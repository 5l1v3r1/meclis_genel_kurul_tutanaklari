



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ

21’inci Birleşim
21 Kasın 2019 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Ankara Milletvekili Filiz Kerestecioğlu Demir’in,
20 Kasım Dünya Çocuk Hakları Günü’ne ilişkin gündem dışı konuşması
2.- Bursa Milletvekili Nurhayat Altaca Kayışoğlu’nun,
Bursa ilinde yaşanılan sorunlara ilişkin gündem dışı konuşması
3.- Burdur Milletvekili Bayram Özçelik’in, 22 Kasım Diş
Hekimliği Günü ile Ağız ve Diş Sağlığı Haftası’na ilişkin gündem dışı konuşması

IV.- AÇIKLAMALAR
1.- Bayburt Milletvekili Fatani Battal’ın, Bayburt ili
Maden köyünde bir evde çıkan yangında hayatını kaybeden 2’si çocuk 3 vatandaşımıza
Allah’tan rahmet, Bayburtlu hemşehrilerine başsağlığı dilediğine ilişkin
açıklaması
2.- Kocaeli Milletvekili İlyas Şeker’in, ülkemizin
etkin deprem kuşağı üzerinde bulunduğuna, olası bir depremde can kaybını en aza
indirebilmek için her yaş grubuna yönelik ilk yardım ve arama kurtarma
programları hazırlanarak uygulamaya konulması gerektiğine ilişkin açıklaması
3.- Çanakkale Milletvekili Özgür Ceylan’ın, Çan Termik
Santrali’nde bir buçuk yıl önce başlatılan filtre çalışmalarının ne zaman faal
hâle geleceğini öğrenmek istediğine, filtre ve baca gazı arıtma sistemleri
konusunda taviz verilmemesi gerektiğine ilişkin açıklaması
4.- Gaziantep Milletvekili Bayram Yılmazkaya’nın,
Gaziantep ilinde saygın iş adamlarının FETÖ’den gözaltına alınmasının Türkiye
ve Gaziantep ekonomisine zarar verdiğine ilişkin açıklaması
5.- Mersin Milletvekili Hacı Özkan’ın, Türkiye’nin
güvenlikten ekonomiye pek çok cephede aynı anda beka mücadelesi verdiğine
ilişkin açıklaması
6.- Mersin Milletvekili Olcay Kılavuz’un, Mersin ili
Anamur ve Bozyazı ilçelerinin Türkiye’nin muz üretiminin yarısından fazlasını
karşıladığına, muz yetiştiricilerinin mağduriyetinin giderilmesi gerektiğine
ilişkin açıklaması
7.- Mersin Milletvekili Ali Cumhur Taşkın’ın, her
milletin eğitime verdiği değer ölçüsünde gelişeceğine ilişkin açıklaması
8.- Kahramanmaraş Milletvekili İmran Kılıç’ın, Sultan
Abdülhamit Han’ın Ermeni sorununun kaynağını tespit eden değerlendirmelerine
ilişkin açıklaması
9.- Adana Milletvekili Orhan Sümer’in, zor durumda olan
küçük esnaf ve üreticinin borçlarının yapılandırılması gerektiğine ilişkin
açıklaması
10.- Gaziantep Milletvekili İmam Hüseyin Filiz’in,
siyanüre kolaylıkla ulaşıldığı için mi insanların hem kendilerinin hem de yakınlarının
canına kıydığını yoksa asıl sorunun işsizlik, mutsuzluk, ötekileştirme ve
şiddetin yaygınlaşması mı olduğunu öğrenmek istediğine ilişkin açıklaması
11.- Şanlıurfa Milletvekili İbrahim Özyavuz’un,
Şanlıurfa ilinin kültür ve inanç turizmi açısından önemli bir şehir olması
nedeniyle Gaziantep iline kadar getirilmesi düşünülen Hızlı Tren Projesi’nin Şanlıurfa
ilinden sonra Mardin iline kadar uzatılması ve Şanlıurfa ilinin şehir içi
ulaşım sorununun çözülmesi gerektiğine ilişkin açıklaması
12.- Burdur Milletvekili Mehmet Göker’in, asgari
ücretten dahi vergi alınan ülkemizde sürdürülebilir bir yaşantı için vergilerin
tekrar gözden geçirilmesi gerektiğine ilişkin açıklaması
13.- Trabzon Milletvekili Ahmet Kaya’nın, taklit
ürünlerle mücadelede neden küçük esnafın hedef seçildiğini öğrenmek istediğine
ilişkin açıklaması
14.- Gaziantep Milletvekili İrfan Kaplan’ın, AK PARTİ
iktidarının emeklilikte yaşa takılanlar konusunda kör, sağır ve dilsiz olduğuna
ilişkin açıklaması
15.- Bursa Milletvekili Yüksel Özkan’ın, 24 Kasım
Öğretmenler Günü vesilesiyle öğretmenlerin kronikleşmiş sorunlarına çözüm
bulunması gerektiğine ilişkin açıklaması
16.- Kocaeli Milletvekili Tahsin Tarhan’ın,
şeffaflığının ortadan kalktığı dile getirilen Millî Piyango çekilişlerinde
satılmayan biletlere isabet eden 19 milyon 750 bin TL ikramiyenin ne olduğunu
ve ne olacağını öğrenmek istediğine ilişkin açıklaması
17.- Mardin Milletvekili Cengiz Demirkaya’nın, 21 Kasım
Mardin ilinin Onur Günü’ne ilişkin açıklaması

18.- Kocaeli Milletvekili Lütfü Türkkan’ın, vefat eden
Türk Silahlı Kuvvetlerinin 25’inci Genelkurmay Başkanı Yaşar Büyükanıt’a ve
Bayburt ili Maden köyünde bir evde çıkan yangında hayatını kaybeden 2’si çocuk
3 vatandaşa Allah’tan rahmet dilediğine, saldırıya uğrayan Gazeteci Ahmet
Takan’a geçmiş olsun dileğinde bulunduğuna ve İçişleri Bakanını göreve davet
ettiğine, bir tarafta işlevi olmayan Helal Akreditasyon Kurumuna bir buçuk
yılda 15,6 milyon lira ödenek vermişken diğer tarafta her gün yeni bir vergi
getirilmesini Hükûmete hatırlatmak istediğine, EYT, polislere söz verilen 3600
ek gösterge ve emeklilere söz verilen intibak konularında Parlamentoyu
çalışmaya davet ettiğine ilişkin açıklaması
19.- Sakarya Milletvekili Muhammed Levent Bülbül’ün,
vefat eden Türk Silahlı Kuvvetlerinin 25’inci Genelkurmay Başkanı Yaşar
Büyükanıt’a Allah’tan rahmet dilediklerine, her geçen gün ahlaki ve manevi
değerler açısından büyük bir erozyona uğrayan dünyamızda yaşadığımız olayların,
çatışmaların toplumların değer bunalımı içerisinde olduğunu gösterdiğine ve
ülkemizde değerler eğitimindeki eksikliğin giderilmesinde Ülkü Ocakları Eğitim
ve Kültür Vakfının vermiş olduğu hizmetlerin önemine ilişkin açıklaması
20.- Mersin Milletvekili Fatma Kurtulan’ın, EYT’lilerin
büyük bir mağduriyet alanı teşkil ettiğine ve hakkın teslimi için verilecek
mücadelede muhalefet partilerinin bir araya gelmesi gerektiğine, eş başkanlık
sistemine karşı çıkarılan engellerin ortadan kaldırılması amacıyla verdikleri
araştırma önergesinin iktidar tarafından reddedildiğine ancak istihdamda
kadının eşit temsiliyetinde eş başkanlık sisteminin payı olduğuna ve kadın
sorununun anlık siyasi çıkarlara alet edilmemesi gerektiğine ilişkin açıklaması
21.- Sakarya Milletvekili Engin Özkoç’un,
üniversitelerde öğrenciler arasında gerginlikler yaşandığına, ileriye bakan bir
Türkiye gençliğinin önünün açılması gerektiğine, TEZ-KOOP-İŞ Sendikasının
Erişim Çağrı Merkezindeki örgütlenme çalışmalarının engellenmesiyle ilgili
gerçekleştirmek istediği basın açıklamasına izin verilmediğine, saldırıya
uğrayan Gazeteci Ahmet Takan’a geçmiş olsun dileğinde bulunduğuna ve Tank Palet
Fabrikasının yerli sermayeyle büyümesi, güçlenmesi gerektiğine ilişkin açıklaması
22.- Çankırı Milletvekili Muhammet Emin Akbaşoğlu’nun,
vefat eden Türk Silahlı Kuvvetlerinin 25’inci Genelkurmay Başkanı Yaşar
Büyükanıt’a, Bayburt ili Maden köyünde bir evde çıkan yangında hayatını
kaybeden 2’si çocuk 3 vatandaşa ve 21 Kasım ölümünün 20’nci yıl dönümünde
21’inci Dönem Gaziantep Milletvekili Mehmet Bedri İncetahtacı’ya Allah’tan
rahmet dilediğine, Mardin ilinin Onur Günü ile 20 Kasım Dünya Çocuk Hakları, 24
Kasım Öğretmenler ve 22 Kasım Diş Hekimliği Günü’nü tebrik ettiğine, Tank Palet
Fabrikasının yerli ve millî vasfına halel getirilmesinin söz konusu olmadığına
ilişkin açıklaması
23.- Malatya Milletvekili Mehmet Celal Fendoğlu’nun,
Malatya ili Hekimhan-Kuluncak yolu üzerindeki kara yolu köprü girişlerinin
tekrar düzenlenmesi gerektiğine ilişkin açıklaması
24.- İstanbul Milletvekili Mehmet Akif Hamzaçebi’nin,
Çankırı Milletvekili Muhammet Emin Akbaşoğlu’nun Tank Palet Fabrikasıyla ilgili
yapmış olduğu açıklamasının kamuoyunu yanıltmaya yönelik olduğuna ilişkin
açıklaması
25.- Çankırı Milletvekili Muhammet Emin Akbaşoğlu’nun,
İstanbul Milletvekili Mehmet Akif Hamzaçebi’nin yaptığı açıklamasındaki bazı
ifadelerine ilişkin açıklaması
26.- İstanbul Milletvekili Mehmet Akif Hamzaçebi’nin,
Çankırı Milletvekili Muhammet Emin Akbaşoğlu’nun yaptığı açıklamasındaki bazı
ifadelerine ilişkin açıklaması
27.- Çankırı Milletvekili Muhammet Emin Akbaşoğlu’nun,
İstanbul Milletvekili Mehmet Akif Hamzaçebi’nin yaptığı açıklamasında
sözlerinin aleni şekilde çarpıtıldığına ilişkin açıklaması
28.- İstanbul Milletvekili Mehmet Akif Hamzaçebi’nin,
terör konusundaki görüşlerinin farklı olmadığına ve Çankırı Milletvekili
Muhammet Emin Akbaşoğlu’nun yaptığı açıklamasındaki bazı ifadelerine ilişkin
açıklaması
29.- Çankırı Milletvekili Muhammet Emin Akbaşoğlu’nun,
Tank Palet Fabrikasıyla ilgili yapılan işlemin hukuka, mevzuata ve millî
çıkarlarımıza uygun olduğuna ilişkin açıklaması
30.- İstanbul Milletvekili Mehmet Akif Hamzaçebi’nin,
işletme hakkının devrinin bir özelleştirme yöntemi olduğuna ilişkin açıklaması
31.- Denizli Milletvekili Cahit Özkan’ın, İzmir
Milletvekili Serpil Kemalbay Pekgözegü’nün HDP grup önerisi üzerinde HDP Grubu
adına yaptığı konuşmasındaki AK PARTİ’nin kadınlara evde oturan ve doğuran bir
varlık olarak baktığı yönündeki ifadelerini reddettiklerine ve kadınlar
üzerinden yapılan her türlü istismara karşı olduklarına ilişkin açıklaması
32.- Sakarya Milletvekili Muhammed Levent Bülbül’ün, 12
Eylül zulmünden en fazla zararı Milliyetçi Hareket Partililerin gördüğüne ve 12
Eylül yargılamalarına müdahil olmaları hasebiyle “Kenan Evren” isminin kamusal
mekânlarda bulunmasını kabul etmelerinin söz konusu olmadığına ilişkin
açıklaması
33.- Sakarya Milletvekili Engin Özkoç’un, Cumhuriyet
Halk Partisinin darbeleri lanetlediğine ve darbeye karşı durduğu için şehit
olan insanlarımıza yardım amacıyla toplanılan paraları hak sahiplerine
vermeyenlere yönelik tavırlarının net olduğuna ilişkin açıklaması
34.- Denizli Milletvekili Cahit Özkan’ın, darbelerin
hedefi olan millî iradenin tecelligâhı Parlamento olarak dayanışma içerisinde
olunması gerektiğine ilişkin açıklaması
35.- İstanbul Milletvekili Nazır Cihangir İslam’ın,
Meclisin darbe konusunda konsensüs hâlinde olmasının sevindirici olduğuna
ilişkin açıklaması
36.- Hatay Milletvekili İsmet Tokdemir’in, 24 Kasım
Öğretmenler Günü öncesinde 3600 ek gösterge, yıpranma payı ve atanamayan
öğretmenlere yönelik güzel haberlerin verilmesini ümit ettiğine ilişkin
açıklaması
37.- İstanbul Milletvekili Sibel Özdemir’in,
Türkiye’nin bir hukuk devleti olmaktan uzaklaştığı, kuvvetler ayrılığı
ilkesinin, yargı bağımsızlığının tarih olduğu ve kurumların hukuk güvencesinden
yoksun bırakıldığı bir süreçten geçildiğine ilişkin açıklaması
38.- Kahramanmaraş Milletvekili Sefer Aycan’ın, 22
Kasım Diş Hekimliği Günü ile Ağız ve Diş Sağlığı Haftası vesilesiyle Sağlık
Bakanlığının diş hekimliği istihdamını artırarak koruyucu diş sağlığına öncelik
vermesi gerektiğine ilişkin açıklaması
39.- Hatay Milletvekili Serkan Topal’ın, 2020 yılında
ne kadar öğretmen atanacağını, branş dağılımının ne olacağını, eş durumu
hakkıyla ilgili Aile, Çalışma ve Sosyal Hizmetler Bakanının neden görüş beyan
etmediğini, alan değişikliği konusunda bir hazırlığın olup olmadığını, neden
öğretmen açığını kapatacak kadroların talep edilmediğini Hükûmetten öğrenmek
istediklerine ilişkin açıklaması
40.- İstanbul Milletvekili Mehmet Akif Hamzaçebi’nin,
128 sıra sayılı Kanun Teklifi’nin kabul edilen 40’ıncı maddesinde usulüne uygun
düzenleme yapılmadığına ilişkin açıklaması
41.- İstanbul Milletvekili İbrahim Özden Kaboğlu’nun,
sosyal güvenlik hakkı gasbında bulunan kamu görevlilerinin sorumlu tutulmamasının
hukuk devletiyle bağdaşmadığına ve keyfîliğin sürekli hâle getirildiğine ilişkin
açıklaması
42.- Ankara Milletvekili Servet Ünsal’ın, 13 Aralık
2018 tarihinde Ankara ilinde 9 kişinin hayatını kaybettiği tren kazasıyla
ilgili teftiş kurulu raporunda asli kusurlunun makasçı Osman Yıldırım olmasına
ve olayın takipçisi olacaklarına ilişkin açıklaması
43.- Niğde Milletvekili Ömer Fethi Gürer’in, yanlış
tarım politikalarıyla mercimekte ithalatçı ülke konumuna getirilmemizle ilgili
Tarım ve Orman Bakanının önlem alması gerektiğine ilişkin açıklaması
44.- Denizli Milletvekili Cahit Özkan’ın, Kocaeli
Milletvekili Ömer Faruk Gergerlioğlu’nun 128 sıra sayılı Kanun Teklifi’nin
43’üncü maddesiyle ilgili önerge üzerinde yaptığı konuşmasındaki “zulümle
kalkınma partisi” ifadesini reddettiklerine ilişkin açıklaması
45.- İstanbul Milletvekili Hakkı Saruhan Oluç’un,
Denizli Milletvekili Cahit Özkan’ın yaptığı açıklamasındaki bazı ifadelerine
ilişkin açıklaması
46.- Denizli Milletvekili Cahit Özkan’ın, İstanbul
Milletvekili Hakkı Saruhan Oluç’un yaptığı açıklamasındaki bazı ifadelerine ilişkin
açıklaması
47.- İstanbul Milletvekili Mehmet Muş’un, İstanbul
Milletvekili Mehmet Akif Hamzaçebi’nin 128 sıra sayılı Kanun Teklifi’nin
43’üncü maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
48.- İstanbul Milletvekili Mehmet Akif Hamzaçebi’nin,
128 sıra sayılı Kanun Teklifi’nin 43’üncü maddesinin metinden çıkarılarak
hakkaniyete, hukuka uygun düzenleme yapılması gerektiğine ilişkin açıklaması
49.- İstanbul Milletvekili Mahmut Tanal’ın, kanunların
genel, eşit ve herkese uygulanabilir olması gerektiğine ilişkin açıklaması
50.- İzmir Milletvekili Kani Beko’nun, kamuda 4/D
statüsünde çalışan üniversite mezunu işçilerin mağduriyetine ilişkin açıklaması
51.- Osmaniye Milletvekili Mücahit Durmuşoğlu’nun, 24
Kasım Öğretmenler Günü’ne ilişkin açıklaması
52.- Hatay Milletvekili Suzan Şahin’in, ihracatımızda
önemli paya sahip olan Hatay ilinin ve bölge ekonomisinin yeterince desteklenmediğine
ilişkin açıklaması
53.- Eskişehir Milletvekili Arslan Kabukcuoğlu’nun,
iktidarı Batman ili İluh Deresi’nin başta petrol atıkları olmak üzere sınai, tarımsal
ve evsel atıklar yüzünden mikrop yuvasına dönüşmesi nedeniyle gerekli önlemleri
alarak ıslah çalışması yapmaya davet ettiğine ilişkin açıklaması
54.- Malatya Milletvekili Mehmet Celal Fendoğlu’nun,
sağlık lisesi mezunu hemşirelerin atama beklediğine ilişkin açıklaması
55.- Denizli Milletvekili Cahit Özkan’ın, Muş
Milletvekili Mensur Işık’ın 128 sıra sayılı Kanun Teklifi’nin 45’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
56.- Sakarya Milletvekili Muhammed Levent Bülbül’ün,
Muş Milletvekili Mensur Işık’ın 128 sıra sayılı Kanun Teklifi’nin 45’inci
maddesiyle ilgili önerge üzerinde yaptığı konuşmasındaki bazı ifadelerine ve
Cumhur İttifakı birlikteliğinin şerefli bir birliktelik olduğuna ilişkin
açıklaması
57.- Trabzon Milletvekili Salih Cora’nın, Kocaeli
Milletvekili Ömer Faruk Gergerlioğlu’nun Trabzon ili Ortahisar ilçesinde bir
KHK’linin evde bakım hizmetinden yararlanamadığı yönündeki ifadelerine ilişkin
açıklaması
58.- Kocaeli Milletvekili Tahsin Tarhan’ın, Kocaeli
Büyükşehir Belediyesinde adrese teslim ihaleler yapıldığına ilişkin açıklaması
59.- Denizli Milletvekili Cahit Özkan’ın, İstanbul
Milletvekili Hüda Kaya’nın 128 sıra sayılı Kanun Teklifi’nin 46’ncı maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
60.- Sakarya Milletvekili Muhammed Levent Bülbül’ün,
Milliyetçi Hareket Partisi olarak çevre duyarlılıklarının en üst seviyede olduğuna
ilişkin açıklaması

V.- ÖNERİLER
A) Siyasi Parti Grubu Önerileri
1.- İYİ PARTİ Grubunun, 15/2/2019 tarihinde Konya
Milletvekili Fahrettin Yokuş ve 19 milletvekilinin, hibrit ve ithal tohumların
insan sağlığı üzerindeki etkilerinin araştırılarak ata tohumuna dönülmesi için
yapılacak çalışmaların belirlenmesi amacıyla verilmiş olan (10/974) esas
numaralı Meclis Araştırması Önergesinin ön görüşmelerinin, Genel Kurulun 21
Kasım 2019 Perşembe günkü birleşiminde yapılmasına ilişkin önerisi
2.- HDP Grubunun, 19/11/2019 tarihinde İzmir
Milletvekili Serpil Kemalbay Pekgözegü ve arkadaşları tarafından, Türkiye’de kadınların
iş gücüne ve istihdama katılımının önündeki tüm engellerin kaldırılması
amacıyla verilmiş olan Meclis araştırması önergesinin ön görüşmelerinin, Genel
Kurulun 21 Kasım 2019 Perşembe günkü birleşiminde yapılmasına ilişkin önerisi
3.- CHP Grubunun, 21/11/2019 tarihinde Elâzığ
Milletvekili Gürsel Erol ve arkadaşları tarafından, “Kenan Evren” adının
kamusal mekânlarda var olup olmadığının araştırılması amacıyla verilmiş olan
Meclis araştırması önergesinin ön görüşmelerinin, Genel Kurulun 21 Kasım 2019
Perşembe günkü birleşiminde yapılmasına ilişkin önerisi

VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Celal Adan’ın,
darbeler karanlığın, kirliliğin ve bağımlılığın öngörüleriyle şekillenirken,
demokrasinin insan haysiyeti, insan onuru için büyük değer olduğuna ilişkin
konuşması

VII.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- İstanbul Milletvekili Vedat Demiröz ve 97
Milletvekilinin Dijital Hizmet Vergisi Kanunu ile Bazı Kanunlarda ve 375 Sayılı
Kanun Hükmünde Kararnamede Değişiklik Yapılması Hakkında Kanun Teklifi (2/2312)
ile Plan ve Bütçe Komisyonu Raporu (S. Sayısı: 128)
VIII.- OYLAMALAR
1.- (S. Sayısı: 128) Dijital Hizmet Vergisi Kanunu ile
Bazı Kanunlarda ve 375 Sayılı Kanun Hükmünde Kararnamede Değişiklik Yapılması
Hakkında Kanun Teklifi’nin oylaması

IX.- YAZILI SORULAR VE CEVAPLARI
1.-  Konya Milletvekili Abdulkadir Karaduman'ın, Bodrum
Kissebükü'nün imara açılmasına ve bölgede faaliyet yürütecek firmalara ilişkin
sorusu ve Kültür ve Turizm Bakanı Mehmet Nuri Ersoy’un cevabı (7/20137)
2.-  İstanbul Milletvekili Mustafa Sezgin
Tanrıkulu'nun, Bakanlığa bağlı kurum ve kuruluşlar tarafından satın alınan
bilişim ekipmanlarına ilişkin sorusu ve Gençlik ve Spor Bakanı Mehmet Muharrem
Kasapoğlu’nun cevabı (7/20460)
21 Kasım 2019 Perşembe
BİRİNCİ OTURUM
Açılma Saati: 14.03
BAŞKAN: Başkan Vekili Celal ADAN
KÂTİP ÜYELER: Burcu KÖKSAL (Afyonkarahisar), Şeyhmus
DİNÇEL (Mardin)
-----0-----
BAŞKAN
– Türkiye Büyük Millet Meclisinin 21’inci Birleşimini açıyorum.
Toplantı
yeter sayısı vardır, görüşmelere başlıyoruz. 
Gündeme
geçmeden önce 3 sayın milletvekiline gündem dışı söz vereceğim.
Gündem
dışı ilk söz, Dünya Çocuk Hakları Günü münasebetiyle söz isteyen Ankara
Milletvekili Filiz Kerestecioğlu’na aittir. 
Buyurun
Sayın Kerestecioğlu. (HDP sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Ankara Milletvekili Filiz Kerestecioğlu Demir’in,
20 Kasım Dünya Çocuk Hakları Günü’ne ilişkin gündem dışı konuşması
FİLİZ
KERESTECİOĞLU DEMİR (Ankara) – Sayın Başkan, değerli milletvekilleri; Türkiye nüfusunun
üçte 1’ini çocuklar oluşturuyor fakat buna rağmen ülkemizde yıllardan beri bir
çocuk hakları siyaseti oluşturulabilmiş değil. Bu nedenle, Türkiye’de çocuk
istismarı gibi derhâl adım atılmasını gerektiren yakıcı sorunlar ortaya
çıkıyor, büyüdükçe büyüyor ve önüne geçilemiyor. 
Tek
bir çocuk dahi istismara uğramasın, ebeveynlerinin boğuştuğu yoksullukla
boğuşmak zorunda kalmasın, her çocuğun barınması için sağlıklı şartlarda bir
evi olsun, her çocuk eşit kalitede eğitim alabilsin, sağlığa erişebilsin
istiyoruz. Yani aslında kısacası, çocuklar mutlu yaşasınlar istiyoruz. 
Çocuk
istismarı komisyonunda yapılması gerekenleri dile getirdik hatta bu konuda
Hükûmeti eleştirmeyi de bırakıp, bunu bir kenara bırakıp yol haritaları da
sunduk. Mecliste bu komisyon içerisinde daimî bir çocuk hakları komisyonu
kurulması için ortaklaşıldı, karar alındı, kaç defa da farklı partilerden
milletvekilleri bunu dile getirdi, ancak görüyoruz ki hâlen Mecliste bir çocuk
hakları daimî komisyonu yok ve kimsenin de bununla ilgilendiği yok, görülen bu.
Ancak çok büyük şaibeler olunca -Rabia Naz Komisyonu gibi, şu anda o
komisyondan geliyorum- geçici araştırma komisyonları, alt komisyonlar
kuruluyor. Benzer tespitler yapılıyor ama kararlı, bütünlüklü bir çözüm
programı olmayınca da sorunlar çözülmüyor arkadaşlar. 
Çocuklara
ilişkin bazı verileri sizlerle paylaşmak istiyorum: Ceza İnfaz Sisteminde Sivil
Toplum Derneği verilerine göre Türkiye’de 12-18 yaş aralığında 3.100 çocuk
mahpus bulunuyor. 3.100 çocuk mahpus ve bu çocukların birçoğu ağır suçlarla
hapishanelerde tanışıyorlar. Örneğin Almanya, bu nedenle çocuk hapishanelerini
kapatma kararı aldı. Çocukları kapalı yerlerde tutmak yerine, Adalet
Bakanlığıyla birlikte adalet sistemiyle ilişkilenmiş, çocuklar için
rehabilitasyon politikalarının geliştirilmesi ve hapishanelere değil, bu
programlara bütçe ayrılması gerekiyor. 
Türkiye’de
iyi işleyen, etkili bir çocuk koruma sistemi olmadığı için mülteci çocuklar
istismara ve şiddete çok açıklar ve üstelik çok ciddi bir savaşa tanıklık
ettiler, psikolojik ve duygusal açıdan da bu çocuklar zor durumdalar. Devlet
koruyamıyor, Türkiye’deki bazı kimseler ise mültecilerin içinde bulundukları
zor durumu kendi çıkarları için kullanıyor. Şüphesiz ki Avrupa’da da aynı
sorunlar var ancak yoğunluğu, sıklığı, faillerin cezalandırılmaları ya da
çocukların bu tür ihlallere maruz kaldıktan sonra bu süreçte iyileştirilmeleri
konusunda Avrupa ile Türkiye arasında çok ciddi farklar var.
Bir
başka veri, TÜİK verilerine göre 2018’de 15 yaşından küçük 167 çocuk doğum
yaptı arkadaşlar, 167 çocuk. 15-17 yaş grubunda ise 11.636 çocuk anne oldu.
Annelik ile çocukluk aslında yan yana gelmemesi gereken kavramlar. Sadece 2018
yılı içerisinde çocuğun cinsel istismarı suçundan 18.290 dava açılmış ve yine
TÜİK verilerine göre Türkiye’de çocuk işçi sayısı 2 milyona dayandı. Her 10
çocuktan 8’i güvencesiz çalışıyor. 
Bir
de üstüne üstlük çocuklar son yıllarda 15 Temmuz ve Suriye savaşıyla birlikte
artan bir militarizasyona maruz kalıyorlar. 3-4 yaşındaki çocuklara bile 15
Temmuz videoları izletiliyor, anaokulu ve ilkokul öğrencilerine ölüm sahneleri
canlandırılıyor. Eğitimciler çocuklardan “Fırat Kalkanı” yazıp fotoğraflarını
çekiyorlar. Münferitmiş gibi yansıtılan söz konusu uygulamalar aslında ne yazık
ki eğitim sisteminin bir parçası, Millî Eğitim okullara bu konuda genelge dahi
gönderdi. 
Diğer
yandan, özellikle maddi durumu yetersiz ailelerin çocukları bakanlıkların
desteği ve iş birliğiyle cemaatlere yönlendiriliyor.
(Mikrofon
otomatik cihaz tarafından kapatıldı)
BAŞKAN
– Buyurun, toparlayın.
FİLİZ
KERESTECİOĞLU DEMİR (Devamla) – Oysa Birleşmiş Milletler Çocuk Hakları
Sözleşmesi’ne göre devletler çocukları yetişkinlerin ideolojik tercih ve
şartlanmalarından korumak durumundalar.
Değerli
milletvekilleri, bu tabloya bakınca görüyoruz ki çocuk haklarına, çocuklara
aslında saygı duyulmuyor. Onları yalnızca popülist siyasi çıkarlar için ve bazı
günlerde hatırlıyoruz. Oysa çocuklara gerçekten saygı duymak demek, onlara
haklarını anlatmak ve etkili bir çocuk koruma sistemi oluşturmaktır yani
düzenli olarak çocuğa yönelik hizmetleri izlemek, veri toplamak ve analiz etmek
gerekiyor ama Türkiye’de bunu yetişkinlerin hayata geçireceğine dair hiç umudum
yok. Çocuklar için siyaset oluşturamıyorsak, en azından çocukların haklarını
öğrenmelerini sağlayalım ki onlar kendi yollarını bulsunlar ve yüzlerce,
binlerce çocuk Türkiye’de de sesini duyurabilsin diyorum.
Saygılar
sunuyorum. (HDP sıralarından alkışlar) 
BAŞKAN
– Gündem dışı ikinci söz, Bursa’nın çevre sorunları hakkında söz isteyen Bursa
Milletvekili Nurhayat Altaca Kayışoğlu’na aittir.
Buyurun
Sayın Kayışoğlu. (CHP sıralarından alkışlar) 
2.- Bursa Milletvekili Nurhayat Altaca Kayışoğlu’nun,
Bursa ilinde yaşanılan sorunlara ilişkin gündem dışı konuşması
NURHAYAT
ALTACA KAYIŞOĞLU (Bursa) – Teşekkür ediyorum Sayın Başkanım.
Değerli
milletvekilleri, her birimiz, tabii, farklı şehirlerden geldik, şehirlerimizi
temsil ediyoruz ve ülkenin sorunları yanında kendi ilimizin sorunlarını
özellikle dile getiriyoruz. Biz de bu kürsüde dört yıldır Bursa’nın özellikle
çevre sorunlarını defalarca dile getirdik. Bunları niye dile getiriyoruz
değerli arkadaşlar? Çözüm üretilsin diye, yapılması gereken bir şey varsa hep
beraber yapalım diye dile getiriyoruz; sadece muhalefet etmek için değil. Ama
bugüne kadar maalesef bu sorunların hiçbiri çözülmediği gibi, artarak devam
ediyor. 
Unutmayalım
ki şehirlerin de ruhu vardır, şehirler de yaşarlar, doğa da yaşar. Örneğin bir
gölün etrafını betonla çevirdiğiniz zaman -Uzungöl gibi- nefes alamaz,
kirlenir, yok olur. Örneğin ağaçları yok ettiğiniz zaman, kestiğiniz zaman o
şehrin havası kirlenir, ölen şehirle birlikte insanların da yaşam kalitesi
düşer, hastalanır ve ölürler. 
O
yüzden, bu kötü yönetimden en çok nasibini alan şehirlerden bir tanesi de
maalesef Bursa. Mevcut, yeşil Bursa’dan griye dönmüş olan Bursa’da elimizde
kalan ne varsa onlara da sahip çıkmaya çalışıyor doğaseverler, köylüler,
hukukçular. Ama yine de bu mücadelede, tabii, elimizde kalan şeyi yeşil tutmaya
çalışsak da maalesef Bursa griye döndü. 
Bursa
hem sanayi hem tarım şehri, bunun zorluklarını yaşıyor. Yani sanayi konusunda,
örneğin denetim yapılması konusunda sorun yaşanıyor.
Bursa’da
son günlerde çok fazla balık ölümü yaşanıyor. Bu balık ölümleri üzerine hem
Büyükşehir Belediyesi hem Tarım İl Müdürlüğü açıklama yapıyor; diyorlar ki:
“Biz gittik, araştırdık, herhangi bir bulguya rastlamadık.” E, bulguya
rastlanmadıysa bu balıklar niye ölüyor? Su temiz olduğu için mi ölüyor? E,
tabii ki hayır. Üstelik bu sularla -işte Gürsu’nun Cenup Deresi, Kestel’in
Mandıras Deresi- buradan akan kirli sularla koskoca bir ova sulanıyor ve
sulanan o topraklarda yetişen ürünleri Bursalılar tüketiyor ve Bursa’da
maalesef kanser vakaları, hastalıklar son dönemlerde çok fazla arttı. 
Yine,
Susurluk tarafından gelip Karacabey’de akan Canbolu Deresi’nde her yıl ama her
yıl istisnasız balık ölümleri yaşanıyor. Yani her yıl yaşanan bu balık
ölümleriyle ilgili bir sebep bulunamıyor ve bir çözüm de üretilemiyor. Şehri
neredeyse boydan boya geçen bir Nilüfer Çayı var, yıllardır lağım kokuyor,
yıllardır ama. Her sene “Çözeceğiz.” deniyor ama herhangi bir çözüm üretilmiş
değil. 
Parklarda
rekreasyon değişikliği yapılıyor. Zaten zar zor belediyeler kamulaştırmayla
vesaireyle bir park alanı, yeşil alan kurmaya çalışıyor, onda da sonradan
değişiklik yapıp inşaat alanlarını genişletiyorsunuz. Karacabey’deki Atatürk
Parkı buna bir örnek.
Sanayiyle
ilgili şunu belirtmek istiyorum: ÇED raporları veriliyor, kimyasallarla yapılan
temizlikler göz önünde bulundurulmuyor. Özellikle derelerin kirlenmesiyle
ilgili şunu söylemek istiyorum: Bu kimyasal atıklar mesai saatlerinde, hafta
içi yapılmıyor. Ne zaman yapılıyor? Bayram tatilinde, mesai saatinden sonra,
hafta sonu. Sonra, yetkililer gidip diyorlar ki: “Tertemiz akıyor dere.” Ama
hizmetin mesaisi olmaz değerli arkadaşlar. Buna bir çözüm bulun, bu denetimleri
gerekirse mesai saatleri dışına, hafta sonuna taşırarak çevremizin, insan
sağlığının korunmasında çaba harcayın diyorum değerli arkadaşlar.
Yine,
Bursa’nın her tarafı biyokütle enerjisi santraliyle çevrilmeye çalışılıyor.
Mustafakemalpaşa’nın Kosova’sı, Büyükorhan’ın Karaağız’ı, en son Karacabey’in
Karasu köyünde, Allah’tan köylüler büyük bir mücadele veriyorlar, hukuk
mücadelesi veriyorlar ve bunu püskürtüyorlar. Başka şehirlerde de benzer
çalışmaların olduğunu biliyoruz.
Son
olarak, duyduğumuz kadarıyla Uludağ’ın “millî park” statüsünden çıkartılıp Alan
Başkanlığına devriyle ilgili çalışma başlatılmış. Bu gerçekten doğaya, toprağa,
Allah vergisi oradaki endemik yapıya bir ihanettir. Uludağ’ı bu şekilde yok
etmeye kimsenin hakkı yoktur. Yani millî park statüsündeyken dahi Uludağ zarar
görürken bu şekilde Alan Başkanlığına devri Uludağ’ı Uludağ olmaktan
çıkaracaktır. Çocuklarımıza böyle bir Uludağ bırakmak istemeyiz.
Bursa’nın
gerçekten havası kirli, suyu kirli -en kirli havaya sahip şehirlerden bir
tanesi Bursa- toprağı kirli; bunu bir an önce düzeltmemiz gerekiyor ama yapılan
uygulamalar tam tersine yol açıyor. Örneğin Gemlik’te bir kimya tesisinin
kapasitesi büyütülüyor ve derin deniz deşarjıyla hem deniz suyunun ısıtılması
hem de kirletilmesinin önü açılıyor.
(Mikrofon
otomatik cihaz tarafından kapatıldı)
NURHAYAT
ALTACA KAYIŞOĞLU (Devamla) – Özür diliyorum Başkanım, toparlıyorum.
BAŞKAN
– Buyurun, toparlayın.
NURHAYAT
ALTACA KAYIŞOĞLU (Devamla) – Bursa Ovası’nda adrese teslim plan değişiklikleri
ve Bursa Ovası’nın işgali sürekli devam ediyor. 
Bugün
Mecliste görüşülecek olan 128 sıra sayılı Kanun Teklifi’yle -çokça dile
getirildi, evet- Orhaneli’de bulunan termik santralin filtresi olmasına rağmen
bunun kullanım zorunluluğunu erteleyecek bir madde geçirilmeye çalışılıyor.
İnanıyorum ki buradaki bütün milletvekilleri buna karşı duyarlılık
gösterecektir ve bu maddeye “Hayır.” diyeceklerdir. İnanın ki Orhaneli’ye
gittiğimizde o dumanı görüyoruz zaten. Orhaneli’de bütün köylüler artık sebze
yiyemediklerini söylüyorlar, domatesi kopardıklarında üstünün simsiyah olduğunu
söylüyorlar. Hem Orhanelililer hem Bursalılar zehir soluyorlar. 
Sürem
kalmadı, son olarak bir şey daha göstereyim: Bu göl Gemlik’in Fevziye köyünde
Karagöl idi. İşte şu nilüfer çiçeklerinin güzelliğini görüyorsunuz, şimdiki
hâli artık kuru göl, göl yok yani ortada. 
Genel
Kurulu saygıyla selamlıyorum. (CHP sıralarından alkışlar) 
BAŞKAN
– Sayın Battal, buyurun, önemli bir şey söyleyeceksiniz.
IV.- AÇIKLAMALAR
1.- Bayburt Milletvekili Fatani Battal’ın, Bayburt ili
Maden köyünde bir evde çıkan yangında hayatını kaybeden 2’si çocuk 3
vatandaşımıza Allah’tan rahmet, Bayburtlu hemşehrilerine başsağlığı dilediğine
ilişkin açıklaması
FETANİ
BATTAL (Bayburt) – Çok teşekkür ederim.
Efendim,
bu sabah saat on sularında Bayburt’ta merkeze bağlı Maden köyümüzde elim bir
yangın hadisesi vuku buldu. Bu yangında yaşları 5 ve 7 olan 2 evladımız ve 40
yaşında bir yetişkinimiz yanarak hayatlarını kaybettiler. Bu elim hadise
karşısında üzüntülerimi belirtiyorum. Hayatını kaybeden evlatlarımıza rahmet
diliyorum. Annelerine, babalarına, Maden köyümüzün sakinlerine ve bütün
Bayburtlu hemşehrilerime de başsağlığı diliyor, size de teşekkür ediyorum
efendim.
BAŞKAN
– Biz de rahmet diliyoruz, milletimizin başı sağ olsun. 
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- Burdur Milletvekili Bayram Özçelik’in, 22 Kasım Diş
Hekimliği Günü ile Ağız ve Diş Sağlığı Haftası’na ilişkin gündem dışı konuşması
BAŞKAN
- Gündem dışı üçüncü söz, 22 Kasım Diş Hekimliği Günü ve Ağız ve Diş Sağlığı
Haftası münasebetiyle söz isteyen Burdur Milletvekili Bayram Özçelik’e aittir.
Buyurun
Sayın Özçelik. (AK PARTİ sıralarından alkışlar)
BAYRAM
ÖZÇELİK (Burdur) - Sayın Başkan, değerli milletvekilleri; bilimsel diş hekimliği
eğitiminin 22 Kasım 1908’de başlaması nedeniyle ülkemizde her yıl 22 Kasım günü
Diş Hekimleri Günü olarak ve 22 Kasım haftası Ağız ve Diş Sağlığı Haftası
olarak kutlanmaktadır. 
Sağlık,
bireyin fiziksel, zihinsel, sosyal açıdan tam bir iyilik hâlidir. Bireylerin
fiziksel sağlığı ise vücudundaki tüm organ ve dokuların sağlıklı olmasıyla
mümkündür. Bu nedenledir ki ağız ve diş sağlığını bozan faktörler bireyin vücut
sağlığını doğrudan etkilemekte, diş çürükleri, diş eti hastalıkları, kalp damar
hastalıkları, yüksek tansiyon, kemik erimesi, şeker hastalığı, mide
rahatsızlığı ve kadınlarda düşük doğum ağırlığı risklerini artırmaktadır. 
Ağız
ve diş sağlığı problemleri genellikle ihmal edilmektedir, ihmal neticesinde
maddi ve manevi zararlar ortaya çıkmaktadır. Toplum olarak ağız ve diş sağlığı
anlayışımızın tamamen değişmesi zorunluluk hâline gelmiştir. Diş ve diş eti
sorunlarımız hayatımızda öncelikle yer alması gerekirken her zaman en sona
bırakılmakta, tedavi aşamasına kadar bekletilmektedir. Diş ve diş eti
hastalıkları önlenebilir, kontrol edilebilir ve davranışla iyileştirilebilir
hastalıklar grubundadır. Dolayısıyla diş eti hastalıklarının tedavisi için
yaptığımız harcamaların çok ciddi oranlarda düşerek 12 kat azalacağı da yapılan
araştırmalarda görülmüştür. 
Ağız
ve Diş Sağlığı Haftası nedeniyle ebeveynlerimizi, öğretmenlerimizi, konuyla
ilgili sivil toplum kuruluşlarımızı, medya kuruluşlarını ve toplumumuzun tüm
üyelerini ağız ve diş sağlığı konusunda duyarlı olmaya davet ediyoruz. 
AK
PARTİ hükûmetlerimiz döneminde 13 olan ağız ve diş sağlığı merkezinin sayısı
2019 yılı itibarıyla 132’ye, ağız ve diş sağlığı hastanesi sayısı 31’e
çıkarılarak ağız ve diş sağlığı teşhis ve tedavi hizmetlerinin erişilebilirliği
ve etkinliği artırılmıştır. Sahte diş hekimleriyle mücadele, diş hekimliğinde 8
dalda uzmanlık, cerrahlarla karşılaşılan sorunlardan dolayı dişin tarifi
konusunda Türkiye Büyük Millet Meclisimizde yasal düzenlemeler yapılmıştır. 
Ülkemizdeki
132 ağız ve diş sağlığı merkezinde 11.216 diş hekimi, üniversitelerde 4.440 diş
hekimi, özelde ise 16.533 diş hekimi çalışmaktadır. Bugün, TÜİK rakamlarına
göre 65 yaş üstü toplam nüfusun yüzde 10’una tekabül etmekte ve bu 65 yaş üstü
nüfusumuzun yüzde 50’si total dişsiz yani ağzında hiç dişi kalmamış durumda. 
Hane
halkının yüzde 40’ının evine diş fırçası ve macun girmiyor. Yüzde 60’ı ise diş
fırçası ve macun almıyor. Ayrıca, günde 2 kez diş fırçalayanların oranı yüzde
17, 1 kez fırçalayanların oranı yüzde 35, hiç fırçalamayanların oranı yüzde 48
maalesef. 
Gelişmiş
ülkelerde diş hekimine başvuru sıklığına baktığımızda Avrupa ülkelerinde 5
oranını görürken Türkiye’de 0,9’u görüyoruz. Avrupa Birliği ülkelerinde diş
hekimi başına düşen kişi sayısı ortalama 1.500 iken Türkiye’de 2.409. 
Diş
hekimliğinde atılması gereken adımlar var. Sağlık Bakanlığımızda diş
hekimlerinin muhatabı olacak ve ağız ve diş sağlığıyla ilgili düzenlemelerin
yakından takip edileceği ya bir genel müdürlük ya da bir daire başkanlığı
kurulması elzem olmuştur. Bu konuda Sağlık Bakanımız Sayın Fahrettin Koca daire
başkanlığının kurulabileceğini ifade etmiştir. Serbest muayenehanelerin
sayısını artırmak, ilçelere yayılmasını sağlamak, toplumun ağız ve diş sağlığı
bilincini artırmak için serbest muayenelerden hizmet satın alma yoluna gidilmelidir.
En önemlisi, koruyucu hekimlik ve koruyucu tedavileri artırmak adına, mutlaka
0-18 yaş arasındaki çocuk ve gençlerimizin diş tedavilerinde hizmet satın alma
yolu açılmalıdır. 
Türkiye’de
2002’de 19 diş hekimliği fakültesi varken şu anda 92 fakülte oldu, 26 fakülte
ise açılmayı beklemekte. Artık biz bu oranın durdurulmasını istiyoruz,
dondurulmasını istiyoruz, YÖK’ün ve Sağlık Bakanlığının artık diş hekimliği
fakültelerini açmamasını istiyoruz. Bir diş hekiminin muayenehanesinde
sigortalı bir diş hekiminin çalışmasının da yolunun açılması Sayın Bakanımızın
gündeminde. 
TAHSİN
TARHAN (Kocaeli) – Muhalefete geç. 
BAYRAM
ÖZÇELİK (Devamla) – Tıp fakültesi öğrencilerinde olduğu gibi, diş hekimliği
fakültesi öğrencilerinin de son sınıfta SGK’den yararlanmasının yolu
açılmalıdır. Sürekli diş hekimliği eğitimi tüm diş hekimlerimize zorunlu
tutulmalı, denetlenmesi sağlanmalıdır. 
(Mikrofon
otomatik cihaz tarafından kapatıldı)
BAŞKAN
– Bayram, toparlar mısın.
TAHSİN
TARHAN (Kocaeli) – Bayram muhalefet yapıyor Başkanım. 
BAYRAM
ÖZÇELİK (Devamla) – Sağlık Turizmi Yönetmeliği’nde diş hekimliğinin de sağlık
turizminden fazlasıyla yararlanması için gerekli düzenlemeler yapılmalıdır.
16.533 diş hekiminin 3 bini 65 yaş üzeri. Dolayısıyla bunların da emeklilikte
ek ödeme hakkı alması gerekmekte.
Diş
sağlığı gibi insani ve kutsal bir görevi yerine getiren tüm meslektaşlarımın 22
Kasım Diş Hekimliği Günü’nü, değerli ağız ve diş sağlığı çalışanlarının Ağız ve
Diş Sağlığı Haftası’nı en içten dileklerimle kutlar, Genel Kurulu saygıyla
selamlarım. (AK PARTİ ve CHP sıralarından alkışlar)
BAŞKAN
– Bayram, muhalefet de alkışladı seni bak. 
MEHMET
GÖKER (Burdur) – Burdurlu olduğu için efendim. 
BAŞKAN
– Sayın milletvekilleri, şimdi sisteme giren ilk 15 milletvekiline yerlerinden
birer dakika süreyle söz vereceğim. Bu sözlerin ardından sayın grup başkan
vekillerinin söz taleplerini karşılayacağım. 
Sayın
Şeker… 
IV.- AÇIKLAMALAR (Devam)
2.- Kocaeli Milletvekili İlyas Şeker’in, ülkemizin
etkin deprem kuşağı üzerinde bulunduğuna, olası bir depremde can kaybını en aza
indirebilmek için her yaş grubuna yönelik ilk yardım ve arama kurtarma
programları hazırlanarak uygulamaya konulması gerektiğine ilişkin açıklaması
İLYAS
ŞEKER (Kocaeli) – Teşekkür ediyorum Sayın Başkan. 
Ülkemiz
etkin deprem kuşağı üzerinde bulunmaktadır. Büyük bir depremde ilk yardım için
devletin bir anda her yere ulaşmasının mümkün olmayacağını kabul etmek
zorundayız. Olası İstanbul depreminde 80 bin binanın yıkıldığını düşünün, bir
anda bölgeye 80 bine yakın arama kurtarma ve ilk yardım ekibini sevk etmek
imkânsızdır. Can kaybının en aza indirilmesinde ilk yardım önemlidir. İlk
yardımı ilk yapacak olan ise depremde enkaz altında kalmayan komşular
olacaktır. 1999 depreminde beni ve ailemi enkazdan çıkaran komşumuz Mustafa Keleş
ve rahmetli olan Ramazan Karaca olmasaydı belki de bugün yaşamıyor olacaktım.
Bizleri enkazdan çıkaran her 2 komşum için şükran borçluyum. 
İlk
yardım ve arama kurtarma için her yaş grubuna yönelik programlar hazırlanmalı
ve uygulanmalı. Bu işin şakası yok, topyekûn ciddiye alıp üzerinde kafa yormak
zorundayız diyorum.
Genel
Kurulu saygıyla selamlıyorum. 
BAŞKAN
– Sayın Ceylan…
3.- Çanakkale Milletvekili Özgür Ceylan’ın, Çan Termik
Santrali’nde bir buçuk yıl önce başlatılan filtre çalışmalarının ne zaman faal
hâle geleceğini öğrenmek istediğine, filtre ve baca gazı arıtma sistemleri
konusunda taviz verilmemesi gerektiğine ilişkin açıklaması
ÖZGÜR
CEYLAN (Çanakkale) – Değerli milletvekilleri, termik santrallerin kuşatması
altında bulunan Çanakkale’deki yurttaşlarımız bugün çevreyi kirleten zehir
bacalarına filtre zorunluluğunun üç yıl daha ertelenmemesi için vicdanınıza
göre oy kullanmanızı bekliyor. Ülkenin her tarafında mantar gibi çoğalan zehir
bacalarına özgürce çevreyi kirletmeye devam edemeyeceklerini kullanacağınız
oyla göstermelisiniz. Artık Çanakkale’min Çan ilçesinde nefes almakta bile
zorlanıyor insanlar. Çan Termik Santrali’nde filtre çalışmaları bir buçuk yıl
önce başladı, ne zaman faal hâle gelecek? Sağlıklı ve dengeli bir çevrede
yaşama hakkı, getirilecek kuralın ekonomik, bürokratik ve fiilî yükümlülüklere
yol açacağı ve üretim faaliyetlerinin etkileneceği gerekçeleriyle uzun süreli
olarak vazgeçilecek bir hak değildir. Çözüm, kamu-özel ayrımı yapılmaksızın
filtre ve baca gazı arıtma sistemleri konusunda asla taviz verilmemesidir. 
BAŞKAN
– Sayın Yılmazkaya…
4.- Gaziantep Milletvekili Bayram Yılmazkaya’nın,
Gaziantep ilinde saygın iş adamlarının FETÖ’den gözaltına alınmasının Türkiye
ve Gaziantep ekonomisine zarar verdiğine ilişkin açıklaması
BAYRAM
YILMAZKAYA (Gaziantep) – Sayın Başkan, iki gün önce Türkiye geneli yapılan
operasyonda Gaziantep ilimizde ticaretle uğraşan saygın iş adamları FETÖ finans
sistemi gerekçe gösterilerek gözaltına alındı. Ekonominin kötü olduğu Gaziantep
ilimizde çok zor şartlarda ticaret yapmaya çalışan iş adamlarımızın doğrudan
FETÖ’yle bağlantılanması çok büyük bir yanlıştır, Gaziantep ekonomisine
darbedir. Titizlikle yapılması gereken bu operasyonların içine saygın
insanların alınması FETÖ’nün ekmeğine yağ sürmekten başka bir şey değildir.
Yurt dışına ticaret yapan iş adamlarımızın kazandıkları parayı Türkiye'ye
yıllardır en uygun maliyetle ve en kolay bu yolla getirdiği herkes tarafından
bilinmektedir, bunun adı döviz bürosu üzerinden havale sistemi. FETÖ’cüler ile bu
saygın iş adamlarını ayırt etmeniz gerekirken hepsini aynı kefeye koymanız çok
büyük bir yanlıştır. Bu, iş adamlarımızı ticaret yapmaya korkutmakta ve bunun
Türkiye ve Gaziantep ekonomisine zarardan başka bir şey vermediği ortadadır.
Artık, Gaziantep sanayicisini rahat bırakın, insanlar ticaretini yapsın,
ülkemize yatırımlarını yapsın, işsizlik azalsın.
Teşekkür
ediyorum.
BAŞKAN
– Sayın Özkan…
5.- Mersin Milletvekili Hacı Özkan’ın, Türkiye’nin
güvenlikten ekonomiye pek çok cephede aynı anda beka mücadelesi verdiğine
ilişkin açıklaması
HACI
ÖZKAN (Mersin) – Teşekkürler Sayın Başkan.
Türkiye’nin
güvenlikten ekonomiye kadar pek çok cephede aynı anda beka mücadelesi verdiği
bir dönemden geçiyoruz. Ülkemize dışarıdan gelen tehditlerin üstesinden gelme
konusunda en küçük bir sıkıntı yaşamadığımıza, sahada ve masada Türkiye ve aziz
milletimizin geleceği için tehdit teşkil eden her türlü hamleyi bertaraf
ettiğimize dünya şahittir. Türkiye’ye diz çökertmeyi planlayanlar ülkemizin
elde ettiği kazanımlar karşısında şaşkınlıklarını gizleyemiyorlar. Yürüttüğümüz
mücadelede en büyük güç ve moral kaynağımız milletimizin desteğidir.
Türkiye’nin, birliğini muhafaza ettiğinde ve kardeşliğini büyüttüğünde güçlü ve
büyük devlet olma yoluna devam edeceğine inanıyor, Genel Kurulu saygıyla
selamlıyorum.
BAŞKAN
– Sayın Kılavuz…
6.- Mersin Milletvekili Olcay Kılavuz’un, Mersin ili
Anamur ve Bozyazı ilçelerinin Türkiye’nin muz üretiminin yarısından fazlasını
karşıladığına, muz yetiştiricilerinin mağduriyetinin giderilmesi gerektiğine ilişkin
açıklaması
OLCAY
KILAVUZ (Mersin) – Teşekkür ediyorum Sayın Başkanım.
Türkiye’nin
muz üretiminin yarısından fazlası Anamur ve Bozyazı ilçelerimiz tarafından
karşılanmaktadır. Muz üreticilerimizin yükünü hafifletmek için örtü altı
yetiştiriciliği yapan çiftçilerimizin kredi faizlerinin tekrar düşürülmesi ve
ödeme kolaylığının sağlanması gerekmektedir. Üreticilerimizin elektrik ve su
abonelik işlemlerinde karşılaştıkları zorlukların kolaylaştırılması, elektrik
ve su girdi yüklerinin azaltılması şarttır. Kendilerini komisyoncu olarak
gösteren aracıların WhatsApp üzerinden fiyat belirlemelerinin ve fiyat üzerinde
dalgalandırma yapılmasının muhakkak önüne geçilmelidir. Naylon ve gübre
fiyatları çok fazla artış göstermiştir. Kışın gelmesiyle birlikte seralarda don
başlamış, ısıtma maliyetleri de artmıştır. Muz yetiştiricilerimizin her zaman
yanında olduğumuzu belirtiyor, konuyu Hükûmetimizin dikkatine sunmak istiyorum.
Saygılar
sunuyorum. 
BAŞKAN
– Sayın Taşkın…
7.- Mersin Milletvekili Ali Cumhur Taşkın’ın, her
milletin eğitime verdiği değer ölçüsünde gelişeceğine ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Her
millet eğitime verdiği değer ölçüsünde gelişir. Eğitime yapılan yatırımın
ülkemizin ve milletimizin geleceğine yapılan yatırım olduğunun bilincinde olan
AK PARTİ, iktidara geldiği ilk günden beri bütçede en yüksek payı eğitime
ayırmaktadır. Yarınlarımızı emanet edeceğimiz çocuklarımızı hızla değişen ve
gelişen dünyaya ayak uydurabilecek şekilde bilgili, donanımlı, millî ve manevi
değerlerini özümsemiş, açık fikirli bireyler olarak yetiştirmek için canla
başla çalışan öğretmenlerimize şükranlarımı sunuyorum. 
Öğretmen
bir babanın oğlu ve öğretmen eşiyim. Öğretmenlik mesleğinin nasıl bir özveriyle
icra edildiğini yakından bilen birisi olarak tüm öğretmenlerimizin 24 Kasım
Öğretmenler Günü’nü tebrik ediyorum. 
Bu
vesileyle, emekli öğretmenlerimize sağlıklı uzun ömürler temenni ediyorum.
Görevleri başında şehit düşmüş ve ebediyete intikal etmiş öğretmenlerimize de
Allah’tan rahmet diliyor, Genel Kurulu saygıyla selamlıyorum. 
BAŞKAN
– Sayın Kılıç… 
8.- Kahramanmaraş Milletvekili İmran Kılıç’ın, Sultan
Abdülhamit Han’ın Ermeni sorununun kaynağını tespit eden değerlendirmelerine
ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım. 
Sultan
Abdülhamit Han, Ermeni sorununun kaynağını isabetle tespit ederek şu
değerlendirmeleri yapmıştır: “Ermeni meselesi Ermenilerin meselesi değildir.
Ermenilerin bizden hiçbir şikâyetleri yoktu fakat Ruslar devletimizden toprak
koparmak için Ermenileri parmaklarına doladılar. Ruslar gönderdikleri ajanlarla
önce papazları, öğretmenleri ele geçirip sonra da macera düşkünü Ermenileri
aleyhimize çevirdiler. Türk kılığına giren Ermeniler kendilerine yardım etmek
isteyen kendi vatandaşlarını öldürüp sonra da ‘Görmüyor musunuz sizi Türkler
kesiyor, bizimle birlik olun.’ demeye başladılar. Ermeni tahrikleri sonucu
çıkan Müslüman-Ermeni kavgasını bastırdığımda büyük devletlerin elçileri
birbiri peşinden yanımıza koştular. İngilizler Ermeni meselesini ayakta tutmak
için ellerinden geleni yaptı. Böylece, dünyanın dikkatini Türkiye üzerinde
tutuyorlardı.”
BAŞKAN
– Sayın Sümer… 
9.- Adana Milletvekili Orhan Sümer’in, zor durumda olan
küçük esnaf ve üreticinin borçlarının yapılandırılması gerektiğine ilişkin
açıklaması
ORHAN
SÜMER (Adana) – Teşekkür ederim Sayın Başkan. 
Ekim
ayından bu yana, vergi ve SGK borcu bulunan yüz binlerce küçük esnafa ve
işletmeye e-haciz gönderilmeye başlandı. Ekonomik krizin faturasının küçük
esnafa, emekçiye çıkarıldığını hep söylüyoruz. Bu uygulama da bunun açık bir
göstergesidir. Devlet, elbette alacaklarını takip etsin ancak yüz binlerce
kişiye icra göndererek banka hesaplarını bloke etmek, bu kişileri iflasla karşı
karşıya bırakmaktır. Örneğin, Adana’da birçok küçük esnafa haciz gönderilmeye
başlandı. Daha dün, 2.800 TL vergi borcu bulunan bir işletmenin aracına ve iş
yerine haciz gönderilmiş, tüm hesaplarına bloke konmuştur. Küçük esnaf zaten
zor şartlarda ayakta kalmaya çalışıyor. 
Buradan
yetkililere sesleniyoruz: Böyle devam ederse yakında kimsenin hesabında bloke
edeceğiniz para bile bulamayacaksınız. Küçük esnafın ve küçük üreticinin
borçları için acilen yapılandırma yapılmasını rica ediyor, teşekkür ediyorum. 
BAŞKAN
– Sayın Filiz…
10.- Gaziantep Milletvekili İmam Hüseyin Filiz’in,
siyanüre kolaylıkla ulaşıldığı için mi insanların hem kendilerinin hem de
yakınlarının canına kıydığını yoksa asıl sorunun işsizlik, mutsuzluk,
ötekileştirme ve şiddetin yaygınlaşması mı olduğunu öğrenmek istediğine ilişkin
açıklaması
İMAM
HÜSEYİN FİLİZ (Gaziantep) – Teşekkür ederim Sayın Başkan.
İstanbul
ve Antalya’da 3 ailenin toplu intihar olaylarının ardından Çevre ve Şehircilik
Bakanlığı, siyanürlü bileşiklerin risklerinin kontrol altına alınması,
ülkemizde kontrolsüz kullanımının engellenmesi amacıyla başta internet olmak
üzere birçok yerde satışına kısıtlama getirdi. Olumlu bir tedbir olarak
düşünüyorsam da şu soruyu sormam gerekiyor: İnsanlar siyanüre kolaylıkla
ulaşabildikleri için mi hem kendilerinin hem de en yakınlarının canına
kıyabiliyor -siyanür dışında da intiharlar var- yoksa asıl sorun işsizliğin,
yoksulluğun, mutsuzluğun, ötekileştirmenin ve şiddetin yaygınlaşması mı?
Ekonomik sorunları konuşmanın dahi yasaklandığı, sözün yok edildiği bir ortamda
insanlar kendini nasıl ifade edecek, yaşadığı çaresizliği nasıl anlatacak?
Yüzeysel tedbirler yerine konu derinlemesine incelenmeli ve ona göre çözüm
üretilmelidir diyor, Genel Kurulu saygılarımla selamlıyorum.
BAŞKAN
– Sayın Özyavuz…
11.- Şanlıurfa Milletvekili İbrahim Özyavuz’un,
Şanlıurfa ilinin kültür ve inanç turizmi açısından önemli bir şehir olması
nedeniyle Gaziantep iline kadar getirilmesi düşünülen Hızlı Tren Projesi’nin
Şanlıurfa ilinden sonra Mardin iline kadar uzatılması ve Şanlıurfa ilinin şehir
içi ulaşım sorununun çözülmesi gerektiğine ilişkin açıklaması
İBRAHİM
ÖZYAVUZ (Şanlıurfa) – Teşekkür ediyorum Sayın Başkanım.
21’inci
yüzyılın iletişim ve teknoloji çağı olduğunu düşündüğümüzde, bu kadar önemli
olan iletişim ve teknolojinin yanında ulaşım da çok büyük önem arz etmektedir.
Şanlıurfa’nın nüfusunun her geçen gün artması, kültür ve inanç turizmi
açısından önemli ve kadim bir şehir olmasını da göz önünde bulundurarak
Gaziantep’e kadar getirilmesi düşünülen Hızlı Tren Projesi’nin Şanlıurfa’mıza
ve hatta Mardin’e kadar uzatılması gereklidir. Bu konuda Ulaştırma Bakanlığının
ve Hükûmetimizin bu taleplere karşılık vermesini bekliyoruz. Hızlı tren
nimetinden Şanlıurfa’mızın faydalandırılması gereklidir. Ayrıca, Şanlıurfa’nın
önümüzdeki elli yılının şehir içi ulaşım sorununu kökten çözebilmemiz için,
Organize Sanayi-Osmanbey Kampüsü ile Abide Kavşağı-havaalanı güzergâhlarına 2
tramvay hattı yapılabilmesi için gerekli olan ödeneğin çıkarılması bütün
Şanlıurfalı hemşehrilerimizin beklentisidir.
Teşekkür
ediyorum.
BAŞKAN
– Sayın Göker…
12.- Burdur Milletvekili Mehmet Göker’in, asgari
ücretten dahi vergi alınan ülkemizde sürdürülebilir bir yaşantı için vergilerin
tekrar gözden geçirilmesi gerektiğine ilişkin açıklaması
MEHMET
GÖKER (Burdur) – Sayın Başkanım, devletin devamı için elbette adalet ve vergiye
ihtiyaç vardır. Ancak asgari ücretten dahi vergi alınan ülkemizde, suyu
açtığımızda 3 çeşit, elektriği yaktığımızda 5 çeşit vergi ödüyoruz. Hele
çiftçi, durumu çok daha vahim, tarlaya gidip traktörünün marşına bastığında
mazotuna yüzde 30 vergi ödüyor, yeme ve gübreye ise ne kadar fiyat verdiği
günlük olarak değişiyor. Çiftçimiz efkârlanıp bu duruma bir sigara yaksa
paketin 12 tanesi vergi. Bunu konuşmak için kızını, evladını arasa açtığı
telefonunun yüzde 82’si vergi. Bu durumda Hükûmete sesleniyorum: Sürdürülebilir
bir yaşantı için lütfen bu vergileri önümüzdeki bütçede tekrar gözden geçirin. 
BAŞKAN
– Sayın Kaya…
13.- Trabzon Milletvekili Ahmet Kaya’nın, taklit
ürünlerle mücadelede neden küçük esnafın hedef seçildiğini öğrenmek istediğine
ilişkin açıklaması
AHMET
KAYA (Trabzon) – Teşekkürler Sayın Başkan. 
Trabzon
Ortahisar ilçemizdeki konfeksiyoncu esnaflarımıza, son zamanlarda imitasyon
ürünleri sattıkları gerekçesiyle polisler ve avukatlar eşliğinde baskınlar
yapılmaktadır. Zaten zor durumda olan, dükkân kirası, dükkân vergisi, personel
giderleri, SGK primleri, elektrik parası gibi ağır masraflarla ve ekonomik
krizle boğuşan esnaflarımız, bir de polis baskınlarına maruz kalınca çileden
çıkma noktasına gelmiştir. Türkiye’nin her yerinde ve adım başı bu ürünlerin
satışı yapılırken, fabrikalarda, atölyelerde bu ürünlerin üretilmesine ve
satışına göz yumulurken, hatta izin verilirken Trabzon esnafımızın baskınlara
maruz kalması ve âdeta günah keçisi ilan edilmesi ve polisimizle karşı karşıya
getirilmesi manidardır. Taklit ürünlerle mücadele edilirken neden her seferinde
küçük esnaflarımız hedef seçilmektedir? Sayın Ticaret Bakanına sesleniyorum: Bu
ürünlerle mücadele edilecekse, yaptırım uygulanacaksa bu, küçük esnaflarımıza
polis baskınları yaparak olmamalıdır. Küçük esnaflarımızı canından bezdiren bu
sıkıntıyla ilgili gerekli yasal düzenlemelerin yapılmasını ve zor durumdaki
küçük esnaflarımızın daha fazla mağdur edilmemesini talep ediyoruz.
BAŞKAN
– Sayın Kaplan…
14.- Gaziantep Milletvekili İrfan Kaplan’ın, AK PARTİ
iktidarının emeklilikte yaşa takılanlar konusunda kör, sağır ve dilsiz olduğuna
ilişkin açıklaması
İRFAN
KAPLAN (Gaziantep) – Teşekkürler Sayın Başkan. 
Emeklilikte
yaşa takılanlar için Maliye Bakanı Albayrak “Gündemimizde yok.” dedi, AK PARTİ
Sözcüsü Ömer Çelik “Sorunlara duyarlıyız ama ülkeye maliyeti var.” dedi,
Cumhurbaşkanı “İskandinav ülkeleri bu sistem yüzünden battı.” dedi, Çalışma
Bakanı Selçuk “En az 10 analiz yaptık, sürdürülebilir değil.” dedi. “İtibardan
tasarruf olmaz.” diyen, saraylarda lüks hayat yaşayan, vakıflara para aktaran,
yandaşlarına teşvik bulan, vergilerini silen AK PARTİ iktidarı, ne hikmetse
konu emeklilikte yaşa takılanlara gelince kör, sağır ve dilsiz. Buradan AKP
Hükûmetine sesleniyorum: Emeklilikte yaşa takılanların sorununu çözemezseniz
biliniz ki bu mağduriyeti yaşayan milyonlar seçim günü geldiğinde veresiye
defterlerini önünüze koyacaktır. 
Teşekkür
ederim. 
BAŞKAN
– Sayın Özkan…
15.- Bursa Milletvekili Yüksel Özkan’ın, 24 Kasım
Öğretmenler Günü vesilesiyle öğretmenlerin kronikleşmiş sorunlarına çözüm
bulunması gerektiğine ilişkin açıklaması
YÜKSEL
ÖZKAN (Bursa) – Teşekkürler Sayın Başkan.
24
Kasım Öğretmenler Günü… Öncelikle Başöğretmen Gazi Mustafa Kemal Atatürk’ü
rahmetle anıyor, tüm öğretmenlerimizin gününü şimdiden kutluyorum.
Geleceğimizin teminatı çocuklarımızı yetiştiren öğretmenlerimizin sorunları
kronikleşmiş olup maddi ve manevi olarak yalnız bırakılmışlardır. Millî Eğitim
Bakanlığına göre 376 bin, sendikalara göre ise 400 bin öğretmen atama
beklemektedir. Atamaların yapılmasını ve 3600 ek göstergenin verilmesini
bekliyoruz. Özellikle okullarda çalışan öğretmenlerin çalışma saatleri, iş
sözleşmeleri, maaşları ve bordroları denetlenmelidir. Kamuda çalışan, asgari
ücretin altında maaş alan 100 bini aşkın ücretli öğretmenin maaş ve sigorta
prim günleri günümüz ekonomik kriz şartlarına göre yeniden düzenlenmelidir. 
Yüce
Meclisi saygıyla selamlıyorum.
BAŞKAN
– Sayın Tarhan…
16.- Kocaeli Milletvekili Tahsin Tarhan’ın, şeffaflığının
ortadan kalktığı dile getirilen Millî Piyango çekilişlerinde satılmayan
biletlere isabet eden 19 milyon 750 bin TL ikramiyenin ne olduğunu ve ne
olacağını öğrenmek istediğine ilişkin açıklaması
TAHSİN
TARHAN (Kocaeli) – Teşekkür ediyorum Sayın Başkan.
Daha
önce Millî Piyango çekilişlerinde şeffaflığın ortadan kalktığını dile
getirmiştim. Ardından Millî Piyango Genel Müdürü görevden alındı. Ancak Millî
Piyango İdaresinde ne olduğu hâlen net bir şekilde açıklanmıyor. Son 11
haftanın 10’unda büyük ikramiye hep satılmayan biletlere çıktı. Böylece
satılmayan biletlere 19 milyon 750 bin TL ikramiye isabet etti. Bu 20 milyon
lira ne oldu, ne olacak? Biz bunun takipçisiyiz. Yüz yıllık kurumu “millî”
değil, “yanlı piyango” hâline getirenler hesap vermelidir. 
BAŞKAN
– Mardin’in Onur Günü sebebiyle, Sayın Demirkaya…
17.- Mardin Milletvekili Cengiz Demirkaya’nın, 21 Kasım
Mardin ilinin Onur Günü’ne ilişkin açıklaması
CENGİZ
DEMİRKAYA (Mardin) – Teşekkürler Sayın Başkanım. 
Bugün
21 Kasım Mardin Onur Günü. Mondros Ateşkes Anlaşması’yla Fransızlara teslim
edilen Mardin işgale karşı ilk direnişlerden birini sergilemiş, vatanın
bölünmezliğini ve Millî Mücadele’nin yöntemini âdeta dünyaya ilan etmiştir.
Mardin halkı işgal kuvvetlerine karşı kanının son damlasına kadar çarpışmayı
göze almış, hiçbir ayrılıkçı harekete geçit vermemiş, daha ortada düzenli bir
ordu yokken gösterilen Anadolu direnişinin öncüsü niteliğinde bu tepkiler
Fransızların teslim ve tesellümü takiben şehri terk etmelerine sebebiyet
vermiştir. 
Bu
önemli günün 100’üncü yılında başta Mardin halkı olmak üzere tüm milletimizi
saygı ve sevgiyle selamlıyorum, vatan ve bayrak uğruna can veren aziz
şehitlerimize Allah’tan rahmet diliyorum, sizleri de saygıyla selamlıyorum. 
BAŞKAN
– Şimdi söz talep eden grup başkan vekillerine söz vereceğim. 
Sayın
Türkkan… 
18.- Kocaeli Milletvekili Lütfü Türkkan’ın, vefat eden
Türk Silahlı Kuvvetlerinin 25’inci Genelkurmay Başkanı Yaşar Büyükanıt’a ve
Bayburt ili Maden köyünde bir evde çıkan yangında hayatını kaybeden 2’si çocuk
3 vatandaşa Allah’tan rahmet dilediğine, saldırıya uğrayan Gazeteci Ahmet
Takan’a geçmiş olsun dileğinde bulunduğuna ve İçişleri Bakanını göreve davet
ettiğine, bir tarafta işlevi olmayan Helal Akreditasyon Kurumuna bir buçuk
yılda 15,6 milyon lira ödenek vermişken diğer tarafta her gün yeni bir vergi
getirilmesini Hükûmete hatırlatmak istediğine, EYT, polislere söz verilen 3600
ek gösterge ve emeklilere söz verilen intibak konularında Parlamentoyu
çalışmaya davet ettiğine ilişkin açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; Türk Silahlı
Kuvvetlerinin 25’inci Genelkurmay Başkanı Yaşar Büyükanıt tedavi gördüğü
hastanede bu sabah vefat etmiş. Merhuma Allah’tan rahmet, yakınlarına
başsağlığı ve sabır diliyorum. 
Bugün,
ayrıca, Bayburt merkeze 17 kilometre mesafedeki Maden köyünde 2 katlı bir evde
çıkan yangında 2’si çocuk 1’i engelli vatandaş olmak üzere 3 kişi hayatını
kaybetmiş. Vatandaşlarımıza Allah’tan rahmet diliyorum, yakınlarına sabır ve
başsağlığı diliyorum. 
Dün
yine bir gazeteci saldırıya uğradı. Gazeteci yazar Ahmet Takan’a evinin önünde
güpegündüz beyzbol sopalı bir kişi saldırdı. Saldırıda sırtından ve belinden
yaralanan Takan’ın cep telefonu da parçalanmış. Sayın Takan’a geçmiş olsun
diyorum. Eli kalem tutanlara, farklı düşüncelere tahammül edemeyenleri ise
kınıyorum. Biz bu filmi daha önce de görmüştük, gazeteciler Yavuz Selim Demirağ
ve Sabahattin Önkibar’a yapılan saldırılar yapanların yanına kâr kaldığı için
dün Ahmet Takan’a da bir saldırı gerçekleşti. Gazetecilere yapılan saldırıların
önüne geçilmediği takdirde bu tarz olaylar kontrol edilemeyecek boyutlara
gelebilir. Bu gidişata artık dur deme vakti gelmiştir. Sayın İçişleri Bakanını
bir kez daha göreve davet ediyoruz. 
Sayın
Başkan, değerli milletvekilleri; Helal Akreditasyon Kurumu diye bir kurum var,
bilmiyorum dikkatinizi çekti mi. Bu Kurum geçen yılın temmuz ayında kuruldu.
Kurumun bir buçuk yıllık bütçesi ne kadar biliyor musunuz? 15,6 milyon lira.
Bir buçuk yılda verdiği helal sertifikası sayısı ne kadar? Sıfır yani yok. Bu
Kurumda kaç kişi çalışıyor? Yönetim Kurulu üyeleri var, daire başkanları var,
onlar hariç 50 kişi. Daha fazla bir şey söylemeye gerek var mı, bilmiyorum. Her
gün yeni bir vergi getiriyoruz. Bütçe açığını tamamlamak için trafik polislerine
“Ceza kes.” diye talimatlar veriliyor. Diğer taraftan da işlevi olmayan bir
kurumun böyle bir masraf kalemi var. Bunu da Hükûmet eden arkadaşlarımıza bir
kez daha hatırlatmak istiyorum. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Türkkan.
LÜTFÜ
TÜRKKAN (Kocaeli) - Dün EYT’lilerle ilgili olarak bahsetmiştim. Bu EYT konusu
Türkiye'nin gündeminden çıkmayacak. Biz Parlamentoda olduğumuz sürece EYT
konusunu her daim gündeme getirmeye devam edeceğiz. 
Bir
de seçime girerken seçime giren her partinin vatandaşlara verdiği 3600 ek
gösterge sorunu var. Gittiğimiz her yerde memurların tamamı, özellikle polis
arkadaşlar “Bizim 3600 ek göstergeyle ilgili bir gelişme olur mu?” diye bize
soruyorlar, tahmin ediyorum size de soruyorlar bunu. Bununla ilgili bir maliyet
analizi yapmak lazım. 3600 ek gösterge bütçeye ne kadar yük getiriyor? Bu
insanların mağduriyetini giderme konusunda herhangi bir çalışma düşünüyor
musunuz? Bizim 3600 ek göstergedeki ısrarımız devam ediyor. 
Bir
de emeklilerin intibak konusu var, biliyorsunuz. Her iki konuda da bugün
Parlamentoda bulunan bütün partiler vatandaşa söz verdi. Bütün Parlamentoyu bu
verilen sözlerin yerine getirilmesi konusunda çalışma yapmaya davet ediyorum.
Genel
Kurulu saygıyla selamlıyorum, sağ olun.
BAŞKAN
– Sayın Bülbül…
19.- Sakarya Milletvekili Muhammed Levent Bülbül’ün,
vefat eden Türk Silahlı Kuvvetlerinin 25’inci Genelkurmay Başkanı Yaşar
Büyükanıt’a Allah’tan rahmet dilediklerine, her geçen gün ahlaki ve manevi
değerler açısından büyük bir erozyona uğrayan dünyamızda yaşadığımız olayların,
çatışmaların toplumların değer bunalımı içerisinde olduğunu gösterdiğine ve
ülkemizde değerler eğitimindeki eksikliğin giderilmesinde Ülkü Ocakları Eğitim
ve Kültür Vakfının vermiş olduğu hizmetlerin önemine ilişkin açıklaması
MUHAMMED
LEVENT BÜLBÜL (Sakarya) – Teşekkür ederim Sayın Başkanım.
Sayın
Başkan, değerli milletvekilleri; biz de geçmiş dönem Genelkurmay Başkanlarından
Sayın Yaşar Büyükanıt’ın rahmetli olduğu haberini aldık; kendisine rahmet,
ailesine de başsağlığı diliyoruz. 
Sayın
Başkan, her geçen gün ahlaki ve manevi değerler açısından büyük bir erozyona
uğrayan dünyamızda yaşadığımız olaylar, çatışmalar ve buhranlar toplumların
değer bunalımları içerisinde olduğunu göstermektedir. Ülkemizde de bu
eksikliğin giderilmesinde değerler eğitiminin lüzumuna önemle vurgu
yapılmaktadır. Millî Eğitim Bakanlığımızın bu kapsamda ortaya koyduğu vizyon
belgesinde değerler eğitimine yer vermiş olması isabetli bir adım olmuştur. Hiç
şüphe yok ki Millî Eğitim Bakanlığımızla birlikte sivil toplumun ve
ailelerimizin de nesillerimizin değerler eğitimine katkı sağlaması
gerekmektedir. Bu kapsamda Ülkü Ocakları Eğitim ve Kültür Vakfının vermiş
olduğu hizmetler, yapmış olduğu faaliyetler dikkat çekmektedir. Kutadgu Bilig,
Dede Korkut hikâyeleri ve Gazi Mustafa Kemal Atatürk’ün Büyük Nutuk’unun
çocuklara özel basımı ülkü ocakları tarafından gerçekleştirilmiş ve şu an
itibarıyla bu kitaplar gerek kitapçılardan gerekse internet yoluyla temin
edilebilmektedir. 
Sevgi,
dürüstlük, alçak gönüllülük, cesaret, dayanışma, tokgözlülük, cömertlik gibi
değerlerin yanında; tarih şuuru, vatan ve millet sevgisi, adalet ve bağımsızlık
duygusunun en veciz şekilde ifade edilmiş olduğu bu eserlerin çocuklarımız
tarafından okunmasında büyük bir önem vardır. 
(Mikrofon
otomatik cihaz tarafından kapatıldı) 
BAŞKAN
– Buyurun. 
MUHAMMED
LEVENT BÜLBÜL (Sakarya) - Bu konuda ailelerimizin de bilinçli hareket etmesinde
büyük yarar görmekteyiz. Bizler, şahsım da dâhil olmak üzere, evlatlarımızla
birlikte geceleyin onlar yatmadan önce elimize ülkü ocakları tarafından
basılmış olan Dede Korkut hikâyelerini, Kutadgu Bilig’in çocuklara özel olan
versiyonunu alıp mutlaka oralardan bir hikâye okumak suretiyle çocuklarımızın
gelişmesine, nesillerimizin bu şuurla yetişmesine katkı sağlamaya
çalışmaktayız.
Ben
buradan bütün milletimizin, ailelerimizin herkes tarafından kabul görecek bu
yüksek değerlerin verilmesi noktasında bu yöne eğilmelerini ve ülkü
ocaklarımızın vermiş olduğu bu hizmetten faydalanmalarını tavsiye ediyor,
teşekkür ediyorum. (MHP sıralarından alkışlar) 
BAŞKAN
– Sayın Kurtulan...
20.- Mersin Milletvekili Fatma Kurtulan’ın, EYT’lilerin
büyük bir mağduriyet alanı teşkil ettiğine ve hakkın teslimi için verilecek
mücadelede muhalefet partilerinin bir araya gelmesi gerektiğine, eş başkanlık
sistemine karşı çıkarılan engellerin ortadan kaldırılması amacıyla verdikleri
araştırma önergesinin iktidar tarafından reddedildiğine ancak istihdamda
kadının eşit temsiliyetinde eş başkanlık sisteminin payı olduğuna ve kadın
sorununun anlık siyasi çıkarlara alet edilmemesi gerektiğine ilişkin açıklaması
FATMA
KURTULAN (Mersin) – Teşekkürler Sayın Başkan.
Biz
de başta EYT’lilerin büyük bir mağduriyet alanı teşkil ettiğini belirtmek
isteriz. HDP olarak, önümüzdeki dönemde tüm muhalefete çağrı yaparak, AKP’nin
“Bu dosya kapanmıştır.” demesine müsaade etmeden birlikte hareket ederek bu
alandaki hakkın teslimi için mücadelemizi buluşturalım demek istiyorum. 
Ayrıca,
dün burada bir araştırma önergesi vermiştik eş başkanlık sisteminin kadınlara
yarar mı zarar mı getirdiği, ne anlam ifade ettiği üzerine. Ancak yine iktidar
tarafından reddedildi. 
Dün
Plan ve Bütçe Komisyonunda kimi sunumları dinleme fırsatımız oldu. Bir kadın
milletvekili, eş başkanlık sistemini büyük bir saldırıyla illegalize eden,
terörize eden, âdeta kadınlara bir yarar getirmediğini savunan elindeki kâğıdı
okuyordu. Burada tekrar şunu söylemek isterim: Eş başkanlık sistemimizle
birlikte Türkiye’de yerel yönetimlerde kadın belediye başkanlarının oranına, belediye
meclis üyeliklerinin oranına ve il genel meclis üyeliklerinin artışına büyük
katkı sunuldu. Yine, aynı zamanda, kadın sığınmaevlerinin açılmasında,
belediyelerde kadına dair politikaları organize etme, düzenleme adına kadın
daire başkanlıkları ve il ve ilçelerde de kadın politikaları müdürlükleri
oluştu. Kadının ekonomik sorunlarına, eğitim ve sağlık problemlerine, uğradığı
şiddete dair mücadele birimleri oluşturuldu. 43 belediyemizde kadın merkezleri
açıldı. Aynı zamanda şu çok önemlidir: Türkiye genelinde kadın istihdamı yüzde
20’yken bizim belediyelerde yüzde 40 oranındadır. Yani istihdamda kadının eşit
temsiliyetinde, eşit işe alımının sağlanmasında bu eşit temsiliyet üzerinde
inşa olmuş eş başkanlık sisteminin yine büyük payı vardır. 
(Mikrofon
otomatik cihaz tarafından kapatıldı) 
BAŞKAN
– Buyurun.
FATMA
KURTULAN (Mersin) – Dolayısıyla ben burada tüm kadınlara, milletvekili
kadınlara seslenmek isterim: Bu, bütün kadınlar adına, tüm hemcinslerimiz adına
büyük bir kazanımdır. Buna lütfen sahip çıkın diye çağrı yapmak isterim. 
AKP’ye
de şunu söylemek istiyorum: Eğer kadına yönelik şiddete karşı toplu açıklamalar
yapmayı, karşı çıkmayı düşünüyorlarsa, bunu sürdürüyorlarsa eş başkanlığa
saldırı kabul edilemez. Her alanda riyakârlık olmamalı. Her alanda kadına
yönelik şiddete karşı sıkı bir mücadele gerektirir, öyle anlık siyasi
çıkarlarımıza, menfaatlerimize alet edilmeyecek temel bir sorunumuzdur kadın
sorunu. 
Teşekkürler.

BAŞKAN
– Sayın Özkoç…
21.- Sakarya Milletvekili Engin Özkoç’un, üniversitelerde
öğrenciler arasında gerginlikler yaşandığına, ileriye bakan bir Türkiye
gençliğinin önünün açılması gerektiğine, TEZ-KOOP-İŞ Sendikasının Erişim Çağrı
Merkezindeki örgütlenme çalışmalarının engellenmesiyle ilgili gerçekleştirmek
istediği basın açıklamasına izin verilmediğine, saldırıya uğrayan Gazeteci
Ahmet Takan’a geçmiş olsun dileğinde bulunduğuna ve Tank Palet Fabrikasının
yerli sermayeyle büyümesi, güçlenmesi gerektiğine ilişkin açıklaması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; hepinizi
saygıyla selamlıyorum. 
Dünkü
konuşmamda da söylemiştim, üniversitelerde bir şeyler oluyor Sayın Başkan.
Bugünlerde yine öğrenciler birbirlerine saldırıyorlar. Bunun o kesimi, bu
kesimi olmaz, 12 Eylül öncesinde yaşadıklarımız bizim yüreğimizi acıtan
olaylardır. Birbirimize sahip çıkmamız, geleceğimize sahip çıkmamız ve
kardeşlik bağı içerisinde ülkeyi büyütmemiz gerekiyor. Üniversitedeki
çocuklarımızı kaba kuvvetle sindirmemeliyiz, birbirlerine karşı
kışkırtmamalıyız, ileriye bakan bir Türkiye gençliğinin önünü açmalıyız. Bu
konuda hepimizin dikkatli olması gerekiyor. 
Sayın
Başkan, İş Bankası iştiraklerinden Erişim Çağrı Merkezinde TEZ-KOOP-İŞ
sendikası 19/9/2019 tarihinde sendika çalışmaları sırasında yaşanan sorunları
anlatmak için bir basın toplantısı yapmak istemiş ancak anayasal haklarını da
hatırlattıkları hâlde valilik tarafından bu engellenmiştir. Sendikalarımızın,
örgütlerimizin, sivil toplum örgütlerinin ve hatta bireylerin özgürlük hakkı
olan kendilerini ifade etme özgürlüğünün önüne kimse geçmemelidir, bu hakkı
kimse kendisinde bulmamalıdır. Bu konuda gerek valilerimizin gerek
kaymakamlarımızın dikkatli olması, özgürlüklerin önünü açması gerekir. Bunu da
buradan ifade etmek isterim. 
Dün
gazeteci Ahmet Takan arkadaşımıza bir saldırı yapılmıştır. Hangi görüşten
olursa olsun, nereye mensup olursa olsun görüşlerini açıklayan, görevini yapan
hiç kimse şiddetle karşılaşmamalıdır. Bu konuda da dikkatli olmalıyız.
Kendisine geçmiş olsun diliyorum. 
(Mikrofon
otomatik cihaz tarafından kapatıldı) 
BAŞKAN
– Buyurun. 
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; defalarca 2
tane soruyu gündeme getiriyoruz. Birincisi, gerçekten yerli ve millî olmak
zorundayız. Kendimize ve ülkemizin çıkarlarına sahip çıkmak zorundayız. Biz
üretmeliyiz, biz satmalıyız ve biz tüketirken de kendi değerlerimize ilk önce
talep göstermeliyiz. Tank Palet Fabrikasını defalarca gündeme getiriyoruz.
Kesinlikle, Tank Palet Fabrikasının sermayelerle ortak olmasının önünde bir
engel olmasını konuşmuyoruz. Tank Palet Fabrikasının büyümesi gerekiyorsa yerli
sermayeyle birlikte büyümelidir, güçlenmelidir, kendi tankımızı kendimiz
üretmeliyiz. Ancak Tank Palet Fabrikasının -yüzde 50 ortağı olan- Katar
ordusuyla bir ortaklığa girmesini doğru bulmuyoruz. Bunlar bizim askerî
sırlarımızdır. Bizim askerimiz üretebilir, askerimiz savaşır, askerimiz
gerekirse ürettiği tankın altına yatıp onu hazır hâle getirip tekrar cephede,
onların geri hizmetinde durabilecek güce sahiptir. 
(Mikrofon
otomatik cihaz tarafından kapatıldı) 
ENGİN
ÖZKOÇ (Sakarya) – O yüzden, Tank Palet Fabrikasının yüzde 50 ortaklığını ve
yönetim kurulunun yarısından fazlasının Katar ordusuna ait olmasını
kabullenemiyoruz. Bu konuyu bir kere daha Türkiye'nin ve Meclisin dikkatine
sunuyorum. 
Hepinize
saygılar sunuyorum. 
BAŞKAN
– Sayın Akbaşoğlu…
22.- Çankırı Milletvekili Muhammet Emin Akbaşoğlu’nun,
vefat eden Türk Silahlı Kuvvetlerinin 25’inci Genelkurmay Başkanı Yaşar
Büyükanıt’a, Bayburt ili Maden köyünde bir evde çıkan yangında hayatını
kaybeden 2’si çocuk 3 vatandaşa ve 21 Kasım ölümünün 20’nci yıl dönümünde
21’inci Dönem Gaziantep Milletvekili Mehmet Bedri İncetahtacı’ya Allah’tan
rahmet dilediğine, Mardin ilinin Onur Günü ile 20 Kasım Dünya Çocuk Hakları, 24
Kasım Öğretmenler ve 22 Kasım Diş Hekimliği Günü’nü tebrik ettiğine, Tank Palet
Fabrikasının yerli ve millî vasfına halel getirilmesinin söz konusu olmadığına
ilişkin açıklaması
MUHAMMET
EMİN AKBAŞOĞLU (Çankırı) – Çok teşekkür ederim Değerli Başkanım.
Değerli
milletvekilleri, hepinizi saygıyla selamlıyorum.
Bugün
vefat eden 25’inci Genelkurmay Başkanımız Sayın Yaşar Büyükanıt’a Allah’tan
rahmet, yakınlarına başsağlığı diliyorum. 
Aynı
şekilde, bugün ölüm yıl dönümü olan 21’inci Dönem Gaziantep Milletvekili Sayın
Mehmet Bedri İncetahtacı’yı rahmetle yâd ediyorum. 
Bugün
aynı zamanda, Mardin’in ve Mardinlilerin Onur Günü, bu vesileyle Onur Günlerini
tebrik ediyorum. 
Bayburt
Maden köyünde yangında vefat eden vatandaşlarımıza Allah’tan rahmet diliyorum. 
Malum,
dün Dünya Çocuk Hakları Günü’ydü. Bu vesileyle tekrar hatırlatmak isterim ki
çocuklar insanlığın ortak umudu ve geleceğidir. Çocuklarımıza daha güzel bir
gelecek oluşturmak için var gücümüzle çalışıyoruz ve çalışmaya devam edeceğiz.
Malum,
pazar günü 24 Kasım. Bu münasebetle Öğretmenler Günü’nü de tebrik etmek
istiyorum. İnşallah önümüzdeki hafta da bunu gündeme getiririz ancak pazar günü
olması münasebetiyle Meclisimiz açık olmayacak. Şimdiden, bu kutsal görevi
yerine getiren, mesuliyeti büyük olan ve önemli bir mesleği icra eden,
geleceğimiz olan çocuklarımızı yetiştiren, eğiten, terbiye eden fedakâr
öğretmenlerimize de buradan en kalbî şükranlarımızı sunmak suretiyle onların
Öğretmenler Günü’nü tebrik ediyorum. Görevi başında şehit olan bütün
öğretmenlerimizi rahmetle yâd ediyorum. 
Bugün
aynı zamanda, biliyorsunuz, Diş Hekimleri Günü. Diş Hekimleri Günü
münasebetiyle yarın -22 Kasım- bunu hep beraber idrak edeceğiz. 
(Mikrofon
otomatik cihaz tarafından kapatıldı)
BAŞKAN
– Buyurun Sayın Akbaşoğlu.
MUHAMMET
EMİN AKBAŞOĞLU (Çankırı) – 22 Kasım 2019’da kutlayacağımız bu günde, tevafuken
hakikaten 22 Kasım 1909’da Türkiye’de İstanbul’da dişçilik eğitimi veren ilk
yüksekokulun açılması da anlamlı. Bu münasebetle yüz on yıl önce bu temelleri
atanları hayırla yâd ederken bu okullardan mezun olarak insanımızın sağlığına
hizmet eden bütün diş hekimlerimize de tebessümlü bir hayatla, uzun, hayırlı
ömürler Cenab-ı Hak’tan niyaz ediyorum. 
Tank
Palet Fabrikasıyla ilgili şu hususu vurgulamak isterim: Bu fabrikamız yerli ve
millî bir vasıfta. Mülkiyeti Türkiye’ye ait olmak üzere oradaki işletme
hakkının BMC bünyesinde bir konsorsiyumla daha iyi işletilebilmesi ve daha
modern cihazlarla yoluna devam edebilmesi hususunda bir işletme mantığı ortaya
konmuştur. Dolayısıyla burada, bu fabrikanın yerlilik ve millîlik vasfına halel
getirebilecek en ufak bir şeyi biz zaten kabul etmeyiz.
(Mikrofon
otomatik cihaz tarafından kapatıldı) 
BAŞKAN
– Buyurun.
MUHAMMET
EMİN AKBAŞOĞLU (Çankırı) – Bu konunun da doğru bir çerçevede ele alınması
hususunu tekrar hatırlatarak, bugün kaldığımız yerden devam edeceğimiz kanun
çalışmaları münasebetiyle hayırlı çalışmalar diliyor, Meclisi saygıyla
selamlıyorum.
BAŞKAN
– Sayın Fendoğlu...
23.- Malatya Milletvekili Mehmet Celal Fendoğlu’nun,
Malatya ili Hekimhan-Kuluncak yolu üzerindeki kara yolu köprü girişlerinin
tekrar düzenlenmesi gerektiğine ilişkin açıklaması
MEHMET
CELAL FENDOĞLU (Malatya) – Teşekkür ediyorum Başkanım.
Ulaştırma
ve Altyapı Bakanımız Sayın Mehmet Cahit Turhan’a iletilmek üzere... 5 Mart
2019’da sözleşmesi imzalanan, 7 milyon 300 bin TL’ye ihale edilen, 9 Nisan
2019’da yapımına başlanan ve şu anda da bitmiş olan, henüz geçici kabulü
yapılmamış olan Hekimhan-Kuluncak yolu üzerindeki iki ilçeyi birbirine bağlayan
ve çok sayıda köy yolunun geçtiği güzergâhtaki demir yolu hemzemin geçidi
üzerine inşa edilen kara yolu köprüsü, her iki girişi, şekli ve genişliğiyle
–bu hâliyle- Malatya’ya, Hekimhan’a ve Kuluncak’a yakışmayacak bir durumdadır.
Bu köprünün her iki geçişinin de tekrar düzenlenmesi gerekmektedir. Şöyle ki:
Maden taşıyan yük kamyonlarına dahi yan yol verilmediği için, yük taşıyan
kamyonlar Hekimhan ilçesine girip tekrar bu köprüye gelmektedir.
Teşekkür
ediyorum Başkanım.
BAŞKAN
– Sayın Hamzaçebi...
24.- İstanbul Milletvekili Mehmet Akif Hamzaçebi’nin,
Çankırı Milletvekili Muhammet Emin Akbaşoğlu’nun Tank Palet Fabrikasıyla ilgili
yapmış olduğu açıklamasının kamuoyunu yanıltmaya yönelik olduğuna ilişkin
açıklaması
MEHMET
AKİF HAMZAÇEBİ (İstanbul) – Teşekkür ederim Sayın Başkan.
Sayın
Akbaşoğlu’nun Tank Palet Fabrikasına ilişkin olarak yapmış olduğu açıklamaya
bir ilave yapmak isterim. Tank Palet Fabrikası çok gündemde olan bir konu, çok
tartışıldı ancak şu söyleyeceğim husus sanki biraz gölgede kaldı gibi: Tank
Palet Fabrikasının işletme hakkının Katar ordusu ile bir yerli firma
ortaklığına devredilmesine ilişkin işlem 4046 sayılı Özelleştirme Kanunu’nun
2/i maddesine dayandırılmaktadır. Konuya ilişkin Cumhurbaşkanı kararı
okunduğunda dayanak olarak 4046 sayılı Kanun’un 2/i maddesinin gösterildiği
görülecektir. 2/i maddesi, bir işletmenin özelleştirilmesini değil, tam
tersine, o işletmenin özelleştirme kapsamı dışına çıkarılmasını
düzenlemektedir. 4046 sayılı Kanun’un 2/i maddesine göre, Özelleştirme
İdaresine çeşitli kurumlarca özelleştirilmek üzere devredilmiş olan varlıklar,
taşınmazlar, fabrikalar eğer millî güvenlik ve kamu yararı gerektiriyorsa
özelleştirme kapsamı dışına çıkarılarak bir kamu kurumuna devredilebilir. 
(Mikrofon
otomatik cihaz tarafından kapatıldı)
BAŞKAN
– Buyurun, devam edin 
MEHMET
AKİF HAMZAÇEBİ (İstanbul) – Burada da söz konusu Tank Palet Fabrikası bir kamu
kurumu olan ASFAT AŞ’ye anılan 2/i maddesine dayanılarak devredilmiştir. Artık,
bu andan itibaren, ASFAT AŞ’nin bunu herhangi bir şekilde bir özel kuruluşa ya
da Katar ordusu ile bir Türk firmasının kurmuş olduğu ortaklığa devretmesi
mümkün değildir. Bu, açıkça yasaya aykırı bir işlemdir. Bedelsiz devredilmesi,
50 milyon dolarlık yatırım şartının konulması, bunlar ayrı bir konu ama yapılan
işlem Özelleştirme Kanunu’nun bizatihi 2/i maddesine çok açık bir şekilde
aykırıdır. Ayrıca “Bu, özelleştirme değildir, işletme hakkının devridir.”
açıklaması da kanuna uygun bir açıklama değil, kamuoyunu yanıltmaya yöneliktir.
4046 sayılı Kanun’a bakıldığında, özelleştirme yöntemleri arasında işletme
hakkının devri de sayılmaktadır. Bu, açıkça bir özelleştirmedir ve kamunun bu
varlığı bedelsiz bir şekilde yirmi beş yıl süreyle Katar ordusu ve ortağı Türk
firmasına devredilmiştir. 
Teşekkür
ederim. 
BAŞKAN
– Sayın Akbaşoğlu…
25.- Çankırı Milletvekili Muhammet Emin Akbaşoğlu’nun,
İstanbul Milletvekili Mehmet Akif Hamzaçebi’nin yaptığı açıklamasındaki bazı
ifadelerine ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım. 
Şimdi,
öncelikli olarak, tabii, burada söylem ve ifadelere dikkat etmek gerekiyor.
Daha önce, Katar ordusuna, Katar’a satıldığıyla ilgili muhalefetin yaklaşımı
vardı. Bir kere, satılma diye bir durum söz konusu değil, külliyen yanlış bir
ifade. Satılma durumu söz konusu değil. Oradan çıktı ve köpürtüldü, köpürtüldü.
Şimdi gelinen nokta ise farklı bir nokta. Şunu tekraren ifade ediyorum: Malum,
bir yerli firma var, BMC, kamuoyundan da biliniyor. Bir ortaklığı var, Katar
ortaklığıyla bir ihaleye girmiş ve ihalede ALTAY tanklarının yapılmasıyla
ilgili ihaleyi almış. Yaklaşık -yanlış hatırlamıyorsam- 3,5 milyar dolarlık bir
ihale. Yerli ve millî bir üretimi seri hâlde yaparak ordumuzun tank ihtiyacını
gidermeye yönelik çok önemli bir proje. Dolayısıyla, bu çerçevede her şey
birbirine karıştırılıyor. Mülkiyet Türkiye Cumhuriyeti devletinde ve bu
konsorsiyumun almış olduğu, yani BMC ve Katar’ın beraberce almış olduğu ihale
münasebetiyle, hiçbir işçi çıkarılmadan, bütün sevk ve idare Türkiye’de olmak
kaydıyla ve burada, Türkiye, kendi hedeflerine daha hızlı bir şekilde
ulaşabilmek adına, millî politikalar çerçevesinde, Savunma Bakanlığımızın da
görüşleri ve hep beraber hareket edilmesi kaydıyla böyle bir işletme hakkının
devri söz konusu, bir özelleştirme değil bu. 
(Mikrofon
otomatik cihaz tarafından kapatıldı) 
BAŞKAN
– Buyurun.
MUHAMMET
EMİN AKBAŞOĞLU (Çankırı) - Bir özelleştirme değil ama bu, ilgili yürürlükteki
mevzuat çerçevesinde, tamamen hukuka uygun bir şekilde, millî çıkarlarımıza
uygun bir şekilde Türkiye’nin kendi enstrümanlarını ortaya koymasıdır. “Hukuken
bir halel söz konusu oldu.” iddiasında bulunanların bunu yargıya taşımaları da
zaten gayet doğaldır ve her türlü yargı denetimine açıktır, siyasi denetim de
zaten kamuoyunda ve Mecliste gündeme gelmektedir. AK PARTİ olarak Sözcümüz,
Sayın Cumhurbaşkanımız, Genel Başkan Yardımcılarımız, Grup Başkan Vekillerimiz,
milletvekillerimiz bunu defaatle ortaya koymasına rağmen, herkes hani “Benim
oğlum bina okur, döner döner yine okur.” şeklinde, gerçeklikten kopuk bir
şekilde, bağlamından kopararak kendi aklında olanı gerçekmiş gibi ortaya koyan
CHP sözcülerinin söylediği ile gerçek apayrı. Bunun tekrar kayıtlara geçmesini
dilediğim için söz aldım. 
Teşekkür
ediyorum. Sağ olun.
BAŞKAN
– Sayın Hamzaçebi, buyurun.
26.- İstanbul Milletvekili Mehmet Akif Hamzaçebi’nin,
Çankırı Milletvekili Muhammet Emin Akbaşoğlu’nun yaptığı açıklamasındaki bazı
ifadelerine ilişkin açıklaması
MEHMET
AKİF HAMZAÇEBİ (İstanbul) – Teşekkür ederim Sayın Başkan.
Sayın
Akbaşoğlu’na bir konuda teşekkür ederim. Sükût ikrardan gelir. Ben, bu işlemin,
4046 sayılı Özelleştirme Kanunu’nun 2/i maddesine çok açık bir şekilde aykırı
olduğunu söyledim. Bu konuda susmak suretiyle bu iddiamın doğruluğunu kabul
etti. Esasen yapacağı başka bir şey de yok.
Evet
“Benim oğlum bina okur, döner döner yine okur.” Bu cümle aslında kendilerine
uygun. Şöyle bir atasözü de vardır: “Nasibinde varsa alırsın karıncadan bile
ders, nasibinde yoksa bütün cihan önüne serilse sana ters.” (CHP sıralarından
alkışlar) 
Sevgili
arkadaşlar, bakınız “Bu, bir özelleştirme işlemi değildir.” diyor. Sayın
Akbaşoğlu, rica ediyorum, 4046 sayılı Özelleştirme Kanunu’nu açın, bakın -vakit
olsa şimdi açıp size göstereceğim- özelleştirme yöntemlerini orada sayar. Bu,
varlık devri, varlık satışı olabilir, işletme hakkı devri olabilir, kira olabilir,
çeşitli yöntemler olabilir. TELEKOM özelleştirilmedi mi arkadaşlar? TELEKOM
özelleştirmesi yirmi beş yıl süreyle işletme hakkının devri suretiyle yapıldı
ve karşılığında 5,5 milyar dolar alındı. 
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Hamzaçebi.
MEHMET
AKİF HAMZAÇEBİ (İstanbul) – Burada, Tank Palet Fabrikasında tek kuruş
alınmamıştır, sadece 50 milyon dolarlık bir yatırım şartı öngörülmüştür. 
Ben
şimdi sormak istiyorum: “Suriyelilere 40 milyar dolar harcadık.” diyen bir
iktidar var, bununla övünüyor. Yardım edelim tabii Suriyelilere, Suriyeliler
Türkiye’ye sığınmışlar, yardım edelim. Oraya 40 milyar dolar harcayan bir
iktidar Tank Palet Fabrikasına 50 milyon dolar bulamıyor mu? Niyet özelleştirme
değil efendim. Öyle olsa 4046 sayılı Kanun’un özelleştirmeyi yasaklayan, tam
tersine “Millî güvenlik ve kamu yararının gerektirdiği hâllerde o varlıklar
özelleştirme kapsamı dışına çıkarılır.” diyen maddesine dayanılarak ASFAT AŞ’ye
devredilip sonra da oradan Katar ordusuna bu devredilmezdi.
Teşekkür
ederim.
BAŞKAN
– Buyurun Sayın Akbaşoğlu.
27.- Çankırı Milletvekili Muhammet Emin Akbaşoğlu’nun,
İstanbul Milletvekili Mehmet Akif Hamzaçebi’nin yaptığı açıklamasında
sözlerinin aleni şekilde çarpıtıldığına ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım. 
Maalesef,
Sayın Hamzaçebi biraz evvel benim konuşmamı aleni bir şekilde çarpıttı. Zira,
ben sükût etmedim bir kere, biraz evvel cevabı verdim “1) Bu, özelleştirme
değil. 2) Kanuna uygun. 3) Kanuna aykırılık iddiası varsa bunu yargıya da
taşıyabilirsiniz.” diye. Tutanaklarda rahat bir şekilde görülebilir. Bu,
çarpıtmadır, sükût edilmiş değildir ve yargıyla ilgili de kanaatler ortaya
konulmuştur. 
Burada
bir konsorsiyum var -Katar-Türk ortaklığıyla ilgili- yerli ve millî ALTAY
tanklarının seri üretimiyle ilgili ihaleyi bu konsorsiyum almış ve bu Tank
Palet Fabrikasında, Sakarya’da bu üretilecek ve ondan sonra ordumuza teslim
edilecek. Allah’ın izniyle, teröristlerin başını bu tanklarla hep beraber
ezeceğiz. Bundan kimsenin rahatsız olmaması lazım. 
Teşekkür
ederim. (AK PARTİ sıralarından alkışlar) 
MEHMET
AKİF HAMZAÇEBİ (İstanbul) – Sayın Başkan…
BAŞKAN
– Akif Bey, gündemimize…
MEHMET
AKİF HAMZAÇEBİ (İstanbul) – Peki efendim, son cümlelerimi söyleyeceğim.
BAŞKAN
– Buyurun.
28.- İstanbul Milletvekili Mehmet Akif Hamzaçebi’nin,
terör konusundaki görüşlerinin farklı olmadığına ve Çankırı Milletvekili
Muhammet Emin Akbaşoğlu’nun yaptığı açıklamasındaki bazı ifadelerine ilişkin
açıklaması
MEHMET
AKİF HAMZAÇEBİ (İstanbul) – Şimdi, konuyu başka bir tarafa taşımaya gerek yok.
Bu tanklarla düşmanın başını ezeceğiz, terörün başını ezeceğiz; elbette ki
terör konusunda görüşümüz hiç farklı değildir. Konu o değil Sayın Akbaşoğlu.
Açıkça Özelleştirme Kanunu’na aykırıdır, işletme hakkının devri bir
özelleştirme yöntemidir. Bunu daha sonra okuduğunuzda mahcup olacaksınız. 
“Yargıya
götürün.” iddiası öyle, gelişigüzel, kamuoyuna yönelik bir mesajdır. İdari
Yargılama Usulü Kanunu’na göre idarenin işlemlerinden hakkı muhtel olanlar,
haleldar olanlar dava açabilir. İdari Yargılama Usulü Kanunu’na göre Cumhuriyet
Halk Partisinin dava açma ehliyeti yok, hukuken mümkün değil yoksa elbette
açılırdı. 
Teşekkür
ederim.
MUHAMMET
EMİN AKBAŞOĞLU (Çankırı) – Sayın Başkan, son olarak ben de…
BAŞKAN
– Buyurun Sayın Akbaşoğlu.
29.- Çankırı Milletvekili Muhammet Emin Akbaşoğlu’nun,
Tank Palet Fabrikasıyla ilgili yapılan işlemin hukuka, mevzuata ve millî
çıkarlarımıza uygun olduğuna ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım.
Sonuç
itibarıyla eğer burada bir usulsüzlük varsa, orada çalışanından bütün
yöneticilerine kadar herkesin de içinde bulunduğu, sendikalar kanalıyla ve
diğer tüzel kişiliği haiz veya gerçek kişiler marifetiyle bunun yargıya
taşınması söz konusu olabilir rahatlıkla. Dolayısıyla, böyle bir iddia varsa,
ihaleye girip kazanamayanlar, usulüne uygun yapılmadığını iddia edenler,
haklarının muhtel olduğunu iddia eden herkes, gerçek veya tüzel kişiler bu
konuda dava açma ehliyetine sahiptir, bu konuda kendilerini teşvik de
edebilirsiniz. Bu konuda bizim gocunacağımız herhangi bir husus da söz konusu
değildir, bunun bilinmesini istiyorum.
Bakınız,
bu konuda, gerçekten, millî stratejik bir konuyla ilgili husus defaatle
anlatıldığı hâlde bunu temcit pilavı gibi, bağlamından kopararak gündeme
taşımak aslında milleti yoruyor, devleti yoruyor çünkü bir karşılığı olan,
doğru, reel bir şey söylenmiyor. 
(Mikrofon
otomatik cihaz tarafından kapatıldı)
MUHAMMET
EMİN AKBAŞOĞLU (Çankırı) – Hukuka, mevzuata uygun işlemler yapılmıştır. Bakın,
hukuka…
ALİ
ŞEKER (İstanbul) – 50 milyona özelleştirme olmaz, yağma olur ancak.
MUHAMMET
EMİN AKBAŞOĞLU (Çankırı) – Siz evveliyatını bilmiyorsunuz, evveliyatını da
söylüyorum: ALTAY tankının hem modernizasyonu hem de üretimiyle ilgili bir
husus var, temeli buradan başlıyor. Türk firması ile Katar firması beraberce
bir ortaklık teşkil etmiş, herkese açık bu ihaleye usulü dairesinde girmişler
ve 3,5 milyar dolarlık ihaleyi bu Türkiye-Katar ortaklığı özel teşebbüsü almış.
Seri üretimin yapılacağı yerle ilgili de Türkiye, millî stratejisine uygun bir
şekilde, millî çıkarlarına uygun bir şekilde seri üretimi hızlı bir şekilde
gerçekleştirip Türk ordusuna teslim edebilmek babında kanunların vermiş olduğu
imkânlar çerçevesinde bir usulle bunu gerçekleştirmiş.
(Mikrofon
otomatik cihaz tarafından kapatıldı)
MUHAMMET
EMİN AKBAŞOĞLU (Çankırı) – Her şey hukuka uygundur, millî çıkarlarımıza
uygundur. Bunun böyle bilinmesi zarureti söz konusu olduğu için üzerinde durma
hassasiyetini gösterdim. 
Teşekkür
ediyorum. 
BAŞKAN
– Teşekkür ederim. 
MEHMET
AKİF HAMZAÇEBİ (İstanbul) – Sayın Başkan…
BAŞKAN
– Sayın Hamzaçebi, bir şey söylemek istiyorum. Bana göre, tekrar tekrar bu
konuyla ilgili düşüncelerinizi ifade ederken baştan söylediğinizin etrafında
değişik kelimelerle dönüp dolaşıyoruz. Bana göre, çok laf başkasına söylenir. 
Buyurun
Sayın Hamzaçebi. 
30.- İstanbul Milletvekili Mehmet Akif Hamzaçebi’nin,
işletme hakkının devrinin bir özelleştirme yöntemi olduğuna ilişkin açıklaması
MEHMET
AKİF HAMZAÇEBİ (İstanbul) – Teşekkür ederim Sayın Başkan. 
Sayın
Akbaşoğlu, yoğunluktan olsa gerek, 4046 sayılı Kanun’un özelleştirmeyle ilgili
18’inci maddesine bakma imkânı bulamadı. Madde 18; “Özelleştirme Yöntemleri,
Değer Tespiti, İhale Yöntemleri” “A) Özelleştirme yöntemleri” Alt alta saymış:
“Satış, kiralama, işletme hakkının verilmesi, mülkiyetin gayrı ayni hakların
tesisi, gelir ortaklığı modeli” ve devam ediyor. İşletme hakkının devri bir
özelleştirme yöntemidir. Genel Kurulun bilgisine sunuyorum. 
Teşekkür
ederim. (CHP sıralarından alkışlar)
MUHAMMET
EMİN AKBAŞOĞLU (Çankırı) – Söylediklerimizi tekrar etmemek için tekrar söz
almıyorum. Aynı şekilde ifade ettik, yapılan bütün işlemler mevzuata uygundur,
bunun bilinmesini istiyorum. 
Teşekkürler.

BAŞKAN
– Hayhay. 
Gündeme
geçiyoruz. 
Başkanlığın
Genel Kurula sunuşları vardır. 
İYİ
PARTİ Grubunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım. 
V.- ÖNERİLER
A) Siyasi Parti Grubu Önerileri
1.- İYİ PARTİ Grubunun, 15/2/2019 tarihinde Konya
Milletvekili Fahrettin Yokuş ve 19 milletvekilinin, hibrit ve ithal tohumların
insan sağlığı üzerindeki etkilerinin araştırılarak ata tohumuna dönülmesi için
yapılacak çalışmaların belirlenmesi amacıyla verilmiş olan (10/974) esas
numaralı Meclis Araştırması Önergesinin ön görüşmelerinin, Genel Kurulun 21
Kasım 2019 Perşembe günkü birleşiminde yapılmasına ilişkin önerisi
21/11/2019
Türkiye Büyük Millet Meclisi
Başkanlığına
Danışma
Kurulu 21/11/2019 Perşembe günü (bugün) toplanamadığından, grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Lütfü
Türkkan
 Kocaeli
 Grup
Başkan Vekili
Öneri:

Konya
Milletvekili Fahrettin Yokuş ve 20 milletvekili tarafından hibrit ve ithal
tohumların insan sağlığı üzerindeki etkilerinin araştırılması ve ata tohumuna
dönülmesi için yapılacak çalışmaların belirlenmesi amacıyla 15/2/2019 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin diğer önergelerin önüne alınarak görüşmelerin 21/11/2019 Perşembe
günkü birleşimde yapılması önerilmiştir.
BAŞKAN
– Önerinin gerekçesini açıklamak üzere İYİ PARTİ Grubu adına Konya Milletvekili
Sayın Fahrettin Yokuş. (İYİ PARTİ sıralarından alkışlar)
İYİ
PARTİ GRUBU ADINA FAHRETTİN YOKUŞ (Konya) – Sayın Başkan, değerli
milletvekilleri; ithal tohumların insan sağlığına olumsuz etkileri hususunda
grubumuzun vermiş olduğu araştırma önergesi üzerine söz almış bulunmaktayım,
hepinizi saygıyla selamlıyorum. 
Ülkemizde,
yıllardır, geleneksel tohumumuz olan ata tohumlarıyla üretim yapılamıyor. Zaman
içerisinde uygulanan yanlış tarım politikaları sonucunda ne yazık ki yerel
tohumların kullanımı terk edilmiştir, yerine hibrit tohum kullanılması
zorunluluğu getirilmiştir. Yurt dışından ithal edilen hibrit tohumların, ilaç
ve gübrelerle tarımsal üretimi yapılmaya başlanmıştır. Ticari bir tohum olan
hibrit, iki veya daha fazla cinsin laboratuvar ortamında saflaştırılmasıyla
türler arasında çaprazlama, melezleme yöntemleriyle elde edilen bir tohumdur.
Ekildiğinde, geleneksel tohuma göre daha yüksek verim gücüne sahiptir. Tarım
ilaçları ve kimyasal koruma yöntemleriyle raf ömrü daha da uzundur ancak bir
sonraki yıl bu hibrit tohumların ekimi yapılamıyor, bu nedenle de yüksek
maliyetlidir. 
Bilindiği
gibi, hibrit tohum pazarı uluslararası sermayenin kontrolü altındadır. Bu
firmalar hibrit tohumu ülkemizde üretip kendi ülkelerine gönderiyorlar.
Ardından, yine bizim ülkemize ithalatını yapıyorlar. Hibrit tohumun yanında
ilaç ve gübre gibi tarımsal girdi ürünlerini de zorunlu olarak almak zorunda
bırakıyorlar. Aldığımız bu tohumlara maliyet bedeli ödüyoruz. Böylelikle
ülkemiz daha çok dışa bağımlı hâle geliyor, millî sermayemiz yabancı firmalara
akıyor. Ayrıca, sadece tohum ithal edip millî sermayemizi dışa aktarmakla
kalmıyoruz, hastalıkları da ithal etmiş oluyoruz. Ayçiçeği bitkisinde “orobanş
hastalığı” adı verilen parazit ot tespit edilmiştir. Bu hastalık patlıcan,
domates, fasulye gibi ürünlerimize de geçmiştir. Yine, yurt dışı kaynaklı
filoksera hastalığı yerli bitki çeşitlerimizi yok etmektedir. Bu nedenle yerli
bitki çeşitlerimiz de giderek azalmaktadır. Görüldüğü gibi, ülkemize tohumlarla
birlikte çeşitli hastalıkları da ithal etmiş oluyoruz. Kim bilir, adını
bilmediğimiz başka hangi tür hastalıkların bitkilerimize bulaşma riski var. 
Değerli
milletvekilleri, ülkemiz şu anda dahi kendi kendine yetecek tohumlar üretmekte,
hatta ihracatını da yapabilmektedir. Neden kendi yerel tohumlarımızı üretmeyelim?
Ülkemizin her karış toprağında iklim özelliklerine göre yetiştireceğimiz yerli
tohumlarımız hâlâ mevcuttur. Geleneksel ata tohumu kendi kendini üretebilir.
Ata tohumunun kalite şartları artırılabilir. Bu tohumların tescil ve ıslah
edilmesi gerekmektedir. Ancak bu tohumların hibrit tohumdan ata tohumuna
evrilmesi gerekmektedir. Yani yerel gen kaynaklarımızı kullanarak toprağımızı,
bitkilerimizi ve insan sağlığını korumak doğru atılacak adımlarla mümkündür.
Değerli
milletvekilleri, yerel ata tohumları bir ülkenin hazinesidir. Bununla birlikte,
Türkiye coğrafyası -çok şükür- 3 bini endemik olmak üzere toplam 13 bin bitki
çeşidi ve zenginliğine sahiptir. Biyoçeşitliliği korumak, geliştirmek ve kayıt
altına almak öncelikle kamunun sorumluluğunda olmalıdır. Ülkemizde katma değer
üretilmediği müddetçe ilerlememiz söz konusu değil. Bu konuda tohum ıslah
firmaları desteklenmelidir. Bilgi ve maliyet çerçevesinde, belli zaman
diliminde, ata tohumları yeniden ülkemiz topraklarına kazandırılmalıdır.
Önceliğimiz, sağlıklı topraklara, sağlıklı insanlara ve canlılara ulaşmaktır.
Türkiye’ye ithal tohumların gelişi zorlaştırılarak Türk tarımı, Türk çiftçisi
ve ata tohumuna ıslah çalışmaları yapan firmalar desteklenmelidir.
Sadece
insan değil, doğadaki toprak ve bütün canlılar yiyip içtikleri, beslendikleri
gıdalarla şekil alırlar çünkü sürdürülebilirlik bu şekilde sağlanır. Sağlıklı
topraklar sağlıklı insanları, sağlıklı insanlar da sağlıklı nesilleri
beraberinde getirir. Amaç, insanların sadece karın doyurmalarından ziyade,
üretilen gıdanın besin değerinin artırılmasıdır. Besinlerdeki gıda çeşitleri
nitelikli ve sağlıklıysa insanlar kendi yaratılışlarına uygun, sağlıklı,
sıhhatli olurlar. 
(Mikrofon
otomatik cihaz tarafından kapatıldı)
FAHRETTİN
YOKUŞ (Devamla) – Bir dakika daha alabilir miyim? 
BAŞKAN
– Buyurun, toparlayın. 
FAHRETTİN
YOKUŞ (Devamla) – Değerli milletvekilleri, sağlık ve gelecek nesiller hükûmet
ve bürokratların insafına terk edilemeyecek kadar önemlidir. Bu yüzden, düzgün
işleyen devlet politikası olması gerekir. Tarım ekonomisti Doktor Necdet Oral
yapmış olduğu tespitinde şu sözlere yer veriyor: “Çiftçi, AK PARTİ iktidarı
döneminde 3 milyon hektarlık alanda üretimden vazgeçti. Bakan tarımı
düşünüyorsa girdilere baksın.” Devamında diyor ki: “2000’li yılların başından
bu yana uygulanan IMF, Dünya Bankası patentli tarım politikaları nedeniyle
ürettiğinden para kazanamayan, emeğinin karşılığını alamayan çiftçi 3 milyon
hektar araziyi ekmekten vazgeçti.”
Değerli
milletvekilleri, ülkemizde günümüzde kullanılan hibrit ve ithal tohumların ve
bu tohumlarla birlikte kullanılması zorunlu olan tarım ilacı ve kimyasal gübre
gibi girdilerin toprağa, suya, yerel bitkilerimize, insana verdiği zararların
araştırılması için İYİ PARTİ Grubumuz adına verdiğimiz önergeye desteklerinizi
bekliyor, hepinizi saygıyla selamlıyorum. (İYİ PARTİ sıralarından alkışlar) 
BAŞKAN
– Halkların Demokratik Partisi Grubu adına İzmir Milletvekili Sayın Murat
Çepni. 
Buyurun
Sayın Çepni. (HDP sıralarından alkışlar) 
HDP
GRUBU ADINA MURAT ÇEPNİ (İzmir) – Teşekkürler Başkan. 
Genel
Kurul ve değerli halklarımız, evet, hibrit tohum farklı türlerin
melezleştirilmesiyle elde edilen tohum yani tek kullanımlık ve her yıl
üreticinin satın almak zorunda olduğu, daha çok tohumu satan firmalara ve
ülkelere katkı sağlayan bir tohum. Dolayısıyla, hibrit tohum meselesini
tartışırken aynı zamanda ülkenin tarımının, çiftçisinin kalkınması,
geliştirilmesi meselesini de konuşmuş oluyoruz. 
Dünyada
tarımın yüzde 75’i hâlâ küçük çiftçi tarafından üretiliyor yani dünyayı küçük
üreticiler doyuruyor. Hibrit tohum ise endüstriyel tarımın geliştirilmesi
yoluyla küçük üreticilerin yok edilmesi, tarımın yok edilmesi anlamına geliyor.

1925’te
yurdun değişik yörelerinde tohum ıslah ve üretme istasyonları kuruldu;
buralarda, daha çok seleksiyon yoluyla tahıllara ait tohumlar geliştirildi.
1953’te deneme niteliğinde, Tarım Bakanlığı adına tahıl tohumluklarının kontrol
ve sertifikasyonu başladı. 1963’te tohumlukların tescil, kontrol ve
sertifikasyonu hakkında bir yasa çıkarılarak tohumluk üretimi, tohumluk dış
satımı ve dış alımı bu yasaya göre düzenlendi. 1980’lerde ise tüm dünyada
neoliberal politikaların gemi azıya almasıyla birlikte tohum alanı da, tohum
sektörü de özel sektörlere peşkeş çekilmeye başlandı ve piyasa özel şirketlere
teslim edildi, çok uluslu şirketlere teslim edildi. Dünya Bankası eliyle
gerçekleştirildi bu süreç. 1985’te çıkarılan Tohumluk Teşvik Kararnamesi’yle
özel tohum kuruluşları beslendi.
Dünyada
420 tohum firması var, bunlar hibrit tohum üretiyor, Türkiye'de ise 791 tohum
şirketi var, bunların 739’u yerli fakat mesele şu: Pazar payının yüzde 90’ı
yabancı tohum şirketlerine ait.
Hibrit
için önemli meselelerden biri şu: Gübre kullanmak gerekiyor, bu gübre
kullanıldığında böcekler yani yapraklar altında yuvalanan böcekler açığa
çıkıyor, bu böceklerin öldürülmesi için ilaçlar üretiliyor, bu ilaçlar
üretilirken insanlar zarar görüyor ve bu denklem şöyle sürüyor: İnsanları hasta
eden ilaçlarla yani beşerî ilaçlar ile bu tohumlarda kullanılan ilaçları aynı
şirketler üretiyor. Yani bu döngüyü yürüten temel sektör ilaç sektörü ve
dolayısıyla biz aslında hibrit tohumla birlikte bu sektöre, bu döngüye doğrudan
dâhil olmuş oluyoruz. Aynı zamanda, bu hibrit üretimi aşırı su tüketimini de
gerektiriyor, dolayısıyla suların da yok edilmesine bir katkı sağlamış oluyor. 
(Mikrofon
otomatik cihaz tarafından kapatıldı)
BAŞKAN
– Buyurun, toparlayın.
MURAT
ÇEPNİ (Devamla) – Tohum üreten 7 uluslararası şirket toplamda bu üretimlerini
gerçekleştiriyor. İşte, nasıl ilaç mümessilleri varsa bu alanda da tarım
ilaçları açısından da yine ilaç mümessilleri devrede. Bu konuda bizim
önerilerimiz şunlardır: Çiftçilerin kendi tohumlarını üretmesinin ve satmasının
önündeki engeller kaldırılmalıdır. Tohumlar kayıt altına alınmalı ancak bu, kamu
tarafından yapılmalıdır, özel şirketler tarafından değil. Yerel tohum üretimi
desteklenmelidir. Hibrit tohumlar yasaklanmalı, üretiminden vazgeçilmelidir.
Tarım ve tohum yerli ve yabancı şirketlere teslim edilmemeli, küçük çiftçi ve
ekolojik denge korunmalıdır. 
Teşekkür
ediyorum. (HDP sıralarından alkışlar) 
BAŞKAN
– Söz sırası, Cumhuriyet Halk Partisi Grubu adına Tekirdağ Milletvekili Sayın
İlhami Özcan Aygun’a aittir. 
Buyurun
Sayın Aygun. 
CHP
GRUBU ADINA İLHAMİ ÖZCAN AYGUN (Tekirdağ) – Sayın Başkan, değerli
milletvekilleri; hepinizi saygıyla selamlıyorum. 
Mesleğim
tohum, tohumculuk yapıyorum ve bugün de İYİ PARTİ’nin tohumla ilgili önergesi
üzerine söz almış bulunuyorum partim adına. 
Öncelikle,
iki konuyu açıklamak istiyorum: Hibrit ve GDO. Bu iki kavram karıştırılıyor.
Hibrit tohum -sevgili vekil arkadaşımın belirttiği gibi- aynı türe ait bitkinin
genetik bakımından kendisiyle yakın akraba olmayan başka bir bitkiyle
tozlanmasıyla yani melezlenmesiyle elde edilmekte. Yani yeryüzü oluştuğundan
beri aslında melezleme devam ediyor ama burada asıl korkulması gereken GDO.
“GDO ne?” derseniz, genetiği değiştirilmiş organizmalar. Burada ne yapılıyor?
Bir canlıdan alınan gen laboratuvar ortamlarında o genotipe aktarılıyor. İşte,
sıkıntı burada başlıyor yani böcekten veya başka organizmadan almış olduğunuz o
geni bitki üzerine aktarıyorsunuz ve sonuçta, asıl sorun burada başlıyor.
Geldiğimiz noktada, ülkemizde çıkan tebliğide “GDO’lu tohum üretimi yok.”
diyoruz ama asıl sorun ürün girişi. 
Yine,
bakınız, 2017 yılının 20 Martında Adana’da bir fırında GDO katkı maddesi
kullanılarak yapılan ekmek ortaya çıkıyor. Orada yapılan, soyadan gelen… Çünkü
soya, mısır, pamuk, kanola; bu 4 bitki şu anda GDO’lu üretimde almış başını
gidiyor. Burada korkulması gereken daha çok GDO’lu üretim ve kontrolsüzlük.
Yani elini kolunu sallayarak ülkemize GDO’lu ürünlerin girdiğini görüyoruz. 
Yine,
bakınız, hibrit tohumlara geldiğimizde, diyoruz ki: “Sertifikalı tohum
konusunda ülkemiz üretimde 1 milyon 50 bin tonlara geldi.” Geldi de acaba bunun
ne kadarı yerli tohumlardan üretilmekte? Baktığımız takdirde, Sayın Bakan diyor
ki: “Yüzde 96’sı yerli tohum.” Şimdi ben buradan soruyorum: Limagrain Tohum
Firmasının LG5550, Pioneer’ın A çeşidi, B çeşidi veya Syngenta’nın çeşitleri ne
zamandan beri yerli olmuş, merak ediyorum. 
Yine,
mısır diyoruz, bunun da yüzde 97’si yabancı firmalarla boğuşmakta, bunlara biz
ondan sonra çıkıyoruz, yerli, millî diyoruz. Demin işte bütçe konuşmasında
Sayın Bakan dedi ki: “Şeker pancarından elde edilen şekerin hepsi yerli.” Acaba
tohum ne? Biz neredeyiz? Yıllardan beri olduğumuz yerde duruyoruz, sayıyoruz.
Şeker pancarı tohumunu Belçika’dan al, Almanya’dan al, ondan sonra gel “Benim
ürettiğim şeker yerli.” de. Olmaz arkadaşlar. 
Yine,
ithalata bakın. Diyor ki Sayın Bakan: “Tohum ihracatı yapıyoruz 186 ülkeye.”
Acaba neyi yapıyorsunuz bilginiz var mı? Evet, yabancı 3-4 tane global firmanın
-Syngenta, Pioneer, Limagrain’in- ülkemizde bizi hamal olarak kullanmış olduğu
mısırı, ayçiçeğini pazarlıyorsunuz. 
(Mikrofon
otomatik cihaz tarafından kapatıldı) 
İLHAMİ
ÖZCAN AYGUN (Devamla) – Başkanım, toparlıyorum.
BAŞKAN
– Buyurun, toparlayın.
İLHAMİ
ÖZCAN AYGUN (Devamla) – 156 milyon dolarlık ihracatımız var, bunun 100 milyon
doları mısır, ayçiçeği arkadaşlar. Kim bunlar? Fransız ve yabancı firmalar.
Hani biz yerliydik? Şimdi, bizim yapmamız gereken… 2011’de bir tebliğ vardı.
Sayın Bakan Eroğlu burada olsaydı hatırlardı, o zaman çok uğraşmıştı patates
sertifikasyonuyla ilgili. Dedik ki: “Yurt dışından tohumlar artık getirilip
ülkede çoğaltılacak, ondan sonra çiftçiye verilecek.” Ve geçtiğimiz günlerde
Sayın Varank diyor ki: “İlk patates sağlık sertifikasyon kuruluşunu kuracağız.”

Sayın
Bakan -eğer geriye giderse- ben 2011’de Tohum Sanayicileri Başkanıyken onu
kurmak için mücadele ettiğimde neredeydiniz diye soruyorum sizlere. Çok geç
kaldık. Şimdi, eğer o zaman gözümüzü açsaydık Niğde, Nevşehir şu anda olmazdı. 
Yine,
bakınız sebze tohumu… Aynı yıl tebliğde dedik ki: “Bana Almanya, Fransa,
Amerika ne uyguluyorsa ben de ithalatta aynı sistemi uygulayacağım, OECD
sertifikası isteyeceğim.” O yıl o sistemde sebze tohumlarının yüzde 80’i
gümrükte kaldı arkadaşlar. Onun için bizim yapmamız gereken, sertifikasyon
kuruluşlarımızı, araştırma enstitülerimizi bir an evvel ayağa kaldırmamız
gerekiyor. “Yerli çeşit” diyorsunuz, yerli çeşidiniz kalmamış, hepsi yabancı
çeşitler. 
Teşekkür
ediyor, saygılar sunuyorum. (CHP ve İYİ PARTİ sıralarından alkışlar) 
BAŞKAN
– Adalet ve Kalkınma Partisi Grubu adına Hatay Milletvekili Sayın Hüseyin
Şanverdi. 
Buyurun
Sayın Şanverdi. (AK PARTİ sıralarından alkışlar) 
AK
PARTİ GRUBU ADINA HÜSEYİN ŞANVERDİ (Hatay) – Sayın Başkan, değerli
milletvekilleri; İYİ PARTİ’nin grup önerisi üzerine partim adına söz almış
bulunmaktayım. Genel Kurulu saygıyla selamlıyorum. 
Değerli
milletvekilleri, ata tohumları bu topraklardaki mührümüzdür, genlerimizdir ve
markamızdır. Ata tohumları bu topraklardaki geçmişimizdir, geleceğimizdir.
Ülkemizde ata tohumundan vazgeçildiği iddiası tamamen asılsızdır; bilakis,
Hükûmetimiz tarafından ata tohumunun geliştirilmesi ve yaygınlaştırılması için
Anadolu’da Mirasımız Ata Tohumu Projesi başlatılmıştır. Bu proje kapsamında
vatandaşlarımız tarafından bağışlanan binin üzerinde tohumun genetik ve
kimyasal tanımlamaları yapılarak bu tohumlar çoğaltılmaktadır. Bakanlığımız bu
tohumları gen bankamızda muhafaza edip çoğaltıyor, fide hâline getirip tekrar
toprakla buluşturuyor. Bu kapsamda, 2020 yılında ata tohumunu çoğaltmak isteyen
tüm vatandaşlara ata tohumunun ücretsiz olarak verilmesi planlanmaktadır.
Yapılan tüm çalışmalar ve yürütülen projeler ata tohumundan vazgeçilmediğini;
bilakis, ata tohumuna ne kadar önem verildiğini ortaya koymaktadır. 
Tarım
ve Orman Bakanlığı ata tohumunun geliştirilmesi, yerel çeşitlerin kayıt altına
alınması, üretilmesi ve pazarlanmasına dair Eylül 2019’da bir yönetmelik
yayımlamıştır. Geçmişte kişi adına tescil edilen yerel çeşitler artık devlet
adına tescil edilecektir. Halktan alınan tohumlar gen bankasında saklanırken
artık çeşidin korunması, çoğaltma işlemleri yapılması için Bakanlığımızın
ilgili kuruluşlarına verilerek sahada verim ve kalite analizleri
yapılabilecektir. Ata tohumu bir yandan geliştirilip yaygınlaştırılırken, diğer
yandan nüfus artışı nedeniyle her geçen gün daha fazla insanın gıda ihtiyacını
karşılamak zorunda olduğumuz bir gerçektir. Bu nedenle, birim alandan daha
fazla verim alınan, hastalık ve zararlılara dayanıklı, raf ömrü yüksek, uzak
pazarlara ulaştırılmaya dayanıklı ürün veren çeşitlerle üretim yapılması
gerekmektedir. 
Hibrit
yani melez tohumlar, aslında doğada var olan ve dünya kurulduğundan bu yana
üretilen tohumlar olup insan eliyle teknoloji kullanılarak arzu edilen amaçlara
göre ıslah edilmiş tohumlardır. Hibrit çeşitlerinin kullanımının
yaygınlaştırılması sayesinde elde edilen özellikle belirli hastalıklara
mukavim…
(Mikrofon
otomatik cihaz tarafından kapatıldı) 
HÜSEYİN
ŞANVERDİ (Devamla) - …soğuğa veya sıcağa dirençli, erkenci ve geçici yağ oranı
yüksek hibritler sayesinde tohum sektörü, özellikle dünyada nüfusun çok hızlı
arttığı 20’nci yüzyılda insanların bol ve ucuz gıdaya kavuşmalarını
sağlamıştır. Dolayısıyla hibrit tohumlar biyolojik olarak kısır tohum değildir,
insan sağlığına zarar verdiğine dair herhangi bir bilimsel veriye
ulaşılmamıştır. 
Bu
nedenle, İYİ PARTİ’nin vermiş olduğu grup önerisine aleyhte oy kullanacağımızı
belirterek yüce Meclisi saygıyla selamlıyorum. (AK PARTİ sıralarından alkışlar)

BAŞKAN
– Öneriyi oylarınıza sunuyorum: Kabul edenler... Kabul etmeyenler... 
MAHMUT
TANAL (İstanbul) – Biz çoğunluktayız Başkan.
FAHRETTİN
YOKUŞ (Konya) – Biz çoğunluktayız Başkan, bir daha oylayalım.
LÜTFÜ
TÜRKKAN (Kocaeli) – Evet, bir daha oylayalım Sayın Başkan.
BAŞKAN
– Kâtip üyeler arasında uyumsuzluk var, elektronik cihazla oylama yapacağım.
Oylama
için üç dakikalık süre veriyorum.
(Elektronik
cihazla oylama yapıldı) 
BAŞKAN
– Kabul 33, ret 57; kabul edilmemiştir.
MAHMUT
TANAL (İstanbul) – Karar yeter sayısı yok, o zaman ara verelim Başkanım. Sayın
Başkanım, resen hukuka aykırı bu karar. Karar yeter sayısı…
BAŞKAN
– İsteyen olmadı karar yeter sayısı. Kim istedi?
MAHMUT
TANAL (İstanbul) – Ama resen sizin şu anda gözetmeniz gerekiyor çünkü yok.
Bakın, istemedik ama “kabul” de yeteri kadar yok, “ret” de yeteri kadar yok,
onun için…
BAŞKAN
– Karar yeter sayısı istenmedi Sayın Tanal.
MAHMUT
TANAL (İstanbul) – Sayın Başkanım, doğru, istenmedi ama…
BAŞKAN
– Sonucu belirttik. 
MAHMUT
TANAL (İstanbul) – Sayın Başkanım, sonucunuz İç Tüzük’e aykırı.
BAŞKAN
- Halkların Demokratik Partisi Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım.
2.- HDP Grubunun, 19/11/2019 tarihinde İzmir
Milletvekili Serpil Kemalbay Pekgözegü ve arkadaşları tarafından, Türkiye’de
kadınların iş gücüne ve istihdama katılımının önündeki tüm engellerin
kaldırılması amacıyla verilmiş olan Meclis araştırması önergesinin ön
görüşmelerinin, Genel Kurulun 21 Kasım 2019 Perşembe günkü birleşiminde
yapılmasına ilişkin önerisi
21/11/2019
Türkiye Büyük Millet Meclisi Başkanlığına
Danışma
Kurulu 21/11/2019 Perşembe günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Hakkı
Saruhan Oluç 
 İstanbul

 Grup
Başkan Vekili
Öneri:
19
Kasım 2019 tarihinde İzmir Milletvekili Sayın Serpil Kemalbay Pekgözegü ve
arkadaşları tarafından, Türkiye'de kadınların iş gücüne ve istihdama
katılımının önündeki tüm engellerin kaldırılması amacıyla Türkiye Büyük Millet
Meclisine verilmiş olan (4206 sıra numaralı) Meclis araştırması önergesinin
diğer önergelerin önüne alınarak görüşmelerinin 21/11/2019 Perşembe günkü
birleşiminde yapılması önerilmiştir.
BAŞKAN
– Önerinin gerekçesini açıklamak üzere Halkların Demokratik Partisi Grubu adına
İzmir Milletvekili Sayın Serpil Kemalbay Pekgözegü. (HDP sıralarından alkışlar)
HDP
GRUBU ADINA SERPİL KEMALBAY PEKGÖZEGÜ (İzmir) – Halklarımızı saygıyla
selamlıyorum. 
Değerli
arkadaşlar, 25 Kasım Kadına Yönelik Şiddetle Uluslararası Mücadele Günü
haftasındayız ve ekonomik şiddetin kadına yönelen en ciddi şiddet biçimlerinden
bir tanesi olduğunu biliyoruz. AKP, kadını sadece aileyle tanımlıyor ve çocuk
doğurmakla görevlendiriyor; kadın bedeni üstünde tahakküm sağlayan, kadın
düşmanı politikalar uyguluyor. Bu da kadınların güvencesiz çalışmalarını,
şiddet görmelerini, öldürülmelerini kolaylaştırıyor. Dolayısıyla bu
politikaların karşısında yer almak gerekiyor. 
Bütçeyi
tartışıyoruz bu hafta yine ve bütçe tamamen tozpembe bir şekilde gösteriliyor,
oysa kadının bütçede adı yok. Sevgili Duygu Asena’ya buradan selam olsun,
“Kadının Adı Yok” demişti. Kadının bütçede adı yok ve kadının çalışma yaşamında
adı yok. 
Bakın,
elimde Uluslararası Çalışma Örgütünün 2017’de yaptığı OECD ülkeleri kadın
istihdamı grafiği var, şurada, sizlere göstermek istiyorum: Bu kadın istihdamı
grafiğinde sondan 1’inci ülkenin ismi Türkiye ve şöyle aşağı doğru indiğimizde
kadın istihdamını neredeyse yüzde 90’lara kadar sağlayan ülkeler sıralanmış.
Bunlar da hani şu “batan ülkeler” var ya, İskandinav ülkeleri, bunlar da o
İskandinav ülkeleri oluyor değerli arkadaşlar. 
Kadınların
iş yaşamındaki, çalışma yaşamındaki yokluğuna bir başka örnek de vermek
istiyorum. Yine, Dünya Ekonomik Forumu 2017 Küresel Cinsiyet Eşitliği Uçurumu
grafiği var burada: Bakın, burada 144 tane ülke var ve bu 144 ülke içerisinde
Türkiye, cinsiyet eşitliği açısından 131’inci sırada, ekonomik alanda 128’inci
sırada, okuma yazma oranında 94’üncü sırada, sağlık alanında nispeten biraz
daha ortalarda, 59’uncu sırada ve siyasi arenadaki cinsiyet eşitsizliği alanında
da 118’inci sırada. Biliyoruz ki kadınların siyasete katılımının önündeki bütün
engeller, kararların da kadınların aleyhine çıkmasını sağlıyor. O yüzden,
kadınların siyasete katılımının son derece önemli olduğunu düşünüyoruz.
Türkiye’de kadınlar siyasete katılamıyor. Bu konuda endeksleri yükselten
partimizdir. Partimizin özellikle yerel yönetimlerdeki eş başkanlık sistemine
yapılan saldırı da yine, kadınların yerel demokrasi açısından siyasetten
tasfiyesi anlamına geliyor ve yine, kadınların orada da mağdur edilmesi
anlamına geliyor.
Değerli
arkadaşlar, Diyanetin hazırladığı bir kamu spotu vardı biliyorsunuz, o kamu
spotunda eşine çay ve kek taşıyan bir kadın vardı. İşte, bu görüntüye, bu hayat
felsefesine biz kökünden, esasından karşı çıkıyoruz. Kadınların rol modeli bu
değildir. Kadınlar çalışma yaşamında eşit bir şekilde var olmak istiyorlar.
“Üreten kadına, verimli olmaya çalışan kadına, bilinçli kadına bu yapılanlar
zulümdür.” diye kadınlar kendi ağızlarıyla söylüyorlar. Kadınların yüzde 60’ı
çocuklarına bakacak birisini bulamadıkları için ya da kreşe gönderemedikleri
için istihdama yönelemiyorlar. Üniversiteli kadın işsizliği ayrıca had
safhadadır. 
EROL
KAVUNCU (Çorum) – Eşine bir bardak çayı çok görüyorsun ama kendi evinde en ağır
işleri yaptırıyorsun. 
SERPİL
KEMALBAY PEKGÖZEGÜ (Devamla) – Değerli arkadaşlar, yine, TÜİK’in verilerine
göre Türkiye'nin neredeyse yarısı kadın, Türkiye'nin yarısı kadınlardan
oluşuyorken istihdamda kadının yok olması kabul edilemezdir. Ayrıca, istihdamda
var olan -hani, o TÜİK verilerine göre de olsa- yüzde 30’lar civarındaki
kadının eşit işe eşit ücret almadığını görüyoruz, güvencesiz işlerde
çalıştırıldığını görüyoruz ve iyi işlere erişemediğini görüyoruz. 
Arkadaşlar,
bu nedenle şunu bilmeliyiz ki 11 milyon ev kadını ev işleriyle meşgul olduğu
için istihdama erişemiyor ve bunun sebebi de sizlersiniz.
(Mikrofon
otomatik cihaz tarafından kapatıldı)
BAŞKAN
– Buyurun, toparlayın Sayın Vekil.
SERPİL
KEMALBAY PEKGÖZEGÜ (Devamla) – Bu nedenle, bizlerin, özellikle Parlamentodaki
kadın milletvekillerinin partilerüstü bir şekilde yan yana gelerek kadınların
iş yerlerinde esnek, güvencesiz çalışmaya, ücret eşitsizliğine, cam tavanlara,
terfilerde yaşanan adaletsizliklere maruz kalmaması için çalışması gerekiyor.
İş yerlerinde ayrımcılık, mobbing ve şiddet kadınların yine başlıca sorunları,
bunlarla da mücadele etmemiz gerekiyor.
Ayrıca,
göçmen, mülteci kadın işçiler, çocuk işçiler, LGBTİ+ işçiler ağır sömürüye,
ayrımcılığa, cinsiyet eşitsizliklerine, cinsiyet temelli sömürüye maruz
kalıyorlar. Bununla da mücadele etmemiz gerekiyor. Türkiye’de kadınların iş
gücüne ve istihdama katılımı önündeki tüm engelleri kaldırmamız için el ele
vermemiz gerekiyor. Bunun için bütün kadınların ve bu Meclisin, Türkiye Büyük
Millet Meclisinin tank palet fabrikalarıyla değil, kadınların istihdam
ihtiyaçlarıyla, işsizler ordusu hâline gelen kadınlarla ilgili mesai yapmasını
talep ediyorum.
Teşekkürler.
(HDP sıralarından alkışlar)
CAHİT
ÖZKAN (Denizli) – Sayın Başkan…
BAŞKAN
– Buyurun Sayın Grup Başkan Vekili.
IV.- AÇIKLAMALAR (Devam)
31.- Denizli Milletvekili Cahit Özkan’ın, İzmir
Milletvekili Serpil Kemalbay Pekgözegü’nün HDP grup önerisi üzerinde HDP Grubu
adına yaptığı konuşmasındaki AK PARTİ’nin kadınlara evde oturan ve doğuran bir
varlık olarak baktığı yönündeki ifadelerini reddettiklerine ve kadınlar
üzerinden yapılan her türlü istismara karşı olduklarına ilişkin açıklaması
CAHİT
ÖZKAN (Denizli) – Sayın Başkan, kürsüden hatip, AK PARTİ’nin kadınlara -biçtiği
rol- evde oturan ve doğuran bir varlık olarak baktığını ve bu sebeple de
ölümlerini teşvik ettiğini ifade eden bir hezeyanda bulunmuştur. Bu anlayışı
kabul etmiyoruz, reddediyoruz. 
Her
şeyden önce AK PARTİ olarak, on yedi yılda, yapmış olduğumuz anayasal
reformlarla -ki özellikle kadınlarımızın iş hayatına katılımını sağlayacak en
önemli anayasal çalışma Anayasa’nın 10’uncu maddesinde yer alan kadınlar lehine
pozitif ayrımcılık düzenlemesidir- arkasından yapılan diğer yasal düzenlemeler
ve idari tasarruflarla kadınlar için yapılan teşvikler ve pozitif ayrımcılıklar
geçen süre zarfında kadınlarımızın iş hayatına, siyasete ve akademiye
katılımlarını artırdık. Biz kadını toplumun temeli olarak görüyoruz ve kadınlar
üzerinden yapılan her türlü istismara karşıyız. Kadınların çalışma hayatına her
türlü katılımını da destekliyoruz.
Teşekkür
ediyorum.
SERPİL
KEMALBAY PEKGÖZEGÜ (İzmir) – Kadınları siz istismar ediyorsunuz. Karneniz de
burada.
MELİHA
AKYOL (Yalova) – Hangi okuldan aldınız?
SERPİL
KEMALBAY PEKGÖZEGÜ (İzmir) – Siz aldınız, siz. OECD verdi, OECD; ILO verdi,
ILO. 
V.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 19/11/2019 tarihinde İzmir
Milletvekili Serpil Kemalbay Pekgözegü ve arkadaşları tarafından, Türkiye’de
kadınların iş gücüne ve istihdama katılımının önündeki tüm engellerin
kaldırılması amacıyla verilmiş olan Meclis araştırması önergesinin ön
görüşmelerinin, Genel Kurulun 21 Kasım 2019 Perşembe günkü birleşiminde
yapılmasına ilişkin önerisi (Devam)
BAŞKAN
– Cumhuriyet Halk Partisi Grubu adına İstanbul Milletvekili Sayın Saliha Sera
Kadıgil.
Buyurun
Sayın Milletvekili.
CHP
GRUBU ADINA SALİHA SERA KADIGİL SÜTLÜ (İstanbul) – Sayın Başkan, sayın üyeler;
Gazi Meclisimizi saygıyla selamlıyorum. 
Önümüz
25 Kasım, Kadına Yönelik Şiddetle Mücadele Günü. Sadece 2019’da, sevgili
arkadaşlar, biz 337 kadın arkadaşımızı erkek şiddetine, erkek terörüne
kaybetmiş bulunuyoruz. Bu sayıdan çok çok daha fazlası inanın, her gün,
sistematik bir şekilde ekonomik, psikolojik, cinsel, fiziksel saldırı altında
ama amiyane tabiriyle anlatmamız gerekirse birçoğu -tırnak içinde söylüyorum-
kırıp dizini oturmak durumunda kalıyor. Neden? Çünkü çok basit bir sebebi var;
ekonomik özgürlüğü yok bu kadınların arkadaşlar. Eşinden şiddet de görse, eşi
tarafından tecavüze de uğrasa, dövülse de, ölüm tehdidi de olsa ekonomik bir
garantisi olmadığı için, sığınmaevlerimizin sayısı yeterli olmadığı için, biz
bu kadınları hakkıyla koruyamadığımız için -yine tırnak içinde söylüyorum-
kırıp dizini kendisine eziyet eden erkeklerle bir arada yaşamak zorunda kalıyor
kadınlar.
Rakamlar
ne diyor mesela? Az önce Sayın Grup Başkan Vekili söyledi: “İstihdama yönelik
artış sağlıyoruz.” Rakamlar öyle demiyor, sadece yurt dışındaki raporlar değil,
bizim rakamlarımız da öyle demiyor. Bu rakamlara göre, mesela, sevgili arkadaşlar,
her 10 kadından 3’ü çalışmıyor bizim ülkemizde. 20 milyon kadın var. 20 milyon
kadını hiçbir şekilde çalıştırmıyoruz biz, eve bağlı kılmışız biliyor musunuz?
Onun dışında bir şey söyleyeceğim, son bir yılda -TÜİK verileri açıkladı-
işsizlik sigortasına başvuran kadın sayısı yüzde 57 artmış sevgili arkadaşlar.
Yani bu bize şunu söylüyor: Kadınlar hem iş bulamıyorlar iş bulsalar da ilk
kovulan yine kadınlar oluyorlar. Üst düzey yöneticilere bakıyoruz, Grup Başkan
Vekilinin dediği doğru bir şey var. Mesela Türkiye şöyle bir gelişme sağladı:
Üst düzey şirketlerdeki yönetim kurulu üyelerini yüzde 7’den yüzde 14’e
artırdık çeşitli çabalarla. Teşekkür ediyoruz katkı sunan herkese ama AB
ülkelerinde bizim muadillerimizde bu 3 katına çıkmış. Bunun bir adım ötesine
gidelim, 50 tane BIST 50 Endeksi’ndeki en üst düzey şirkette, Allah için, bir
tane kadın CEO yok ya, bir tane, şöyle görüp tebrik edeceğimiz bir tane kadın
CEO’muz yok bizim.
Bakın
arkadaşlar, burada sık sık TV’lerden, dizilerden, haberlerden, o şiddet
dilinden falan şikâyet ediyoruz ya biz, RTÜK’te ya da TRT’de ne başkan ne
yönetimde bir tane kadın yok, bir tane yok ya, bir tane yok.
Yargı
kararlarından şikâyet ediyoruz, mesela ne diyoruz? “Erkek egemen yargı.”
diyoruz, “İyi hâl indirimi veriyor bunlara.” diyoruz. Yargıtaya dönüp
bakıyoruz, yüzde 15’i kadın arkadaşlar. Biz nasıl kadınlardan yana kararlar
bekliyoruz ki bu sistemde, bunu ben gerçekten merak ediyorum.
En
saçması akademisyenler. Grup Başkan Vekili hatırlattı, bu yüzden bunun üstünü
de çizeceğim. Akademisyenlerin yüzde 44’ü kadın arkadaşlar Türkiye’de, yüzde
44’ü kadın. Çok fazla kadın akademisyenimiz var, dünya ortalamasının üstünde,
çok güzel. Rektörlere bakalım, yönetim kademesine bakalım, yüzde 3. Yani
kadınlara diyorsunuz ki siz değil, ülke diyor bunu, bütün dünya diyor bunu:
“Siz çalışabilirsiniz ama iş yönetmeye gelince elinizin hamuruyla erkek işine
karışmayın, bırakın erkekler yönetsin.” Bu rakamlar bize bunu söylüyor. 
(Mikrofon
otomatik cihaz tarafından kapatıldı) 
SALİHA
SERA KADIGİL SÜTLÜ (Devamla) – Bir dakika daha rica ediyorum Sayın Başkan. 
Üstelik,
dediğim gibi, bir şekilde iş bulsalar bile erkeklerden çok daha az maaş
alıyorlar; sadece bizim ülkemizde değil bu, en gelişmiş ülkelerde bile bir
erkekten yüzde 15 daha az kazanıyor. 3 milyondan fazla kadın Türkiye’de
haftalık çalışma saatlerinin üstünde çalışıyor arkadaşlar, çalışanlar da
ölüyor.
Antep’te
Saadet öğretmen erkek dilinin mobbingine uğruyor, ölüyor. İstanbul’da Fatma
Şengül erkek bir iş arkadaşının sokak ortasında kurşunlamasıyla ölüyor. Ceren
Damar erkek bir öğrencisi tarafından öldürülüyor; üstelik peşinden hatırasına
bile saygısızlık eden, ahlaksızca savunmalara maruz kalabiliyor.
Ne
yapmamız lazım? Toplumsal cinsiyet eşitliği yerleştirmemiz lazım. Ne yapıyoruz biz?
Kaldırıyoruz bunları, sapkın görüyoruz. Maalesef bunları beceremiyoruz,
kaldırıyoruz biz toplumsal cinsiyet eşitliği uygulamalarını.
Kreş
istiyoruz, açılmıyor kreş. Yasal düzenleme yok mu? Var. Teşekkür ediyoruz.
Açılmıyor, denetim yok. Kreş açmayanlara hiçbir şey demiyoruz. Ve biz bunları
niye diyoruz arkadaşlar, biliyor musunuz? Sizden herhangi bir güzellik ya da
kıyak istemiyoruz, “Temel insan hakkı” ya da “yurttaşlık” dediğimde duyulmuyor,
duyulacağı şekilde söyleyeyim; ekonomik büyüme için istiyoruz. Uluslararası
raporlar bize şunu söylüyor: Türkiye bu alanda en çok fırsatı olan ülke. 
(Mikrofon
otomatik cihaz tarafından kapatıldı)
SALİHA
SERA KADIGİL SÜTLÜ (Devamla) – Biz bu fırsatı değerlendirirsek yani kadınların
istihdama katılımını tam olarak sağlamayı başarırsak kişi başına 10 bin dolar
dediğimiz o millî gelir var ya, 15 bin dolara çıkabiliyor. 
Sürem
bitti sanıyorum Sayın Başkan? Kusura bakmayın toparlıyorum. 
Biz
bunun yerine özel günlerde çıkıyoruz “Kadınlar çiçektir. Kadınlar böcektir. Kadınlar
başımızın tacıdır.” diye konuşuyoruz, sonra hiçbir şey yapmadan yerimize
oturuyoruz. Sizden bir istirhamım var, dönemin en hızlı feministlerinden
birinin lafıyla bitireceğim “Allah aşkına, bizi övme sözlerini lütfen artık
bırakın, gelecek için, kadınlar için ne yapacaksınız, bize onları anlatın.” 
Teşekkür
ediyorum. (CHP, HDP ve İYİ PARTİ sıralarından alkışlar) 
BAŞKAN
– Adalet ve Kalkınma Partisi Grubu adına Çanakkale Milletvekili Sayın Jülide
İskenderoğlu. (AK PARTİ sıralarından alkışlar)
AK
PARTİ GRUBU ADINA JÜLİDE İSKENDEROĞLU (Çanakkale) – Sayın Başkan, sayın
milletvekilleri; HDP grup önerisi üzerine AK PARTİ Grubumuz adına söz almış
bulunuyorum. Bu vesileyle Gazi Meclisimizi saygıyla selamlıyorum. 
Sayın
Başkan, değerli milletvekilleri; kadınların ekonomik ve sosyal yaşama etkin
bireyler olarak katıldığı ülkelerin tümü refah seviyesinin, eğitim düzeyinin ve
kişi başı gelirin yüksek olduğu ülkelerdir. Kadın politikalarımızda toplumsal
statüyü güçlendirmeyi, her türlü ayrımcılığı önlemeyi, kadına yönelik şiddet ve
istismarı ortadan kaldırmayı, kadın istihdamını artırmayı, girişimciliği
desteklemeyi misyonumuz hâline getirdik. Çok şükür ki kadınlarımız on sekiz yıl
öncesine göre çok daha iyi noktadalar. 
İzniniz
olursa biraz rakamlardan bahsederek cevap vermek istiyorum arkadaşlarımıza.
2002’de yönetici kadın oranı ülkemizde yüzde 8,9’ken, 2018’de yüzde 15,6.
SERPİL
KEMALBAY PEKGÖZEGÜ (İzmir) – 1923’ten alın, daha başarılı olur. 
JÜLİDE
İSKENDEROĞLU (Devamla) – İş gücüne katılım oranı ise yüzde 27,9’dan yüzde
34,1’e yükseltildi. 2002 yılında İŞKUR aracılığıyla 4.543 kadın işe girerken,
2018 yılında 96 kat artışla 435.317 kadın işe yerleştirildi. 2011’den bu yana
kadın istihdamını teşvik etmek maksadıyla 31/12/2020 tarihine kadar 18 yaş ve
üzeri kadınları istihdam eden özel sektör işverenlerinin yirmi dört ila elli
dört ay prime esas kazanç üst sınırına kadarki sosyal güvenlik primi işveren
paylarını karşılıyoruz. Aktif iş gücü programları kapsamında 2002 yılında 571
kadın kurslardan faydalanırken 2018 yılında 284.649 kadın, kurs ve
programlardan faydalanarak meslek sahibi oldu. 
Sayın
Başkan, değerli milletvekilleri; 251.663’ü 2019’da olmak üzere 2002’den bugüne
1 milyon 876 bin 289 kadını aktif iş gücü programları kapsamında düzenlenen
kurs ve programlardan faydalandırdık. 2002 yılından bu yana düzenlemiş
olduğumuz aktif iş gücü piyasaları programında yüzde 52,2’sini kadınlarımız
oluşturdu. 
SERPİL
KEMALBAY PEKGÖZEGÜ (İzmir) – Hepsi pansuman, pansuman. 
JULİDE
İSKENDEROĞLU (Devamla) – 2002 yılından 2019 yılı Ekim ayına kadar 913.415
kadın, mesleki eğitim kurslarımızdan faydalandı. 2009’dan 2019 yılı Ekim ayı
sonuna kadar 742.235 kadın, işbaşı eğitim programına katıldı. 2007’den 2019
yılı Ekim ayı sonuna kadar 214.078 kadın, girişimcilik eğitimimizden faydalandı.
Sanayi sektöründe kadın istihdamını desteklemek için 2-5 yaş arası çocuğu olan
kadınlarımıza da kreş masraflarına destek olmak maksadıyla aylık ilave 400 lira
destek sağlıyoruz. 
(Mikrofon
otomatik cihaz tarafından kapatıldı) 
SERPİL
KEMALBAY PEKGÖZEGÜ (İzmir) – Karneniz burada, sonuç burada. 
MELİHA
AKYOL (Yalova) – Dinle, dinle. 
EMİNE
ZEYBEK (Kocaeli) – Nereden aldığın belli değil.
SERPİL
KEMALBAY PEKGÖZEGÜ (İzmir) – Uluslararası Çalışma Örgütünün verileri
arkadaşlar.
BAŞKAN
– Tamamlayın. 
JULİDE
İSKENDEROĞLU (Devamla) – Tamam Başkanım. 
1
Nisan 2018’den 2019 Ekim sonuna kadar çocuk bakım desteğinden 455 kadın
yararlandı. 
Yarım
çalışma ödeneği, iş ve aile hayatının ahenk içinde sürdürebilmesi için yarım
çalışma izninden yararlananların belirli prim ve başvuru şartlarını sağlamaları
hâlinde çalışmadıkları dönem için desteklenmelerini sağlayan ödenek türüdür. Bu
kapsamda, uygulamanın ilk başladığı 2006 yılı Şubat ayından 2019 yılı Ekim
sonuna kadar 24.745 kişi yarım çalışma ödeneğine hak kazanmıştır. Önümüzdeki
beş yıla dair yol haritamızda, mihenk taşlarından On Birinci Kalkınma Planımız
çerçevesinde, kadın iş gücü piyasalarına katılımı kolaylaştırıcı,
istihdamlarını artırıcı uygulamalar getireceğiz. 
Değerli
milletvekilleri, son yıllarda daha çok kadının çalışma hayatında yer alması
için alınan tedbirler, uygulanan teşvikler ve yürütülen projelerle…
(Mikrofon
otomatik cihaz tarafından kapatıldı) 
JÜLİDE
İSKENDEROĞLU (Devamla) – Toparlıyorum Başkanım. 
BAŞKAN
– Toparlayın artık. 
JÜLİDE
İSKENDEROĞLU (Devamla) – …ve kadınların iş gücü piyasasındaki konumlarında
önemli gelişmeler yaşanmıştır. Bakanlığımızca yürütülen finansal…
BAŞKAN
– Sayın Milletvekilim, toparlayın. 
Değerli
milletvekilleri, çok affedersiniz, bazen hazırlıklı bir dakikanın on dakikadan
daha verimli olduğuna şahit oluyoruz hep birlikte. Üzülerek ifade ediyorum, beş
dakikalık konuşmayı… Dünyanın en şerefli görevlerinden birisini ifa ediyoruz,
milletvekilliği Cenab-ı Allah’ın bize bahşettiği bir büyük şeref, bir büyük
onur. Dolayısıyla, sözünüzü kesmek istemiyorum ama on dakikalık bir hazırlık
var elinizde Sayın Milletvekilim. 
Buyurun.

JÜLİDE
İSKENDEROĞLU (Devamla) – Toparlıyorum Başkanım, son cümlem. 
Cumhuriyetimizin
100’üncü kuruluş yıl dönümü olan 2023’te dünyanın en büyük 10 ekonomisi
arasında yer almayı kendine hedef koyan bir ülke olarak, kadınlarımızın iş
gücüne katılım hedefimiz yüzde 41’dir. Kadına şiddete hepimiz karşı çıkıyoruz
özellikle AK PARTİ Grubu olarak. O yüzden, haddini bildirenlere de karşı
çıkmaya bütün kadın vekillerimizi davet ediyoruz. 
Teşekkür
ederim. (AK PARTİ sıralarından alkışlar) 
BAŞKAN
– Öneriyi oylarınıza sunuyorum: Kabul edenler… Kabul etmeyenler… Kabul
edilmemiştir. 
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım. 
Buyurun
okuyun: 
3.- CHP Grubunun, 21/11/2019 tarihinde Elâzığ
Milletvekili Gürsel Erol ve arkadaşları tarafından, “Kenan Evren” adının
kamusal mekânlarda var olup olmadığının araştırılması amacıyla verilmiş olan
Meclis araştırması önergesinin ön görüşmelerinin, Genel Kurulun 21 Kasım 2019
Perşembe günkü birleşiminde yapılmasına ilişkin önerisi
21/11/2019
Türkiye Büyük Millet Meclisi Başkanlığına
Danışma
Kurulu, 21/11/2019 Perşembe günü (bugün) toplanamadığından, grubumuzun
aşağıdaki önerisinin, İç Tüzük’ün 19’uncu maddesi gereğince Genel Kurulun
onayına sunulmasını saygılarımla arz ederim.
 Engin
Özkoç
 Sakarya
 Grup
Başkan Vekili
Öneri:
Elâzığ
Milletvekili Gürsel Erol ve arkadaşları tarafından, “Kenan Evren adının kamusal
mekânlarda var olup olmadığının araştırılması” amacıyla 21/11/2019 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin (1403 sıra no.lu), diğer önergelerin önüne alınarak, görüşmelerinin
21/11/2019 Perşembe günlü birleşimde yapılması önerilmiştir.
BAŞKAN
– Önerinin gerekçesini açıklamak üzere, Cumhuriyet Halk Partisi Grubu adına
Elâzığ Milletvekili Sayın Gürsel Erol konuşacaktır. 
Buyurun.
(CHP sıralarından alkışlar) 
CHP
GRUBU ADINA GÜRSEL EROL (Elâzığ) – Sayın Başkanım, sayın milletvekilleri;
hepinizi sevgi saygıyla selamlıyorum.
Konuşmama
başlamadan önce parti ve grup ayrımı yapmadan, bu salonda bulunan bütün
milletvekillerine bir soru sormak istiyorum: İçinizde 12 Eylül 1980 tarihinde
askerî darbeden -ailesinden, komşularından, akrabalarından, çevrelerinden-
etkilenmeyen bir tek kişi var mı? 
MAHMUT
TANAL (İstanbul) – Bizde yok, AK PARTİ’de olabilir.
GÜRSEL
EROL (Devamla) – Yani 12 Eylül askerî darbesinden Türkiye’de, şu anda
Parlamentoda -Sayın Başkanım, siz dâhil- etkilenmeyen bir kişi var mı? Yok. Ama
bakın…
MAHMUT
TANAL (İstanbul) – AK PARTİ’de olabilir, bizde yok.
BAKİ
ŞİMŞEK (Mersin) – Vardır ya, 85 doğumlular var. 85 doğumlular var, onlar daha
doğmamışlardı o zaman.
GÜRSEL
EROL (Devamla) – Ben bunu bir tartışmayı açmak için söylemiyorum. 12 Eylülün,
siyasi düşüncelere göre değil, Türkiye’deki bütün toplum bireylerini,
fertlerini, yurttaşlarımızı aynı koşullarda ve şartlarda mağdur ettiğini
söylemek için, kanıtlamak için söylüyorum. Bakın, 12 Eylül, Türkiye Büyük
Millet Meclisini kapattı, milletvekillerinin milletvekilliğini düşürdü,
tutukladı; siyasi partileri kapattı, genel başkanlarını tutukladı. O dönemde
927 filmin yasaklanması, sol örgütlerden infaz edilen 18 idam, sağdan 18 idam,
doğal ölüm raporu verilerek hayatını kaybeden 73 kişi, intihar ettiği
bildirilen 43 kişi, işkence sonucu ölenlerin sayısı 171, 1402’yle 18.525 kişi
mağdur edildi, yasaklanan yayın sayısı 927, vatandaşlıktan çıkarılan 14 bin
kişi, sakıncalı olduğu gerekçesiyle işten atılanlar 30 bin kişi, gözaltına
alınanlar 650 bin kişi, sıkıyönetim mahkemelerinde yargılananlar 230 bin kişi,
kuşkulu ölüm 144. Ve bu süreci Türkiye’ye yaşatan Kenan Evren’in adı şu anda
Ankara’nın bir ilçesinde, 1982 yılında adı değişen Evren ilçesinde. Ve bu
süreci Türkiye’ye yaşatan Kenan Evren’in adı okullarda, kışlalarda, meydanlarda
hâlâ yaşar hâlde. Ben bunu bütün samimiyetimle söylüyorum: AK PARTİ hükûmetleri
döneminde en doğru yapılan iş 12 Eylül sürecinin yargılama sürecinin başlatılmasıdır;
yarım kaldı. Yerel mahkemelerde Anayasa’nın askıya alınması, Türkiye Büyük
Millet Meclisinin kapatılmasıyla ilgili yerel mahkeme ceza verdi ama Yargıtay
süreci tamamlanmadan Kenan Evren 2015 yılında hayatını kaybettiği için dava
düştü ama Kenan Evren’in adı hâlâ var; Ankara’nın ilçesinde var, meydanlarda
var, caddelerde var, okullarda var ve kışlalarda var.
BAKİ
ŞİMŞEK (Mersin) – Orası Kenan Evren’den önce vardı.
GÜRSEL
EROL (Devamla) – Kanunu’na baktım, 1982 askerî darbe döneminde atanan Belediye Başkanının
önerisi ve Belediye Meclis kararıyla değiştirilmiş, “Evren” adını almış. Bunu
bir daha kontrol edebilirsiniz. 
Anlatmak
istediğim şu: Şimdi, Kenan Evren’in adı Sincan’da caddede var, Kenan Evren’in
adı Zile’de var, Kenan Evren’in adı Aksaray’da var, Kenan Evren’in adı
kışlalarda var ve Kenan Evren’in adı Türkiye’de birçok okulda var. Eğer bunu
sindiremiyorsak, Kenan Evren’in bir darbeci general olduğuna inanmışsak ve
yerel mahkemede cezasını almışsa Kenan Evren’in Türkiye’de adının hiçbir şekilde
kamu kuruluşlarında yaşaması doğru değildir. 
Benim
önerim, bu süreci araştırarak yani Kenan Evren’in adının hâlâ nerelerde
yaşadığını, hâlâ nerelere verilmiş olduğunu bir araştırma komisyonu kurularak
tespit ederek Kenan Evren’in adını ve darbeci generallerin adlarını kamu
kuruluşlarından silmektir. 
Sevgili
milletvekilleri, bakın, Kenan Evren 1980’li yıllarda gittiği her yerde
kahramanlar gibi karşılandı yani adı meydanlara verildi, okullara verildi,
caddelere verildi ama 1980 darbesiyle yarattığı trajediden, 1980 darbesiyle
yarattığı mağduriyetten kaynaklı ve 1980 darbesiyle Türkiye’nin gelişmesini
engellemesinden kaynaklı, öldüğü zaman eğer resmî devlet töreniyle gömülmeseydi
cenazesini taşıyacak 4 tane sivil yoktu. Onun için bu süreci doğru değerlendirmemiz
gerektiği düşüncesindeyim. 
Bu
önergeyi bir parti politikası olarak, bir siyasi düşünce olarak
değerlendirmeyin. Eğer Kenan Evren konusunda bu salonda herkes mağduriyet
yaşamışsa, herkesin çevresindeki insanlar mağduriyet yaşamışsa bu önergenin
kabul edilerek Kenan Evren’in adının kamu kuruluşlarından, okullardan,
meydanlardan silinmesine katkı verin diyorum.
Hepinizi
saygıyla selamlıyorum.
Teşekkür
ederim. (CHP ve AK PARTİ sıralarından alkışlar)
GÜRSEL
EROL (Elâzığ) – Başkan, alkış yerine oy; alkışlamayın, alkışlayınca bana zarar
veriyorsunuz; oy istiyorum, oy.
SÜLEYMAN
KARAMAN (Erzincan) – Ne oyu ya, seçim mi var?
MAHMUT
TANAL (İstanbul) – Arkadaşlar, AK PARTİ zarar görmedi ki, onlar nemalandı. 
BAŞKAN
– İYİ PARTİ Grubu adına Kocaeli Milletvekili Sayın Lütfü Türkkan.
Buyurun
Sayın Türkkan. (İYİ PARTİ sıralarından alkışlar)
İYİ
PARTİ GRUBU ADINA LÜTFÜ TÜRKKAN (Kocaeli) – Sayın Başkan, değerli
milletvekilleri; Türkiye demokrasisi çok genç henüz yani dünyayla
kıyasladığınızda genç bir demokrasimiz var ama bu demokrasi kurulduğu günden
bugüne kadar darbelerle örselenmeye devam ediyor. Yani 1960 darbesinden
başlayın, ondan sonra, 1963’te Talat Aydemir’in darbe girişimi, 12 Mart 1971
muhtırası, 1980 ve nihayetinde, 2015. Bu darbelerden demokrasilerin dışında bir
şey daha zarar gördü; yetişmiş insanlar, güzel düşünen beyinler yok edildi.
Toplum apolitik hâle getirildi. 1980 darbesinden sonrayı düşünün, toplumda
siyaset yapmanın neredeyse ayıp ve günah olduğu dönemleri düşünün; siyasetçiler
karalandı, siyaset kurumu yıpratıldı. Bunlardan bir tanesinin müsebbibiyle
ilgili bir araştırma önergesi vermiş Cumhuriyet Halk Partisi. Kenan Evren
döneminde -iyi hatırlayın, ben o dönemin üniversite öğrencisiyim- en çok
sıkıntıyı Türk milliyetçileri çekti. Hatırlayın, o dönemde gözaltına alınanlar
arasında Türk milliyetçilerinin dışında soldan arkadaşlar da vardı ama bunun
dışında, şu anda iktidarın geçiş yolu yaptığı, 12 Eylül 1980 sonrası
hazırlanmış siyasi zeminin şu anda iktidarını yaşıyoruz, bir de o kısmı var bu
işin. Çünkü siyaseten insanlar apolitize edildi, siyasetten uzaklaştırıldı,
demokrasi yok edildi. 
Bir
darbecinin isminin hâlâ sokaklarda bulunmasını, caddelerde bulunmasını
hazmedemiyorum. Bunu askerleri tenzih ederek söylüyorum, askerlik kurumunu
tenzih ederek söylüyorum, askerlik kurumuna zarar vermek hasebiyle değil, bir
darbecinin adının, darbeci bir generalin adının hâlâ sokaklarda ve caddelerde
bulunmasını hazmedemiyorum. Yarın öbür gün 15 Temmuz darbecilerinin de kalkıp
sokaklarda ve caddelerde isminin bulunduğunu düşünün. Ne kadar acı bir şey
değil mi? Onu şu anda hatırlayanlar, şu anda bizim çektiğimiz sıkıntıyı
çekeceklerdir. 
Dolayısıyla,
ben, Cumhuriyet Halk Partisi Grubunun verdiği bu araştırma önergesine destek
verdiğimizi beyan ediyorum. 
Hepinize
saygılar sunuyorum. (İYİ PARTİ ve CHP sıralarından alkışlar) 
BAŞKAN
– Halkların Demokratik Partisi Grubu adına Kocaeli Milletvekili Sayın Ömer
Faruk Gergerlioğlu. (HDP sıralarından alkışlar) 
HDP
GRUBU ADINA ÖMER FARUK GERGERLİOĞLU (Kocaeli) – Sayın Başkan, değerli
milletvekilleri; Kenan Evren isminin ortadan kaldırılması gerekir, evet, zalim
bir darbeciydi, çok kötü uygulamaları oldu, çok can yaktı; bu bir gerçek, bütün
toplum bunu görüyor ama ondan önce şunu görmemiz lazım: Darbeci militarist
anlayışla yüzleşmemiz lazım. Darbelerin kimisine karşı olup kimisinin yandaşı
olmak antidemokratik bir tavırdır. 1960’a da, 1971’e de, 1980’e de, 27 Nisan
Muhtırasına da, 15 Temmuza da “ama”sız karşı çıkmak zorundayız. 
Değişen
çok fazla bir şey yok çünkü zihniyetle yüzleşme olmadı. 12 Eylülde, evet, çok
kötülükler yapıldı ama şu anda değişen ne var? 12 Eylül anayasası değişti mi?
Demokratik özgürlükçü yeni bir anayasa oluşturabildik mi? Kürt meselesini adil,
eşitlikçi bir şekilde çözebildik mi? Kürt meselesini alevlendiren Diyarbakır
zindanını bile en azından bir müzeye çevirebilirdik, o bile yapılmadı, şu anda
cezaevi olarak devam ediyor. Ki şu andaki cezaevleri 12 Eylül cezaevlerinden
hiç farklı değil, tepe tepe dolmuş durumda. Yasama ve yargı yine yürütmenin
denetiminde, değişen bir şey yok. Gözaltı süreleri on iki güne kadar
uzatılabiliyor çok rahat bir şekilde. Aydınlar çok rahat, keyfî gerekçelerle
cezaevlerinde tutuluyor, Ahmet Altan’ın, Osman Kavala’nın başına gelenler
apaçık ortada. Militarist zihniyetle yüzleşmediğimiz müddetçe değişen bir şey
olmayacak arkadaşlar. 
Bakın,
bir de değiştirilen Kürtçe köy isimleri var, Ermenice köy isimleri var;
bunlarla yüzleşiyor muyuz? Hayır, yüzleşilmiyor. Her şeyle yüzleşmemiz
gerekiyor. 
Bakın,
ben size bazı tablolar da sunmak isterim: 12 Eylül 1980’de ihraç edilen
öğretmen 3.854, şu anda ki bir darbe yapılamadı, OHAL döneminde 55 bin. İhraç
edilen akademisyen 12 Eylülde 120 kişi, şu anda 6 bin kişi. İhraç edilen hâkim
ve savcı 12 Eylülde 47 kişi, şu anda 4.500 kişi. Tutuklu gazeteci sayısı 12
Eylül döneminde üç yıl içinde 31 kişi, şimdi iki yıl içinde 320 kişi. İltica
edenler 30 bin kişi, şu anda 60 bin kişi. Hitler Almanyası’nda, bakın, 12 bin
kişi mağdur edilmiş, McCarthy dönemi ABD’sinde 12 bin kişi mağdur edilmiş, şu anda
200 bine yakın kişi mağdur edildi OHAL uygulamalarıyla. Gerçekten astronomik,
büyük farklar var değerli arkadaşlar.
(Mikrofon
otomatik cihaz tarafından kapatıldı)
BAŞKAN
– Buyurun.
ÖMER
FARUK GERGERLİOĞLU (Devamla) – Bir de şu konuya değinmek isterim: Geçtiğimiz
gün bir tartışma yaşandı Sayın Özkoç’la Sayın Zengin arasında.
Değerli
arkadaşlar, ben, şahsen Merve Kavakçı’ya, bu Meclisten kovulduğu zaman en çok
üzülenlerden birisiydim. Yine başörtüsü yasağına karşı yıllarca gösteriler
düzenleyen de bir kişiyim. Ama başörtüsü hassasiyeti üzerinden hâlâ prim
edinilmeye çalışılmasına da şiddetle karşıyım. Bu memlekette şu anda Kürt
meselesi halledilmiş değil, bu memlekette yaşam hakkı ihlalleri son hızıyla
devam ediyor, düşünce özgürlüğü ihlalleri devam ediyor, cezaevleri tıka basa
dolu, iş cinayetleri ve KHK’ler büyük bir facia hâlinde. Dinî sembollere
gösterilen hassasiyet; insan hakları ihlallerine, ahlaki zafiyetlere,
yolsuzluklara, hırsızlıklara da karşı keşke gösterilebilseydi ama bu yok,
sadece ve sadece istismarla bir prim elde etme var. 
Teşekkür
ediyorum Sayın Başkan. (HDP sıralarından alkışlar) 
BAŞKAN
- Adalet ve Kalkınma Partisi Grubu adına Kırıkkale Milletvekili Sayın Ramazan
Can. (AK PARTİ sıralarından alkışlar) 
AK
PARTİ GRUBU ADINA RAMAZAN CAN (Kırıkkale) – Sayın Başkanım, değerli
milletvekilleri; hepinizi saygıyla selamlıyorum. 
Öncelikle,
darbeye karşı çık, darbecileri savun; böyle bir mantığı kabul etmek mümkün
değildir. (AK PARTİ sıralarından alkışlar) Diğer taraftan, biz darbelerin
tamamına, asker yapmış, sivil yapmış, STK yapmış, kim yaparsa yapsın hepsine
karşı olmak durumundayız Türkiye Büyük Millet Meclisi olarak “Egemenlik
kayıtsız şartsız milletindir.” düsturu gereği. 
GÜRSEL
EROL (Elâzığ) – Öyleydi zaten, sorun ne?
ÖMER
FARUK GERGERLİOĞLU (Kocaeli) – Kayyuma da karşı çıktın mı?
SALİHE
AYDENİZ (Diyarbakır) – Kayyum politikasına ne diyorsun?
RAMAZAN
CAN (Devamla) – Dolayısıyla hem 1960, 1971, 28 Şubat süreci, 12 Eylül ve 15
Temmuz darbesini yapanları lanetliyoruz.
GÜRSEL
EROL (Elâzığ) – Doğru. 
RAMAZAN
CAN (Devamla) – En büyük cevabı da aziz milletimiz vermiştir. (AK PARTİ
sıralarından alkışlar) 
ÖMER
FARUK GERGERLİOĞLU (Kocaeli) – Kayyuma da karşı mısın?
MURAT
ÇEPNİ (İzmir) – Kayyum darbecileri sizi!
RAMAZAN
CAN (Devamla) – Diğer taraftan, Cumhuriyet Halk Partisi Milletvekili Gürsel
Erol kardeşimize ve Cumhuriyet Halk Partisi Grubuna içtenlikle teşekkür
ediyorum, samimi olarak teşekkür ediyorum. Gerçekten, darbe yapanların
isimlerinin hâlâ millî iradenin karşısında hafızalarımıza kazınmasını anlamak
mümkün değil. Bu manada hep beraber Türkiye Büyük Millet Meclisi olarak ve kamu
idareleri olarak “tersine işlem” teorisiyle kim hangi ismi nereye astıysa aynı
şekilde indirmesi lazım. (AK PARTİ sıralarından alkışlar) AK PARTİ olarak, AK
PARTİ Grubu olarak ve AK PARTİ teşkilatları olarak biz kendi belediyelerimizle
ilgili -aynı zamanda valilik, kaymakamlık, orayı da takip etmek gereğiyle
birlikte- bunların sonuna kadar takipçisi olmak durumundayız. Aynı hassasiyeti
diğer gruplardan da bekliyoruz. Bu manada bizim özellikle millî iradeyi esas
kılmak boynumuzun borcu. Darbe yapan diktatörlere, milletin gönlünde olmayan,
millete zulmetmiş, bu ülkenin evlatlarını sağcısıyla solcusuyla mağdur etmiş,
kamu görevinden ihraç etmiş, tutuklamış bu isimlere, bunları yapan isimlere
kayda geçer değer atfetmek doğru değildir. Bu isimler derhâl bulunduğu yerden
kaldırılmalıdır. (AK PARTİ sıralarından alkışlar) 
Ancak,
darbeye karşı çıkan, darbecilere karşı çıkan kahramanlarımızı da bu isimlerle
ödüllendirmemiz lazım. Tabelalarda “Kenan Evren” ismi değil, Ömer
Halisdemirlerin ismi yer almalıdır. (AK PARTİ sıralarından alkışlar) Bu manada,
hep beraber, bütün siyasi partiler olarak, birlik beraberlik içerisinde millî
iradeye sahip çıkmamız gerektiğini düşünüyorum. 
Cumhuriyet
Halk Partisi Grubuna ve özellikle Elâzığ Milletvekilimiz Gürsel Bey’e teşekkür
ediyorum böyle bir konudaki hassasiyetinden dolayı. 
GÜRSEL
EROL (Elâzığ) – Oy ne olacak Sayın Başkan, oy?
RAMAZAN
CAN (Devamla) – Şunu söyleyelim: Biz bunu takip edeceğiz. Bu, Türkiye Büyük
Millet Meclisinin görev alanında değil ama Türkiye Büyük Millet Meclisi bunu
takip etmek durumundadır. Hep beraber takip edeceğiz. 
İçerik
olarak katılıyoruz ama zamanlama açısından uygun görmediğimizi belirtiyor,
tekrar Genel Kurulu saygıyla selamlıyorum. (AK PARTİ sıralarından alkışlar) 
BAŞKAN
– Sayın Bülbül…
IV.- AÇIKLAMALAR (Devam)
32.- Sakarya Milletvekili Muhammed Levent Bülbül’ün, 12
Eylül zulmünden en fazla zararı Milliyetçi Hareket Partililerin gördüğüne ve 12
Eylül yargılamalarına müdahil olmaları hasebiyle “Kenan Evren” isminin kamusal
mekânlarda bulunmasını kabul etmelerinin söz konusu olmadığına ilişkin
açıklaması
MUHAMMED
LEVENT BÜLBÜL (Sakarya) – Sayın Başkan, sayın milletvekilleri; tabii, 12 Eylül
ve Kenan Evren söz konusu olunca Milliyetçi Hareket Partisinin bu konuda bir
görüş serdetmemesi mümkün değil. 12 Eylül zulmünden kim en fazla zarar gördü
diye…
BAŞKAN
– Bir tanesi de benim.
MUHAMMED
LEVENT BÜLBÜL (Sakarya) – …bir değerlendirme yapılırsa, herhâlde, Sayın Meclis
Başkan Vekilimiz dâhil olmak üzere, bundan en büyük zarar görenler, canıyla,
hayatıyla bu bedeli ödeyenler Milliyetçi Hareket Partililer olarak bizleriz.
Dünyada şahsından bunun hesabını sormak belki mümkün olmamış olabilir ama
suçsuz yere boynuna yağlı urganlar geçirilen bizlerin ahirette bu hesabı
soracağına eminiz ve Allah o hesabı bize sormayı nasip etsin orada da. 
Tabii,
12 Eylül yargılamalarına müdahil olmamız hasebiyle de bu süreçte Türkiye’de
“Kenan Evren” isminin bu manada birtakım yerlerde olmasını bizler de kabul
edecek değiliz. Bu noktada Adalet ve Kalkınma Partisi sözcüsünün, hatibin ifade
ettiği hususları önemsiyoruz ve bu konunun da takipçisi olmak arzusundayız.
Bizler de bugün araştırılmasına gerek olacak bir husus yok, derhâl faaliyete
geçilmelidir, fiiliyatta bunun gereği yapılmalıdır diyoruz. Bu noktada
Milliyetçi Hareket Partisi olarak da yapılacak faaliyetleri desteklediğimizi
ifade etmek istiyoruz. 
Teşekkür
ederim. (MHP ve AK PARTİ sıralarından alkışlar) 
BAŞKAN
– Sayın Özkoç, buyurun. 
33.- Sakarya Milletvekili Engin Özkoç’un, Cumhuriyet
Halk Partisinin darbeleri lanetlediğine ve darbeye karşı durduğu için şehit
olan insanlarımıza yardım amacıyla toplanılan paraları hak sahiplerine
vermeyenlere yönelik tavırlarının net olduğuna ilişkin açıklaması
ENGİN
ÖZKOÇ (Sakarya) – Efendim, Cumhuriyet Halk Partisi defalarca -grup olarak-
bütün darbeleri lanetlemiştir. O darbe, bu darbe diye bir darbe yok. Darbeyi
hazırlayanları da, darbeyi besleyenleri de, darbeye destek olanları da, darbeci
generalleri göreve getirenleri de yeri geldiği zaman eleştirmiş ve
lanetlemiştir. Darbeye karşı durduğu için şehit olmuş insanlarımıza yardım
amacıyla toplanan paraları vermeyen kişilere karşı da tavrını net olarak ifade
etmiştir. Şehitlerin parası da bir an önce ailelerine muhakkak verilmelidir.
(CHP sıralarından alkışlar) 
Bir
de efendim, Türkiye Büyük Millet Meclisinde eğer bir konu böyle bir ittifakla
kabul ediliyorsa bunu gerçekleştirecek olan da iktidardır. İktidar “Bu konuda
araştırma önergesine oy vermiyoruz, şimdi zamanı değil.” diyorsa… Ama o
tabelaların kaldırılması ve darbeden yana olmadığımızı hep birlikte göstermenin
zamanıdır, gereğinin yapılmasını talep ediyoruz. 
BAŞKAN
– Sayın Özkan, buyurun. 
34.- Denizli Milletvekili Cahit Özkan’ın, darbelerin hedefi
olan millî iradenin tecelligâhı Parlamento olarak dayanışma içerisinde olunması
gerektiğine ilişkin açıklaması
CAHİT
ÖZKAN (Denizli) – Sayın Başkan, tabii, bugüne kadar darbelerle örselenmiş aziz
milletimiz. Darbecilerin ifade ettiği gibi, bir sağdan bir soldan bu
darbecilerin ezasını, cefasını çekmemiş hiçbir millet ferdi yoktur. Bu anlamda,
özellikle darbelerin hedefi olan millî iradenin tecelligâhı Parlamento olarak
burada dayanışma içerisinde olmamız lazım çünkü bütün darbeciler ilk elden
hedeflerine Parlamentoyu koyuyorlar. İşte biz bugüne kadar -ki kendi partimiz
AK PARTİ’nin de kuruluş ve varlık sebebini- millî iradeyi hedef alan
saldırıları bertaraf etmek için, aziz milletimizin görmüş olduğu zararları
ortadan kaldırmak için bir millet hareketi, bir darbe mağduru milletin vicdani
hareketi olarak görüyoruz. İşte mesele, sözde değil özde mücadele etmeyi
gerektiriyor. Onun için biz diyoruz ki Cumhuriyet Halk Partisinin vermiş olduğu
bu grup önerisi yerinde ve doğru bir öneridir, farkındalık açısından çok
doğrudur ancak zamanın konuşma zamanını çoktan geçtiği kanaatindeyiz, artık
adım atma zamanıdır. Yani bugün bütün Türkiye’deki belediyelerin meclislerini
davet ediyoruz, diyoruz ki tersine işlem gereği bütün o “Kenan Evren caddesi,
mahallesi, Evren ilçesi, Evren mahallesi, Evren caddesi” hangi meclisler
tarafından konulmuşsa derhâl harekete geçilerek bu isimlerin yine milletimizin
vicdanında karşılık bulacak, millî iradeyi destekleyen örnek, namzet
şahsiyetlerin ismiyle değiştirilmesi gerekir. Laf değil icraat aşamasında
olmamız gerektiğini düşünüyor, Cumhuriyet Halk Partisine teşekkür ediyor ve
bütün belediye meclislerini ve idareleri göreve davet ediyoruz.
Teşekkür
ediyorum. (AK PARTİ sıralarından alkışlar) 
BAŞKAN
– Sayın İslam…
35.- İstanbul Milletvekili Nazır Cihangir İslam’ın,
Meclisin darbe konusunda konsensüs hâlinde olmasının sevindirici olduğuna
ilişkin açıklaması 
NAZIR
CİHANGİR İSLAM (İstanbul) – Çok teşekkür ederim Sayın Başkan.
Öncelikle,
Meclisin darbe konusunda bir konsensüs hâlinde olması gerçekten sevinçle
karşılanacak bir nokta. Ben, bütün arkadaşlarımı bir konuda uyarmak isterim.
Putçuluk ile günah keçiciliği aslında aynı formülasyonun artı ve eksi
formlarıdır. Yani çokluktan bir teklik seçip buna tapınmaya başlarsanız
putçuluk ortaya çıkar, günah sahibi çokluktan bir tanesini ele alıp bunu günah
keçisi yaparsanız da günah keçisi anlayışı ortaya çıkar. Benim temennim bütün
darbelerin ve bıraktıkları izlerin ortadan kaldırılması ama 15 Temmuzda sokakta
olmamıza rağmen “Bugün eğer bir darbe olsaydı acaba ne olurdu?”nun cevabı,
aslında bugün sanki bir darbe sonrası bir dönem yaşıyormuş gibi, 140 bin
kişinin işinden atılması, ne bileyim binlerce insanın...
(Mikrofon
otomatik cihaz tarafından kapatıldı) 
NAZIR
CİHANGİR İSLAM (İstanbul) – Bir dakika daha rica edebilir miyim Sayın Başkan,
tam toparlıyordum.
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Celal Adan’ın,
darbeler karanlığın, kirliliğin ve bağımlılığın öngörüleriyle şekillenirken,
demokrasinin insan haysiyeti, insan onuru için büyük değer olduğuna ilişkin
konuşması
BAŞKAN
– Değerli milletvekilleri, demokrasi, insan haysiyeti, insan onuru için
insanlık tarafından bulunan çok büyük bir değerdir ve milletimize en çok
yakışan sistemin adı demokrasidir. Bizler de 68 kuşağı olarak 12 Eylül
darbesine muhatap olduk ve ben 1968-1969 kuşağıyım. Bizim dönemimizde olan
arkadaşlarımızın çoğu “Kelebek” romanını okumuşlardır. Ben Kelebek romanını
okuduğumda bir tımarhane canlandırıyordum. 12 Eylülün en büyük günahlarından
birisi Mamak Cezaevidir. Mamak Cezaevinde uzun yıllar bulundum ve Mamak
Cezaevi, Kelebek romanını arattırıyordu çünkü gerçekten tımarhanenin çok
üstünde bir yapı inşa etmişlerdi. Ama -Cenab-ı Allah’a şükürler olsun- rahmetli
Menderes şehit edilmiştir, milletimiz bunun hesabını sormuştur.
Darbeler,
karanlığın, kirliliğin, vurgunun, talanın ve bağımlılığın öngörüleriyle
şekillenirler. Her türlü pislik, her türlü kirlilik darbelere aittir.
Dolayısıyla milletimiz darbelerle hesaplaşarak bugüne geldi. En güzel
örneklerinden biri biziz, uzun yıllar Mamak’ta kalmamıza rağmen -Cenab-ı
Allah’a şükürler olsun- bugün darbeyi yapanların Mecliste yargılandığı,
sorgulandığı; bizim de Gazi Meclisi yönetmemize şahit olduğumuz günleri
yaşıyoruz. (AK PARTİ, CHP ve MHP sıralarından alkışlar) Dolayısıyla Allah bir
daha milletimize darbe yaşatmasın. 
V.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, 21/11/2019 tarihinde Elâzığ
Milletvekili Gürsel Erol ve arkadaşları tarafından, “Kenan Evren” adının
kamusal mekânlarda var olup olmadığının araştırılması amacıyla verilmiş olan
Meclis araştırması önergesinin ön görüşmelerinin, Genel Kurulun 21 Kasım 2019
Perşembe günkü birleşiminde yapılmasına ilişkin önerisi (Devam)
BAŞKAN
– Önergeyi oylarınıza sunuyorum: Kabul edenler... Kabul etmeyenler... Kabul
edilmemiştir. 
Birleşime
on beş dakika ara veriyorum.
Kapanma Saati: 16.24
İKİNCİ OTURUM
Açılma Saati: 16.40
BAŞKAN: Başkan Vekili Celal ADAN
KÂTİP ÜYELER: Burcu KÖKSAL (Afyonkarahisar), Şeyhmus DİNÇEL (Mardin)
-----0-----
BAŞKAN
– Türkiye Büyük Millet Meclisinin 21’inci Birleşiminin İkinci Oturumunu
açıyorum.
Alınan
karar gereğince, gündemin “Kanun Teklifleri ile Komisyonlardan Gelen Diğer
İşler” kısmına geçiyoruz. 
1’inci
sırada yer alan, İstanbul Milletvekili Vedat Demiröz ve 97 Milletvekilinin
Dijital Hizmet Vergisi Kanunu ile Bazı Kanunlarda ve 375 Sayılı Kanun Hükmünde
Kararnamede Değişiklik Yapılması Hakkında Kanun Teklifi ile Plan ve Bütçe
Komisyonu Raporu’nun görüşmelerine kaldığımız yerden devam edeceğiz. 
VII.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- İstanbul Milletvekili Vedat Demiröz ve 97
Milletvekilinin Dijital Hizmet Vergisi Kanunu ile Bazı Kanunlarda ve 375 Sayılı
Kanun Hükmünde Kararnamede Değişiklik Yapılması Hakkında Kanun Teklifi (2/2312)
ile Plan ve Bütçe Komisyonu Raporu (S. Sayısı: 128) (X)
BAŞKAN
- Komisyon? Yerinde. 
Dünkü
birleşimde, İç Tüzük’ün 91’inci maddesine göre temel kanun olarak görüşülen 128
sıra sayılı Kanun Teklifi’nin ikinci bölümünde yer alan 35’inci maddesi kabul
edilmişti. 
Şimdi,
36’ncı maddenin önerge işlemlerini yapacağız.
36’ncı
madde üzerinde 2 önerge vardır, önergeleri aykırılık sırasına göre işleme
alacağım.
Türkiye Büyük Millet Meclisi Başkanlığına
Görüşülmekte
olan 128 sıra sayılı Dijital Hizmet Vergisi ile Bazı Kanunlarda ve 375 sayılı
Kanun Hükmünde Kararnamede Değişiklik Yapılması Hakkında Kanun Teklifi’nin
36’ncı maddesinin aşağıdaki şekilde değiştirilmesini arz ve teklif ederiz.
Saygılarımızla.

MADDE
36 – 1319 sayılı Kanuna aşağıdaki madde ilave edilmiştir.
“Muaflıklar:
MADDE
46 – Aşağıda yazılı mesken nitelikli taşınmazlar, değerli konut vergisinden
muaftır.
a)
Genel ve özel bütçeli idarelerin, belediyelerin ve üniversitelerin maliki veya
intifa hakkına sahip olduğu mesken nitelikli taşınmazlar.
b)
Türkiye sınırları içinde mesken nitelikli tek taşınmazı olan kişilerden;
kendisine bakmakla mükellef kimsesi olup onsekiz yaşını doldurmamış olanlar
hariç olmak üzere hiçbir geliri olmadığını belgeleyenlerin, gelirleri
münhasıran kanunla kurulan sosyal güvenlik kurumlarından aldıkları aylıktan
ibaret bulunanların sahip olduğu mesken nitelikli taşınmazlar (intifa hakkına
sahip olunması hali dahil) (Bu hüküm, belirtilen kişilerin tek meskene hisse
ile sahip olmaları hâlinde hisselerine ait kısım hakkında da uygulanır).
c)
Yabancı devletlere ait olup elçilik ve konsolosluk olarak kullanılan mesken
nitelikli taşınmazlar ile elçilerin ikametine mahsus mesken nitelikli
taşınmazlar ve bunların müştemilatı (karşılıklı olmak şartıyla) ve merkezi
Türkiye'de bulunan milletlerarası kuruluşlara, milletlerarası kuruluşların
Türkiye'deki temsilciliklerine ait mesken nitelikli taşınmazlar.
ç)
Esas faaliyet konusu bina inşası olanların işletmelerine kayıtlı bulunan ve
henüz ilk satışa, devir ve temlike konu edilmemiş yeni inşa edilen mesken
nitelikli taşınmazlar (arsa karşılığı inşaat işlerinde sözleşme gereği taahhüt
işini üstlenen müteahhide kalan mesken nitelikli taşınmazlar dahil) (bu
taşınmazların kiraya verilmesi veya sair surette kullanılması halleri hariç).” 
 Mehmet
Bekaroğlu  Emine Gülizar Emecan  Cavit Arı
 İstanbul
 İstanbul  Antalya
 Abdüllatif
Şener  Rafet Zeybek  Bülent Kuşoğlu 
 Konya
 Antalya  Ankara
 Kamil
Okyay Sındır 
 İzmir
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın
Başkan. 
BAŞKAN
– Önerge hakkında konuşmak isteyen Antalya Milletvekili Rafet Zeybek.
Buyurun
Sayın Zeybek. (CHP sıralarından alkışlar)
RAFET
ZEYBEK (Antalya) – Sayın Başkan, değerli milletvekilleri; Genel Kurulu saygıyla
selamlıyorum. 
Görüşmekte
olduğumuz bu torba yasa teklifi bir para toplama teklifidir. Bütçe açığının
giderilmesinin artık tek yolu, vergileri artırmak olarak görülüyor. Artık,
ülke, maalesef, bütçeden artırmanın dışında bütçeyi ayakta tutamaz hâle
gelmiştir. Bu çok vahim bir durumdur. 
Yine,
değerli arkadaşlarım, bu teklifin içinde çok daha vahim düzenlemeler vardır.
Özellikle belirtmek istiyorum ki Toprak Mahsulleri Ofisine, Kamu İhale
Kanunu’nun dışında, ondan bağımsız olarak ithalat yapma izni verilmesi, bu
ülkede tarımın ve çiftçinin bitirilmesi demektir. Maalesef, ithalata o kadar
çok düştük ki karşılaştırın tarım ürünlerinde ihraç ettiğimiz ürünler mi fazla,
ithal ettiğimiz ürünler mi diye, göreceksiniz ki ithal ettiğimiz ürünler ihraç
ettiğimiz ürünlerden daha fazladır. 
Bu
düzenleme, Türkiye'nin geleceği açısından tarımı, onarılması zor zararlar
vereceği bir noktaya götürmektedir, bu kesinlikle unutulmasın. İhraç ettiğimiz
tarım ürünleri ithal ettiğimizden az olunca çiftçi ayakta kalmakta
zorlanmaktadır. Her yıl, ekilen tarım arazisi sayısı azalmaktadır. Kendi köyüme
giderek tarlasını ekmeyen çiftçilere “Neden ekmiyorsunuz?” diyorum “Zarar
ediyoruz.” diyorlar. Üretim yapıyor, tarım ürünü üretiyor ama “Zarar ediyoruz.”
diyor. “Nasıl geçineceksiniz?” diyorum “Borç alacağız.” diyorlar. “Borcu nasıl
ödeyeceksiniz?” diyorum “Borçla ödeyeceğiz.” diyorlar. Artık bizim devlet de
borcu borçla öder hâle geldi, çiftçi de aynı hâle geldi; yazıktır. 
Değerli
arkadaşlarım, çiftçinin mutlaka ayakta tutulması gerekiyor. Bunun için hiç
olmazsa Tarım Kanunu’nda belirtilen, gayrisafi millî hasılanın yüzde 1’i olan o
miktarı çiftçilerden esirgemeyin, verin çiftçilere, çiftçilerimiz biraz ayakta
kalsın. Antalya’daki, özellikle kendi bölgemdeki çiftçilere bakıyorum, herkes
Antalya merkeze kaçmaya çalışıyor, oraya göç ediyor. “Niye gidiyorsunuz?”
“Geçinemiyoruz ki ne yapalım? Oraya gidip günlük, yevmiyeli işlerde
çalışacağız.” Çiftçi bu hâle düşürülmüştür.
Değerli
arkadaşlarım, bakınız, on yıl önce domates 1 liraydı, on yıl önce, iki hafta
önceye kadar domates yine 1 lira, hatta 80 kuruşa düştüğü oldu. (CHP
sıralarından alkışlar) Ama on yıl önceye göre tarımın girdileri olan mazotun,
gübrenin, tohumun, ilacın fiyatı yüzde 400-500 artmış. Bu çiftçi ayakta
kalabilir mi? Siz buna rağmen diyorsunuz ki: “Arkadaş, eğer senin
ürettiklerinin fiyatı artarsa senden almayacağım, dışarıdan ithal edeceğim,
senin fiyatını düşüreceğim.” (CHP sıralarından alkışlar) Yani “ölün” deyin daha
iyi. Bu hâle getiriyorsunuz çiftçileri. Yazıktır, günahtır! Yapmayın değerli
arkadaşlarım. 
Bu
kadar borç aldık, bu kadar kamu malını sattık, para kazandık. Bunun hepsini
betona yatırmak yerine yüzde 10’unu, yüzde 1’ini tarıma yatırsanız bu ülke
aldıklarının 10 katı tarım ürünü ihraç edecek; yapmıyorsunuz. AK PARTİ’nin
tarım politikası şudur: Evet, önümüzdeki on yıl, on beş yıl içerisinde ülkede
tarım bitirilecek. Ne yiyeceğiz değerli arkadaşlarım? Paramız da bitiyor. 
(Mikrofon
otomatik cihaz tarafından kapatıldı) 
BAŞKAN
– Buyurun, tamamlayın Sayın Vekil.
RAFET
ZEYBEK (Devamla) - Öncesinde diyordunuz ki: “Paramız var, ithal ederiz.” Şimdi,
paramız da yok arkadaşlar, ithal edecek, yabancılara verecek paramız kalmadı.
Çiftçimizi de bitireceğiz, hep birlikte oturacağız. Yazıktır!
Bu
44’üncü maddenin bu metinden mutlaka çıkarılması lazım yoksa bu çiftçiyi ayakta
tutamazsınız, bu çiftçinin vebalinden asla kurtulamazsınız, bunu hiç unutmayın.
Hepinize
saygılarımı sunuyorum. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Dijital Hizmet Vergisi Kanunu ile Bazı Kanunlarda ve 375 sayılı Kanun
Hükmünde Kararnamede Değişiklik Yapılması Hakkında Kanun Teklifi’nin 36’ncı
maddesinde yer alan “eklenmiştir” ibaresinin “ilave edilmiştir” ibaresiyle
değiştirilmesini arz ve teklif ederim.
 Ayhan
Erel Mehmet Metanet Çulhaoğlu Orhan Çakırlar
 Aksaray Adana Edirne
 Ümit
Beyaz Enez Kaplan Tuba Vural Çokal
 İstanbul Tekirdağ Antalya
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın
Başkan.
BAŞKAN
– Önerge hakkında konuşmak isteyen Antalya Milletvekili Tuba Vural Çokal.
Buyurun.
(İYİ PARTİ sıralarından alkışlar) 
TUBA
VURAL ÇOKAL (Antalya) – Sayın Başkan, değerli milletvekilleri; Genel Kurulu
saygıyla selamlıyorum.
Şehir
vergisi ya da şu an görüştüğümüz şekliyle konaklama vergisini bu kutsal çatı
altında ilk dile getirenlerden biri olarak çıkarılmak istenilen kanundaki
eksiklikleri ve yanlışlıkları dile getirmek istiyorum. Şehir vergilerinin
alınma nedeni, o ülkelerin vergi mükellefi olmayan yabancı turistlerin
konakladıkları süre boyunca özellikle yerel yönetimlerden aldıkları hizmetlerdir.
Ülkemizde turizm bölgelerinin alt ve üstyapı hizmetlerini, ulaşım hizmetlerini
yerel yönetimler sağlamakta; denizleri temiz tutacak, koruyacak yatırımları
yerel yönetimler yapmaktadır. Bu da yerel yönetimlerin bütçelerine ciddi yükler
getirmektedir. Sadece Antalya yılda 15 milyona yakın turisti ağırlıyor yani
yerel yönetim tam 15 milyon fazla kişiye su, kanalizasyon, katı atık, ulaşım,
çevre temizliği, çevre düzenlemesi hizmeti veriyor. Bir düşünün, tam 15 milyon
fazla kişinin çöpünü topluyorsunuz. 15 milyon fazla kişinin yüzdüğü denizi
temiz tutmaya çalışıyorsunuz. Tüm bunları da kendi kayıtlı yerleşik nüfusuna
göre oluşan bütçeden karşılıyorsunuz. O 15 milyon turistten kendi bütçene
hiçbir katkı alamıyorsun. Oteller desen büyük çoğunluğunun vergi merkezi farklı
şehirlerde, sana onların da katkısı olmuyor. Senin yapman gereken, verdiğin
hizmetin karşılığını almak, vergisini almak; işte, buna “şehir vergisi”
diyoruz. Bu vergiyi alan ülkeler demiş ki: “Sen bu ülkenin vergi mükellefi
değilsin. Buraya yaptığın ziyarette yapılan hizmetlerden yararlanıyorsun, o
zaman yararlandığın gün kadar bu şehre ödeme yap.” Biz de bu verginin ülkemizde
uygulanmasını istedik; yerel yönetimler turizm bölgelerine daha çok yatırım
yapsın, ülkemize daha çok turist gelsin, ekonomiye katkı artsın istedik ama siz
ne yaptınız? Birkaç istisna dışında tüm dünyada “şehir vergisi” olarak yerel
yönetimlere ödenen vergiyi merkezî vergi yaparak kendinize almak istediniz.
Yetmedi, yabancı turistten alınan vergiyi, zaten aldığı her nefeste devlete
vergi ödeyen vatandaşlarımıza da yüklemeye kalktınız. Alın terinin karşılığında
kazandığı paradan bile vergi ödeyen, her faturasına vergi eklenen, yaptığı her
alışverişte vergi ödeyen vatandaşlarımızdan da vergi almak istiyorsunuz.
Vatandaşlarımızdan konaklama vergisi almak demek ileride AVM’lerden, günübirlik
tesislerden, hatta lunaparklardan bile vergi almanın önünü açmak demek olur. 
Vergiyi
kanunlaştırırken sektörden hiç görüş almadığınız için “Bunu turistlere nasıl
yansıtabiliriz?”in cevabını aramadınız; siz direkt olarak “Otel, kazancından
bize ödeme yapsın; o, turistten nasıl alırsa alsın, beni ilgilendirmez.”
dediniz. Evet, biz “Yerel yönetimler güçlensin.” dedik, siz “Hayır, para bize
lazım.” dediniz. Biz “Yabancı turist ödesin.” dedik, siz “Vatandaş ödesin.”
dediniz. Biz “Parayı konaklayan ödesin.” dedik, siz “Ben otelciden alırım, o ne
yaparsa yapsın.” dediniz. Ben bu kürsüden uyarıyorum: Bu hâliyle bu kanun
otelciye yüktür, vatandaşa yüktür, yerel yönetime yüktür. 
Geçtiğimiz
aylarda yine “Ben yaptım, oldu.” diyerek Turizm Tanıtım ve Geliştirme Ajansını
kurdunuz, parayı da otelciden almaya karar verdiniz; şimdi bu kanunda da
değişiklik yapmak istiyorsunuz. Evet, birkaç ay önce kendiniz yazdığınız,
hazırladığınız, itirazlara rağmen geçirdiğiniz kanunda değişiklik yapmak
istiyorsunuz; söylemesi bile tuhaf, değil mi? Aslında burada hatalı olan hep
yandaş medya; turistin ne kadar döviz bıraktığına bakmadan, sayı üzerinden
“Turizmciler köşe oldu; turizm rekoru kırıldı.” diye haberler yaparsa sizler de
“Bak, bu turizmciler paraya para demiyormuş.” deyip “O zaman ülke tanıtımının
parasını onlar versin.” diyerek alelacele kanun teklifi hazırladınız. “Kervan
yolda düzülür.” mantığıyla “Biz otelcinin gelirinin yüzde 1’ini alalım da
uygulamadaki eksiklikleri zaman içerisinde düzeltiriz.” diyorsunuz. Bu böyle
gitmez, bu ülke böyle yaklaşımları hak etmiyor. Kurulan bir ajansın işleyişini
düzeltmek için birkaç ay içinde kanunla düzenleme yapmak gerekiyorsa burada
büyük sorunlar var demektir. En basitinden burada ciddiyetsizlik var demektir,
burada bu Meclisi adam yerine koymamak var demektir. Burada “Ben ne nazırlarsam
hazırlayayım, zaten geçecek.” düşüncesiyle hareket etmek var demektir. Yani sen
kalkacaksın, bir kanun teklifi hazırlayacak, bu şanlı Mecliste milletin
vekillerinin önüne getireceksin, sonra da “Yok olmamış, bir daha toplanın, ben
değişiklik yapıyorum.” diyeceksin. Milletin aklıyla alay etmeyin. 
(Mikrofon
otomatik cihaz tarafından kapatıldı) 
TUBA
VURAL ÇOKAL (Devamla) – Bitiriyorum.
İki
ayda kanun teklifinde düzenleme yapmak zorunda kalmak sizleri rahatsız etmiyor
mu diye sormak geliyor. Kendi aranızda “Bunu neden eksik yaptınız?” demiyor
musunuz? 
Sizi
kendinizle baş başa bırakıyor, Genel Kurulu saygıyla selamlıyorum. 
Teşekkürler.
(İYİ PARTİ ve CHP sıralarından alkışlar)
BAŞKAN
– Şimdi önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir.
36’ncı
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
37’nci
madde üzerinde 2 önerge vardır, önergeleri aykırılık sırasına göre işleme
alacağım.
Okutuyorum:
Türkiye Büyük Millet Meclisi Başkanlığına
TBMM
Genel Kurulunda görüşülmekte olan 128 sıra sayılı Dijital Hizmet Vergisi Kanunu
ile Bazı Kanunlarda ve 375 sayılı Kanun Hükmünde Kararnamede Değişiklik
Yapılması Hakkında Kanun Teklifi’nin 37'nci maddesinin aşağıdaki gibi
değiştirilmesini arz ve teklif ederiz.
"MADDE
37- 1319 sayılı Kanuna, bu Kanunla eklenen 46 ncı maddeden sonra gelmek üzere
aşağıdaki madde eklenmiştir.
"Verginin
beyanı, ödeme süresi ve ödeme yeri:
MADDE
47- Mükellef tarafından, mesken nitelikli taşınmaza ilişkin bina vergi değeri
ve Tapu ve Kadastro Genel Müdürlüğünce belirlenen değer, buna ait vesikalarla,
mesken nitelikli taşınmazın bulunduğu yerdeki Belediye Başkanlığına, mesken
nitelikli taşınmazın değerinin 42 nci maddede belirtilen tutarı aştığı (bu
tutar dahil) yılı takip eden yılın Şubat ayının 20 nci günü sonuna kadar
beyanname ile beyan edilir ve vergi, Belediye Başkanlığınca yıllık olarak tarh
ve tahakkuk olunur. Müteakip yılar için aynı mükellef tarafından tekrar
beyanname verilmez ve vergi ilgili Belediye Başkanlığınca tarh ve tahakkuk
olunur. 
Elbirliği
mülkiyetinde mükellefler müşterek beyanname verebilecekleri gibi, münferiden de
beyanname verebilirler. Paylı mülkiyet hâlinde ise beyanname münferiden
verilir.
Belediye
Başkanlığınca tarh ve tahakkuk ettirilen vergi, ilgili yılın şubat ve ağustos
aylarının sonuna kadar iki eşit taksitte ödenir.
Yıl
içerisinde mükellefiyetin başlamasını gerektirecek durumun meydana gelmesi
hâlinde, mükellef tarafından takip eden yılın beyanname verme süresi içerisinde
ilgili Belediye Başkanlığına beyanname verilir.”
 Süleyman Girgin Alpay Antmen Ahmet
Kaya
 Muğla Mersin Trabzon
 Servet Ünsal Erkan
Aydın İsmet Tokdemir
 Ankara Bursa Hatay
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın
Başkan.
BAŞKAN
– Gerekçeyi okutuyorum:
Gerekçe:
Görüşülmekte
olan madde değerli konut vergisinin beyanı, ödeme süresi ve ödeme yerine
ilişkin olup ihdas edilen bu verginin yerel yönetimlere özgü bir gelir olması
gerektiğinden verginin beyan ve ödeme yeri ilgili belediye başkanlığı olarak
değiştirilmektedir. Ayrıca bir yıl beyanname verildikten sonra bir değişiklik olmadığı
sürece aynı mükellef tarafından sonraki yıllarda tekrar beyanname verilmemesi
şeklinde değişiklik yapılmaktadır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Dijital Hizmet Vergisi Kanunu ile Bazı Kanunlarda ve 375 sayılı Kanun
Hükmünde Kararnamede Değişiklik Yapılması Hakkında Kanun Teklifi’nin 37’nci
maddesinde yer alan “eklenmiştir” ibaresinin “ilave edilmiştir” ibaresiyle
değiştirilmesini arz ve teklif ederiz.
 Ayhan
Erel Mehmet Metanet Çulhaoğlu Orhan Çakırlar
 Aksaray Adana Edirne
 Ümit
Beyaz Enez Kaplan Şenol Sunat
 İstanbul Tekirdağ Ankara
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın
Başkan.
BAŞKAN
– Önerge hakkında konuşmak isteyen Ankara Milletvekili Şenol Sunat. 
Buyurun
Sayın Sunat. (İYİ PARTİ sıralarından alkışlar) 
ŞENOL
SUNAT (Ankara) – Sayın Başkan, değerli milletvekilleri; hepinizi İYİ PARTİ
Grubu adına saygıyla selamlıyorum. 
Evet,
teklifin 37’nci maddesinde adları zikredilmese de başta KOMBASSAN yani Bera
Holding olmak üzere, daha sonra da belki YİMPAŞ, UMPAŞ, JetPA vesaire gibi
holdingler tarafından paraları alınıp mağdur edilen -çoğu yurt dışı ve yurt
içi- vatandaşlarımızı ilgilendiren bir düzenleme.
Evet,
sadece KOMBASSAN’ın gurbetçilerden 1990-2000 yıllarında 1,75 milyar avro
topladığı bilinmektedir. “Yeşil sermaye” olarak bilinen bu şirketlere para
yatıranlar ile holding arasında bir pay sahipliği oluşmadığı, toplanan
paraların faiziyle birlikte hak sahiplerine iadesi yolunda yüksek mahkeme
kararları bulunduğu bilinmektedir. Bu düzenleme, birtakım ekonomik ve ticari
gerekçelerle bu kişileri zorunlu olarak pay sahibi yapmakta, şirketlerin
faaliyetlerini sürdürmesini istemektedir. Bu değişiklikle alacaklılara
şirketlerde ortaklık verilerek açılmış binlerce dava düşürülecektir. Bu konu
yıllardır kanayan bir yara olarak toplumu meşgul etmektedir. Pay sahibi olmak
isteyenler bu düzenleme çerçevesinde ortaklığını devam ettirebilmelidirler,
doğru ancak ayrılmak isteyenlerin hakları, sözü edilen yargı kararları
çerçevesinde iade edilmelidir. 
Bir
hususa daha dikkatinizi çekmek istiyorum: KOMBASSAN’ın hisse değeri 14 Ekimde
hızla artmaya başladı ve 14 Ekim-6 Kasım tarihleri arasında yüzde 124 gibi
olağan dışı bir oranda yükseliş kaydetti. SPK’nin bu artışla ilgili inceleme
yapması gerekmez mi sayın milletvekilleri? Kanun teklifini önceden bilenler
tarafından bilgi suistimali -kibarcası bu- diğer bir deyişle borsa spekülasyonu
suçunun işlenmiş olabileceğinin değerlendirilmesi gerekmeyecek midir? Her işi
böyle sayın iktidar partisi yetkililerinin; kişilere göre, kurumlara göre ve
işine geldiğine göre kanun çıkarmak… Dönün bu yanlıştan diyoruz.
Sayın
milletvekilleri, bu ülkede kanayan o kadar çok yara var ki hangisini ele alsak
elimizde kalıyor. Evet, on yedi yıldır ülkeyi yöneten sizlere söylüyoruz:
Ülkeyi batırdınız. Define uğruna Dipsiz Göl’ü kuruttunuz en önemlisi de
anaların, babaların ve gençlerin umutlarını kuruttunuz. 
Evet,
TÜİK açıklamış işsizlik oranını; genç işsizlik oranı yüzde 27,4. Bu, TÜİK’in
verileri. Emin olun, bunu 4-5 rakam daha artırmak gerekir yani genç işsizlik
oranı yüzde 30’ları aşmış bulunuyor. Yani 3 gencimizden 1’isi işsiz sayın
milletvekilleri. 15-29 yaş arasındaki 5 milyon 700 bin gencimiz ne okuyor ne de
çalışıyor. Soruyorum sizlere, özellikle iktidar milletvekillerine: Gece
yattığınızda rahat uyuyabiliyor musunuz? Başınızı yastığa koyduğunuzda “Bugün
bu ülke için iyi bir şeyler yaptık.” diyebiliyor musunuz? 
Yaklaşık
40 milyonun etkilendiği bir yoksulluk var ülkede, her geçen gün de bu yoksulluk
artıyor. Aslında asgari ücretlileri, emeklilikte yaşa takılanları, bin lira
alan emeklileri göz önüne aldığınızda yoksulluğun ne boyutta olduğunu hepinizin
çok iyi algılaması lazım. Peki, bu kadar işsizliğin ve yoksulluğun olduğu bu
ülkede yönetim ne yapmalıydı? Vallahi, diyor ki Sayın Cumhurbaşkanı: “İş gücü
oranı arttığı için işsizlik var.” Yazık! 
VEDAT
DEMİRÖZ (İstanbul) – Etkisi yok mu?
ŞENOL
SUNAT (Devamla) – “İş gücü oranı arttığı için işsizlik var.” demek, sorumlu bir
Cumhurbaşkanına yakışmaz. Çünkü on yedi sene “istikrar” derken, “istikrarlı
iktidarlar” derken bunun planını ve programını yapmak durumundaydınız -yani
“insan gücü planlaması” deniyor buna sayın milletvekilleri- maalesef yapılmadı.

Yüksek
tahsil gençliği… 
(Mikrofon
otomatik cihaz tarafından kapatıldı) 
BAŞKAN
– Buyurun, toparlayın.
ŞENOL
SUNAT (Devamla) – Bir akademik açılışta yine Sayın Cumhurbaşkanı diyor ki: “Her
yükseköğretimden mezun olana iş bulmak zorunda değiliz.” Sosyal bir devlet
-devlet olmanın gereği- insanlarına iş alanı, istihdam alanı yaratmak
zorundadır sayın milletvekilleri.
RECEP
ÖZEL (Isparta) – Doğru söylüyorsunuz.
ŞENOL
SUNAT (Devamla) – Doğru söylüyorum, tabii ki doğru söylüyorum ama maalesef
yaratılmamıştır. 
Evet,
EYT’lilerin durumu ortada. Örnek veriliyor: “Bütçede büyük yük olur. Bakın,
İskandinav ülkeleri bile battı.” Tabii, Norveç'in, Danimarka'nın, İsveç'in kişi
başına düşen gelirleri ortada iken bu gerçekten mizahi bir durum. 
Yani
“Ülkeyi uçuracak.” dediğiniz bu ucube Cumhurbaşkanlığı sistemiyle ülkenin
geleceği daha karanlık hâle gelmeye başladı. Sizlerden, milletin de bir vekili
olarak isteğim, iyileştirilmiş, güçlendirilmiş parlamenter sisteme bir an önce
dönmektir. 
Hepinizi
saygıyla selamlıyorum. (İYİ PARTİ sıralarından alkışlar) 
VEDAT
DEMİRÖZ (İstanbul) – Millet karar verdi, ona ters düşüyorsunuz. 
BAŞKAN
– Şimdi önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir.
37’nci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
Sayın
Tokdemir, buyurun.
IV.- AÇIKLAMALAR (Devam)
36.- Hatay Milletvekili İsmet Tokdemir’in, 24 Kasım
Öğretmenler Günü öncesinde 3600 ek gösterge, yıpranma payı ve atanamayan
öğretmenlere yönelik güzel haberlerin verilmesini ümit ettiğine ilişkin
açıklaması
İSMET
TOKDEMİR (Hatay) – Teşekkür ederim Sayın Başkan. 
Bir
eğitimci olarak, bir Öğretmenler Günü daha yaklaşırken, geleceğimizi emanet
ettiğimiz çocuklarımızın zihin dünyalarını şekillendirmek gibi, kıymetli olduğu
kadar mesuliyet gerektiren, ağır bir görev üstlenen, toplumumuzda ve
hayatımızda önemli bir yere sahip öğretmenlerimize mevcut iktidarın seçim
zamanlarında söz verip bir türlü gerçekleştiremediği 3600 ek gösterge ve her
beş yılda bir olacak şekilde yıpranma payı verilmesini, 92.165 öğretmen açığı
olan ülkemizde atanamayan öğretmenlerimizin bir an önce atanması konusunda 24
Kasım Öğretmenler Günü öncesi güzel bir haber gelmesini ümit ediyorum. Şimdiden
24 Kasım Öğretmenler Günü’nü kutluyorum.
Teşekkür
ederim.
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Vedat Demiröz ve 97
Milletvekilinin Dijital Hizmet Vergisi Kanunu ile Bazı Kanunlarda ve 375 Sayılı
Kanun Hükmünde Kararnamede Değişiklik Yapılması Hakkında Kanun Teklifi (2/2312)
ile Plan ve Bütçe Komisyonu Raporu (S. Sayısı: 128) (Devam)
BAŞKAN
– 38’inci madde üzerinde 2 önerge vardır. Önergeleri okutup aykırılık sırasına
göre işleme alacağım.
Türkiye Büyük Millet Meclisi Başkanlığına
Görüşülmekte
olan 128 sıra sayılı Dijital Hizmet Vergisi Kanunu ile Bazı Kanunlarda ve 375
Sayılı Kanun Hükmünde Kararnamede Değişiklik Yapılması Hakkında Kanun
Teklifinin 38’inci maddesinin teklif metninden çıkarılmasını arz ve teklif
ederiz. 
Saygılarımızla.
 Mehmet
Bekaroğlu Cavit Arı Abdüllatif Şener
 İstanbul Antalya Konya
 Bülent
Kuşoğlu Emine Gülizar Emecan Kamil Okyay Sındır
 Ankara İstanbul İzmir
 İlhami
Özcan Aygun 
 Tekirdağ
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın
Başkan.
BAŞKAN
– Önerge hakkında söz isteyen Tekirdağ Milletvekili İlhami Özcan Aygun.
Buyurun.
(CHP sıralarından alkışlar)
İLHAMİ
ÖZCAN AYGUN (Tekirdağ) - Sayın Başkan, değerli milletvekilleri; 128 sıra sayılı
Kanun Teklifi’nin 38’inci maddesiyle ilgili önerge üzerine söz almış
bulunmaktayım. Yüce heyetinizi ve ekranlarının başında bizi izleyen
vatandaşlarımızı sevgi ve saygıyla selamlıyorum.
Değerli
arkadaşlar, hatırlarsınız, hokkabaz vardı, hokkabaz şapkadan tavşan çıkarırdı.
İktidar da torbadan yeni kanunlar, yeni vergiler çıkarmakta yani yeni vergi
türlerini şapkadan çıkardınız yine sizler de. Değeri 5 milyonun üzerindeki
meskenler için “değerli konut vergisi” adı altında yeni bir tür vergi
ürettiniz. Yani aynı konuta sahip olan bir kişi 5 milyon liranın üzerinde
konuta sahipse hem normal emlak vergisi ödeyecek hem de lüks emlake sahip
olduğu için ilave vergi ödeyecek ama burada bir de şeytanlık var, şeytanlık.
Şeytanlık ne derseniz o da şu: Emlak vergisini belediyelere yatırıyoruz ama bu
değeri 5 milyonun üzerindeki konutlardaki o vergiyi kime yatıracağız? Genel
bütçeye yatıracağız. 
VEDAT
DEMİRÖZ (İstanbul) – “Şeytanlık” diyorsun. Niye hakaret ediyorsun? Niye
“şeytanlık” diyorsun? Yanlış konuşuyorsun. 
İLHAMİ
ÖZCAN AYGUN (Devamla) - Vergi daireleri yoluyla saraya gelecek. Beyaz sarayın
harcamaları yetmediği için beyaz saraya yeni kaynaklar sağlayacağız. Geldiğimiz
noktada, değerli arkadaşlar, getirilen değerli konut vergisini, evet, vergi
daireleri alacak.
VEDAT
DEMİRÖZ (İstanbul) – Nasıl hakaret ediyorsun?
İLHAMİ
ÖZCAN AYGUN (Devamla) – O, direkt oradan alınıp sarayın bütçesine kaynak olarak
gelecek. 
VEDAT
DEMİRÖZ (İstanbul) – ÖTV, KDV aynı şeyden alınmıyor mu? Aynı araçtan hem ÖTV
hem KDV alınmıyor mu? 
İLHAMİ
ÖZCAN AYGUN (Devamla) – Üstelik getirilen bu değerli konut vergisini…
VEDAT
DEMİRÖZ (İstanbul) – Şeytanlık neresinde, onu söyle. 
İLHAMİ
ÖZCAN AYGUN (Devamla) – Belediyelere genel bütçe vergilerinden pay verilmemesi
için kanunu da baypas edeceksiniz, belediyelere pay vermeden olduğu gibi
kaynağı sarayın kasasına indireceksiniz arkadaşlar. 
Evet,
getirilen düzenleme, 23 Haziran ve 31 Martta millî iradeden almış olduğunuz
cevaptır bu. (CHP sıralarından alkışlar)
VEDAT
DEMİRÖZ (İstanbul) – Bizi işaret etme, oraya hitap et!
İLHAMİ
ÖZCAN AYGUN (Devamla) – Millî irade dedi ki size: “Siz artık muhalefetsiniz.”
Bu, kaybetmiş olduğunuz İstanbul, Ankara, Antalya, İzmir gibi şehirlerde
belediyelerimizin hizmet etmesini engellemek için yapmış olduğunuz baypas.
Havuz direkt saraya bağlı arkadaşlar. Yol yakınken böyle işlerden vazgeçin
diyorum. 
Yine,
başka bir konu daha var. Bakınız, 44’üncü madde ne diyor, biliyor musunuz? Hani
bir zamanlar “Çiftçinin kara gün dostu.” dediğimiz Ofisi şimdi, bugünlerde
milletin, çiftçinin can düşmanı yaptınız, can düşmanı.
VEDAT
DEMİRÖZ (İstanbul) – Yazıklar olsun!
İLHAMİ
ÖZCAN AYGUN (Devamla) – Nasıl mı? Kalktınız, Kamu İhale Kanunu’nu yine, bir
defa daha deldiniz. 
HASAN
ÇİLEZ (Amasya) – Toprak Mahsulleri Ofisine gittin mi hiç?
İLHAMİ
ÖZCAN AYGUN (Devamla) – Her zaman zaten Kamu İhale Kanunu’nu deliyorsunuz, yine
“Bir seferden bir şey olmaz.” deyip Kamu İhale Kanunu’nu baypas ederek Toprak
Mahsulleri Ofisine sınırsız yetki veriyorsunuz ama vicdanlarınıza sesleniyorum.
VEDAT
DEMİRÖZ (İstanbul) – Elini sallama!
İLHAMİ
ÖZCAN AYGUN (Devamla) – AKP’li milletvekili arkadaşların vicdanlarına
sesleniyorum.
VEDAT
DEMİRÖZ (İstanbul) – Bakan da var, Komisyon da var, sınırsız değil. 
İLHAMİ
ÖZCAN AYGUN (Devamla) – 2 milyon 103 bin çiftçimiz var ÇKS’de, 2 milyon 103 bin
çiftçimiz var.
VEDAT
DEMİRÖZ (İstanbul) – Hiç okumamışsın. 
İLHAMİ
ÖZCAN AYGUN (Devamla) – Bu 2 milyon 103 bin çiftçinin yaklaşık olarak 1 milyon
900 bini ipotekli yani borçlu. Şimdi, gelin, bir de TMO’ya siz böyle sınırsız
yetki verin, dışarıdan John’un, Bob’un malını ülkeye peşkeş çekin arkadaşlar.
Pes doğrusu diyorum! 
VEDAT
DEMİRÖZ (İstanbul) – Spekülatif amaçlı sen de satış yap bakalım.
İLHAMİ
ÖZCAN AYGUN (Devamla) – Biz üretenin yanındayız. Hani millîydiniz, hani
yerliydiniz? İşte sizin millîliğiniz, yerliliğiniz burada. Evet, maalesef
üretmeden… 
Gördük,
Barış Pınarı Harekâtı’nda ne dedi Avrupalılar? Dediler ki: “Barış Pınarı
Harekâtı’na karşıyız, size silah satmayacağız.” Demek ki burada aslında size
bir ders var ders, uykudan uyanmanızı söylüyor. “Üretmezseniz, herhangi bir
problem olduğu takdirde sizin paranız dahi olsa biz size mal vermeyiz.” diyor.
Bunu geçmişte yaşadık, tarımla iştigal eden arkadaşlar bilirler. 
VEDAT
DEMİRÖZ (İstanbul) – Kendine güven, kendine güven; ülkene güven, Türkiye’ye
güven.
İLHAMİ
ÖZCAN AYGUN (Devamla) – On yıl önce kuraklık vardı, Rusya ve Ukrayna “Buğday
satmıyorum.” dedi, TMO o günlerde depolardaki malını birilerine peşkeş
çekmişti, daha sonra çok yüksek, fahiş fiyatlarla Amerika’dan -hasat dönemi
başladığı için- buğday aldık ama geldiğiniz noktada, çiftçilerin vicdanında
artık cezalandırıldınız.
VEDAT
DEMİRÖZ (İstanbul) – Senin ülkene güvenin yok, sen ülkene güvenini
kaybetmişsin. 
İLHAMİ
ÖZCAN AYGUN (Devamla) – Bakınız, bütçe konuşmalarında Cumhurbaşkanı
Yardımcısına bir şey sordum, dedim ki: “Oyun oynanırken kural değişir mi?”
Evet, Süt Konseyi fiyatı artırdı, kasımdan sonra fiyat artacak ama fiyatın da 2
lira 30 kuruş olacağı meçhul. 25 kuruş olan primi ta mayıstan bu tarafa 10
kuruş olarak ödüyorsunuz. Arkadaşlar, insaf! Yedi aydan beri çiftçi baktığı
hayvanını yüksek fiyatlı yemle besledi; çiftçinin girdi maliyetleri yüksek, siz
o yedi aylık 15 kuruş primin üzerine oturdunuz, oturdunuz. Yine, şimdi, geriye
dönük hiçbir şey olmaz.
Aynı
şekilde, iyi tarım uygulaması, organik tarım yapan çiftçilere de diyorsunuz ki:
“Üç yıl destek aldıysanız bundan sonra yok.” Arkadaşlar, siz başlatmadınız mı iyi
tarım uygulamalarını? Organik tarıma siz izin vermediniz mi, destek vermediniz
mi? Evet –bütçede- havuz kurudu, geldiniz, İstanbul’daki değeri 5 milyonun
üzerindeki konutlardan gelecek gelirlerle sarayın lambalarını yakmak,
saraydakilere ejder meyveli sular içirmek için uğraşıyorsunuz. Vazgeçin bu
sevdadan diyorum. 
(Mikrofon
otomatik cihaz tarafından kapatıldı)
BAŞKAN
– Toparlayın.
İLHAMİ
ÖZCAN AYGUN (Devamla) – Toparlıyorum.
VEDAT
DEMİRÖZ (İstanbul) – Şeytani konuşma, şeytani konuşma!
İLHAMİ
ÖZCAN AYGUN (Devamla) – Yol yakınken, Ofis çiftçinin can düşmanı olmasın, Ofis
çiftçinin kara gün dostu olsun diyorum.
Saygılar
sunuyorum.
Teşekkür
ederim Sayın Başkanım. (CHP sıralarından alkışlar)
VEDAT
DEMİRÖZ (İstanbul) – Bak, rahmani düşün, şeytani düşünme! 
İLHAMİ
ÖZCAN AYGUN (Tekirdağ) – Zaman her şeyi gösterecektir.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Değerli
milletvekilleri, bir milletvekili arkadaşımız konuşurken ona laf atmayı ben
doğru bulmuyorum ama laf atana “Laf atma.” demeyi de doğru bulmuyorum.
Dolayısıyla herkes dikkat etsin, bunu rica ediyorum yani. 
VEDAT
DEMİRÖZ (İstanbul) – Ama konuşmasına dikkat edecek. “Şeytani” diye söyleyemez. 
BAŞKAN
– Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Dijital Hizmet Vergisi Kanunu ile Bazı Kanunlarda ve 375 Sayılı Kanun
Hükmünde Kararnamede Değişiklik Yapılması Hakkında Kanun Teklifi’nin 38’inci
maddesinde yer alan “eklenmiştir” ibaresinin “ilave edilmiştir” ibaresiyle
değiştirilmesini arz ve teklif ederiz.
 Ayhan
Erel  Mehmet Metanet Çulhaoğlu Ümit Beyaz
 Aksaray Adana İstanbul
 Orhan
Çakırlar Enez Kaplan 
 Edirne Tekirdağ
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın
Başkan. 
BAŞKAN
– Önerge hakkında konuşmak isteyen İstanbul Milletvekili Ümit Beyaz. 
Buyurun
Sayın Beyaz. (İYİ PARTİ sıralarından alkışlar) 
ÜMİT
BEYAZ (İstanbul) – Sayın Başkan, değerli milletvekilleri; üzerinde değişiklik
yapılması düşünülen yasa teklifinin ilgili maddesi hakkında İYİ PARTİ adına söz
almış bulunuyorum. Bu vesileyle Yüce Meclisimizi saygıyla selamlıyorum. 
İlgili
kanuna eklenen maddede, tahsil edilen değerli konut vergisinin genel bütçe
geliri olarak kaydedilmesi öngörülmüş. Bu hüküm, mevcut Emlak Vergisi
Kanunu’yla çelişmektedir. Emlak vergisi mahallî idare vergisidir, genel
bütçeyle alakası yoktur. Bu, 23 Haziran seçimlerinde yerel yönetimlerdeki
ağırlığını kaybeden AK PARTİ iktidarının mahallî idarelerin kolunu kanadını
kırma anlayışının bir tezahürüdür. AK PARTİ seçim yenilgisinin psikolojisinden
bir an önce çıkmalı, belediye başkanlarımızın ayağına çelme takmaktan
vazgeçmelidir. Benden sonrası tufan yaklaşımı en büyük zararı milletimize
vermektedir. 
Bakınız,
her fırsatta dünya lideri olmakla övünen Cumhurbaşkanımız, dünyayı idare ettiği
vakitten artakalan mesaisinde uğraşmak üzere Boğaziçi Başkanlığı kurmak
istiyor. 
Sayın
Cumhurbaşkanım, bırakın, İstanbul’u İstanbullunun seçtiği belediye başkanı yönetsin.
Siz, Trump’un, Merkel’in, Esad’ın söylediklerine cevap verin, ekonomik
girişimlerinizle batık İskandinavlara parmak ısıtın. 
Hani
en yüce değer millî iradeydi? Hani seçilmişler atanmışlara üstündü? Hani
bürokratik vesayet sona erecekti? “Vesayet rejimini ortadan kaldırdık.”
diyenlerin tek adam sisteminin sağladığı imkânlarla seçilmişler üzerine kurduğu
bu baskı bir vesayet değil mi? 
Boğaziçi
Başkanını da elbette her şeyi atayan Cumhurbaşkanımız atayacak. İstanbul’u
yönettikleri süre boyunca Boğaziçini merkezî hükûmete bağlamayı akıl
etmeyenler, İBB seçimlerini kaybedince bir anda İstanbul Boğazı’nı korumak gibi
ulvi bir düşünceye kapılmış gözüküyor. Gerekçelerine kendilerinin de
inandıklarını sanmıyorum. Boğaziçi siluetini ve oradaki yapıları koruyabilmek
için böyle bir girişimde bulunduklarını öne süren iktidara sormak istiyorum:
Yirmi beş yıl boyunca koruyamadığınız Boğaz kıyılarını saraya bağlayarak mı
koruyacaksınız? Dünyanın incisi Boğaz kıyılarının sizin dönemizde geldiği nokta
ortada; yağmalattınız, talan ettiniz, Boğaz’da yeşil alan bırakmadınız ve imar
affına sokarak bu yağmacıları affettiniz. 
Değerli
arkadaşlar, dünyaya ayar veren Cumhurbaşkanımızın imarla, parselle, arsayla,
Boğaz kıyılarıyla ne işi olabilir? Boğaz kıyılarıyla uğraşmak koca Cumhurbaşkanımızın
işi midir? O zaman niye belediye başkanı seçtik ki? Amacın Boğaz siluetini
korumak olduğuna inanmıyorum. Öyle olsaydı, İstanbul’un siluetini gökdelenler
değiştirirken vicdanınız sızlar, arkanızda bıraktığınız görüntüye müsaade
etmezdiniz. “Biz bu kente ihanet ettik.” sözlerinin kime ait olduğu malum.
Gelin, bu güzel şehre daha fazla ihanet etmeyelim; İstanbul’umuzun tarihî,
kültürel, doğal güzelliklerini birlikte koruyalım; dünyanın en güzel şehri, bir
tarih hazinesi İstanbul’umuzu daha fazla ranta kurban etmeyelim.
Sayın
milletvekilleri, maç oynanırken kural değişmez. Bütçe açığı belediye geliriyle
kapanmaz, günübirlik çareler Türkiye'nin derdine derman olmaz. Türk ekonomisini
kötü yönettiniz, ülke kaynaklarını tükettiniz, şimdi uydurduğunuz ek vergiler
ve gözünüzü diktiğiniz belediye gelirleri sorunu çözmez. Bunu görmeli, idrak
etmeli ve kötü ekonomi yönetiminizin yükünü millete yüklemekten vazgeçmelisiniz
yoksa bu minare bu kılıfa sığmaz, haberiniz olsun diyorum.
Bir
başka sorunu Gazi Meclise sunmak istiyorum. İktidarın seçim beyannamesinde
vadettiği, polise, öğretmene, hemşireye ve din görevlilerine vereceği 3600 ek
gösterge hâlâ netlik kazanmış değildir. 1 milyon 600 bin kamu görevlisi gözünü
ve kulağını Gazi Meclisten gelecek müjdeli habere dikmiştir. Her ürüne zam
üstüne zam geldiği bugünlerde, büyükşehirlerde ekonomik zorluklarla mücadele
eden kamu görevlilerine daha çok katkı sağlayacak olan 3600 ek göstergenin
emekli memurlara da nefes aldıracağı kaçınılmaz bir gerçektir. 
Türkiye
Büyük Millet Meclisi millet iradesinin hayal bulduğu yerdir, o hâlde milletin
derdine kulak vermemiz öncelikli meselemizdir diyor, Genel Kurulu saygıyla
selamlıyorum. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
38’inci
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir. 
Sayın
Özdemir, buyurun.
IV.- AÇIKLAMALAR (Devam)
37.- İstanbul Milletvekili Sibel Özdemir’in,
Türkiye’nin bir hukuk devleti olmaktan uzaklaştığı, kuvvetler ayrılığı
ilkesinin, yargı bağımsızlığının tarih olduğu ve kurumların hukuk güvencesinden
yoksun bırakıldığı bir süreçten geçildiğine ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
Akademisyen bir milletvekili olarak bir konuyla ilgili
görüşümü belirtmek üzere söz talep ettim. 
Türkiye'nin bir hukuk devleti olmaktan uzaklaştığı,
kuvvetler ayrılığı ilkesinin, yargı bağımsızlığının tahrip olduğu ama en
önemlisi, tüm kişi ve kurumların hukuk güvencesinden yoksun olduğu bir süreçten
geçiyoruz. İşte, son bir vakıf üniversitesinin karşı karşıya kaldığı durum
bunun bir kanıtıdır. Bir kamu bankası, Halkbank aracılığıyla -âdeta bir siyasi
operasyon olduğu düşünülen- hukuk dışı yollarla bir üniversitenin, İstanbul
Şehir Üniversitesinin mal varlığına tedbir konulmuştur. Bu iktidar döneminde,
kendisine tahsis edilen arazi üzerinde eğitim faaliyetlerini sürdüren, kısa
sürede saygın ve başarılı olan bir yükseköğretim kurumunun akademik ve idari personeli,
öğrencileri büyük bir mağduriyetle karşı karşıyadır. Gelinen aşamada üniversite
yönetimi, akademik ve idari personelin maaşlarını ödeyememiş, öğrencilerin
burslarını yatıramamıştır. Bir siyasi hesaplaşmanın aracı olmaması gereken
üniversitenin karşı karşıya kaldığı bu hukuksuzluğa karşı Meclisi ve özellikle
de akademisyenleri...
(Mikrofon otomatik cihaz tarafından kapatıldı) 
BAŞKAN – Sayın Aycan, buyurun. 
38.- Kahramanmaraş Milletvekili Sefer Aycan’ın, 22
Kasım Diş Hekimliği Günü ile Ağız ve Diş Sağlığı Haftası vesilesiyle Sağlık
Bakanlığının diş hekimliği istihdamını artırarak koruyucu diş sağlığına öncelik
vermesi gerektiğine ilişkin açıklaması
SEFER
AYCAN (Kahramanmaraş) – Sayın Başkan, 22 Kasım Dişhekimliği Günü ve bu hafta
Toplum Ağız Diş Sağlığı Haftası’dır. Toplum olarak ağız ve diş sağlığına önem
vermiyoruz. Ağız ve diş sağlığı bakımından Avrupa’nın en kötü durumda olan
ülkesiyiz. Bütün yetişkinlerin ağzında diş eksikliği veya çürükler var,
ortalama en az 3 dişimiz eksik durumda.
Bireysel
olarak yanlışlarımız var, ağız, diş sağlığına önem vermiyoruz ama hizmetler
açısından da yetersizlik var. Ağız, diş sağlığı hizmetlerini, diş hekimliğini
sadece muayenehanelere bırakmış durumdayız, bir türlü yaygınlaştıramadık, diş
hekimliğine aile hekimliği uygulamasını yerleştiremedik. Yeteri kadar diş
hekimimiz olmasına rağmen bunları birinci basamakta kullanamıyoruz. Sağlık
Bakanlığı, diş hekimliği istihdamını artırabilir ve diş sağlığı hizmetlerini
birinci basamağa yayabilir. Böylece koruyucu diş sağlığına öncelik ve önem
verebiliriz.
Teşekkür
ederim. 
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Vedat Demiröz ve 97
Milletvekilinin Dijital Hizmet Vergisi Kanunu ile Bazı Kanunlarda ve 375 Sayılı
Kanun Hükmünde Kararnamede Değişiklik Yapılması Hakkında Kanun Teklifi (2/2312)
ile Plan ve Bütçe Komisyonu Raporu (S. Sayısı: 128) (Devam)
BAŞKAN
– 39’uncu madde üzerinde 3 önerge vardır. Önergeleri okutup aykırılık sırasına
göre işleme alacağım.
Türkiye Büyük Millet Meclisi Başkanlığına
Görüşülmekte
olan 128 sıra sayılı Dijital Hizmet Vergisi Kanunu ile Bazı Kanunlarda ve 375
Sayılı Kanun Hükmünde Kararnamede Değişiklik Yapılması Hakkında Kanun
Teklifi’nin 39’uncu maddesinin çerçeve hükmünün aşağıdaki şekilde
değiştirilmesini arz ve teklif ederiz.
Saygılarımızla.
“1319
sayılı Kanuna aşağıdaki madde ilave edilmiş ve mevcut maddeler buna göre
teselsül ettirilmiştir.”
 Bülent
Kuşoğlu  Emine Gülizar Emecan Cavit Arı
 Ankara İstanbul Antalya
 Abdüllatif
Şener Mehmet Bekaroğlu Kamil Okyay Sındır
 Konya İstanbul İzmir
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın
Başkan.
BAŞKAN
– Gerekçeyi okutuyorum:
Gerekçe:
1319
sayılı Emlak Vergisi Kanunu'nda yapılan düzenlemeyle Türkiye sınırları
içerisinde bulunan ve emlak vergisine esas bina, değeri veya ilgili mevzuatın
verdiği yetkiye istinaden Tapu ve Kadastro Genel Müdürlüğünce yapılan veya
yaptırılan değerleme sonucu belirlenmiş değeri 5 milyon lira ve bu tutarı aşan
mesken nitelikli taşınmazlardan değerli konut vergisi alınması amaçlanmaktadır.
Söz
konusu düzenlemeyle değeri 5 milyon TL'yi aşan konutlardan hem emlak vergisi
hem de değerli konut vergisi alınacaktır. Bu, mükerrer bir vergi olarak kabul
edilmemektedir.
Emlak
vergisi bağlı olunan belediyelerce tahsil edilecektir. Bu verginin hâlihazırda
matrahı değişik usullerle belediyelerce tespit edilmektedir. Değerli konut
vergisiyle ilgili matrah tayin işlemi Tapu Kadastro Genel Müdürlüğünce
yapılacak veya yaptırılacaktır. Değerli konut vergisinin hasılatı tamamen genel
bütçeye aittir, buradan mahallî idarelere pay ayrılmayacaktır,
Değerli
konut vergisi sadece değeri 5 milyon TL’yi aşan konutlardan alınacağı için çok
sayıda konutu olan ancak bedeli 5 milyon TL’nin altında bulunan mükellefler bu
vergiyi ödemeyecektir.
Aslında
bu vergi mahiyeti itibarıyla servet vergisi niteliğindedir. Ancak sadece
belirli sayıda serveti vergilemektedir. Gerçek bir servet vergisi ise bunun
artan oranlı olarak düzenlenmesi gerekebilirdi.
Vergilenen
konu rant değildir. Rantın vergilemesinde, örneğin imar planı değişikliğinden
veya kamu yatırımlarından kaynaklı bir değer artışı varsa bu artışın bir
kısmının vergi olarak alınması esastır.
Komisyonda
verilen bilgiden ilk aşamada 103 bin konutun kapsama girebileceği
anlaşılmaktadır. Kayıt dışı ekonomiyi kayıt altına alamayan iktidar değerli
konut vergisinden hasılat beklemektedir. Bu düzenleme gelir kaygısıyla yapılan
bir düzenlemedir. Bazı tedvin zaaflarını da içermektedir. Düzenleme, yerel
idare bütçelerine giden bir vergiye ilişkin kanunda yapılmaktadır. Ancak geliri
merkezî bütçeye gidecektir. Daha ötesi mahallî idarelere pay verilmemesi
önerilmektedir. Bu taşınmazların tüm yapım ve denetim işlemleriyle kullanılmasını
sağlamak amaçlı götürülen altyapı ve tüm hizmetler yerel yönetimlerin de
katkısıyla yürütülmekte olup buradan elde edilen vergi gelirlerinden yerel
yönetimlerin bütçesinden muaf tutulması hizmeti doğrudan sunan idareler
açısından eşit ve adil değildir.
Komisyon
çalışmaları sırasında söz konusu vergiye ilişkin olarak tarafımızca yöneltilen
eleştiri ve değerlendirmeler dikkate alınmamış, söz konusu verginin emlak
vergisiyle ilgili mükerrerliğin önlenmesi, sahip olunan toplam gayrimenkul
değerlerine göre artan oranlı bir tarifeye tabi tutulması ve belediyelere de
pay verilmesi hususları dikkate alınarak daha detaylı bir çalışma sonucunda
yürürlüğe konulması yönündeki taleplerimiz dikkate alınmamıştır.
Yapılan
değişiklikle madde metninin daha iyi anlaşılması sağlanmaktadır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Dijital Hizmet Vergisi Kanunu ile Bazı Kanunlarda ve 375 Sayılı Kanun
Hükmünde Kararnamede Değişiklik Yapılması Hakkında Kanun Teklifi’nin 39’uncu
maddesinde yer alan “eklenmiştir” ibaresinin “ilave edilmiş” ibaresiyle
değiştirilmesini arz ve teklif ederiz.
 Ayhan
Erel Mehmet Metanet Çulhaoğlu  Orhan Çakırlar
 Aksaray
 Adana  Edirne
 Ümit
Beyaz Enez Kaplan  Ümit Özdağ
 İstanbul
 Tekirdağ  İstanbul
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın
Başkanım.
BAŞKAN
– Önerge hakkında konuşmak isteyen Aksaray Milletvekili Ayhan Erel. 
Buyurun
Sayın Erel. (İYİ PARTİ sıralarından alkışlar)
AYHAN
EREL (Aksaray) – Sayın Başkanım, çok değerli milletvekilleri, yüce Türk
milleti; hepinizi partim İYİ PARTİ adına saygıyla selamlıyorum. 
Bir
ülkenin ekonomik, bilimsel ve sanatsal gelişmesi ve çağdaş medeniyetler
seviyesine çıkabilmesinin yolu eğitimden geçmektedir. Şüphesiz ki öğretmenlik,
vatanperver, bilinçli, birikimli, millî ve manevi değerlerimizi özümsemiş
nesillerin yetiştirilmesinde en önemli meslektir. Bu yüzden, dünyanın en güzel,
en kutsal mesleği öğretmenliktir. Öğretmenlik, emek, özveri, sabır ve hoşgörü
isteyen, öğreten ve öğrenen, arasında güven ve sevgi ilişkisine dayanan bir
meslektir. 
Bilgi
ve iletişim çağını yaşadığımız günümüzde ve daha büyük bir hızla yaşayacağımız
gelecekte bilgisiz, bilinçsiz, ufuksuz ve idealsiz insanların yerinin
olamayacağı bir gerçektir. Öğretmen, karanlığa ve geriliğe karşı aydınlığın
meşalesidir. Bu doğrultuda ülkemizin, cumhuriyetimizin geleceğini emanet
ettiğimiz yeni nesillerimizi, aklın ve bilimin rehberliğinde hızla değişen
dünyaya ayak uydurabilecek bilgili, donanımlı bir nesil olarak, açık fikirli
bireyler olarak yetiştirmek zorundayız. 
Tüm
öğretmenler kadrolu olmalı, atanamayan öğretmenlerin atanması
gerçekleştirilmeli. Gelecek nesillerin yetiştirilmesini sağlayan
öğretmenlerimizin sosyal ve ekonomik hakları gelişmiş ülkelerdeki meslektaşları
düzeyine çıkartılmalı ve onlara daha güzel yaşam şartları sunulmalıdır. Her 24
Kasım günü verilen sözler tutulmalıdır. Öğretmenin itibarının kaybedilmesi,
aynı zamanda toplumun geleceğinin kaybedilmesi anlamına gelir. 
Bu
duygu ve düşüncelerle, başta Başöğretmen Mustafa Kemal Atatürk olmak üzere,
görevleri başında şehit edilen ve ebediyete uğurladığımız tüm öğretmenlerimizi
ve yetişmemizde emeği geçen, eğitim meşalesinin sürekli yanmasını sağlayan
fedakâr eğitimcileri rahmetle, minnetle anıyorum. Görevi başında bulunan
meslektaşlarıma sağlıklı, mutlu bir iş hayatı ve uzun ömürler diliyorum. 24
Kasım Öğretmenler Günü’nü şimdiden candan kutluyorum.
Sayın
Başkan, değerli milletvekilleri; 39’uncu maddeye baktığımızda, bir yürütme
maddesi olduğu görülmektedir. Hazine ve Maliye Bakanlığının yetkilendirilmesi
üzerine kurulmuştur. Yalnız, benim, kanunun bütününe yönelik bir eleştirim
olacaktır. Değeri 10 milyon lira olan ancak 4 mirasçının malik olduğu bir
meskende bu yasaya göre uygulama nasıl olacaktır? Taslağa göre, her bir malik,
kendi hissesi üzerinden bu vergiyi ödeyecektir ancak burada hisse değerinin 5
milyon lirayı aşmaması, bir çelişki meydana getirecektir. 
Bir
kere, bu verginin konusuna girdiniz mi çıkmak yoktur çünkü değerleme işleminin
hangi aralıklarla yapılacağı düzenlenmemiştir. Her yıl yıpranma payı düşülmesi
bile, maalesef, düşünülmemiştir; buna karşılık, teklifte, taşınmaz değerinin
her yıl yeniden değerleme oranında artırılarak matrah belirlenmesinin
yapılacağı düzenlenmektedir. Emlak vergisinde bile her yıl değer, yeniden
değerleme oranının yarısı kadar artarken, burada yeniden değerleme oranında artış
öngörülmesi kanunlar arasındaki içsel bütünlük açısından yanlıştır. 
Ayrıca,
ailesinden miras kalan, 5 milyon TL’nin üzerindeki bir mülke sahip insanlar
vergi öderken yüzlerce dairesi olan ve bu dairelerin değeri 5 milyon TL’nin
altında olan kişi vergi ödemeyecektir. Vergilendirme oranlarına baktığımızda “5
milyon ile 7,5 milyon arasında binde 3’e kadar; 7,5-10 milyon arasında binde
6’ya kadar; 10 milyonun üzerinde binde 10’a kadar vergi alınacak.” deniyor.
Emeklilerin bu düzenlemeden muaf tutulması uygun olmakla birlikte, düşük ve
orta gelirli vatandaşlarımızın vergilendirilmesi düşündürücüdür. Yani,
ailesinden 5 milyon TL’nin üzerinde miras kalan düşük gelirli bir vatandaşın 15
bin lira vergi ödemesi durumunda, ilerleyen zamanda bu mülkünü satmak zorunda
kalacağı anlaşılmaktadır.
Hepinizi
saygıyla selamlıyorum. (İYİ PARTİ sıralarından alkışlar)
BAŞKAN
– Şimdi, önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 128 sıra sayılı Kanun Teklifi’nin 39’uncu maddesinin çerçeve hükmünde
bulunan “ve” ibaresinin “ile” olarak değiştirilmesini arz ve teklif ederiz. 
 Semra
Güzel Salihe Aydeniz Kemal Peköz
 Diyarbakır Diyarbakır Adana
 Murat
Çepni Erol Katırcıoğlu Serpil Kemalbay Pekgözegü
 İzmir İstanbul İzmir
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın
Başkan.
BAŞKAN
– Önerge hakkında konuşmak isteyen İstanbul Milletvekili Erol Katırcıoğlu.
Buyurun
Sayın Katırcıoğlu. (HDP sıralarından alkışlar) 
EROL
KATIRCIOĞLU (İstanbul) – Sayın Başkan, değerli vekiller; hepinizi saygıyla
selamlıyorum. 
Efendim,
bu 39’uncu madde, bir yetki maddesi yani bu konut vergisinin idaresi, Hazine ve
Maliye Bakanlığına veriliyor; o madde bu fakat tabii, maddenin kendisiyle
ilgili söylenecek çok bir şey yok ama konunun kendisiyle ilgili söylenecek
birkaç şey var, ben de onları söylemek için geldim buraya. 
Şimdi,
bir kere yani 1 trilyonun üzerinde bir bütçe öneren Hükûmetin tabii ki
vergilere yükleneceğini biliyorduk ve nitekim her konuda neredeyse birtakım
vergiler toplamayı kendine amaç edinmiş durumda. Nitekim geçen gün burada
yaptığım konuşmada da 500 bin liranın üzerinde gelirleri olandan yüzde 40
civarında vergi alınacağıyla ilgili olarak bir madde konmuştu. Tabii, bu ve bu
şimdi konuştuğumuz konu da yani konut vergisi meselesi de esasında şöyle bir
izlenim yaratıyor aynı zamanda: Ya, bu Adalet ve Kalkınma Partisi, esas
itibarıyla vergi konusunda bayağı böyle zenginden daha fazla vergi alan,
fakirden daha az vergi alan, dolayısıyla da vergi adaletini düşünerek davranan
bir parti izlenimi verilmek isteniyor gibi geliyor bana. Ya, bunda bir mahzur
yok tabii ki ama gerçekten, aslında, konuştuğumuz konuya biraz baktığımızda ya
bunun böyle olma ihtimali çok fazla değil. 
Bir
kere, arkadaşlar, ben şöyle bir eleştiriyi de getirerek… Şimdi, 53 tane maddesi
var bu teklifin ve arkadaşlar, bu, Plan ve Bütçe Komisyonundan hiç doğru dürüst
tartışılmadan geçti diyebilirim ve şimdi oylarımızla da onaylanacak ve
yasalaşacak. Arkadaşlar, hakikaten bu yasama süreci sağlıklı gibi geliyor mu
size Allah aşkınıza? Ya, benim hiç aklım ermiyor buna yani. Yeteri kadar
konuşulmamış. 
Şimdi,
bakın, -arkadaşlarımız da söyledi, ben de söyleyeyim- 5 milyon lirayı geçen
değerde bir konuta sahip olan kişi vergi verecek. Peki, 2 kişi olduğu zaman ne
yapmış olacak? 2 kişiden bu vergi alınmış olacak fakat mesela 4,5 milyon lira
değerinde bir evi olan kişi, bu vergiden vergilendirilmeyecek, bu vergiyle
ilgisi olmayacak. Tek tek baktığımızda, birden fazla 5 milyonun altında değeri
olan, evleri olan ama toplamda 5 milyonu geçen bir değere sahip olan bir
mükellef de vergilendirilecek mi; o bile belli değil bence. Ya, dolayısıyla da
şunu anlatmak için söylüyorum: Ben vergici değilim, çok da anladığım bir konu
değildir ama çok basit bir şey bu. Bu kadar tartışılmadan buraya gelmesi, böyle
bir önemli yasanın, vergi konusunda, bence çok sakıncalı.
Kanaatimce
ikinci problem: Tapu ve Kadastro Genel Müdürlüğü, değerlemeyi yapacak yani
hangi evin kaç lira olduğuna karar verecek. Arkadaşlar, bu da çok sağlıklı bir
şey değil. Zaten bunun olacağı şey şu: Bu kararlar bir anlamda özel şirketlere
geçirilecek bence ve özel şirketler bu değerlemeyi yapacaklar. Arkadaşlar, bu,
inanılmaz kaotik bir durum demektir. Dolayısıyla da benim kanaatim odur ki
böyle bir yetki, Tapu ve Kadastro Genel Müdürlüğüne verilmemelidir. Daha
doğrusu, bugüne kadarki vergi sistemimizde olduğu gibi, mükellefin beyanı üzerinden
vergilendirmenin esas olarak alınması lazım geldiğini düşünüyorum. 
Tabii,
bir problemi daha var; genel bütçeye bu vergiler toplanacak, genel bütçeye
geçirilecek. Niye? Yani şimdi, bir konutu olan kişi… Ha, bu arada şunu da
söyleyeyim, konutunuz varsa bu parayı ödüyorsunuz ama iş yeriniz varsa 5 milyon
TL değerinin üzerinde, onu da ödemiyorsunuz anladığım kadarıyla; yani
bilmiyorum, heyet burada, onlar cevap verirler ama benim okuduklarımdan
anladığım bu. 
Sonuç
olarak arkadaşlar, belediyelere ait olması gereken bir vergi, cümlelerimin
başında söylediğim gibi son derece acil bir biçimde, her ne kadar kriz yok
denilmiş olsa da bu Hükûmetin ihtiyacı olan kaynakların bir kanalı olarak
gözüküyor. 
(Mikrofon
otomatik cihaz tarafından kapatıldı)
EROL
KATIRCIOĞLU (Devamla) – Bitiriyorum Sayın Başkan. 
Dolayısıyla
da böyle bir uygulama, kanaatimce, emlak vergisi bağlamında büyük bir
karışıklık yaratacaktır, büyük bir adaletsizlik yaratacaktır; potansiyel olarak
bu vardır. Bunun sebebi de büyük ölçüde bu meselenin Plan ve Bütçe Komisyonunda
yeteri kadar vakit ayrılarak, yeteri kadar tartışılarak, yeteri kadar
paydaşların fikirleri alınarak hazırlanmamış olmasından kaynaklıdır diye
düşünüyorum. Dolayısıyla da yanlış bir iş yaptığımız kanaatindeyim.
Hepinize
saygılar sunuyorum. (HDP sıralarından alkışlar) 
BAŞKAN
– Şimdi önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir. 
39’uncu
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
Sayın
Topal, buyurun. 
IV.- AÇIKLAMALAR (Devam)
39.- Hatay Milletvekili Serkan Topal’ın, 2020 yılında
ne kadar öğretmen atanacağını, branş dağılımının ne olacağını, eş durumu
hakkıyla ilgili Aile, Çalışma ve Sosyal Hizmetler Bakanının neden görüş beyan
etmediğini, alan değişikliği konusunda bir hazırlığın olup olmadığını, neden
öğretmen açığını kapatacak kadroların talep edilmediğini Hükûmetten öğrenmek
istediklerine ilişkin açıklaması
SERKAN
TOPAL (Hatay) – Teşekkür ediyorum Sayın Başkan. 
Önümüzdeki
hafta 24 Kasım Öğretmenler Günü kutlanacak. Ben de öğretmen olup ancak
öğretmenlik yapamayan ve bu günü kutlayamayan on binlerce öğretmenimiz adına
Hükûmete soruyorum: 2020 yılında ne kadar öğretmen atayacaksınız, bunların
branş dağılımı ne olacak? 
Eş
durumu hakkı, 2020 yılında ne olacak; dağılan aileleri birleştirecek misiniz?
Bu konuda Aile Bakanlığı neden bir görüş beyan etmiyor? 
Alan
değişikliği konusunda bir hazırlığınız var mı, buna neden ihtiyaç duyuyorsunuz?

Hazine
ve Maliye Bakanı, ekonominin iyi gittiğini söylüyor; Millî Eğitim Bakanlığı
olarak neden Maliyeden öğretmen açığını kapatacak kadroyu talep etmiyorsunuz? 
Ayrıca,
3600 ek gösterge ne oldu, ne olacak? 
Şimdiden
bütün öğretmen arkadaşlarımızın, emektar öğretmen arkadaşlarımızın Öğretmenler
Günü’nü kutluyor, bütün eğitimci arkadaşlarımızın ellerinden öpüyorum. 
Öğretmenlerimiz
ayrıca az önceki sorular hakkında Hükûmetten açıklama bekliyor.
Teşekkür
ediyorum, saygılarımı sunuyorum.
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Vedat Demiröz ve 97
Milletvekilinin Dijital Hizmet Vergisi Kanunu ile Bazı Kanunlarda ve 375 Sayılı
Kanun Hükmünde Kararnamede Değişiklik Yapılması Hakkında Kanun Teklifi (2/2312)
ile Plan ve Bütçe Komisyonu Raporu (S. Sayısı: 128) (Devam)
BAŞKAN
– 40’ıncı madde üzerinde 3 önerge vardır, önergeleri aykırılık sırasına göre
işleme alacağım.
Okutuyorum:

Türkiye Büyük Millet Meclisi Başkanlığına
Görüşülmekte
olan 128 sıra sayılı Kanun Teklifi’nin 40’ıncı maddesinin, kanun teklifi
metninden çıkarılmasını arz ve teklif ederiz.
 Semra
Güzel  Kemal Peköz Mensur Işık
 Diyarbakır Adana Muş
 Murat
Çepni Salihe Aydeniz Necdet İpekyüz
 İzmir
 Diyarbakır Batman
 Serpil
Kemalbay Pekgözegü
 İzmir
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın
Başkan.
BAŞKAN
– Önerge hakkında konuşmak isteyen Batman Milletvekili Necdet İpekyüz.
Buyurun
Sayın İpekyüz. (HDP sıralarından alkışlar) 
NECDET
İPEKYÜZ (Batman) – Sayın Başkan, değerli milletvekilleri; hepinizi saygıyla
selamlıyorum.
Geçtiğimiz
temmuz ayında tekrar bir torba yasa paketini konuşuyorduk, Türkiye Turizm
Tanıtım ve Geliştirme Ajansı. Son dönemde Mecliste artık yeni düzenlemelerde,
torba yasalarda “ajans” diyoruz, içinde birçok maddeyi de geçirmeye çalışıyoruz
ve o dönem -Plan ve Bütçe Komisyonu üyeleri de anımsar- biz dedik ki: “Lütfen,
alelacele bir torba yasayla getirmeyin, hele hele sivil toplum örgütlerinin
görüşünü almadan bir düzenleme yapmayın.” “Hayır, bunu yapacağız, zaten Ajansın
yönetiminde sivil toplum örgütleri yer alacak.” dediler ve epey bir tartışmadan
sonra çıktı, Genel Kurul da onayladı. Dört ay geçmedi ve tekrar, şimdi, önümüze
geliyor, deniyor ki: “Süre yetmiyor, süreyi uzatacağız.” 
Bu
Meclis, deneme yanılma Meclisi değildir; bir şeyi ben çıkartırım sonra problem
çıkarsa tekrar düzeltirim değil. Meclisin görevi, iyice analiz edip orada, Plan
ve Bütçe Komisyonunda, alt komisyonlarda konuştuktan sonra buna ikna olup
oylamaya gittikten sonra düzenleme yapmak. Çok büyük bir aksilik çıkmadıktan
sonra bunun tekrar düzenlenmesine gidilmez ama maalesef burada her şey “Kervan
yolda düzülür.” gibi “Gitsin, gelsin, değiştiririz.” diye bir keyfiliğe
dönüşüyor; hele hele son dönemde bütün yetkileri, atamaları bakan veya
Cumhurbaşkanına vermişken. Burada da Ajansın oluşumundaki belirlediğimiz
şeylerde aslında kimin ne olacağı belliydi. 
Daha
geçtiğimiz hafta Plan ve Bütçe Komisyonuna Kültür Bakanı gelmişti, tekrar
Ajansla ilgili konuştuğumuzda bir isim zikrettik, dedi ki: “Onun dışında zaten
kimi yapacağım ki? O olacak, en iyisi o.” Zaten kişiler belli, atanacaklar
belli ama nedense şimdi tekrar üç yıla çıkıyor, altında ne var, ne yok;
bilemiyoruz. 
Bir
diğer problem neydi? Yangıdan mal kaçırır gibi çıktığında biz dedik ki: “Turizm
dediğinizde sadece sahiller akla geliyor. Doğa var, tarih var. Her ne kadar
doğa ve tarihi koruma konusunda dikkatli davranmasanız, şirketlere bir nevi
ortam yaratsanız bile, doğa ve tarihi korumanın dışında bölgeler arası eşitsizliği
de gidermeniz lazım. İnsanlar Batman’a gelsin, Kars’a gelsin, Van’a gelsin,
Rize’ye gelsin, buna benzer bir düzenleme de yapılsın, bu Ajansın yönetimi buna
uygun da düzenlensin.” Yine buna da dikkat edilmedi.
Gerçekten
biz vekillerin harcadığı zamana baktığımızda, çabamıza baktığımızda,
Türkiye’nin çok önemli sorunlarıyla ilgili saatlerce konuşmamız gerekirken bir
taraftan yasalar hızlıca getirilip torba yasa şeklinde çıkarılıyor. İçinde
doğayı korumanın, birçok şeyin yapılması gerekirken paldır küldür çıkarılıp
sonra da ertelenip değiştirilmeye çalışılıyor. Turizm sektörünün gerçekten bir
düzenlemeye ihtiyacı olduğu gibi... 
Bakın,
bu torba yasada bile konaklamaya vergi geliyor. Burada ayrı bir vergi daha
vardı Turizm Tanıtım Ajansının düzenlemesinde, şirketlere yönelik tanıtımla
ilgili vergi kesilmesi. Biz biliyoruz ki seyahat acentelerinin normalde bu
maddeyi desteklemesi gerekirken bizlerle paylaştılar, ne diyorlar: “Alelacele
hazırlanan, Meclisten geçirilen yasa sektörün geleceğini tehdit etmektedir ve
sektörü dışlayarak yapılmıştır.” 
Tekrar
başka bir sivil toplum örgütü diyor ki: “Bu, tümüyle vergi açığını kapatmaya
dönük yapılan bir düzenlemeye benziyor, hiç bize danışılmadı, bize
danışılmadığı zaman da hem biz hem bize gelen konuklarımız zarar görecek.”
Saraydaki
hesap, çarşıya uymuyor. Saraydaki yapılan planlamalar, Meclise uymuyor.
Vatandaşa daha kötü yansıyor, zam olarak yansıyor. Ne kadar çoğulcu olursak,
sesimizi o kadar fazla çıkartırsak, oy çokluğuyla değil, oy birliğiyle burada
yasaları çıkartırsak hepimizin geleceği birçok konuda daha iyi olur. Yoksa, bir
iki uzmandan görüş alıp, sivil toplum örgütlerini dışlayarak, hiç dikkate
almayarak, alt komisyonda konuşmadan Meclise sunduğumuz her şey bizim
geleceğimizi zedeler.
Bunun
dışında, bir konuya tekrar değinmek istiyorum: Arkadaşlar, bundan on beş yıl
önce bugün, Mardin Kızıltepe’de Uğur Kaymaz’ın kendisi ve babası katledildi.
Uğur Kaymaz, 12 yaşında; bedeninden 13 mermi çıkartıldı ve hâlâ bu dosya
aydınlatılmadı ama aslında Kızıltepe halkında bu dosya aydınlatılmış. Babasıyla
beraber taziyesi kurulduğunda bir yığın problem yaşandı, on beş yıl geçmiş,
aydınlatılmadığı gibi, on beş yıl sonra, geçtiğimiz dönem Kızıltepe
Belediyesine atanan kayyum ne yaptı biliyor musunuz? Kızıltepe Belediyesi,
hafızalardan silinmesin diye heykelini yapmıştı, heykelini yıktı. Ne yaptı? 
(Mikrofon
otomatik cihaz tarafından kapatıldı) 
NECDET
İPEKYÜZ (Devamla) – Başkanım, tamamlıyorum. 
BAŞKAN
– Toparlayın lütfen. 
NECDET
İPEKYÜZ (Devamla) – Heykeli yıktı. Ne yaptı? Yetmedi, baba yok, çocuk yok,
heykel yerle bir edilmiş. O dönem annesi, Belediyede işe girmişti, Belediyedeki
işine son verdi. 
Arkadaşlar,
bunlar unutulmadı, unutulmayacak. Biz bunları aydınlatmadığımız sürece,
geleceğimizin inşasını yapamayız. Bunları biz defalarca dile getirdiğimizde
çeşitli söylentiler, tepkiler çıkmakta. Bir çocuk, yaşamını yitirmiş,
aydınlatılmamış, dosya cezasızlıkla kapanacak, heykeli kaldırılıyor, annesinin
işine son veriliyor. Bu zulüm değil de başka nedir, bunun izahı yok. Ne
olursunuz bunlara dönelim, bunları aydınlatalım. 
Teşekkür
ediyorum. 
Saygılarımı
sunuyorum. (HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Dijital Hizmet Vergisi Kanunu ile Bazı Kanunlarda ve 375 Sayılı Kanun
Hükmünde Kararnamede Değişiklik Yapılması Hakkında Kanun Teklifi’nin 40’ıncı
maddesinde yer alan “değiştirilmiştir” ibaresinin “yeniden düzenlenmiştir”
ibaresiyle değiştirilmesini arz ve teklif ederim. 
 Ayhan
Erel Ümit Beyaz Mehmet Metanet Çulhaoğlu
 Aksaray İstanbul Adana
 Enez
Kaplan Orhan Çakırlar İbrahim Halil Oral
 Tekirdağ Edirne Ankara
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın
Başkan.
BAŞKAN
– Önerge hakkında konuşmak isteyen, Ankara Milletvekili İbrahim Halil Oral.
Buyurun
Sayın Oral. (İYİ PARTİ sıralarından alkışlar)
İBRAHİM
HALİL ORAL (Ankara) – Sayın Başkan, kıymetli milletvekilleri; 128 sayılı Kanun
Teklifi’nin 40’ıncı maddesi üzerinde İYİ PARTİ Grubu adına söz almış
bulunuyorum. Yüce heyetinizi saygıyla selamlıyorum.
Dün,
Dünya Çocuk Hakları Günü’ydü ancak çocuklarımızın bugünü sevinçle ve güvenle
kutlayabildiklerini sanmıyorum. Çocuk tecavüzlerinin zirve yaptığı, çocuk
işçilerin çoğaldığı ve aileleri vergilerle, zamlarla ekonomik olarak ezilmiş
çocukların, geleceklerini inşa edemedikleri bir ortamda ne kadar Çocuk Hakları
Günü’nü kutlayabiliriz, bilemiyorum. Türkiye Büyük Millet Meclisinde her
teklif, ilk olarak “Anayasa'ya uygun mu, değil mi?” diye değerlendirilmek
zorundaysa her milletvekilimiz, kendi vicdanında gelen kanun tekliflerini “Bu
teklif, çocuklarımıza iyi bir gelecek sunmamıza yardımcı olur mu?” diye
değerlendirmek zorundadır diye düşünüyorum. 
Saygıdeğer
milletvekilleri, görüştüğümüz teklifin 40 ve 41’inci maddeleri, Turizm Tanıtım
ve Geliştirme Ajansının seçim usulleriyle alakalı bir değişiklik öngörmektedir.
Bu teklif, iktidarın gecekondu diker gibi kanun yapma usulünün bir sonucu
olarak karşımıza gelmektedir. Ajansın kuruluşunu gerçekleştiren kanunun, daha
mürekkebi kurumamış, üzerinden henüz dört beş ay gibi bir süre geçmişken
yapılmak istenen bu değişiklik, kanunların etraflıca çalışılmadan getirildiğini
açık ve net bir şekilde göstermektedir ancak Ajansın kuruluşunu sağlayan kanun,
üyesi olduğum Bayındırlık, İmar, Ulaştırma ve Turizm Komisyonunda görüşülmüştü.
O zaman “Vergi alan bir kurumla alakalı olarak Plan ve Bütçe Komisyonundan
görüş alınmalıydı.” demiştim. Bugün de tam tersi yapılmıştır. Ajansın
kuruluşunu gerçekleştiren komisyonun görüşü alınmamış, yönetimsel bir
değişiklik, Plan ve Bütçe Komisyonunda yapılmıştır. AK PARTİ iktidarını tebrik
ediyorum. Yanlış yapmakta bu kadar istikrarlı olmanız, gerçekten takdire
şayandır. 
Sayın
milletvekilleri, Turizm Tanıtım ve Geliştirme Ajansı kurulurken getirilen
turizm katkı payına itiraz etmiş, onun yerine konaklama vergisi gibi
uygulamaları getirmek gerektiğini vurgulamıştık. İktidar, bizim çağrımıza kulak
vermiş ama tabii ki işine geldiği gibi kulak vermiş. 
Bu
torba kanunda konaklama vergisi düzenlemesi de getirilmektedir. Yani turizm
katkı payının üstüne bir de konaklama vergisi getirilmiştir. AK PARTİ iktidarı,
turizm sektörüne vergi üzerine vergi getirerek turizmi geliştirmeyi değil,
resmen sektörden haraç kesmeyi tercih etmiştir. 
Sayın
milletvekilleri, konumuz turizm ve tanıtma iken, Ankara’mızın Polatlı ve
Haymana ilçeleriyle alakalı gözden kaçan bir hakkın teslimi hususunu da dile
getirmek istiyorum. Sakarya Meydan Savaşı’nın Türk tarihinde ne kadar önemli
olduğu, her Türk evladının malumudur. Türk devletinin yüz yıllarca süren
gerileme süreci, Sakarya Meydan Muharebesi’nde durdurulmuş ve “Başkomutan”
sıfatına sahip Mustafa Kemal Paşa’nın kurduğu stratejiyle zaferle taçlanmıştır.
Yirmi iki gün-yirmi iki gece süren Sakarya Meydan Muharebesi, bugün Ankara’nın
Polatlı ve Haymana ilçeleri sınırları içerisinde yer alan coğrafyada
gerçekleşmiştir. Polatlı ve Haymana, Türk’ün, Türk milletinin kaderinin
çizildiği bir coğrafya olarak karşımıza çıkmıştır. Ancak, bölgedeki tarihî
millî parkın adının da “Sakarya” olması, yeterli tanıtım yapılamaması, Sakarya
ilimize bir çağrışım yapmakta, Polatlı ve Haymana ilçelerimizin bu önemli
tarihî hadisede bir haksızlığa uğramasına sebep olmaktadır. 
Buradan,
ilgili bakanlıklara çağrıda bulunuyorum: Sakarya Meydan Muharebesi Tarihî Millî
Parkı’nın adının, “Sakarya Meydan Muharebesi Polatlı-Haymana Tarihî Millî
Parkı” olarak değiştirilmesi bu hakkın teslimi olacaktır.
Özellikle
Polatlı, Haymana ilçelerimizin bu konuda ön plana çıkarılması, turizm
stratejilerinin bu yönde geliştirilmesi doğru olacaktır. Hatta Polatlı ilçemize
gazilik unvanının verilmesini de bir başka hakkın teslimi olarak görüyor ve
söylüyorum. 
Bu
düşüncelerle teşekkür ediyor, yüce heyetinizi saygıyla selamlıyorum. (İYİ PARTİ
sıralarından alkışlar)
BAŞKAN
– Şimdi önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir.
CAHİT
ÖZKAN (Denizli) – Sayın Başkan…
BAŞKAN
– Buyurun Sayın Özkan.
CAHİT
ÖZKAN (Denizli) – Sayın Başkan, kayıtlara geçmesi için ifade etmek istiyorum.
Sayın
hatibin kürsüden “AK PARTİ’yi sürekli hata yapmakla ve yanlış yapmak noktasında
istikrar gösterdiği için tebrik ediyorum.” diyerek istihza yollu AK PARTİ’yi
âdeta tahkir eden ifadesini kabul etmiyoruz. 
Bakınız,
yönetim biçimimiz demokrasi. Demokrasilerde işin nasıl yürütüldüğüne karar
verecek millettir. Eski Yunan’dan beri sorulan bir soru vardır: Ayakkabının
ayağı sıkıp sıkmadığını giyen mi bilir, üreten mi bilir, satan mı bilir?
Elbette giyen bilir. Bu noktada, daha aylar öncesinde yerel seçimler olmuş ve
Cumhur İttifakı olarak yüzde 52 oy almışız ve yine, bir yıl takaddüm eden
sürede milletvekilliği ve Cumhurbaşkanlığı seçimleri olmuş. Bu noktada, biz,
milletimiz ne diyor, ona bakıyoruz. Amacımız da medeniyetimizden güç alarak
milletimizin refahını artırmak ve ülkemizi dünya milletleri nezdinde parlayan
bir yıldız hâline getirmektir. 
Bu
nedenle, demokrasiye inanıyorsak milletin seçmiş olduğu ve milletin takdir
ettiği icraatlarla ilgili bu tür istihzalardan kaçınmamız gerektiğini ifade
ediyor, Genel Kurulu saygıyla selamlıyorum.
BAŞKAN
– Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 128 sıra sayılı Dijital Hizmet Vergisi Kanunu ile Bazı Kanunlarda ve 375
Sayılı Kanun Hükmünde Kararnamede Değişiklik Yapılması Hakkında Kanun
Teklifi’nin 40’ıncı maddesinde geçen “yer alan” ibaresinin “bulunan” şeklinde
değiştirilmesini arz ve teklif ederiz. 
Saygılarımızla.
 Bülent
Kuşoğlu Cavit Arı Mehmet Bekaroğlu
 Ankara Antalya İstanbul
 Emine
Gülizar Emecan Kamil Okyay Sındır Abdüllatif Şener
 İstanbul İzmir
 Konya
 Ali
Fazıl Kasap 
 Kütahya
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ABDULLAH NEJAT KOÇER (Gaziantep) – Önergeye
katılamıyoruz Sayın Başkanım. 
BAŞKAN
– Önerge hakkında konuşmak isteyen Kütahya Milletvekili Ali Fazıl Kasap. 
Buyurun.
(CHP sıralarından alkışlar) 
ALİ
FAZIL KASAP (Kütahya) – Sayın Başkan, değerli milletvekilleri; hepinizi
saygıyla selamlıyorum. 
24
Kasım Öğretmenler Günü münasebetiyle tüm öğretmenlerimizin gününü kutluyorum.
Bu arada, kanun hükmünde kararnameyle, yargı kararı olmadan meslekten
uzaklaştırılan öğretmenlerimizin, tıpkı hekimler gibi en azından özelde
çalışmalarını sağlamanızı istiyorum. 
Yine
bir torba yasa geldi, bu yasanın içine bir zehir kattınız. Cumhurbaşkanlığı
hükûmet sistemi, halkımızı zehirlemeye devam ediyor, uçurmuyor maalesef. Nasıl
mı? Bakın, değerli milletvekilleri, bu fotoğraflar siyah beyaz değil, bu
fotoğraflar renkli fotoğraf, Kütahya’nın 2 tane termik santrali. İnsanlar
zehirleniyor, göz gözü görmüyor. Dünya Sağlık Örgütü limitlerinin 3 katı duman
soluyoruz, toz soluyoruz. Kanser oranı artıyor.
Bir
hastam vardı -ben çocuk hekimiyim- şu anda 26 yaşında. 26 yaşında bir kadın,
kanser oldu, akciğer kanseri; 26 yaşında, Kütahya’da. Şehir merkezine ve
beldeye 10 kilometre uzaklıkta. Şehir merkezine kuş uçuşu 10 kilometre
uzaklıkta. Ve gündüz çekilmiş fotoğraf, siyah beyaz gibi. Siz ne yaptınız? 15
termik santral mevcut Türkiye’de, bunlarla ilgili, Anayasa’yı çiğnediniz.
Anayasa’daki yemininize sadakatsizlik ediyorsunuz. Anayasa’nın 56’ncı maddesi:
“Herkes sağlıklı ve dengeli bir çevrede yaşama hakkına sahiptir.” diyor.
Çevreyi geliştirmek, çevre sağlığını korumak ve çevre kirlenmesini önlemek
devletin ödevi olmasına rağmen görevinizi savsaklıyorsunuz. 
Horolop
şorolop bir sistemle gidiyoruz; bindik bir alamete, gidiyoruz kıyamete hesabı.
Daha önce Mehmet Muş, burada 17 Temmuzda açıklamıştı, dedi ki: “O şirketlere
tanıdığımız süre, bu yıl sonu itibarıyla bitiyor. O süre zarfında buradaki
santrallere uygun şekilde filtreleme yapılacaktır. Uzatma süresi verilmemiştir,
verilmeyecektir.” Kayıtlarda var. 
Adalet
ve Kalkınma Partisi Genel Başkanı Sayın Erdoğan, zehir yasasına “Dur.” dedi ve
“Kapatılsın bu termik santraller.” dedi. 
Bu
işsizlik ortamında biz santrallerin kapatılmasını istemiyoruz. Çevre ve insan
sağlığına uygun filtre takılmasını acilen istiyoruz. Bir yanda sıfır atık
projelerini savunuyorsunuz, bir yanda yüzde yüz çevre kirliliğine yol
açıyorsunuz. 2022’ye kadar iki buçuk yıl daha zehirlenmemize imkân
tanıyorsunuz. 
“Düşünme,
itaat et.” diyenlere değil, “Düşün, sor, sorgula.” diyenlere kulak veriniz.
Gelin, hep beraber 50’nci maddeyi çekelim ya da bu Cumhurbaşkanlığı hükûmet
sistemi hani bizi uçuruyordu ya, Cumhurbaşkanlığı sisteminde kimin ne dediği
belli değil. Cumhurbaşkanı “Kapatılsın, kaldırılsın.” diyor. Siz 50’nci maddeyi
çekmeyi düşünmüyor musunuz?
Teşekkür
ediyorum. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
40’ıncı
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir. 
MEHMET
AKİF HAMZAÇEBİ (İstanbul) – Sayın Başkan…
BAŞKAN
– Buyurun Sayın Hamzaçebi.
IV.- AÇIKLAMALAR (Devam)
40.- İstanbul Milletvekili Mehmet Akif Hamzaçebi’nin,
128 sıra sayılı Kanun Teklifi’nin kabul edilen 40’ıncı maddesinde usulüne uygun
düzenleme yapılmadığına ilişkin açıklaması
MEHMET
AKİF HAMZAÇEBİ (İstanbul) – Teşekkür ederim Sayın Başkan.
Madde
kabul edildi ama kabul edilen maddeyle ilgili sorunlu bir durum var, onu Genel
Kurulun bilgisine sunmak için söz aldım. Söz verdiğiniz için teşekkür ederim
Sayın Başkan.
Türkiye
Büyük Millet Meclisi, kısa bir süre önce, 11 Temmuz 2019 tarihinde Türkiye
Turizm Tanıtım ve Geliştirme Ajansı Hakkında Kanunu’nu kabul etti. Bu kanunun
3’üncü maddesi, Ajansın karar organının Yönetim Kurulu olduğunu söyledikten
sonra Yönetim Kurulu üyelerinin kimlerden oluşacağını ve bu Yönetim Kurulu
üyelerinin hangi seçim usulüyle buraya geleceğini düzenlemişti. Yönetim
Kurulunun seyahat acentelerinden gelecek olan üyesi, anılan kanunun 3’üncü
maddesine göre “Seyahat acentesi işletme belgesi sahiplerinin ilgili mevzuatı
uyarınca kendi aralarında yapacakları seçimle belirlenecek bir kişi” olarak
tarif edilmiş ve bu şekilde Yönetim Kuruluna seçilecek. Yani seyahat
acentelerinin kuruluş kanunu olan 1618 sayılı Türkiye Seyahat Acentaları
Birliği Kanunu uyarınca acenteler kendi aralarında bir seçim yapacak ve Turizm
Tanıtım ve Geliştirme Ajansının Yönetim Kurulu üyesini seçecekler, 1 kişiyi. 
(Mikrofon
otomatik cihaz tarafından kapatıldı)
BAŞKAN
– Buyurun.
MEHMET
AKİF HAMZAÇEBİ (İstanbul) – Biraz önce kabul edilen madde, seyahat
acentelerinin kendi aralarında yapacağı seçimi kaldırmak suretiyle bu seçimi
TÜRSAB Yönetim Kurulunun yapacağını söylüyor. Seçimi kaldırmak suretiyle
demeyeyim, o kanunun o maddesi hâlâ yürürlükte, orada duruyor; o özel kanun.
Özel kanun hükmü orada dururken 1618 sayılı Türkiye Seyahat Acentaları Birliği
Kanunu’na bir madde konulmak suretiyle bu seçim usulü değiştirilemez.
Değiştirmek istiyorsanız 7183 sayılı Türkiye Turizm Tanıtım ve Geliştirme
Ajansı Kanunu’nda değişiklik yapılması lazım; böyle olmaz, usule uygun değil,
tekniğe uygun değil. “Ben yaptım, oldu.” Bir de koyduğumuz ilkeden
vazgeçiyorsunuz. Hani seçim olacaktı orada? 
Ben,
burada, Genel Kurulda Ajans kanunu konuşulurken eleştirimi yapmıştım.
(Mikrofon
otomatik cihaz tarafından kapatıldı)
BAŞKAN
– Buyurun.
MEHMET
AKİF HAMZAÇEBİ (İstanbul) – Toparlıyorum Sayın Başkan, teşekkür ederim.
“Konaklama
tesisleri, turizm işletme belgeli tesislerin sahipleri, bunların hepsi
oturacaklar, yeniden seçim yapacaklar. Bunlara gerek var mı? Bunların organları
var, federasyonları var; bu federasyonlar bu seçimleri yapabilir.” demiştim.
“Hayır, biz yeniden seçim yapacağız.” dediler. Şimdi TÜRSAB için bu seçimden
vazgeçiliyor, vazgeçilirken de usulüne uygun bir düzenleme yapılmıyor. 
Teşekkür
ederim. 
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Vedat Demiröz ve 97
Milletvekilinin Dijital Hizmet Vergisi Kanunu ile Bazı Kanunlarda ve 375 Sayılı
Kanun Hükmünde Kararnamede Değişiklik Yapılması Hakkında Kanun Teklifi (2/2312)
ile Plan ve Bütçe Komisyonu Raporu (S. Sayısı: 128) (Devam)
BAŞKAN
– 41’inci madde üzerinde aynı mahiyette 2 önerge vardır, önergeleri birlikte
işleme alacağım. 
Okutuyorum:
Türkiye Büyük Millet Meclisi Başkanlığına
Görüşülmekte
olan Dijital Hizmet Vergisi Kanunu ile Bazı Kanunlarda ve 375 Sayılı Kanun
Hükmünde Kararnamede Değişiklik Yapılması Hakkında Kanun Teklifi’nin 41’inci
maddesinde yer alan “eklenmiştir” ibaresinin “ilave edilmiştir” ibaresiyle
değiştirilmesini arz ve teklif ederiz. 
 Ayhan
Erel Ümit Beyaz  Enez Kaplan
 Aksaray İstanbul Tekirdağ
 Orhan
Çakırlar Yasin Öztürk  Mehmet Metanet Çulhaoğlu
 Edirne Denizli Adana
 Tuba
Vural Çokal
 Antalya
Aynı
mahiyetteki diğer önergenin imza sahipleri:
 Mehmet
Bekaroğlu Emine Gülizar Emecan Cavit Arı
 İstanbul İstanbul Antalya
 Abdüllatif
Şener Özgür Karabat Bülent Kuşoğlu
 Konya İstanbul Ankara
 Kamil
Okyay Sındır
 İzmir
BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ ABDULLAH NEJAT KOÇER (Gaziantep) – Önergelere
katılamıyoruz Sayın Başkan. 
BAŞKAN
– Aynı mahiyetteki önergeler hakkında ilk söz Denizli Milletvekili Yasin
Öztürk’e aittir. 
Buyurun
Sayın Öztürk. (İYİ PARTİ sıralarından alkışlar) 
YASİN
ÖZTÜRK (Denizli) – Sayın Başkan, değerli milletvekilleri; Dijital Hizmet
Vergisi Kanunu ile -bir AK PARTİ’si klasiği olan- Bazı Kanunlarda Değişiklik
Yapılması Hakkında Kanun Teklifi’nin 41’inci maddesi üzerinde İYİ PARTİ Grubu
adına söz almış bulunmaktayım. Yüce heyetinizi saygıyla selamlıyorum. 
Değerli
milletvekilleri, Anayasa’mızın 73’üncü maddesi vatandaşımıza bir ödev yüklemiş,
demiş ki: “Herkes, kamu giderlerini karşılamak üzere, malî gücüne göre, vergi
ödemekle yükümlüdür.” Devamında da “Vergi yükünün adaletli ve dengeli dağılımı,
maliye politikasının sosyal amacıdır.” hükmü yer almış. Dikkatinizi çekerim,
iki hüküm çok önemli; “mali gücüne göre” ve “vergi yükünün adaletli ve dengeli
dağılımı.” 
Peki,
gerçekten durum böyle mi? Ülkemizde gelir vergisi mükelleflerinin büyük
çoğunluğunu ücret geliri elde edenler oluşturuyor. Ücretli çalışanlar üzerinde
hem doğrudan gelir ve kazanç üzerinden hem de dolaylı olarak mal ve hizmet
üzerinden alınan ağır bir vergi yükü var. 
“Ücretli”
dediğimiz kimdir? İşçi, memur. Uygulanan vergi politikaları nedeniyle “ücretli”
dediğimiz bu kesimin eline geçen net ücret, vergi kesintileri nedeniyle, yıl başına
göre, geçen sürede giderek eriyor. Çalışan, bir yandan enflasyon nedeniyle
satın alma gücünü kaybediyor, cebine kalanı da vergi olarak devlete veriyor. Bu
vergi düzeni adil değildir.
Bakınız,
36’ncı madde “Muaflıklar” başlığını taşıyor. Değerli konut vergisinden muaf
kişi ve kuruluşların durumunu düzenleyen bir madde. Gönül isterdi ki bu
maddenin düzenlemesi asgari ücretten alınan vergiyi muaf kılsın ve bütün Meclis
hep birlikte kanun teklifinin geçmesi için el kaldıralım. Gönül isterdi ki
sadece maaşı olan memurun, işçinin aldığı bir ücret zenginleşme olarak
görülmesin, vergi dilimi oranlarını düşürmek üzere hep beraber el kaldıralım.
Yine gönül isterdi ki ücretlinin, emeklinin bireysel, doğal gaz, elektrik, su
ve ulaşım hizmetlerinden alınan vergi oranlarını düşürmek, bu kalemlere
muafiyet getirmek üzere keşke hep beraber müjde verebilseydik. 
Değerli
milletvekilleri, Ekonomi Bakanı ülkedeki kötü ekonomik gidişatı kabul etmese de
işler kötüye gidiyor. İster suç duyurusunda bulunsun ister dokunulmazlığımın
kaldırılmasını istesin, işler kötü gidiyor. Bütçe açığı rakamlarına bir
bakalım. 2019’un ilk on ayında 100,7 milyar; 2018’in ilk on ayında 62,1 milyar
idi, yüzde 62 oranında artmış. Merkez Bankası ihtiyat akçesini de kullanmasına
rağmen yıl sonuna kadar tahminî 139 milyar olarak öngörülüyor. Bu demektir ki
bütçe açığı aynı oranda artar ise 2020 için öngördüğünüz 138,9 milyar, 225
milyar olacak. Bu kadar yüksek bütçe açığı kabul edilemez boyuttadır, bunun
kapatılması gerekir. Bütçe açığı bu kadar büyük olunca vergi artışları da
zorunlu hâle gelir ve nur topu gibi yeni vergiler üretilir. 
Aylardır
Meclisten çıkarılan kanunlara bir bakalım. Hazinede açılan gedikleri kapatmak
üzere ya kanun yapılıyor ya da kanun hükmünde kararnameler Meclis tarafından
tasdik ediliyor. Kanun teklifleri komisyonda görüşülmüyor. Baskın bir şekilde
Genel Kurula inen kanun tekliflerinin gerekçesinde açık açık yazmasa da niyet
belli. Bütçe açığını kapatmak için yeni vergi başlıkları üretmekten başka
elimizden bir şey gelmiyor. Denkleştiremezsiniz, bu israf ekonomisine devam
ettiğiniz müddetçe de bütçe açığını hiçbir zaman kapatamazsınız. 
AK
PARTİ’si iktidarını bu konuda tebrik etmek lazım çünkü yeni vergi başlıkları
üretmek konusunda çok yaratıcılar. Hani müflis tüccar eski defterleri
karıştırırmış ya, iktidar hem eski vergileri karıştırıyor “Vatandaşın sırtına
daha fazla ne yüklerim?” diye hem de yeni vergi kalemleri oluşturuyor;
sigaradan cep telefonuna, yurt dışına çıkış harcına kadar, daha birçok vergide
artış yaşanıyor. Ayrıca, şekerden çaya, elektrikten doğal gaza pek çok ürün
zamlandı. Keşke bu sözleri sadece muhalefet etmek için söyleyebilmiş olsaydım
ama artık kulaklarınız duymasa da gözleriniz görmese de sokaklar ağlıyor,
vatandaş çırpınıyor. 
Bir
günlüğüne Mecliste sırada bekleyen yeni vergi paketlerini görüşmeyi bir kenara
bıraksak, otursak ve gerçek gündemle toplansak. İktidar-muhalefet fark ediyor
mu? Hepimize gelen talepler aynı: İş, aş. Resmî rakamlardan gidelim. İşsiz
sayısı geçen yılın aynı dönemine göre 980 bin kişi artmış. Kayıtlı işsiz sayısı
4 milyon 650 bin kişi. Sorarım size: Özelleştirme yaptınız, yerine ne yaptınız?
İstihdamı artırmak üzere ne yaptınız? Yandaşlara teşvik vermekle, ihalesiz iş
vermekle olmuyor artık. 
(Mikrofon
otomatik cihaz tarafından kapatıldı) 
YASİN
ÖZTÜRK (Devamla) – Sayın Başkan, toparlıyorum. 
BAŞKAN
– Buyurun. 
YASİN
ÖZTÜRK (Devamla) – Kör gözüm parmağına sokar gibi, şatafat bir yana, insanlar
aileleriyle birlikte ölmeyi tercih ediyor. Ölenler rakam değil, sayı değil,
insan. Arka arkasına intihar eden insanlara bakın, şov yapmıyorlar, protesto
yapmıyorlar, hayatlarından vazgeçiyorlar. Parayı pulu, borcu harcı geçtik,
insanlıktan umutları kalmamış. Acaba çocuklarının hayatına kıyan babanın yerine
kendinizi koyup bir düşündünüz mü? Bir anne ne zaman umudunu yitirir, bir baba
ne zaman çaresiz kalır? Empati yapmak bu kadar zor olmamalı. Vatandaşın sesi
bizim kulaklarımıza geliyor, kriz dalga dalga yükseliyor. Çekin elinizi
kulaklarınızdan, sokağın sesini dinleyin. Ne diyor duyuyor musunuz, ne diyor
dinliyor musunuz? Ne yapsanız örtemiyorsunuz, kral çıplak! (İYİ PARTİ
sıralarından alkışlar) 
BAŞKAN
– Aynı mahiyetteki önergeler hakkında ikinci söz isteyen İstanbul Milletvekili
Özgür Karabat.
Buyurun
Sayın Karabat. (CHP sıralarından alkışlar) 
ÖZGÜR
KARABAT (İstanbul) – Sayın Başkan, değerli milletvekilleri; Genel Kurulu
saygıyla selamlıyorum.
Görüşülmekte
olan yasa teklifinin 41’inci maddesi üzerinde söz almış bulunuyorum. Bu
maddeyle, daha önce 7183 sayılı Kanun’la kurduğumuz Türkiye Turizm Tanıtım ve
Geliştirme Ajansıyla ilgili bir görev süresi değişikliği yapıyoruz. Buna bir
eleştiri getirecek değiliz elbette ama şu soruyu sormak durumundayız... Daha
önce de 1618 sayılı Kanun’da yapılan değişiklikler vardı, alelacele getirilen
bu kanunda, 7183 sayılı Kanun’da demek ki bazı şeyleri atlamışız; doğal olarak
da, kanun yapma tekniğinize ilişkin bir eleştiriyi getirmek durumundayız.
Değerli
milletvekilleri, hepimizin bildiği gibi, 9’uncu ay sonu itibarıyla merkezî
bütçemiz 86 milyar TL civarında açık veriyor ve yine hepimizin bildiği gibi,
belli ki bu vergilerle kamu harcamalarını finanse etmek istiyoruz. Ama buradan
bir şey hatırlatmak isterim değerli milletvekilleri: Vergi politikalarımızı
sadece kamu harcamalarını finanse etmek üzere kurgulayamayız. Esasen, vergi
politikalarının temel amacı gelir dağılımı adaletini sağlamaktır. Gelir
dağılımı adaletini sağlayamayan bir vergi politikasıyla doğru sonuçlar
alamayız, gelişemeyiz. Dolayısıyla bir kıssadan hisseyi sizlerle paylaşmak
isterim. O kadar hassastır ki vergi işi, aynen koyunun yününü kırpma işi
gibidir değerli arkadaşlar. Eğer siz doğru kırparsanız koyunu, o tüy bir daha
uzar ve bir daha kırparsınız ama siz koyunun derisini yüzecek kadar
kırparsanız, bir daha vergi de alamazsınız. Dolayısıyla muhataplarını
yaşattığınız ve geliştirdiğiniz, gelir dağılımı adaletini sağladığınız bir
vergi politikasını sağlamanız gerekir.
Bir
şeyi daha belirtmek isterim. Yine, bu kanunla beraber, bu kanun teklifiyle
beraber biz yüzde 40’lık bir vergi dilimi yaratıyoruz. Hatırlıyor musunuz,
2005’te siz yüzde 40’a indirdiniz, daha sonra 2006’da yüzde 35’e indirdiniz,
şimdi çark tersine dönüyor ve yeniden yüzde 40’a çıkartıyoruz. Aslında,
biliyoruz ki, Komisyona gelmeden önce yüzde 50 yapmayı bile düşündünüz.
Değerli
arkadaşlar, vergi dilimi bu hâle geldiğinde biz asgari ücretlilerin bile 9’uncu
aydan itibaren ikinci vergi dilimine yani yüzde 20’lik vergi dilimine geçtiğine
tanıklık edeceğiz. Dolayısıyla, başlangıçta şunu söylemek isterim ki asgari
ücretin vergi dışı bırakılmaya çalışıldığı ve önerildiği bir dönemde asgari
ücretin ikinci vergi dilimine geçtiğine tanıklık edeceğiz. Bunu sorgulamamız
gerekir. Bu vergi diliminde olanları anlatıyoruz ama söylemek isterim ki bu
vergi diliminde yoksula pay yok, işçiye pay yok, asgari ücretin üzerindeki
vergi dilimi artıyor. 
Değerli
arkadaşlar, bu vergi teklifiyle beraber esnafın ödediği stopajı kaldırmıyoruz,
vergi adaleti ne yazık ki yok. Bu vergi teklifiyle biz, azdan az çoktan çok
vergi almıyoruz, tam tersi bir durum yaratıyoruz. Bu vergi teklifiyle biz,
vergi cennetlerindeki kazançları vergilendirmiyoruz. Bu vergi teklifiyle biz
-duyun değerli milletvekilleri- kayıt dışı ekonomiyi vergilendirecek bir tedbir
almıyoruz; sadece bir amacımız var, kamu harcamalarını finanse etmek. Dolayısıyla,
bunun sorunu çözebileceğini düşünmüyoruz değerli arkadaşlar. 
Yine,
bir şeyi daha belirtmek isterim ki bu vergi kanunuyla ve her kanunla beraber,
elbette daha önce kanun yapma alışkanlığımızda ve literatürümüzde var, bazen
Bakanlar Kuruluna bazen Bakanlara yetkiler verilir ama şimdi, artık
Cumhurbaşkanına yetki vermek zorundayız. Burayı eleştirmiyorum ama verdiğimiz
yetkilerin aralığına bir bakalım, ölçüsüne bir bakalım değerli arkadaşlar.
Kambiyo mevzuatıyla ilgili, daha Mayıs 2019’da getirdiğiniz binde 1’i binde
2’ye çıkarıyoruz ve bunu 10 katına kadar artırma yetkisini Cumhurbaşkanına
veriyoruz. Bu aralık çok geniştir, ölçülülük prensiplerine aykırıdır. 
Bir
başka nokta şu: Dijital hizmet vergisini yüzde 7,5’tan yüzde 15’e çıkarma
yetkisini Cumhurbaşkanına veriyoruz. Motorlu taşıtlar vergisinde, değerleme
oranıyla ilgili, bunu yüzde 50’ye kadar artırma ve azaltma yetkisini
Cumhurbaşkanına veriyoruz. Dolayısıyla, bu geniş aralıkları Meclisin iradesi
anlamında sorgulamamız gerektiğini ben düşünmekteyim değerli arkadaşlar. 
Değerli
arkadaşlar, bir başka nokta şu: Arkadaşlarımız belirtti, tapu harçlarıyla
ilgili biz, değerleme kuruluşlarına yetki verir hâle geliyoruz. Bakın, bu
zamanla neye döner biliyor musunuz? Vergiyi alanın bundan komisyon aldığı bir
sisteme doğru gideriz. Vergi kamusal bir olgudur, verginin özel bir olgu hâline
gelmesi kabul edilemez bir gerçekliktir. Bunu sorgulamamız gerektiğini sizlerle
paylaşmak isterim. 
Elbette
ki Sayın Bakan biz konuşunca kızabilir. Söylemek istiyorum ki ekonomimizin
durumu çok iyi değil ve diyor ya Mahzuni: “Yoksulun sırtından doyan doyana Bunu
gören yiğit nasıl dayana?” Affınıza sığınarak söyledim. 
Teşekkür
ediyorum yüce Meclise değerli arkadaşlar. (CHP sıralarından alkışlar) 
BAŞKAN
- Aynı mahiyetteki önergeleri oylarınıza sunuyorum: Kabul edenler... Kabul
etmeyenler... Önergeler kabul edilmemiştir. 
41’inci
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir. 
Sayın
Kaboğlu…
IV.- AÇIKLAMALAR (Devam)
41.- İstanbul Milletvekili İbrahim Özden Kaboğlu’nun,
sosyal güvenlik hakkı gasbında bulunan kamu görevlilerinin sorumlu
tutulmamasının hukuk devletiyle bağdaşmadığına ve keyfîliğin sürekli hâle
getirildiğine ilişkin açıklaması
İBRAHİM
ÖZDEN KABOĞLU (İstanbul) – Teşekkür ederim Sayın Başkan.
Bu
yasa önerisi çok eleştirildi, bir tür vergi fetişizmi olarak nitelenebilir,
eleştirilmeye de devam edilecek fakat ben bir maddeye özellikle dikkat çekmek
istiyorum bu teklifi destekleyen vekillerin dikkatine sunmak için. Madde 51’de
olağanüstü hâl kanun hükmünde kararnameleri ek listelerinde adları yer alan
kişiler için öngörülen yaptırımlar teker teker sayılmıştır. Orada “sosyal
güvenlik hakkından yoksunluk” söz konusu değildir. Ama buna rağmen sosyal
güvenlik hakkı gasbında bulunan kamu görevlilerinin sorumlu tutulmaması bir
hukuk devletiyle kesinlikle bağdaşmamaktadır, keyfîliği sürekli hâle
getirmektedir. Eğer bu madde geçerse, bu şekilde oylanırsa o zaman hiçbir zaman
hukuk sistemimiz olağanlaşamaz. Bu nedenle, sayın vekillerin özellikle bu
51’inci maddeyi desteklememelerini rica ediyorum.
Teşekkür
ediyorum.
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Vedat Demiröz ve 97
Milletvekilinin Dijital Hizmet Vergisi Kanunu ile Bazı Kanunlarda ve 375 Sayılı
Kanun Hükmünde Kararnamede Değişiklik Yapılması Hakkında Kanun Teklifi (2/2312)
ile Plan ve Bütçe Komisyonu Raporu (S. Sayısı: 128) (Devam)
BAŞKAN
– 42’nci madde üzerinde 3 önerge vardır, önergeleri aykırılık sırasına göre
işleme alacağım.
Türkiye Büyük Millet Meclisi Başkanlığına
Görüşülmekte
olan 128 sıra sayılı Digital Hizmet Vergisi Kanunu ile Bazı Kanunlarda ve 375
Sayılı Kanun Hükmünde Kararnamede Değişiklik Yapılması Hakkında Kanun
Teklifi’nin 42’nci maddesinin aşağıdaki şekilde değiştirilmesini arz ve teklif
ederiz.
Saygılarımızla.
“MADDE
42- 21/5/1986 tarihli ve 3289 sayılı Gençlik ve Spor Hizmetleri Kanununda
bulunan Ek:12. madde yürürlükten kaldırılmıştır.”
 Mehmet
Bekaroğlu Emine Gülizar Emecan Cavit Arı
 İstanbul
 İstanbul Antalya
 Kamil
Okyay Sındır Sibel Özdemir Bülent Kuşoğlu
 İzmir İstanbul Ankara

 Abdüllatif
Şener
 Konya
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ABDULLAH NEJAT KOÇER (Gaziantep) – Önergeye katılamıyoruz
Sayın Başkan.
BAŞKAN
– Önerge hakkında söz isteyen İstanbul Milletvekili Sibel Özdemir.
Buyurun
Sayın Özdemir. (CHP sıralarından alkışlar) 
SİBEL
ÖZDEMİR (İstanbul) – Teşekkür ederim Sayın Başkan.
Değerli
milletvekilleri, ben de kanun teklifinin 42’nci maddesi üzerinde vermiş
olduğumuz önerge üzerinde söz aldım. Genel Kurulu saygıyla selamlıyorum. 
Değerli
milletvekilleri, yine bir torba yasa uygulamasıyla karşı karşıyayız. Ancak
burada bir torba yasayla yapılan bir değişikliğin ya da hatanın yine bir torba
yasayla düzeltildiği bir Parlamento çalışmasıyla karşı karşıyayız. Meclisin
nitelikli yasa yapma faaliyetlerinde yaşanan sorunlar bugün de maalesef artarak
devam etmektedir.
İşte
benim üzerinde söz aldığım 42’nci maddeyle, Gençlik ve Spor Hizmetleri
Kanunu’nda daha geçtiğimiz yıl yine bir torba yasayla düzenlenen ek 22’nci
madde bugün yürürlükten kaldırılmakta. Gerekçe olarak ise sporcu ücretleri
üzerinden kesilen ve stopaj yoluyla ödenmiş olan vergilerin amatör spor
dallarının desteklenmesi amacıyla iade edilmesine yönelik düzenlemenin uygulama
imkânının kalmaması gibi bir durumdan söz edilmekte. Mevcut düzenlemenin
yerine, bu tür desteklerin artık Gençlik ve Spor Bakanlığı tarafından
sağlanabileceği, amatör spor dallarının desteklenmesinin önemsendiği
vurgulanmakta. Bir düzenlemeyi kaldırıyoruz ve ileriye dönük de bir vaatte
bulunuyoruz; bu çelişkili durumu sizinle paylaşmak istedim. 
Bir
yıl içinde ne değişti? Peki, biz bu değişiklikleri neden geçtiğimiz yıl
düşünmedik ve neden geçen yıl yapmadık? Sorum bu açıkçası. Evet, yeni sistemde
yasa yapma sürecinin daha kaliteli olacağına dair bir iddia vardı ancak
sizlerin bu uygulaması, yasa yapma sürecinin daha da geriye gittiğinin açık bir
örneği değil midir? Yasa yapma süreçlerinde yaşanan bu geriye gidiş,
tutarsızlık ve öngörüsüzlükler, maalesef, ekonomi başta olmak üzere tüm
alanlara yansımaktadır. On yedi yıldır ülkeyi yöneten iktidarın, üretime dayalı
ekonomiden uzaklaşmasına, tüketim ve borçlanma ağırlıklı bir ekonomi politikası
ve uygulamalarına şahit oluyoruz.
Gelinen
aşamada ise bugün Türkiye, borç-faiz yükü sarmalındadır; kaynak bulmakta ve
yaratmakta sıkıntılar yaşanmaktadır. Bunun doğal sonucu, büyüme ve istihdamda
yaşanan sorunlar gün geçtikçe artmaktadır çünkü bu yasal düzenlemede de gördüğümüz
üzere, bu ekonomi yönetimi, kaynak ve istihdam yaratamamakta ve çözümü vergi
zamlarında ve yeni vergilerde bulmaktadır. Bu durum zaten sorunlu olan vergi
adaletsizliğini ve gelir eşitsizliğini daha da artırmaktadır ki bugün, Türkiye,
33 Avrupa ülkesi içinde gelir dağılımı eşitsizliğinde 2’nci sırada yer
almaktadır. Yine, TÜİK verilerine göre, 2018 yılında en yüksek gelire sahip
yüzde 20 ile en düşük gelire sahip yüzde 20’lik kesim arasındaki açık daha da
açılmaktadır. 
Yatırım
ve güven ortamının iyileştirilmesine dönük gerçekten yapısal değişiklikler ve
uzun vadeli önlemler yerine, geçici ve vatandaşa yük getiren yeni
düzenlemelerle içinde bulunduğumuz ekonomik kriz daha da derinleşmektedir.
Enflasyon, faiz yükü ve döviz kuru istikrarsızlığı sorunu devam etmektedir. 
Son
günlerde -Sayın Cumhurbaşkanı ve ekonomi yönetiminin sıklıkla bahsettiği-
Avrupa Birliğinin ekonomi kriterleri olan Maastricht Kriterlerini yerine
getirdiğimize dair övünçle bahsedilmekte. Açıkçası, Maastricht Kriterleri
sadece kamu borcu ve bütçe açığından ibaret değil. Bakın, değerli
milletvekilleri, Maastricht Kriterlerine özellikle baktığımızda, referans
değeri olarak yaklaşık 10,5 kat daha yüksek bir enflasyon oranına ulaştık.
Yine, uzun vadeli faiz oranı ve döviz kuru istikrarında da hızla uzaklaşıyoruz
bu kriterlerden. 
Bu
sayısal veriler, bu referans değerleri elbette önemli ancak değerli
milletvekilleri, Avrupa Birliğinin uluslararası raporlara yansıyan 2019 Türkiye
Raporu’na baktığımızda, ekonomiyle ilgili değerlendirmelerini dikkatle takip
etmemiz gerektiğini düşünüyorum. Özellikle Merkez Bankası başta olmak üzere
ekonomi ve mali kurumlara siyasi müdahalelerle bu kurumların uluslararası
kredibilitesinin ve bağımsızlığının zayıfladığı uyarılarının yapılması
ekonomimizdeki güveni ve kırılganlığı daha da artırmaktadır. Özellikle yeni
Cumhurbaşkanlığı sistemiyle birlikte, operasyonel ve kurumsal bağımsızlık
tartışmaları, mali sistemimizin denetim mekanizmalarının yeterli düzeyde
olmaması ve Cumhurbaşkanının doğrudan atama kararları gibi konular ekonomide
ulusal ve uluslararası alanda belirsiz ve güvencesiz bir ortamı yaratmaktadır. 
Yine,
makroekonomik verilerde öngörü ve hedeflerin gerçekleşmemesi, verilerin
zamanında ve doğru yapılamaması ulusal ve uluslararası güven ortamını zayıflatmış
ve ekonomik krizi daha da derinleştirmiştir. İşte, yeni yönetim sistemiyle
vadedilen ekonomik büyüme ve refah gerçekleşmemiş, işsizlik düşmemiş, istihdam
oranı da yetersiz kalmıştır ve diğer hatiplerin de bahsettiği üzere, özellikle
de işsizliğin gerekçesi olarak iş gücüne dâhil olan kişi sayısının artması gibi
bir savunma içine girilmiştir. Bu durum, iktidarın başarısızlığını ve
âcizliğini…
(Mikrofon
otomatik cihaz tarafından kapatıldı) 
SİBEL
ÖZDEMİR (Devamla) – İzninizle tamamlayacağım Sayın Başkan.
BAŞKAN
– Buyurun, toparlayın.
SİBEL
ÖZDEMİR (Devamla) – Değerli milletvekilleri, işsizliğin sebebi olarak iş gücüne
dâhil olan kişi sayısının arttığı gerekçesinin belirtilmesi gerçekten bir
başarısızlığı ve daha da vahimi bir âcizliği bir kez daha ortaya koymuştur.
Bakın,
bu temel yapısal sorunlar ortada duruyorken ve işte bu yeni yönetim sistemi ve
bu ekonomi yönetimiyle, ekonomi başta olmak üzere ülkemizin hiçbir temel sorunu
bugüne kadar çözülememiştir ve bundan sonra da çözülemeyecektir. Geçici -bugün
de gördüğümüz gibi- aceleyle yapılan torba yasalarla maalesef zaman
kaybetmekteyiz ve bedelini yine vergi yüküyle karşılaşacak olan vatandaşlarımız
ödeyeceklerdir. 
Teşekkür
ediyorum, Genel Kurulu saygıyla selamlıyorum. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan Dijital Hizmet Vergisi Kanunu ile Bazı Kanunlarda ve 375 Sayılı Kanun
Hükmünde Kararnamede Değişiklik Yapılması Hakkında Kanun Teklifi’nin 42’nci
maddesinde yer alan “kaldırılmıştır” ibaresinin “çıkarılmıştır” ibaresiyle
değiştirilmesini arz ve teklif ederiz.
 Ayhan
Erel Ümit Beyaz Enez Kaplan
 Aksaray İstanbul Tekirdağ
 Mehmet
Metanet Çulhaoğlu Yasin Öztürk Orhan Çakırlar
 Adana Denizli Edirne
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ABDULLAH NEJAT KOÇER (Gaziantep) – Önergeye
katılamıyoruz Sayın Başkan.
BAŞKAN
– Önerge hakkında konuşmak isteyen Denizli Milletvekili Yasin Öztürk.
Buyurun
Sayın Öztürk. (İYİ PARTİ sıralarından alkışlar) 
YASİN
ÖZTÜRK (Denizli) – Sayın Başkan, değerli milletvekilleri; bakınız, sadece bir
buçuk yıl önce, 21 Mart 2018’de çıkan kanun Spor Genel Müdürlüğü, Türkiye
Futbol Federasyonu ve bağımsız spor federasyonlarına tescil olmuş olan ve
Türkiye’de faaliyette bulunan spor kulüpleri ve sportif alanda faaliyette
bulunan sermaye şirketleri tarafından sporculara ödenen ücretlerden tevkif
edilerek ilgili vergi dairesine kanuni süresinde beyan edilen ve ödenen gelir
vergisi tutarlarının amatör branşlardaki altyapı harcamalarında harcamak
koşuluyla, kulüplere ret ve iade edilmesini düzenliyordu. İade uygulamasını
getiren AK PARTİ’si, bir buçuk yıl geçmiş üzerinden, şimdi bu uygulamayı
kaldırmak isteyen yine AK PARTİ’si. 
Mevzuatı
sürekli değiştiremezsiniz. Kanun teklifinin Komisyon görüşmelerine konuk olarak
gelen Kulüpler Birliği temsilcisi, uygulamaya karşı olduklarını, altyapı
yatırımlarının olumsuz yönde etkilenmemesi için iadenin devam etmesi
gerektiğini savunmuştu ve bu taleplerinde sonuna kadar haklılar. Siz bir buçuk
sene önce “Amatör sporu destekliyoruz.” reklamını yapın “Spor kulüplerine
müjde” başlıklarını attırın, adamlar yatırımlarını, gelir giderlerini ona göre
yapsın, sonra da “Para bize lazım, size vermekten vazgeçtik.” deyin.
Değerli
milletvekilleri, ne yazık ki futbol, transfer merkezli bir oyun hâline geldi.
Kulüplerin transfer yarışı, son yıllarda, saha içi rekabeti gölgede bıraktı.
Birden fazla talibi olan futbolcuyu renklerine katan kulüpler bunu zafer gibi
kutladı. Başkanlar, yöneticiler, transfer ettikleri futbolcularla hatırlanır
oldu. Bu anlayış, yöneticileri, tribünlerin istediği isimleri transfer etmeye
yönlendirdi. Böylece, ipin ucu bir daha yakalanmamak üzere kaçtı. Taraftarlar,
yeni transferleri karşılamak için havalimanlarını stadyuma çevirdi. Yapılan
transferlerin kulübe maliyeti unutuldu. Camialar, parasını almadan antrenmana
veya maça çıkmak istemeyen oyuncularla tanıştı. Hatta kulüpler, kadro dışı
bıraktığı oyunculara milyonlarca dolar tazminat ödemek zorunda kaldı. Bu durum,
çoğu zaman, Türk futbolcuları için Futbol Federasyonuna, yabancı futbolcular
için de FIFA’ya yansıdı. Yaşanan ekonomik kriz sonrası ülkemizin en büyük
kulüpleri UEFA yaptırımlarıyla karşılaştı. Avrupa kupalarından menedilmelerinin
yanı sıra, bulundukları ligde puan silme, transfer kısıtlamaları gündeme geldi.
Kısaca, yüksek faizli banka kredileri, kaosu krize çevirdi. Bankalarla yapılan
anlaşmalarla borçlar yeniden yapılandırıldı. 
Burada
bir hususu da söylemeden geçemeyeceğim. Yapılandırmayla, Türkiye Futbol
Federasyonunun yürürlüğe koyduğu lisans talimatları gereği, her kulübün kendi
finansal verilerine göre oluşturulmuş harcama limitleri var. Bir kulüp bu
limitlere uysun, diğeri uymasın ama göz yumalım olmaz. Bu haksız rekabeti
doğurur ki buna da tepkisiz kalamayız. 
Yaşanan
ekonomik kriz ve hovarda transfer politikası sonucu birçok Anadolu kulübü
kapısına kilit vurdu. Gaziantepspor, Mersin İdman Yurdu, Malatyaspor ve
Orduspor gibi bir dönemin güçlü takımları sadece tarih sayfalarında ve anılarda
yer alıyor. Bursaspor, Eskişehirspor ve Altay 1. Lig’de, Samsunspor 2. Lig’de,
Karşıyaka da 3. Lig’de var olma mücadelesi veriyor. Zor duruma düşen kulüp
yöneticileri, borçlarını ödememek için hayalî temlikler veriyor ki gerçek
alacaklara sıra gelmesin. Bu ekonomik transfer dengesini kuramayan kulüp,
ligden düştüğü anda ya kapanıyor ya da kısıtlamalardan dolayı kafasını
kaldıramayıp kendisini BAL ligine kadar düşürebiliyor, hatta mahkemeler, dernekler
masası kulüp yönetimlerine el koymak zorunda kalıyor. 
4
büyük kulüp ise borç sarmalını yeni kredilerle eritmeye çalışıyor. Fenerbahçe 3
milyar 700 milyon lira, Galatasaray 3 milyar 200 milyon lira, Beşiktaş 2 milyar
600 milyon lira, Trabzonspor ise 1 milyarlık borç yüküyle boğuşuyor. Toplam
borcu 10 milyarı bulan 4 büyük kulüp asıl mücadeleyi borçlarını ödeyebilmek
için yeni kaynak ararken veriyor. Oyuncuların, hangi bütçeye, kaç paraya, nasıl
ve ne şekilde satın alınacağı üzerinde çok da durulmuyor. Kulüplerimizin
transferleri hangi mantık ve bütçeyle yaptıklarını incelemek ve irdelemek
gerekiyor. Yapılan transferler önemli bütçeler gerektiriyor. Bu bütçeler
nereden ve nasıl sağlanıyor, nasıl finanse ediliyor? İşin finansal kısmı bir
yana, kulüplerin transfer ettikleri oyuncular ne ölçüde onların dertlerine çare
olacak? Transfer edilen oyuncu yeni takımında ortaya ne performans koyacak?
Hayal kırıklığı mı yaratacak, yoksa yeni ufuklar mı açacak? Transfere harcanan
paralar, içinde yaşadığımız ekonomik kriz ortamında gerçekten düşündürücü.
Transfere harcanan milyonlarca euro, akla bu paraların nasıl ödeneceği sorusunu
da beraberinde getiriyor. Gerçekten de hiçbir fayda-maliyet analizi yapılmadan
ve finansman kaynağı bulunmadan transfere oluk gibi akıtılan bu paralar
kulüplerimizin başını fena hâlde ağrıtıyor. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekilim. 
YASİN
ÖZTÜRK (Devamla) – Teşekkür ederim. 
Son
olarak, spor kulüplerimiz ayağını yorganına göre uzatmayı öğrenmeli, gelir
gider dengesini gözeten transfer politikalarını hayata geçirmeli ve ülke
futbolu için olmazsa olmaz olan altyapıya gereken önemi vermelidir. 
Genel
Kurulu saygıyla selamlıyorum. (İYİ PARTİ sıralarından alkışlar) 
BAŞKAN
– Şimdi önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 128 sıra sayılı Kanun Teklifi’nin çerçeve 42’nci maddesinin aşağıdaki
şekilde değiştirilmesini arz ve teklif ederiz.
"MADDE
42- 21/5/1986 tarihli ve 3289 sayılı Gençlik ve Spor Hizmetleri Kanununun ek 12
nci maddesi başlığı ile birlikte aşağıdaki şekilde değiştirilmiştir.
"Amatör
sporun desteklenmesi
EK
MADDE 12- Gençlik ve Spor Bakanlığı, Türkiye Futbol Federasyonu ve bağımsız
spor federasyonlarına tescil edilmiş olan ve Türkiye'de faaliyette bulunan spor
kulüpleri ve sportif alanda faaliyette bulunan sermaye şirketleri tarafından
sporculara ödenen ücretlerden tevkif edilerek ilgili vergi dairesine kanuni
süresinde beyan edilen ve ödenen gelir vergisinden Gençlik ve Spor Bakanlığının
talebi üzerine Hazine ve Maliye Bakanınca uygun görülen pay, Gençlik ve Spor
Bakanlığı adına açılacak özel hesaba Hazine ve Maliye Bakanlığınca aktarılır.
Özel hesaba aktarılan tutarlar aşağıdaki harcamalar dışında kullanılamaz.
a)
Amatör spor dallarında sportif faaliyet gösteren sporculara, bunların
çalıştırıcılarına ve diğer spor elemanlarına yapılan ücret ve ücret sayılan
ödemeler (Her bir sporcu, çalıştırıcı ve diğer spor elemanları için yıllık
olarak yapılacak ödeme, 31/12/1960 tarihli ve 193 sayılı Gelir Vergisi
Kanununun 103 üncü maddesinde yazılı tarifenin üçüncü gelir diliminde yer alan
ve ilgili yılda ücretler için geçerli olan tutarın üç katını aşamaz.),
b)
Bu fıkranın (a) bendi kapsamındaki sporcu, çalıştırıcılar ve diğer spor
elemanlarının, sportif faaliyetlerine ilişkin iaşe, ibate, seyahat, sağlık,
eğitim-öğretim harcamaları ile amatör spor dallarına ilişkin hazırlık kampları,
müsabaka, malzeme ve ekipman, federasyon vize, lisans, tescil ve katılım
harcamaları. 
Özel
hesaptan spor kulüpleri ve sportif alanda faaliyette bulunan sermaye
şirketlerine aktarılan tutarlar ile bu tutarlardan yapılan harcamalar, gelir ve
kurumlar vergisi uygulamalarında gelir, gider, indirim veya maliyet olarak
dikkate alınamaz.
Özel
hesaba aktarılan tutarların kullanılması ve denetlenmesi ile maddenin
uygulanmasına ilişkin usul ve esasları belirlemeye Hazine ve Maliye Bakanlığı
ile Gençlik ve Spor Bakanlığı müştereken yetkilidir.
 Cahit
Özkan Şeyhmus Dinçel Ramazan Can
 Denizli Mardin Kırıkkale
 Fehmi
Alpay Özalan Mehmet Doğan Kubat
 İzmir İstanbul
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ABDULLAH NEJAT KOÇER (Gaziantep) – Önergeyi uygun
görüşle takdire bırakıyoruz Sayın Başkan.
BAŞKAN
– Gerekçeyi okutuyorum:
Gerekçe:
Mevcut
uygulamada, Türkiye'de faaliyette bulunan spor kulüpleri ve sportif alanda
faaliyette bulunan sermaye şirketleri tarafından sporculara ödenen ücretlerden
tevkif edilerek ilgili vergi dairesine yatırılan gelir vergisi tutarları,
amatör spor dallarında kullanılmak üzere ilgili spor kulüplerince açılmış olan
özel hesaplara aktarılmaktadır.
Önergeyle,
sporculara ödenen ücretlerden tevkif edilerek ilgili vergi dairesine ödenen
gelir vergisinden Gençlik ve Spor Bakanlığının talebi üzerine Hazine ve Maliye
Bakanınca uygun görülen payın amatör spor dallarının desteklenmesinde
kullanılmak üzere Gençlik ve Spor Bakanlığı adına açılacak özel hesaba
aktarılması sağlanmaktadır. Ayrıca, söz konusu tutarların kullanılması ve
denetlenmesi ile maddenin uygulanmasına ilişkin usul ve esasları belirleme
hususunda Hazine ve Maliye Bakanlığı ile Gençlik ve Spor Bakanlığı müştereken
yetkili kılınmaktadır.
BAŞKAN
– Şimdi önergeyi oylarınıza sunuyorum: Kabul edenler… Kabul etmeyenler… Kabul
edilmiştir.
Kabul
edilen önerge doğrultusunda 42’nci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
Buyurun
Sayın Ünsal.
IV.- AÇIKLAMALAR (Devam)
42.- Ankara Milletvekili Servet Ünsal’ın, 13 Aralık
2018 tarihinde Ankara ilinde 9 kişinin hayatını kaybettiği tren kazasıyla
ilgili teftiş kurulu raporunda asli kusurlunun makasçı Osman Yıldırım olmasına
ve olayın takipçisi olacaklarına ilişkin açıklaması
SERVET
ÜNSAL (Ankara) – Teşekkürler.
Dün
Devlet Demiryollarıyla ilgili yaptığım konuşmaya akla ziyan bir cevap geldi
arkadaşlarımızdan. Özet olarak, 9 kişinin öldüğü olayın iddianamesinde
yargılananların terfi ettirildiğini söylemiştim; suçlu, gariban makasçı Osman
Yıldırım oldu. 
Evet,
arkadaşlar, bugün de Devlet Demiryollarının Ulusal Demiryolu Sinyalizasyon
Projesi kontrolörlüğünü yapan Veysel Karani Babacan denen bir şahıs 32 tane
ihaleyi, eşinin adına “Raycan” diye bir firma kuruyor ve ona veriyor. 1 milyon
584 bin liradan fazla usulsüz parayı paravan şirket üzerinden alan kişi, emekli
olduktan sonra da şirketin başına geçiyor. Yargıya intikal eden bu olayın
takipçisi olacağız ama şunu görün ki arkadaşlar, her söylediğimiz söze otomatik
olarak karşı çıkmayın, araştırın, inceleyin; yazıktır, günahtır, vebali var.
Teşekkürler.
BAŞKAN
– Birleşime on dakika ara veriyorum.
Kapanma Saati: 18.34
ÜÇÜNCÜ OTURUM
Açılma Saati: 19.01
BAŞKAN: Başkan Vekili Celal ADAN
KÂTİP ÜYELER: Burcu KÖKSAL (Afyonkarahisar), Şeyhmus
DİNÇEL (Mardin)
-----0-----
BAŞKAN
– Türkiye Büyük Millet Meclisinin 21’inci Birleşiminin Üçüncü Oturumunu
açıyorum.
128
sıra sayılı Kanun Teklifi’nin görüşmelerine devam ediyoruz. 
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Vedat Demiröz ve 97
Milletvekilinin Dijital Hizmet Vergisi Kanunu ile Bazı Kanunlarda ve 375 Sayılı
Kanun Hükmünde Kararnamede Değişiklik Yapılması Hakkında Kanun Teklifi (2/2312)
ile Plan ve Bütçe Komisyonu Raporu (S. Sayısı: 128) (Devam)
BAŞKAN
– Komisyon yerinde. 
Sayın
Gürer…
IV.- AÇIKLAMALAR (Devam)
43.- Niğde Milletvekili Ömer Fethi Gürer’in, yanlış
tarım politikalarıyla mercimekte ithalatçı ülke konumuna getirilmemizle ilgili
Tarım ve Orman Bakanının önlem alması gerektiğine ilişkin açıklaması
ÖMER
FETHİ GÜRER (Niğde) – Teşekkürler Sayın Başkan. 
1980’li
yıllarda dünya mercimek üretiminin yüzde 40’ı Türkiye’de üretilirdi, mercimek
ihracatının yarısı Türkiye’den yapılırdı. Yanlış tarım politikalarıyla
mercimekte ithalatçı ülke durumuna düşürüldük. AKP sayesinde mercimekte dışa
bağımlı hâle geldik. Geçen yıl 331 bin ton ithalat gerçekleşti. Bu yıl ekim
alanı arttı ancak verim artmayınca sorun katlandı. AKP sayesinde vatandaşın
mercimek çorbasını daha pahalı içmek zorunda kalacağı ya da çorbaya dahi muhtaç
hâle geleceği görülüyor. 
Üreticiyi
girdi fiyatları ve mevsimsel değişimler vurdu. Sezon başında 2 lira 60 kuruş
olan mercimeğin şu an borsada kilosu 4 lira 50 kuruşa çıktı. Bu, tüketiciye,
market rafında 1 kilogram fiyatı 11 lira olarak yansıyor, organikte ise 14
liraya çıkıyor. Böyle giderse fiyat daha da katlanacak. 
Ekim
alanlarında on sekiz yılda kırmızı mercimekte yüzde 42 azalma meydana geldi.
Tarıma böyle bakılırsa yabancı çiftçi desteklenip yerli üretici bitecek.
vatandaş daha yüksek fiyatla ürüne mecbur kalacak. Bu konuda Bakanlık bir an
önce önlem almalıdır. 
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Vedat Demiröz ve 97
Milletvekilinin Dijital Hizmet Vergisi Kanunu ile Bazı Kanunlarda ve 375 Sayılı
Kanun Hükmünde Kararnamede Değişiklik Yapılması Hakkında Kanun Teklifi (2/2312)
ile Plan ve Bütçe Komisyonu Raporu (S. Sayısı: 128) (Devam)
BAŞKAN
– 43’üncü madde üzerinde aynı mahiyette iki önerge vardır. Bu önergeleri
birlikte işleme alacağım. 
Türkiye Büyük Millet Meclisi
Başkanlığına
Görüşülmekte
olan 128 sıra sayılı Kanun Teklifi’nin 43’üncü maddesinin kanun teklifi
metninden çıkarılmasını arz ve teklif ederiz. 
 Semra
Güzel Ömer Faruk Gergerlioğlu Hüda Kaya
 Diyarbakır Kocaeli İstanbul
 Serpil
Kemalbay Pekgözegü Murat Çepni
 İzmir
 İzmir
Aynı
mahiyetteki diğer önergenin imza sahipleri: 
 Mehmet
Akif Hamzaçebi Cavit Arı Bülent Kuşoğlu 
 İstanbul Antalya Ankara
 Emine
Gülizar Emecan  Kamil Okyay Sındır Abdüllatif Şener
 İstanbul İzmir Konya
 Mehmet
Bekaroğlu 
 İstanbul
BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ ABDULLAH NEJAT KOÇER (Gaziantep) – Önergelere
katılamıyoruz Sayın Başkan. 
BAŞKAN
– Aynı mahiyetteki önergeler hakkında söz isteyen, Kocaeli Milletvekili Ömer
Faruk Gergerlioğlu. 
Buyurun
Sayın Gergerlioğlu. (HDP sıralarından alkışlar)
ÖMER
FARUK GERGERLİOĞLU (Kocaeli) – Sayın Başkan, değerli milletvekilleri ve
özellikle de Adalet ve Kalkınma Partisi milletvekilleri; bu maddeyi lütfen
onaylamayın. Bu, gerçekten yasal olarak suçtur, vicdanen büyük bir vicdansızlık
ve vebaldir, dinen de çok büyük bir günahtır çünkü apaçık bir hırsızlığı
öngörüyor resmen, başka bir şey değil. Olacak iş değil, bu nasıl gelmiş buraya,
kabul edilecek bir şey değil. 
Bakın,
ne var: Bu maddeyle, halka açık statüde olup borsada işlem gören ve on binlerce
kişiye hisse satışı yapan Bera Holding -eski adıyla KOMBASSAN- İttifak Holding
ve UMPAŞ Holdinge karşı açılan binlerce davanın düşürülmesi amaçlanmıştır.
Geçmişte gerçekleşen söz konusu satışlar, bugün holdingler hakkında açılmış
binlerce davaya konu durumdadır.
Bu
holdinglerden hisse alan ve yıllar içinde kendilerine kâr ödemesi yapılmayan
kişiler, satın aldıkları hisselerin karşılığını talep etmek için şirketleri
dava etmişlerdir. Aleyhe açılan dava sayısı holdinglerin ödeme yapamayacağı bir
sayıya ulaşmış, davalar holdinglerin borsadaki değerini ve güvenirliğini
etkilemeye başlamıştır. Mevzubahis şirketler, hisse sahibi alacaklılara
ortaklık verecek, böylece aleyhlerine açılmış binlerce dava düşürülecektir. 
Özetle,
bu düzenleme aracılığıyla Bera Holding, İttifak Holding ve UMPAŞ Holding
batmaktan kurtulacak, mağdur olan vatandaşın dava açması, hukuk önünde hak
araması ise engellenmiş olacaktır. Bu anlamda, torba yasa uygulamasıyla yasama
kalitesini altüst eden iktidar, genel nitelik arz etmesi gereken kanun
düzenlemelerini yine belli sermaye odakları yararına işletmektedir. Aynı
zamanda bu düzenleme bilhassa Bera Holdingin kurtarılması uğruna yapılmıştır.
Bu Meclis bu suça ortak olmasın arkadaşlar, böyle şey mi olur ya? Bir holdingi
kurtarmak için burada madde onaylıyoruz.
Büyük
bir borsa manipülasyonu gerçekleşmektedir. Zira Komisyondaki görüşmelere
katılan Bera Holding Yönetim Kurulu Başkanı Ali Rıza Alaboyun bakın, ne demiş:
“Hissemizin Komisyonda görüşüleceği duyulur duyulmaz, dün borsa yüzde 1
civarında değer kaybederken bizim hissemiz tavan yaptı. Bir beklenti var
özellikle yabancı yatırımcılar tarafından.” Ellerini ovuşturuyor, ne güzel!
Lehlerine nasıl bir anlam taşıdığını apaçık söylüyor. Bu sözler sarf edilirken
SPK Başkanı da Komisyonda bulunmakta. Bu durum, Plan ve Bütçe Komisyonunda
gerçekleşen bir skandaldır arkadaşlar. Olacak iş değil bunlar. 
MAHMUT
TANAL (İstanbul) – Alaboyun AK PARTİ’nin milletvekiliydi ama.
GARO
PAYLAN (Diyarbakır) – Hisseler yüzde 100 arttı. 
ÖMER
FARUK GERGERLİOĞLU (Devamla) – Evet.
Değerli
arkadaşlar, bakın, bu İhsan Eliaçık Hocanın güzel bir sözü var: “Abdestli
kapitalizm.”; resmen budur. Aynı zamanda, bir de Alparslan Kuytul Hocanın bir
sözü var, diyor ki size, Adalet ve Kalkınma Partisine: “Adınız artık Adalet ve
Kalkınma Partisi değil, zulümle kalkınma partisi. AKP değil, ZKP.” Çok açık,
net, gerçekten de böyle. Bu maddenin buraya getirilmesi kabul edilecek bir
hadise değil arkadaşlar. 
Bakın,
daha başka cinayetler de var. Biraz evvel İbrahim Kaboğlu Hocamız da söyledi,
dün ben de söyledim, 51’inci maddede de, SGK yetkililerinin, yaptıkları
işlemler konusunda yasal zırha kavuşturulmaları konusu var. Yani OHAL döneminde
mağdurların emekli maaşını vermesin, eczanesine Medula ekranını kapatsın,
sosyal yardımlaşmada her türlü hukuksuzluğu yapsın, bunların binlerce örneğini
sergilesin, SGK yetkilileri bunları yapsın, yapsın -üç buçuk yıldır yapıyor,
bir sürü keyfî uygulama yapıyor- ve daha sonra, işte, 51’nci maddede yasal bir
zırh getirilecek. Olacak iş mi arkadaşlar? Yani gerçekten bunlar kabul edilecek
hadiseler değil. Gerçekten, bu 43’üncü madde ve 51’inci madde çok büyük bir
vebaldir, suçtur. Bunlara onay vermeyin çünkü bunun vebali son derece ağırdır.
Bunu net bir şekilde söyleyelim.
Gerçi,
bakıyorum, umursamıyorsunuz, bu sözlerimden çok fazla etkilenen bir AK PARTİ’li
vekil de görmüyorum. Normalde, vicdanlı insanların bu sözlerden çok etkilenmesi
gerekir. Çünkü çok açık suç, vicdansızlık ve dinen de çok büyük günah olan bir
maddedir bu ve bunu onaylayacaksanız bütün bu söylediklerimi de kabul etmiş
olacaksınız.
Teşekkür
ediyorum efendim. (HDP sıralarından alkışlar)
CAHİT
ÖZKAN (Denizli) – Sayın Başkan…
BAŞKAN
– Buyurun Sayın Grup Başkan Vekili. 
IV.- AÇIKLAMALAR (Devam)
44.- Denizli Milletvekili Cahit Özkan’ın, Kocaeli
Milletvekili Ömer Faruk Gergerlioğlu’nun 128 sıra sayılı Kanun Teklifi’nin
43’üncü maddesiyle ilgili önerge üzerinde yaptığı konuşmasındaki “zulümle
kalkınma partisi” ifadesini reddettiklerine ilişkin açıklaması
CAHİT
ÖZKAN (Denizli) – Sayın Başkan, hatip kürsüden sürekli grubumuza hakaret
etmiştir, tümünü reddediyoruz.
Tabii,
ne kadar saldırırsa saldırsın… Grubumuzun metanetli tavrına rağmen
hakaretlerine ve saldırılarına devam etmiştir.
ÖMER
FARUK GERGERLİOĞLU (Kocaeli) – Hiç de hakaret değil, madde apaçık ortada.
CAHİT
ÖZKAN (Denizli) – Bakınız, her şeyden önce “zulümle kalkınma partisi” ifadesini
reddediyorum.
Zulüm
nedir? Zulüm, başta, adam öldürmek.
ÖMER
FARUK GERGERLİOĞLU (Kocaeli) – İşte, bu maddedir. İşte, 51’inci maddedir.
CAHİT
ÖZKAN (Denizli) – Avrupa İnsan Hakları Sözleşmesi’nin 1’inci maddesi yaşam
hakkıyla başlar ve diğer haklarla sözleşme devam eder. 
ÖMER
FARUK GERGERLİOĞLU (Kocaeli) – Evet, gerçekten. Zulümle kalkınanlar partisi
oldu. 
CAHİT
ÖZKAN (Denizli) – Bakınız, evet, ait olduğunuz sosyal çevreniz ve
backgroundunuzla kavga etmek istemiş olabilirsiniz.
ÖMER
FARUK GERGERLİOĞLU (Kocaeli) – Hayır, kavga değil; gerçeği söylüyorum. Sizi
vicdana çağırıyorum, vicdana! 
CAHİT
ÖZKAN (Denizli) – Onun için, abdestle, namazla ve ibadetle aranıza mesafe
koymak suretiyle, şu anda içinde bulunduğunuz siyasi hareketin ne kadar yılmaz
bir savunucusu olduğunuza kamuoyunu ikna etmeye çalışmış olabilirsiniz.
ÖMER
FARUK GERGERLİOĞLU (Kocaeli) – Büyük bir vebal işliyorsunuz diyorum, suç
işliyorsunuz diyorum. Suç işliyorsunuz ya! Bu maddenin neresini savunuyorsunuz
ya, el insaf yani! 51’inci maddenin neresini savunuyorsunuz? Olacak iş mi
bunlar ya? Gerçekten, zulümle kalkınanlar partisi.
ABDULLAH
GÜLER (İstanbul) – Sakin ol, sakin ol.
CAHİT
ÖZKAN (Denizli) – Ama bu ülkede inancımıza, dinî değerlerimize ve medeniyet
mücadelemize ilişkin saldırılarınızı asla kabul etmiyoruz.
(Mikrofon
otomatik cihaz tarafından kapatıldı)
ÖMER
FARUK GERGERLİOĞLU (Kocaeli) – Bu mu medeniyet? El insaf ya!
CAHİT
ÖZKAN (Denizli) – Müsaade ederseniz…
BAŞKAN
– Buyurun.
MAHMUT
TANAL (İstanbul) – Sataşmanın konusu neydi, anlayamadık Sayın Başkan. 
CAHİT
ÖZKAN (Denizli) – Bakınız, eğer, insan haklarıyla ilgili bilgi almak
istiyorsanız, bu hususta akademik çalışması olan birisiyim. 
ÖMER
FARUK GERGERLİOĞLU (Kocaeli) - Ben yıllardır insan hakları savunucusuyum. Size
o konuda çok ders veririm. 
CAHİT
ÖZKAN (Denizli) - Bakınız, her şeyden önce, bireysel başvuru yolunu açtığımız
bir anayasal düzenleme var. Onun ötesinde, Avrupa İnsan Hakları Sözleşmesi var.
İsterseniz Avrupa İnsan Hakları Mahkemesine bireysel başvuru yolla gidin.
AİHS’nin 7’nci maddesi, bir kazanılmış hakkın mevzuat düzenlemesiyle ortadan
kaldırılmasına zaten müsaade etmez, siz rahat olun. Bu düzenlemeyi de
devrihükûmetlerimiz ve Parlamentodaki grubumuz sayesinde anayasal güvenceye
kavuşturduk. 
Genel
Kurulun bilgisine arz ederim.
MAHMUT
TANAL (İstanbul) – Anayasa dolandırılıyor Sayın Başkan. Anayasa’ya karşı hileli
iş yapılıyor. 
HAKKI
SARUHAN OLUÇ (İstanbul) – Sayın Başkan… 
BAŞKAN
– Sayın Oluç, buyurun. 
45.- İstanbul Milletvekili Hakkı Saruhan Oluç’un,
Denizli Milletvekili Cahit Özkan’ın yaptığı açıklamasındaki bazı ifadelerine
ilişkin açıklaması
HAKKI
SARUHAN OLUÇ (İstanbul) – Teşekkür ederim Sayın Başkan.
Tabii,
Adalet ve Kalkınma Partisinin Avrupa İnsan Hakları Sözleşmesi ve Avrupa İnsan
Hakları Mahkemesi konusunda bu kadar heyecanlı bir savunma yapması hakikaten
bizi de heyecanlandırdı ama hamaset oluyor genellikle. Yani siz, Avrupa İnsan
Hakları Mahkemesinin kararlarını uygulamayan iktidarlardan bir tanesisiniz, en
başta geliyorsunuz, daha yeni uygulamadınız, hâlâ uygulamıyorsunuz alınmış
kararı. Şimdi, Büyük Kurul bir daha karar alacak, onu da uygulayıp
uygulamayacağınızı göreceğiz bakalım. Biliyorsunuz değil mi konuyu? Selahattin
Demirtaş’la ilgili. Yani sanki Avrupa İnsan Hakları Mahkemesinin bütün
kararlarını heyecanla uygulayan bir iktidarsınız da böyle konuşuyorsunuz. 
Avrupa
İnsan Hakları Mahkemesine -son iki üç yıla bakalım, daha öncesine de
gitmeyelim- son iki üç yılda kaç başvuru olmuş? Türkiye hakkında aleyhte kaç
tane karar alınmış? O kararlar hangi maddelerle ilgili alınmış? 
(Mikrofon
otomatik cihaz tarafından kapatıldı) 
BAŞKAN
- Buyurun, toparlayın Sayın Oluç. 
HAKKI
SARUHAN OLUÇ (İstanbul) – Toparlıyorum efendim. 
Baktığınızda,
ihlallerin hangi maddelerle ilgili olduğunu görüyorsunuz yani adil yargılanma
hakkı ihlalleri, düşünce, ifade özgürlüğü ihlalleri; bunların hepsi sizin
iktidarınızın döneminde Avrupa İnsan Hakları Mahkemesinde alınmış olan
kararlar. Bunları unutuyor musunuz, ben anlamıyorum. Yani sizde hakikaten bir
unutma var; geçen gün de -söylemek istemedim ama madem böyle şeyler oluyor, bir
kere daha söyleyeyim- “Bizim zamanımızda hiç parti kapatılmadı.” dediniz ya, bu
Parlamentoda, Ahmet Türk ile Aysel Tuğluk’un Eş Başkanı olduğu parti kapatıldı
sizin döneminizde, unuttunuz mu? 
CAHİT
ÖZKAN (Denizli) – 2003’ün Mart ayı...
HAKKI
SARUHAN OLUÇ (İstanbul) – 2009 efendim.
CAHİT
ÖZKAN (Denizli) – O davanın açılması 1999 yılında. 
HAKKI
SARUHAN OLUÇ (İstanbul) – Sizin iktidarınız dönemindeydi, 2009’da kapatıldı. 
Şimdi,
son bir şey daha söyleyeyim: Bakın, konuşuluyor, daha konuşacağız tabii, bütçe
gelecek yani Bera Holdingin hisseleri son bir ayda yüzde 100 arttı, yüzde 100.
Bunu açıklayabiliyor musunuz acaba? Biz açıklayabiliyoruz, siz de
açıklayabiliyorsanız iyi, onu tartışacağız zaten önümüzdeki günlerde de. 
Teşekkür
ediyorum.
BAŞKAN
– Adalet Bakanlığı bütçesi gelince konuşma imkânları daha fazla olacağı için…
CAHİT
ÖZKAN (Denizli) – Sayın Başkan…
BAŞKAN
– Buyurun Sayın Özkan.
46.- Denizli Milletvekili Cahit Özkan’ın, İstanbul
Milletvekili Hakkı Saruhan Oluç’un yaptığı açıklamasındaki bazı ifadelerine
ilişkin açıklaması
CAHİT
ÖZKAN (Denizli) – Sayın Grup Başkan Vekili şahsıma doğrudan saldırıda
bulunmuştur unutkanlık atfederek. Her şeyi hatırlıyoruz. 
HAKKI
SARUHAN OLUÇ (İstanbul) – “Söylemiyoruz ama.” diyorsunuz, “Hatırlıyoruz ama söylemiyoruz.”
diyorsunuz.
CAHİT
ÖZKAN (Denizli) - Bakın, her şeyden önce, insan hakları teorisinde özgürlük
güvenlik için, güvenlik de özgürlük için feda edilemez. Avrupa uygulamalarına
bakalım, Avrupa İnsan Hakları Sözleşmesi ve Mahkeme kararlarında her zaman şuna
işaret edilir, denilir ki: “Sözleşme budur ancak her üye ülke, taraf ülke
kararlarını verirken, yasal düzenlemelerini ve pratiklerini hayata geçirirken
her zaman kendi ulusal düzenlemeleri çerçevesinde hedefe uygun kararları alır.”
SALİHE
AYDENİZ (Diyarbakır) – Hedefleri, gasbetmek; hedefiniz budur. 
CAHİT
ÖZKAN (Denizli) – Bakın, daha G7 zirvesinde, Londra’nın göbeğinde, Trafalgar
Meydanı’nda, göstericiler kamu düzenini bozduğu için -Gezi’yi arka cebinden
çıkartacak şekilde- maalesef, orantılılık ilkesini aşan saldırılarda Londra
polisi göstermiştir kendisini. 
(Mikrofon
otomatik cihaz tarafından kapatıldı) 
MURAT
ÇEPNİ (İzmir) – Kaç kişi öldürdüler?
SALİHE
AYDENİZ (Diyarbakır) – Sizin saldırılarınızda kaç kişi ölüyor?
CAHİT
ÖZKAN (Denizli) – Ama Avrupa İnsan Hakları Mahkemesi, maalesef, ikircikli
tavrını orada da göstermiştir. 
Bakın,
bilinmesi gereken hadise şudur: Biz ne özgürlüğü ne de güvenliği feda ederiz. 
MAHMUT
TANAL (İstanbul) – Başkanım, konumuz KOMBASSAN, KOMBASSAN; İngiltere değil,
Fransa değil. KOMBASSAN’ı niye kurtarıyorsunuz? Konumuz bu.
CAHİT
ÖZKAN (Denizli) – Eğer, özgürlükle ilgili taleplerden dolayı, terörle mücadele
edilmesin veya bazı hukuksuz tavırlara boyun eğilsin istiyorsanız, bunlara asla
müsaade etmeden, özgürlüğü de güvenliği de koruyarak ülkemizi muasır
medeniyetler seviyesinin üzerine çıkarmaya devam edeceğiz.
Teşekkür
ediyorum. 
MAHMUT
TANAL (İstanbul) – Sayın Başkanım, konumuz, KOMBASSAN’ı niçin kurtarıyorlar;
İngiltere, Fransa değil.
HAKKI
SARUHAN OLUÇ (İstanbul) – Sayın Başkan…
ÖMER
FARUK GERGERLİOĞLU (Kocaeli) – Sayın Başkan…
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Vedat Demiröz ve 97
Milletvekilinin Dijital Hizmet Vergisi Kanunu ile Bazı Kanunlarda ve 375 Sayılı
Kanun Hükmünde Kararnamede Değişiklik Yapılması Hakkında Kanun Teklifi (2/2312)
ile Plan ve Bütçe Komisyonu Raporu (S. Sayısı: 128) (Devam)
BAŞKAN
– Aynı mahiyetteki önergeler hakkında söz isteyen, İstanbul Milletvekili Mehmet
Akif Hamzaçebi.
Buyurun
Sayın Hamzaçebi. (CHP sıralarından alkışlar) 
MEHMET
AKİF HAMZAÇEBİ (İstanbul) – Sayın Başkan, değerli milletvekilleri; görüştüğümüz
madde, on binlerce insanı ilgilendiriyor. On binlerce mağdur, bu maddeyle
ilgili yapılması gereken işlemi merakla bekliyor. 
Değerli
milletvekilleri, maddeyi bir örnekle açıklamak en doğrusu. 1990’lı yılların
ortalarından itibaren, 2000’li yılların ortalarına kadar bir kısım şirketler
vatandaşlardan, özellikle de onların dinî duygularına yaslanarak birtakım
paralar topladılar. Birçok şirket var ama Komisyona da gelmiş olduğu için,
orada açıklamalarda bulunmuş olduğu için bunlardan birinin ismini zikretmemde
hiçbir mahzur yok. Eski adıyla KOMBASSAN, yeni adıyla Bera Holding AŞ. Bu
örnekten gidelim, bu örnek diğer şirketleri de ilgilendiriyor. 
Konu
şu: 1990’lı yılların ikinci yarısında ve 2000’li yılların ilk yarısında bu
şirket, o zamanki parayla 6 milyon TL, şimdiki parayla 6 Türk lirası nominal
bedelli bir hisse senedini Almanya’daki vatandaşlarımıza 40 ila 70 mark arası
bir bedelle sattı ancak bunun karşılığında vatandaşa verilen hisse senedinin o
zamanki mark cinsinden tutarı yaklaşık 20 mark yani arada 40-50 mark civarında
bir bedel, vatandaşımızın hanesine hisse senedi olarak ya da bir başka şekilde geçmiş
değil. Uzun yıllar böyle devam eden ilişki daha sonra dava konusu oldu ve
özellikle de 2012 yılında Sermaye Piyasası Kurulunun mahkemelere KOMBASSAN
Holdingin vatandaştan toplamış olduğu paranın gerçek miktarını bildirmesiyle
birlikte mahkemelerde bu vatandaşlarımız davaları kazanmaya başladı. Yani
şirketin nominal bedelli olarak şirket kayıtlarında göstermiş olduğu hisse
senedi tutarından farklı olarak vatandaştan toplamış olduğu gerçek miktarı bu
şirketler SPK’ye bildirdi. Dolayısıyla vatandaşın alacaklı olduğu ortaya çıktı.
Bu alacak tespit edildikten sonra vatandaşlar, bu mağdurlar menfi tespit
davaları, alacak davaları, tazminat davaları açmaya başladılar ve bu davaları
peyderpey kazandılar, davalar devam ediyor. KOMBASSAN’ın, yeni adıyla Bera Holding
AŞ’nin temsilcisi Plan ve Bütçe Komisyonuna geldi, kendisini orada dinledik.
Ben Komisyon üyesi değilim ama Komisyon toplantısına katıldım. Bir açıklama
yaptı: “Holding binlerce kişiyi çalıştırıyor, büyük sanayi yatırımları var.
Eğer bu davalar devam ederse şirket çok zor duruma düşer, çok zor durumlarla
karşı karşıya kalır, o nedenle bu maddeyi getirdik.” diyor. Şimdi, önce usul
açısından bir şeyi söyleyeyim. Bir yasal düzenleme yaparken bu yasal
düzenlemenin tarafı olan Bera Holdingi çağırıp dinlemek elbette ki doğru fakat
o mağdurları temsil eden kimseleri, onların avukatlarını dinlemek gerekmez mi?
Yasa böyle mi yapılır arkadaşlar, rica ediyorum? Bir taraf dinlenirken on
binlerce kişiyi, o mağdur kitleyi orada Komisyon dinlemedi, Genel Kurul dinlemedi.
Genel Kurulun dinleme imkânı yok ama herhâlde bu aşamaya kadar bir toplantı
yapılabilir, bu kimseler çağrılır, kendilerinin dertleri öğrenilirdi. Şimdi, bu
maddeyle bu vatandaşların bundan sonra dava açma hakları elinden alınıyor.
Mahkemelerde kazanılmış olan davalar henüz kesinleşmemiş ise kanun yoluna
gidilenler de dâhil olmak suretiyle sonlandırılacak ve burada yargılamalar sona
erecek, menfi tespit, alacak ve tazminat davaları hükümsüz kalacaktır. 
Arkadaşlar,
bu madde, bu şekliyle Anayasa’nın 138’inci maddesinin dördüncü fıkrasına
aykırı: Mahkeme kararlarını yasama organı değiştiremez; değiştiriyoruz. Şimdi
“Hayır, değiştirmiyoruz.” diyecekler. E, kesinleşmiş mahkeme kararları var,
devamı gelecek bu kararların, onları önlüyorsunuz. 
İkincisi:
Anayasa’nın 36’ncı maddesi, herkese hak arama hürriyetini verir; bütün meşru
vasıta ve yollardan yararlanmak suretiyle herkes dava açma hakkına sahiptir
der. “Dava açılamaz.” demek suretiyle bu hakkını da vatandaşların elinden
alıyorsunuz. Komisyonda ben şirket temsilcisine sordum: Mahkeme kararlarının
gereğini yerine getirdiniz mi?
(Mikrofon
otomatik cihaz tarafından kapatıldı) 
BAŞKAN
– Buyurun. 
MEHMET
AKİF HAMZAÇEBİ (Devamla) – Bu düzenleme mahkeme kararlarını karşılıyor mu?
Vatandaşın hak ettiği rakamı bu düzenlemeyle ona veriyor muyuz? Buna ben bir
cevap alamadım, ne kanun teklifini veren milletvekili arkadaşımızdan ne de o
şirket temsilcisinden bunun cevabını alamadım. Şirket kâr dağıtıyor mu dedim,
kâr dağıtmadığını öğrendim. 
Arkadaşlar,
yapılması gereken, bu maddeyi derhâl madde metninden çıkarmak, mağdurları
çağırıp, diğer şirketleri çağırıp, onlarla bir veya birden fazla toplantı yapıp
doğru yolu bulmaktır.
Elbette
ki şirketler batmasın, elbette ki sanayi faaliyetlerine devam etsin. Kimse
böyle bir şey istemiyor ama o, devam etsin denirken “Bu alacaklı
vatandaşlarımızın alacaklarını silelim.” demek olmaz arkadaşlar. Bu, bırakın
hukuk devleti ilkesine, Anayasa’nın saydığım maddelerine aykırılığı, vicdana
aykırı arkadaşlar. (CHP ve HDP sıralarından alkışlar) Rica ediyorum, bu maddeyi
çıkaralım, oturalım yeni baştan alalım, herkesi mutlu edecek bir çözümü hep
birlikte bulalım. 
Saygılar
sunuyorum. (CHP, HDP ve İYİ PARTİ sıralarından alkışlar)
MAHMUT
TANAL (İstanbul) – Bu, Anayasa’ya aykırı Başkanım. Kişisel yasa yapılmaz ki!
MEHMET
MUŞ (İstanbul) –Sayın Başkan...
BAŞKAN
– Sayın Muş, buyurun.
IV.- AÇIKLAMALAR (Devam)
47.- İstanbul Milletvekili Mehmet Muş’un, İstanbul
Milletvekili Mehmet Akif Hamzaçebi’nin 128 sıra sayılı Kanun Teklifi’nin
43’üncü maddesiyle ilgili önerge üzerinde yaptığı konuşmasındaki bazı
ifadelerine ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; burada görüşülmekte
olan yasa teklifiyle alakalı, ilgili maddeyle alakalı çeşitli görüşler ortaya
konuluyor, konulabilir; bunlar her milletvekilinin kendi bakış açısından
değerlendirmeleridir. 
Meselenin
özeti şudur: Şimdi, bu şirketlerin hisseleri, özellikle bir tanesinin
hisselerinin yüzde 53’ü kaydileştirildi, borsada şu an işlem görüyor; bunun 72
bin ortağı var ve yüzde 53’ü kaydileştirmiş. Geri kalanlar, bu kaydileştirmeyle
alakalı madde iptal edildiği için kaydileştirme yarıda kesildi ve bu
vatandaşlarımızdan bir kısmı -belli bir avukat grubu var, özellikle bunlar bunu
takip ediyorlar- vekâlet verdiler ve davalar açıldı. 
(Mikrofon
otomatik cihaz tarafından kapatıldı) 
MEHMET
MUŞ (İstanbul) – Şimdi, şirketin açılan davaların tamamını ödeme gibi bir
imkânı yok; bu sefer, hissesini kaydileştiren vatandaşlarımızın -yüzde 53- ve
onun haricinde, herhangi bir dava açmayan vatandaşlarımızın tamamının hakkı
gitmiş olacak çünkü şirketin bunun altından kalkma imkân ve kabiliyeti yok.
Dolayısıyla vatandaşlarımız ellerindeki hisleri kaydileştirdikleri vakit hem
geri kalan yüzde 47’nin bu anlamda bir söz hakkı olacak hem de daha önce
kaydileştirmiş olan yüzde 53 elindeki hisseyi koruma imkânına kavuşacak ve
şirket faaliyetlerine devam edecek, faaliyetlerini sürdürecek; aksi takdirde,
hiçbir vatandaşımızın elinde hiçbir şey kalmayacak, sadece çok küçük bir
sayıda, daha önce dava açanların tahsil edeceği bir rakam ortaya çıkmış olacak.
Küçük bir grup mutlu oluyorken çok büyük bir kısım mutsuz ve elindeki bütün
imkânları da kaybetmiş duruma düşecek. Dolayısıyla madde bunu düzenlemekte ve
bu, yüzde 53’ü kaydileştirmiş olan vatandaşlarımızın hakkını hukukunu ve yüzde
47’nin de hakkını hukukunu korumaya yönelik bir düzenlemedir. 
(Mikrofon
otomatik cihaz tarafından kapatıldı) 
MEHMET
MUŞ (İstanbul) – Dolayısıyla biz, burada, bırakın birinin hakkını almayı,
aslında burada, bir ortaklık ilişkisinden hak sahibi olan vatandaşlarımızın
hakkını korumaya yönelik bir düzenleme getirdik. 
Genel
Kurula teşekkür ederim.
MEHMET
AKİF HAMZAÇEBİ (İstanbul) – Sayın Başkan…
BAŞKAN
– Sayın Hamzaçebi, buyurun. 
48.- İstanbul Milletvekili Mehmet Akif Hamzaçebi’nin,
128 sıra sayılı Kanun Teklifi’nin 43’üncü maddesinin metinden çıkarılarak
hakkaniyete, hukuka uygun düzenleme yapılması gerektiğine ilişkin açıklaması
MEHMET
AKİF HAMZAÇEBİ (İstanbul) – Teşekkür ederim Sayın Başkan. 
Ben
konuşmamda ifade ettim ama bir kez daha ifade etmekte yarar görüyorum. Önerimiz
şudur: Maddeyi çıkaralım, tarafları çağıralım Türkiye Büyük Millet Meclisi
olarak, dinleyelim, makul, akla uygun bir çözümü bulalım. Kimse “Şirket
batsın.” demiyor ama lütfen, rica ediyorum, on binlerce insanın hakkını da heba
etmeyelim, kimseye yedirmeyelim arkadaşlar. Bu, birkaç avukat meselesi
değildir; o avukatlar binlerce, on binlerce insanı temsil ediyor. Doğru yol
budur. Plan ve Bütçe Komisyonu, Bera Holding AŞ temsilcisini dinlerken
“KOMBASSAN mağdurları” olarak isimlendirdiğimiz on binlerce insanın
temsilcisini niye dinlememiştir? “Gelmediler.” Haber verdiniz de mi gelmedi?
Şirket nasıl geldi? Doğru olan, tarafları dinleyip hakkaniyete uygun, hukuka
uygun bir düzenlemeyi yapmaktır. 
Teşekkür
ederim. 
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Vedat Demiröz ve 97
Milletvekilinin Dijital Hizmet Vergisi Kanunu ile Bazı Kanunlarda ve 375 Sayılı
Kanun Hükmünde Kararnamede Değişiklik Yapılması Hakkında Kanun Teklifi (2/2312)
ile Plan ve Bütçe Komisyonu Raporu (S. Sayısı: 128) (Devam)
BAŞKAN
– Aynı mahiyetteki önergeleri oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
MAHMUT
TANAL (İstanbul) – Sayın Başkan…
BAŞKAN
– Sayın Tanal, katkı mı sağlayacaksınız?
MAHMUT
TANAL (İstanbul) – Evet, izin verirseniz Sayın Başkanım.
BAŞKAN
– Buyurun. 
IV.- AÇIKLAMALAR (Devam)
49.- İstanbul Milletvekili Mahmut Tanal’ın, kanunların
genel, eşit ve herkese uygulanabilir olması gerektiğine ilişkin açıklaması
MAHMUT
TANAL (İstanbul) – Teşekkür ederim Sayın Başkanım.
Şimdi
konu şu: Siz hukukçusunuz bildiğim kadarıyla. Neyi düşünüyoruz? Kanunların
genel olması, eşit olması, herkese uygulanabilir olması lazım. “Kişiye özgü
kanun yapılmaz.” deniliyor. Burada, Türkiye Büyük Millet Meclisi yani yasama
organı sadece KOMBASSAN’a özgü bir düzenleme yapıyor. Bu nedir? Anayasa’ya
karşı işlenen bir suçtur. Anayasa, kişilere özgü yasal bir düzenlemeyi
engelliyor. Aynı zamanda, yasama organının arkasına sığınılarak mevcut olan
mahkeme kararları uygulanamaz duruma sokuluyor. Bu, Parlamentonun dürüst
davranma ilkesine de aykırılık teşkil ediyor. Burada, her şeyden önce,
Parlamentonun düzgün, ahlaklı, kaliteli yasa yapması gerekir. Yani burada
kişiye özgü bir yasanın yapılması bizi aşiret devletlerine götürür. Sizden
istirham ediyorum, bu maddeyi geri çekin. 
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Vedat Demiröz ve 97
Milletvekilinin Dijital Hizmet Vergisi Kanunu ile Bazı Kanunlarda ve 375 Sayılı
Kanun Hükmünde Kararnamede Değişiklik Yapılması Hakkında Kanun Teklifi (2/2312)
ile Plan ve Bütçe Komisyonu Raporu (S. Sayısı: 128) (Devam)
BAŞKAN
– 43’üncü maddeyi oylarınıza sunuyorum: Kabul edenler… Kabul etmeyenler… Madde
kabul edilmiştir. 
KANİ
BEKO (İzmir) – Sayın Başkan…
BAŞKAN
– Sayın Beko, buyurun. 
IV.- AÇIKLAMALAR (Devam)
50.- İzmir Milletvekili Kani Beko’nun, kamuda 4/D
statüsünde çalışan üniversite mezunu işçilerin mağduriyetine ilişkin açıklaması
KANİ
BEKO (İzmir) – Sayın Başkan, değerli milletvekilleri; 4857 sayılı İş Kanunu’na
göre 4/D statüsünde çalışan daimî kadrodaki üniversite mezunu işçilerin,
kurumlarında yan yana çalıştıkları memur ve sözleşmeli çalışanlarla aynı
üniversitelerin aynı bölümlerinden mezun olmalarına ve aynı işleri yapmalarına
rağmen statü farkları bulunmaktadır. Üniversite mezunu işçiler tayin, nakil,
terfi, görevde yükselme ve imza yetkisi gibi özlük haklarından faydalanamamaktadırlar;
mesleki toplantılara, seminerlere, eğitimlere de katılamıyorlar. İşçiler
arasında başka bir kuruma tayin ve atama durumu olmadığından aile bütünlüğü
bozulmakta, anne ve babalarından, eşlerinden ve çocuklarından ayrı yaşayanlar
bulunmaktadır. Aynı iş yerlerinde çalışıp da aynı işleri yapan personel
arasında statü farkının olması ve bu statü farkından kaynaklı maddi ve manevi
kayıpların söz konusu olması hem iş barışını hem de iş verimini olumsuz bir
şekilde etkilemektedir. Üniversiteli işçilere…
(Mikrofon
otomatik cihaz tarafından kapatıldı) 
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Vedat Demiröz ve 97
Milletvekilinin Dijital Hizmet Vergisi Kanunu ile Bazı Kanunlarda ve 375 Sayılı
Kanun Hükmünde Kararnamede Değişiklik Yapılması Hakkında Kanun Teklifi (2/2312)
ile Plan ve Bütçe Komisyonu Raporu (S. Sayısı: 128) (Devam)
BAŞKAN
– Sayın milletvekilleri, yeni madde ihdasına dair bir önerge vardır. 
Mezkûr
önerge 6802 sayılı Gider Vergileri Kanunu’na yeni bir geçici madde eklenmesini
öngörmektedir. Söz konusu kanunda ise görüştüğümüz teklifin 9’uncu maddesinde
değişiklik yapılmaktadır. Dolayısıyla yeni madde ihdasına dair önergenin
teklifin 9’uncu maddesinden sonra verilmesi ve işleme alınması gerekirdi ancak
görüşmeye katılan siyasi parti gruplarından bu hususta bir itiraz olmaması
nedeniyle, emsal teşkil etmemek üzere, önergeyi işleme alıyorum. 
Şimdi,
önergeyi okutup Komisyona soracağım, Komisyon önergeye salt çoğunlukla -16 üyesiyle-
katılırsa önerge üzerinde, bir madde olarak görüşme açacağım, Komisyonun salt
çoğunlukla katılmaması hâlinde ise önergeyi işlemden kaldıracağım. 
Önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 128 sıra sayılı Kanun Teklifi’ne çerçeve 43’üncü maddeden sonra gelmek
üzere aşağıdaki maddenin eklenmesini ve diğer maddelerin buna göre teselsül
ettirilmesini arz ve teklif ederiz. 
“MADDE
44- 6802 sayılı Kanuna aşağıdaki geçici madde eklenmiştir.
‘GEÇİCİ
MADDE 3- Bu Kanunun 34 üncü maddesinde yer alan konaklama vergisi oranı
31/12/2020 tarihine kadar %1 olarak uygulanır.’”
 Cahit
Özkan Muhammed Levent Bülbül Mehmet Doğan Kubat
 Denizli Sakarya İstanbul
 Şeyhmus
Dinçel Selim Gültekin Erol Kavuncu
 Mardin Niğde Çorum
 Ramazan
Can Yavuz Ergun
 Kırıkkale Niğde
BAŞKAN
– Sayın Komisyon, önergeye salt çoğunlukla katılıyor musunuz?
PLAN
VE BÜTÇE KOMİSYONU BAŞKANI LÜTFİ ELVAN (Mersin) – Sayın Başkan, salt
çoğunluğumuz vardır, önergeye katılıyoruz. 
BAŞKAN
– Komisyon önergeye salt çoğunlukla katılmış olduğundan, önerge üzerinde yeni
bir madde olarak görüşme açıyorum. 
Söz
isteyen? Yok. 
Yeni
maddeyi oylarınıza sunuyorum: Kabul edenler… Kabul etmeyenler… Yeni madde kabul
edilmiş ve teklife yeni bir madde eklenmiştir.
Herhangi
bir karışıklığa mahal vermemek için bundan sonra maddeler üzerindeki önerge
işlemlerine mevcut sıra sayısı metnindeki madde numaraları üzerinden devam
edilecek, kanun yazımı esnasında madde numaraları teselsül ettirilecektir.
Sayın
milletvekilleri, yeni madde ihdasına dair bir önerge daha vardır. Önergeyi
okutup Komisyona soracağım, Komisyon önergeye salt çoğunlukla katılırsa önerge
üzerinde yeni bir madde olarak görüşme açacağım, Komisyonun salt çoğunlukla
katılmaması hâlinde ise önergeyi işlemden kaldıracağım.
Şimdi
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 128 sıra sayılı Kanun Teklifi’ne çerçeve 43’üncü maddeden sonra gelmek
üzere aşağıdaki maddenin eklenmesini ve diğer maddelerin buna göre teselsül
ettirilmesini arz ve teklif ederiz. 
“Madde
45- 11/7/2019 tarihli ve 7183 sayılı Türkiye Turizm Tanıtım ve Geliştirme
Ajansı Hakkında Kanunun 3 üncü maddesinin beşinci fıkrasında yer alan
“temsilcisi” ibareleri “Başkanı” şeklinde ve “temsilcilerinden” ibaresi
“Başkanlarından” şeklinde değiştirilmiştir.”
 Mehmet
Muş Muhammed Levent Bülbül Mehmet Doğan Kubat
 İstanbul Sakarya İstanbul
 Cahit
Özkan Abdullah Güler Yusuf Başer
 Denizli İstanbul Yozgat
BAŞKAN
- Sayın Komisyon, önergeye salt çoğunlukla katılıyor musunuz?
PLAN
VE BÜTÇE KOMİSYONU BAŞKANI LÜTFİ ELVAN (Mersin) - Sayın Başkan, salt
çoğunluğumuz vardır, katılıyoruz.
BAŞKAN
- Komisyon önergeye salt çoğunlukla katılmış olduğundan önerge üzerinde yeni
bir madde olarak görüşme açıyorum.
Söz
isteyen? Yok.
Yeni
maddeyi oylarınıza sunuyorum: Kabul edenler… Kabul etmeyenler… Yeni madde kabul
edilmiş ve teklife yeni bir madde eklenmiştir.
Herhangi
bir karışıklığa mahal vermemek için bundan sonra maddeler üzerindeki önerge
işlemlerine mevcut sıra sayısı metnindeki madde numaraları üzerinden devam
edilecek, kanun yazımı esnasında madde numaraları teselsül ettirilecektir.
44’üncü
madde üzerinde aynı mahiyette 3 önerge vardır, önergeleri birlikte işleme
alacağım.
Türkiye Büyük Millet Meclisi Başkanlığına
Görüşülmekte
olan 128 sıra sayılı Kanun Teklifi’nin 44’üncü maddesinin kanun teklifi
metninden çıkarılmasını arz ve teklif ederiz.
 Ömer
Faruk Gergerlioğlu Serpil Kemalbay Pekgözegü Abdullah Koç
 Kocaeli İzmir Ağrı
 Murat
Çepni Semra Güzel Hüda Kaya
 İzmir Diyarbakır İstanbul
Aynı
mahiyetteki diğer önergenin imza sahipleri:
 Ayhan
Erel  Ümit Beyaz  Mehmet Metanet Çulhaoğlu 
 Aksaray
 İstanbul  Adana 
 Enez
Kaplan Dursun Ataş  Orhan Çakırlar
 Tekirdağ Kayseri
 Edirne
Aynı
mahiyetteki diğer önergenin imza sahipleri:
 Mehmet
Bekaroğlu  Cavit Arı  Emine Gülizar Emecan
 İstanbul
 Antalya  İstanbul
 Kamil
Okyay Sındır  Ulaş Karasu  Bülent Kuşoğlu
 İzmir
 Sivas  Ankara
 Abdüllatif
Şener
 Konya
BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ ABDULLAH NEJAT KOÇER (Gaziantep) – Önergelere
katılamıyoruz Sayın Başkan. 
BAŞKAN
– Aynı mahiyetteki önergeler hakkında söz isteyen Ağrı Milletvekili Abdullah
Koç.
Buyurun
Sayın Koç. (HDP sıralarından alkışlar) 
ABDULLAH
KOÇ (Ağrı) – Sayın Başkan, sayın milletvekilleri; 44’üncü maddeyle Toprak
Mahsulleri Ofisinin faaliyet alanına giren tarımsal ürünlerin ithalatının İhale
Kanunu’na bağlı olmaktan çıkarılması üzerine söz almış bulunmaktayım. 
Değerli
arkadaşlar, yine karşımızda bir torba yasa, yine birden fazla alanı ilgilendiren
konuda bir kanun teklifi. 
Değerli
arkadaşlar, dünkü konuşmamda başka bir konuyu dile getirmiştim,
üniversitelilerin genel durumuyla ilgili bir söz almıştım. Bugün kaldığım
yerden devam etmek istiyorum. 
Değerli
arkadaşlar, Anayasa 130’ncu maddede, üniversitelerin bilimsel araştırma yapmak
ve insanlığa hizmet amacıyla kanunla kurulacağına ilişkin diye bir hükmümüz var
ve bu şekilde devam ediyor. “Üniversiteler ile öğretim üyeleri ve yardımcıları
serbestçe her türlü bilimsel araştırma ve yayında bulunabilirler.” diye
maddenin diğer fıkralarında bir hüküm daha var ancak bu madde böyle ihdas
edildikten sonra hemen arkasından gelen “ancak” kelimesiyle bu mevcut olan
özgür bir şekilde araştırma anlayışı yeniden olumsuzlanmaktadır. 
Değerli
arkadaşlar, burada, işte tam da burada sorun başlıyor. Üniversiteler, sözüm
ona, bilimin üretildiği, eleştirel yaklaşımın yapıldığı kurumlar olarak
bilinmektedir ancak son günlerde üniversiteler de yine başka birtakım saldırı
olaylarıyla maalesef gündeme gelmektedir. Üniversitelerde radikal eleştiri
yapma, olaylara ilişkin korkusuzca bilimsel çalışma olanağı ne yazık ki
kalmamıştır. Üniversiteler, dogmatik bilgilerin saklandığı alanlar hâline
getirilmiştir; bu yüzden ilerici, statükocu paradigmayı yıkıcı, insanlık
yararına olabilecek düşünce üretiminden ne yazık ki uzaktır. Bu tür eleştirel
ve bilimsel olabilecek olan üretimler bu kurumların dışında vücut bulmaktadır.
Yani başka bir anlatımla, resmî ideoloji ve resmî tarih üreten bu yüksek lise
durumundaki kurumlar, ülkenin daha da karanlık bir döneme girmesine ne yazık ki
kaynaklık etmektedir. 
Bilimlerin
tam tersine üniversiteler özgür düşüncenin, eleştirel düşüncenin ve resmî
ideolojiye yönelik eleştirilerin boğulduğu alanlar hâline getirilmiştir.
Türkiye'nin durumuna bir bakar mısınız değerli arkadaşlar? “Barış olsun.” demek
bile üniversiteden bir kovulma sebebi sayıldı ve on yıla yakın bir cezayla
karşı karşıya kaldı hocalar. 
Son
günlerde yine üniversitelerden çeşitli saldırı haberleri geliyor. Ankara
Üniversitesi ve Türk Tarih Kurumu tarafından Siyasal Bilgiler Fakültesinde
düzenlenen Türkiye'nin Modernleşme Süreci ve Mekteb-i Mülkiye Sempozyumu’na
fakültede okuyan öğrenciler ne yazık ki alınmadı ve bu öğrenciler, özel
güvenlik görevlilerinin coplarla saldırısına uğradı. Bu sırada başka grup
öğrenciler de bu öğrencilere saldırdılar değerli arkadaşlar.
Üniversiteler,
bir ülkenin minyatür bir demokrasi aynasıdır, geleceğe olan bakışının da
yansımasıdır değerli arkadaşlar. Peki, Türkiye’deki tablo ne düzeydedir?
Türkiye’deki tablo şöyle: Üniversiteler “YÖK” diye bir kurumun denetimine
alınmıştır. Sözüm ona rektör seçimleri yapılıyor, en az oy alan veya seçime
dahi katılmayanlar rektör atanıyor. Ağzını açan öğretim elemanları ne yazık ki
dışarı atılıyor. Muhalif olan üniversitenin öğrencileri dahi sempozyumlara
alınmıyor. Üniversiteleri irade değil kayyumcu zihniyet yönetiyor.
Üniversitelerdeki kürsülerin, resmî ideolojinin çizgisinden çıkmadıkları ve
çıkmalarının da mümkün olmadığı görülüyor. Üniversiteler, akademik ve ilerici mirası
hiçe saymakta ve saymaya devam ediyor. Akademik anlamda YÖK eliyle kıyımlar
gerçekleştiriliyor. Polis ablukası kampüslerde devam ediyor. Üniversiteler,
bilimsel üretimde dünya sıralamasında ne yazık ki en alt sırada yer alıyor.
İşte, özgür bilimin üretildiği kurumun genel fotoğrafı bu değerli arkadaşlar. 
Değerli
arkadaşlar, Türkiye’deki antidemokratik uygulamaların birbirinden bağımsız
olmadığı bir gerçektir. Bir bütün olarak üniversiteler, siyasi partiler ve
özellikle yasalar, Terörle Mücadele Yasası ve bütün bu yasalara kaynaklık eden
Anayasa’nın tümden ve radikal bir şekilde değişikliğinden başka çare
kalmamıştır. 
Teşekkür
ediyorum değerli arkadaşlar. (HDP sıralarından alkışlar)
BAŞKAN
– Aynı mahiyetteki önergeler hakkında söz isteyen Kayseri Milletvekili Dursun
Ataş. 
Buyurun
Sayın Ataş. (İYİ PARTİ sıralarından alkışlar) 
DURSUN
ATAŞ (Kayseri) – Sayın Başkan, değerli milletvekilleri; görüşülmekte olan 128
sıra sayılı Kanun Teklifi’nin 44’üncü maddesi üzerine İYİ PARTİ Grubu adına söz
almış bulunuyorum. Genel Kurulu saygıyla selamlıyorum. 
Değerli
milletvekilleri, ilgili kanun teklifi maddesiyle Toprak Mahsulleri Ofisi Genel
Müdürlüğünün ithalat yoluyla yapacağı tarımsal ürün alımları ve buna ilişkin
hizmet alımları, 4734 sayılı Kamu İhale Kanunu kapsamı dışında bırakılmaktadır.
Bu vesileyle Kamu İhale Kanunu’na biraz değinmek istiyorum. 4734 sayılı Kamu
İhale Kanunu sürekli değiştirilerek ve yeni yeni istisna maddeleri eklenerek
âdeta içi boşaltıldı. Bilindiği üzere, İhale Kanunu’ndaki en son istisna,
alfabenin en son harfi “z”yle getirilmişti ve Merkez Bankası Kanunu’nda
verilmişti. Alfabenin harfleri kalmadı, bitti; bundan sonra istisna gelmez
dediğimiz anda, yeni bir istisna getirilerek, yeni bir mevzuat geliştirilerek
(aa) bendi de eklendi. Bugüne kadar Kamu İhale Kanunu’yla alakalı 24 adet kanun
çıkarılarak, 193 defa kanun maddesi değiştirilerek kanun delinmiştir. Kamu
İhale Kanunu’nda yapılan bu istisnai değişiklikler iktidarın hoşuna gitmiş
olacak ki sürekli değişiklik yapma gereği hissetmişler. Madem ihale kurallarına
uymayacaksınız, yasayı kaldıralım gitsin. 
Değerli
milletvekilleri, yasa teklifiyle Toprak Mahsulleri Ofisi ihale mevzuatı dışına
çıkarılmak isteniyor. İktidar, karar verme ve uygulama konusunda hızlı hareket
edebilmek için bu yasayı çıkardığını söylüyor. Bu söylemler bize hiç yabancı
gelmiyor. Nitekim Cumhurbaşkanlığı hükûmet sistemine geçiş sırasında da aynı
şeyleri söyleyerek o zaman da şimdiki mevcut sistemi öve öve bitiremeyip yeni
sistemin ülkemizi refaha ulaştıracağını çokça dile getirdiler. Ve geldiğimiz
noktada üretimde kendi kendine yetemeyen, tarımda dışa bağımlı, işsizlikte
rekor kıran, geçim sıkıntısı yüzünden ailelerin ve gençlerin yok olduğu,
milletin değil birkaç ailenin istikbaline çalışan bir ülke konumuna geldik. Nasıl
ki yönetim sisteminde yaptığınız değişiklikler ülkemizi felakete doğru
sürüklüyorsa bu çıkardığınız kanunlar da çiftçimizi ve esnafımızı felakete
doğru sürükleyecektir.
Değerli
milletvekilleri, Toprak Mahsulleri Ofisi bu ayrıcalıklı madde sayesinde soğan,
patates, domates gibi her türlü tarımsal ürünü dilediği anda ithal edecektir.
Bunun sonucunda çiftçilerimiz, ithal ürünlerle rekabet edemeyeceği için
üretimden çekilecektir.
Biliyorsunuz
ki çiftçimizin, hayvancımızın hâli perişan ve zor durumda. Ekonomik krizi en
derinden hisseden ve yerli üretimde etkisi üst seviyede olan çiftçilerimiz
tarıma dayalı sanayinin bitmesi, devletin fabrikalarının özelleşmesi,
ekilebilir arazilerin imara açılması; akaryakıt, gübre, ilaç, tohum, elektrik
gibi girdilerin peş peşe zamlanması nedeniyle üretim yapamaz hâle gelmiştir. 
AKP
iktidara geldiğinde Türkiye tarımda ihracatçı bir ülke durumundayken bugün
tarımda ve hayvancılıkta ithalatçı bir ülke hâline gelmiştir. Fıstık, fındık,
üzüm, kayısı ve narenciye dışında her şeyi ithal ediyoruz. Son on altı yılda
tarımda ithalata 185 milyar dolar para ödemişiz. Çünkü Türkiye’de tarım
alanları son on altı yıl içerisinde 26,5 milyon hektardan 23 milyon hektar
alana düşmüştür. Bir başka deyişle 3,5 milyon hektar tarım alanı betonlaşmış,
yok olmuştur; TOKİ evleri yapılmış, tarım alanları amacı dışına çıkarılmıştır.
Tarımsal desteğe kanunda yer verilen, ayrılması gereken zorunlu ödenekler
hiçbir zaman tam olarak verilmemiştir. 
Bu
yanlış politikalar sonucunda ülkemizde çiftçilerimiz bankalara, kooperatiflere
borcunu ödeyemez, üretim yapamaz hâle gelmiştir. Ama siz şimdi diyorsunuz ki:
“Toprak Mahsulleri Ofisine koşulsuz ithalat yetkisi verelim.” Unutulmamalıdır
ki gıdasını üretemeyen ülke bağımsız olamaz.
Saygılarımla.
(İYİ PARTİ sıralarından alkışlar) 
BAŞKAN
– Aynı mahiyetteki önergeler hakkında konuşmak isteyen, Sivas Milletvekili Ulaş
Karasu.
Buyurun.
(CHP sıralarından alkışlar) 
ULAŞ
KARASU (Sivas) – Sayın Başkan, değerli milletvekilleri; Dijital Hizmet Vergisi
Kanunu ile Bazı Kanunlarda Değişiklik Yapılması Hakkında Kanun Teklifi’nin
44’üncü maddesi üzerinde söz almış bulunmaktayım. Genel Kurulu saygıyla
selamlıyorum.
Değerli
arkadaşlar, kanun teklifinin adı “Dijital Hizmet Vergisi” ama teklifin 44’üncü
maddesinde ise Toprak Mahsulleri Ofisinin tarımsal ürünlerin ithalatında Kamu
İhale Kanunu’ndan istisna tutulması teklif ediliyor. Kanun teklifinin adı
farklı, maddelerinin içeriği farklı. Bu ne perhiz bu ne lahana turşusu! Yani
her konuda olduğu gibi burada da şeffaflıktan, hesap verebilirlikten kaçmak
için yol arıyorsunuz. 
Geçen
yıl 82 milyonu soğana, bibere, patatese muhtaç eden; vatandaşı tanzim satış
kuyruklarına sokan AKP iktidarı şimdi çıkmış diyor ki: “Biz vatandaş neyi ne
kadar tüketir hesaplayamıyoruz. TMO’ya yetki verelim, istediği zaman ithalat
yapsın.” Yani neresinden tutarsanız tutun elinizde kalan bir madde. 
TMO’nun
duvarında “Ofis çiftçinin kara gün dostudur.” yazar. Siz gelene kadar
Anadolu’da Toprak Mahsulleri Ofisi çiftçinin umuduydu, sıkıntıya girdiğinde
çiftçinin dostuydu. Çiftçi ürününü piyasaya satamazsa TMO’ya verirdi, elinde
ürünü kalmazdı. TMO çiftçinin buğdayını, arpasını, yulafını, pirincini,
nohudunu, mercimeğini, fasulyesini satın alır; kâr amacı gütmez, piyasayı
dengeler, bu ürünlerin satışını sağlardı. Sizler Anadolu’daki TMO’ları kapatıp
“lisanslı depoculuk” diye bir sistem kurdunuz. Şimdi de TMO’ya “Türk
çiftçisinin ürettiği ürünü satın alma, Rus çiftçisinin, Amerikan çiftçisinin,
Kanada çiftçisinin ürününü satın al.” diyorsunuz. Yahu, siz zaten on yedi yıldır
yürüttüğünüz politikalarla ülkeyi ithalat bağımlısı hâle getirdiniz, hâlâ neyin
yetkisini istiyorsunuz?
Bakın,
2002 yılında Türkiye’de tarımın gayrisafi yurt içi hasıladaki payı yüzde 10,27.
2018 yılında kaç, biliyor musunuz? Yüzde 5,82. 2002 yılında tarım sektörünün
toplam istihdamdaki payı yüzde 36, 2018 yılında yüzde 18,64. 2003 yılında 2
milyon 765 bin kişi Çiftçi Kayıt Sistemi’ndeymiş, bugün bu sayı 2 milyon 103
bin; aradaki fark bir Sivas ediyor. Koca bir kent kadar insanı tarımdan,
üretimden, topraktan uzaklaştırdınız.
Daha
bitmedi, Tarım Kanunu’nun 21’inci maddesine göre 2006 yılından bu yana
çiftçilere destekleme olarak 270 milyar lira ödemeniz gerekiyordu ama çiftçiye
ödenen para 118 milyar, anayasal hakkın yarısı bile değil. Bu iktidarın çiftçiye
152 milyar lira borcu var. Peki, bu 152 milyar nerede? Ben nerede olduğunu
söyleyeyim: 2003-2019 yılları arasında pamuk ithalatına 21 milyar 694 milyon
dolar, soya ithalatına 11 milyar 70 milyon dolar, buğday ithalatına 15 milyar
613 milyon dolar, mısır ithalatına 4 milyar 238 milyon dolar, ayçiçeği
ithalatına 5 milyar 68 milyon dolar, mercimek ithalatına 2 milyar 300 milyon
dolar ödemişiz. Sadece şu 6 tarım ürününe 61 milyar dolar vereceğinize yerli
üreticimizi doğru düzgün destekleseydiniz bugün tarımda dışa bağımlı bir ülke
olmaz ve bu kanun teklifini görüşmüyor olurduk.
Yıllarca
yaptığınız yanlışın faturasını yine halka ödetme peşindesiniz. Bu teklif ne
çiftçinin yarasına merhem olur ne de pazardaki yangını söndürür; bu teklif
sadece üç beş yandaşı ihya eder, o kadar. 
Bakın,
çiftçi boğazına kadar borca batmış, siz hâlâ ithalat derdindesiniz. 2018 yılı
itibarıyla çiftçinin bankalara olan borcu 116 milyar TL. Buna mazot borcu,
gübre borcu, ekipman borcu, tohum borcunu da eklediğinizde ortaya çıkan rakam
160 milyar TL. Çiftçi isyan ediyor “Borcumu ödeyemiyorum.” diyor. Ziraat
Bankası eliyle futbol kulüplerinin borcunu sildiniz, yandaşlara yapılandırma
getirdiniz, yetmedi, gittiniz gazete aldınız. “En azından faizleri silin,
borcumu yapılandırın.” diyorlar, iktidardan ses yok; aynı taleple kanun teklifi
veriyoruz, ses yok ama iş ithalata gelince; iş memurun, çiftçinin, işçinin
cebindeki son kuruşu hortumlamaya gelince; iş vatandaşların dinî duygularını
istismar eden KOMBASSAN’ı, YİMPAŞ’ı kurtarmaya gelince 98 vekil bir araya gelip
kanun teklifi hazırlıyorsunuz. 
Burada
iktidar milletvekillerine sesleniyorum: Alın terinden ve emeğinden başka bir
sermayesi olmayan çiftçimizin kaderiyle ve ülkemizin geleceğiyle oynamaktan
vazgeçin.
(Mikrofon
otomatik cihaz tarafından kapatıldı)
BAŞKAN
– Buyurun toparlayın.
ULAŞ
KARASU (Devamla) – Milyonlarca vatandaşımızın mağduriyetinin vebali sizin
omuzlarınızda. İki gün sonra milletvekilliği biter ama siz bu vebalin, bu
günahın altından kalkamazsınız.
Genel
Kurulu saygıyla selamlıyorum. (CHP sıralarından alkışlar)
BAŞKAN
– Aynı mahiyetteki önergeleri oylarınıza sunuyorum: Kabul edenler… Kabul
etmeyenler… Önergeler kabul edilmemiştir.
44’üncü
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
Sayın
Durmuşoğlu…
IV.- AÇIKLAMALAR (Devam)
51.- Osmaniye Milletvekili Mücahit Durmuşoğlu’nun, 24
Kasım Öğretmenler Günü’ne ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
Kutsal
olduğu kadar mesuliyeti de yüksek bir mesleği icra eden, yurdumuzun her
köşesinde fedakârca çalışan, en zorlu şartlarda dahi mesleklerini sevgi ve
özveriyle yerine getiren öğretmenlerimizin 24 Kasım Öğretmenler Günü’nü
kutluyorum. İlim ve bilgide üstünlüğü kaybeden bir milletin kendini geliştirmesi
ve refah seviyesini yükseltmesinin imkânsız olduğu bilinciyle Cumhurbaşkanımız
Sayın Recep Tayyip Erdoğan önderliğinde eğitime verdiğimiz önem her zaman ilk
sırada yer aldı ve almaya devam edecektir. Milletin ilim, irfan ve bilgi
kaynağı olan tüm öğretmenleri sevgi ve saygıyla selamlıyor; başta Mustafa Kemal
Atatürk olmak üzere görevi başında şehit düşmüş eğitimcilere, ahirete irtihal
eden tüm öğretmenlerimize Allah’tan rahmet diliyor; emekli olmuş
öğretmenlerimizin de sağlıklı, hayırlı, huzurlu ve uzun ömürler geçirmelerini
diliyor, Genel Kurulu saygıyla selamlıyorum. 
BAŞKAN
– Sayın Şahin…
52.- Hatay Milletvekili Suzan Şahin’in, ihracatımızda
önemli paya sahip olan Hatay ilinin ve bölge ekonomisinin yeterince
desteklenmediğine ilişkin açıklaması
SUZAN
ŞAHİN (Hatay) – İhracatımız içerisinde önemli bir paya sahip Hatay’ın 2018 yılı
ihracatı bir önceki yıla göre yüzde 22’lik artışla Türkiye ortalamasına oranla
büyük bir başarıya imza atmıştır. Dikkat çekici ekonomik potansiyele ve
avantajlara sahip Hatay, ne yazık ki yeterli ilgiyi görmemekte, bölge ekonomisi
yeterince desteklenmediği için işsizlik hızla artmakta, 500 bini aşkın
mülteciyi de ağırlamaktadır. 
İskenderun
Serbest Bölgesi kurularak üretimi desteklemek ve ihracat potansiyelini
artırarak bölge ekonomisinin geliştirilmesi, istihdam ve yatırım kapasitesinin
artırılması gerekmektedir. Amanos Tüneli derhâl açılmalı, Hatay 5’inci teşvik
bölgesine alınmalı, 1956 yılında Bakanlar Kurulu kararıyla serbest bölge ilan
edilme sözü verilen İskenderun artık fiilî serbest bölge yapılmalıdır.
İskenderun’da lojistik köy kurulması acil ihtiyacımızdır. 
Çağrımızı
yineliyoruz: Hatay en yüksek vergi veren 7’nci il, yatırımda en sonlarda.
Hataylıdan topladığınız vergiyi Hataylılara verin. 
BAŞKAN
– Sayın Gergerlioğlu? Yok. 
Sayın
Kabukcuoğlu…
53.- Eskişehir Milletvekili Arslan Kabukcuoğlu’nun,
iktidarı Batman ili İluh Deresi’nin başta petrol atıkları olmak üzere sınai,
tarımsal ve evsel atıklar yüzünden mikrop yuvasına dönüşmesi nedeniyle gerekli
önlemleri alarak ıslah çalışması yapmaya davet ettiğine ilişkin açıklaması
ARSLAN
KABUKCUOĞLU (Eskişehir) – Teşekkür ederim Sayın Başkanım. 
31
Ekim 2006 tarihinde Batman İluh Deresi’nin taşması sonucu yaşanan sel
felaketinde 11 vatandaşımız hayatını kaybetmiştir. Aynı zamanda, gerekli
denetimlerin yapılması ve çevre kirliliğini önlemek için hiçbir çalışmanın
yapılmadığı İluh Deresi, başta petrol atıkları olmak üzere sınai, tarımsal ve
evsel atıklar yüzünden hastalık ve mikrop yuvasına dönüşmüştür. Dere bölgesinde
yaşayan 50 binden fazla Batmanlı vatandaşımızın yaşamı ve halk sağlığı risk
altındadır. Vatandaşlarımızın bizlere ilettiği bu sorunun bir an önce çözülmesi
ve 2006 yılındaki felaketin tekrardan yaşanmaması için iktidarı gerekli
önlemleri almaya ve ıslah çalışmalarını yapmaya davet ediyorum. 
Teşekkür
ederim. 
BAŞKAN
– Sayın Fendoğlu…
54.- Malatya Milletvekili Mehmet Celal Fendoğlu’nun,
sağlık lisesi mezunu hemşirelerin atama beklediğine ilişkin açıklaması
MEHMET
CELAL FENDOĞLU (Malatya) – Teşekkür ederim Başkanım. 
Sağlık
lisesi mezunu hemşirelerimiz atama beklemektedir. Geçtiğimiz yıllarda lise
mezunu hemşirelerimizin alımı, lisans mezunlarının üçte 1’i kadarıyken 2018
yılı itibarıyla on sekizde 1 oranına kadar düşmüştür. Cumhurbaşkanımız Sayın
Recep Tayyip Erdoğan 23 Mayıs 2019 tarihinde sağlık çalışanlarıyla bir araya
geldiği iftar yemeğinde Sağlık Bakanımıza talimat verdiğini, lise mezunu
hemşirelerimizin atamalarla ilgili problemlerini yakından bildiğini ve en kısa
zamanda çözüme kavuşturacağını, sağlık lisesi mezunu hemşirelerin de yeni
atanacak hemşire kapsamı içine alınacağını, böylelikle hasta başına düşen
hemşire sayısının artırılacağını vurgulamıştı. Lise mezunu 110 bin hemşiremiz
Sağlık Bakanlığından bu müjdeli haberi beklemektedir. 
Teşekkür
ederim. 
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Vedat Demiröz ve 97
Milletvekilinin Dijital Hizmet Vergisi Kanunu ile Bazı Kanunlarda ve 375 Sayılı
Kanun Hükmünde Kararnamede Değişiklik Yapılması Hakkında Kanun Teklifi (2/2312)
ile Plan ve Bütçe Komisyonu Raporu (S. Sayısı: 128) (Devam)
BAŞKAN
– 45’inci madde üzerinde 3 önerge vardır. İlk okutacağım 2 önerge aynı
mahiyettedir, bu önergeleri birlikte işleme alacağım. 
Önergeleri
okutuyorum: 
Türkiye Büyük Millet Meclisi
Başkanlığına
Görüşülmekte
olan Dijital Hizmet Vergisi Kanunu ile Bazı Kanunlarda ve 375 Sayılı Kanun
Hükmünde Kararnamede Değişiklik Yapılması Hakkında Kanun Teklifi’nin 45’inci
maddesinin teklif metninden çıkarılmasını arz ve teklif ederiz. 
 Ayhan
Erel Mehmet Metanet Çulhaoğlu Orhan Çakırlar
 Aksaray Adana Edirne
 Ümit
Beyaz Behiç Çelik
 İstanbul Mersin
Aynı
mahiyetteki diğer önergenin imza sahipleri: 
 Mehmet
Bekaroğlu Cavit Arı Bülent Kuşoğlu 
 İstanbul Antalya Ankara
 Emine
Gülizar Emecan  Kamil Okyay Sındır Abdüllatif Şener
 İstanbul İzmir Konya

BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın
Başkan. 
BAŞKAN
– Aynı mahiyetteki önergeler hakkında söz isteyen, Mersin Milletvekili Behiç
Çelik. 
Buyurun
Sayın Çelik. (İYİ PARTİ sıralarından alkışlar)
BEHİÇ
ÇELİK (Mersin) – Sayın Başkan, değerli milletvekilleri; 128 sıra sayılı Kanun
Teklifi’nin 45’inci maddesi için vermiş bulunduğumuz değişiklik önergesi
üzerine söz almış bulunuyorum. Bu vesileyle Genel Kurulu saygıyla selamlıyorum.

24
Kasım Öğretmenler Günü’nü bu vesileyle kutluyorum. Elleri öpülesi
öğretmenlerimizi de saygıyla anıyorum. 
Değerli
arkadaşlar, yeni bir vergilendirmeyle, yeni bir mali yükle karşı karşıyayız.
Yeni vergi kanunları genellikle olağanüstü şartların bir eseri olarak doğar.
Burada, yakın geçmişte, özel tüketim vergisi, 1999 yılı Marmara depreminin
yarattığı yıkımı telafi amacıyla 57’nci Hükûmet tarafından yürürlüğe konulmuştu.
Ne var ki müteakip AKP hükûmetleri, ÖTV’nin feshini sağlama yerine gelir
vergisi, katma değer vergisi, kurumlar vergisi gibi bunu da sürdürmeye karar
vermiş gözüküyor. Bu da hiç insani değil, ahlaki değil, vicdani değil. Geniş
toplum kesimleri aşırı vergilemeden ve vergi adaletsizliğinden yakınmaktadır.
Vergide ülkemizin en önemli açmazlarından biri de dolaylı vergilerin dolaysız
vergilere göre neredeyse 2 kat daha fazla olmasıdır. Bu da vergi
adaletsizliğine işaret etmektedir. Katma değer vergisinin yüzde 60’ları geçtiği
bir ülkede vergi adaletinden bahsetmek mümkün değildir.
Değerli
milletvekilleri, bu torba kanun teklifi sadece yeni vergileri içermemektedir;
kapsamına aldığı vergi kanunlarında değişiklikleri, 193 sayılı Gelir Vergisi ve
Vergi Usul Kanunlarında değişiklikleri, 4749 sayılı Kamu Finansmanı ve Borç
Yönetimi Kanunu’nda değişiklikleri, SGK düzenlemelerini, sigortacılık işlerini,
Elektrik Piyasası düzenlemeleri ile Maliye denetim birimlerine ilişkin
düzenlemeleri kapsamaktadır. Konumuz olan 45’inci maddeyle, 4734 sayılı Kamu
İhale Kanunu’nun 4’üncü maddesinin beşinci fıkrasının ikinci cümlesine “yapım
işleri”nden sonra gelmek üzere “Devlet Malzeme Ofisi Genel Müdürlüğünün
idareler adına gerçekleştireceği taşıt alımı, taşıt kiralama, akaryakıt alımı
ile ilaç, tıbbi malzeme ve tıbbi cihaz alımlarında” ibaresi getiriliyor. İlave
olarak alımlarda uygulanacak usul ve esasları Devlet Malzeme Ofisi Genel
Müdürlüğünün belirleyeceği hüküm altına alınıyor. 
Kamu
kurum ve kuruluşlarında israfın diz boyu olduğu bir dönemde kamu kaynaklarının
verimli kullanılmasının geçerliliği ortadadır ancak artık bunlar
gözetilmemekte, kurumlardaki yüzyıllar içinde oluşmuş teamüller yerle bir
edilmekte, hizmet alımları ve yatırımların alım ve ihale işlerinde istisna hükümleri
çoğaltılmaktadır. Öyle bir hedefe doğru gidiyoruz ki istisnalar genelleşmiş
oluyor; bu, hayra alamet değildir. Devlet Malzeme Ofisinin kurumlar adına
yapacağı taşıt alımları, kiralaması, akaryakıt alımı ile ilaç ve tıbbi malzeme,
tıbbi cihaz alımları kanunda geçen parasal limitin, 13 milyon Türk lirasının
uygulanmamasını getirmiş oluyor. Böylece, ihtiyaçların fazlalaştırılması
yoluyla azami ölçüde fiyat avantajının sağlanması da hedeflenmiş oluyor.
Değerli
milletvekilleri, her zaman ifade ettiğimiz gibi, kanun yapma tekniğinden, temel
adalet ve genellik ilkelerinden yoksun olarak hazırlanmış olan bu teklif,
zorluklar içerisinde geçimini sağlamaya çalışan vatandaşlarımızın belini
kıracak mahiyettedir.
İYİ
PARTİ, vatandaşının üstün çıkarlarının tersine olan hukuki düzenlemelere
katılmaz, geçim zorluğundan intiharların yaşandığı bir ortamda zaten böyle bir
teklifi Genel Kurula sunmaz; hayatı daha yaşanabilir kılmak için adil
vergilemeyi ancak gündeme getirir. İYİ PARTİ, EYT’lileri korur, memuru korur,
esnafı korur, tüccarı korur.
Sonuç
olarak, kısaca, bu torba kanun zulümdür. 
(Mikrofon
otomatik cihaz tarafından kapatıldı)
BAŞKAN
– Buyurun. 
BEHİÇ
ÇELİK (Devamla) – Bu vesileyle, sonuç olarak önerge teklifimizin kabulünü
diler, saygılar sunarım.
Teşekkür
ederim. (İYİ PARTİ sıralarından alkışlar)
BAŞKAN
– Aynı mahiyetteki önerge hakkında söz isteyen İstanbul Milletvekili Mehmet
Bekaroğlu.
Sayın
Özkoç, Bekaroğlu’nun söz talebi var ancak kendisi yok.
ENGİN
ÖZKOÇ (Sakarya) – Efendim, gerekçe…
BAŞKAN
– Gerekçeyi okutuyorum: 
Gerekçe:

Teklifin
bu maddesiyle 4734 sayılı Kamu ihale Kanun’nun geçici 4’ üncü maddesinde
değişiklik yapılarak; Devlet Malzeme Ofisinin idareler adına ve idarelerin
ihtiyaçlarını toplulaştırarak yapacağı, taşıt kiralama, akaryakıt alımı ile ilaç,
tıbbi malzeme ve tıbbi cihaz alımlarının Kamu ihale Kanunu’nun 3’üncü
maddesinin (g) bendinde yazılı parasal limitle ilgili hükümlerinden istisna
tutulması sağlanmaktadır.
Maddenin
gerekçesinde "Maddeyle, Devlet Malzeme Ofisinin idareler adına gerçekleştireceği
taşıt alımı, taşıt kiralama, akaryakıt alımı ile ilaç, tıbbi malzeme ve tıbbi
cihaz alımlarında; ortak kamu ihtiyaçlarının toplulaştırılması suretiyle azami
ölçüde fiyat avantajının sağlanması amacıyla, 4734 sayılı Kamu ihale Kanunu’nun
3’üncü maddesinin (1)’inci fıkrasının (g) bendinde yer alan parasal limitin (13
Milyon TL) uygulanmaması amaçlanmaktadır. " açıklaması yer almaktadır.
Komisyondaki
görüşmeler sırasında Kamu ihale Kurumu ile gerekli istişarelerin yapıldığı,
açık ihale sistemiyle tüm isteklilerin talep vereceği şekilde büyük miktarlarda
alımlar yapılmak istenildiği, bu yöntemle fiyatlarda avantaj sağlanacağı, ilk
uygulamanın ise akaryakıtla başlayacağı ifade olunmuştur.
Komisyonda
bulunan Kamu İhale Kurumu temsilcisi, dünyadaki genel trendin merkezî olarak
alımların yapılması yönünde olduğunu, söz konusu düzenlemenin belli başlı
korunması gerekli en stratejik alanlarda bu hususun tek elden yürütülmesi,
ortak alım yönüyle ya da ölçek ekonomisinden faydalanarak da maliyet
avantajının ve yerlileştirmenin sağlanmasına yönelik bir istisna düzenlemesi
olduğunu belirtmiştir.
Kamu
ihale Kanunu’nun 1’inci maddesinde "İdareler, bu Kanuna göre yapılacak
ihalelerde; saydamlığı, rekabeti, eşit muameleyi, güvenirliği, gizliliği,
kamuoyu denetimini, ihtiyaçların uygun şartlarla ve zamanında karşılanmasını ve
kaynakların verimli kullanılmasını sağlamakla sorumludur.” hükmü bulunmaktadır.
Bu
tür düzenlemelerle ilgili olarak Komisyonda yapılan açıklamalar kamu
alımlarında Kamu İhale Kanunu uygulamasının artık gereksizleştiği gibi bir
izlenimin ortaya çıkmasına neden olmuştur.
Son
dönemde kamu kesiminde gerçekleştirilen büyük hacimli kamu alım ve büyük onarım
ve yapım işlemlerinin belli sayıda sınırlı kişi ve grup üzerinde yoğunlaşması
konuyu daha hassas hâle getirmiştir. Şeffaflıktan uzak bir şekilde yapılan
adrese teslim sayılabilecek kamu ihaleleri bir nevi haksız kazanç ve servet
transferine neden olmaktadır.
Ülke
sathında alım ve satımların hız ve fiyat avantajı gerekçe gösterilerek tek
merkeze toplanması, KOBİ'lerin ve küçük ölçekli işletmelerin ve esnafların
piyasadan tasfiyesi sonucunu da doğurabilecektir. Büyük hacimli ihaleler için
saptanan ihale koşullarını karşılamayan bu durumdaki kuruluşlar söz konusu
ihalelere katılımdan imtina da edebilirler. Ölçek ekonomisi uygulaması
dezavantaja dönüşebilecektir.
Yukarıda
açıklanan nedenlerle söz konusu düzenlemenin teklif metninden çıkarılması
gerekir.
BAŞKAN
– Aynı mahiyetteki önergeleri oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 128 sıra sayılı Kanun Teklifi’nin 45’inci maddesinde bulunan “akaryakıt
alımı ile ilaç” ibarelerinin “akaryakıt alımı ve ilaç” şeklinde
değiştirilmesini arz ve teklif ederiz. 
 Ömer
Faruk Gergerlioğlu Mensur Işık Hüda Kaya
 Kocaeli Muş İstanbul
 Serpil
Kemalbay Pekgözegü Semra Güzel Murat Çepni
 İzmir Diyarbakır İzmir
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) - Katılamıyoruz. 
BAŞKAN
– Önerge hakkında konuşmak isteyen Muş Milletvekili Mensur Işık. 
Buyurun
Sayın Işık. (HDP sıralarından alkışlar) 
MENSUR
IŞIK (Muş) – Sayın Başkan, değerli milletvekilleri; Dijital Hizmet Vergisi
Kanunu ile Bazı Kanunlarda ve 375 Sayılı Kanun Hükmünde Kararnamede Değişiklik
Yapılması Hakkında Kanun Teklifi’nin 45’inci maddesi üzerine partim adına söz
almış bulunmaktayım. Hepinizi saygıyla selamlıyorum. 
Sayın
Başkan, değerli milletvekilleri; bu kanun teklifiyle, iktidarın yaşanan
ekonomik krizin faturasını ve sermayenin maliyetlerini toplumsallaştırma
politikasının en belirgin örneğini yıllardır uyguladığı vergi politikalarından
okumak mümkündür. Bunun en bariz örneğini ise yandaş firmaların vergi
borçlarını ya tamamen ya da büyük oranda silmesiyle göstermektedir. 
Var
olan adaletsiz vergi yüküne, daha doğrusu sermaye sahiplerini koruyan vergi
politikalarına karşı yapılması gereken, kapsamlı bir vergi reformunun acil bir
biçimde hayata geçirilmesidir. Bu temelde, başta gelir ve servet vergisi olmak
üzere tüm vergi alanı toplumun menfaatine göre yeniden düzenlenmelidir.
Yapılacak düzenlemeyle az kazanandan az, çok kazanandan da çok vergi alınması
gerekmektedir ama AKP’nin son yıllardaki uygulamalarını bir bütün olarak gözden
geçirdiğimizde, maalesef kendisine ihtiyaç olan yasa neyse onu bir paket olarak
önümüze getirmektedir yani önce fiilî olarak ihtiyacı ne varsa hareketini,
faaliyetini yürütüyor, daha sonra buna dair yasa teklifi ortaya çıkarıyor,
tıpkı Cumhurbaşkanlığı hükûmet sisteminde olduğu gibi. Kaç yıl önce -hatırlarız-
AKP’nin küçük ortağı MHP'nin lideri Sayın Bahçeli tarafından “Zaten siz
uyguluyorsunuz her şeyi, istediğiniz gibi yapıyorsunuz, gelin, bu işin adını
koyalım ve bunu yasal bir formata eriştirelim.” denildiği gibi, bugün de aynı
durum o şekildedir. Biraz önce bizim partimizin değerli milletvekili Sayın
Gergerlioğlu AKP için “adalet ve kalkınma” değil de “zulüm ve kalkınma partisi”
dedi. Gerçekten de, sevgili arkadaşlar, değerli milletvekilleri; az bile söyledi
bizce. AKP, Türkiye Cumhuriyeti devleti tarihinin gelmiş geçmiş en büyük
yolsuzluk operasyonlarına maruz kalmış ve yolsuzluğu yapan siyasal partisi
olarak tarihe geçmiştir. AKP, aynı zamanda Türkiye Cumhuriyeti devleti
tarihinin en büyük yasakçı zihniyetini uygulayan parti olarak tarihe geçmiştir.
AKP, tarihin en büyük irade gasbını yapan siyasal parti olarak da tarihe
geçmiştir. 
Şimdi
bize diyorlar ki: “Sizin belediyelerinizde şu suçlar, bu suçlar oldu diye
kayyum atanmaktadır.”
Sayın
Başkan, değerli milletvekilleri; durup dururken bizim belediyelerimiz 2016
sonrası hangi suçu işledi de aniden bir gece yarısı İçişleri Bakanlığının
kararıyla 94 belediyemize kayyum atandı birkaç gün arayla. Durup dururken ne
oldu da aniden 2016 sonrası süreçte, 2017’de ve özellikle 2016’nın sonlarında
yüzlerce Kürt kurumu, Kürt derneği, Kürt vakfı, Kürt basın-yayın organı, Kürtçe
basın-yayın organı aynı şekilde kapatıldı? Demek ki AKP yeni bir formata girdi.
Yasakçı zihniyet, tekçi zihniyet ve âdeta faşizan bir zihniyetle Kürtlere
özellikle ve bütün mahallî kesimlerin üzerine bir baskı politikasını uyguladı. 
Değerli
arkadaşlar, bugün, 21 Kasım 2019, tam on beş yıl önce Mardin’de Kızıltepe’de 12
yaşındaki Uğur Kaymaz, babası Ahmet’le beraber 13 kurşunla katledildi. Ve Uğur’u
13 kurşunla katleden polis memurları, failler AKP iktidarı tarafından hiçbir
zaman, hiçbir şekilde yargı önüne çıkarılmadı değerli milletvekilleri. Bu
katliamdan birkaç gün sonra ne oldu biliyor musunuz? Bu katliamdan birkaç gün
sonra bu faillerin, bir polis memuru için Türkiye’nin belki de en gözde
yerlerine, en güzel yerlerine âdeta ödüllendirilmişçesine tayinleri çıkarıldı.
Bu sanıklar hiçbir şekilde doğru düzgün ceza almadı değerli milletvekilleri.
İşte, AKP’nin tarihi Uğur Kaymaz dosyasındaki durumla eşdeştir. 
Hepinizi
saygıyla selamlıyorum. (HDP sıralarından alkışlar) 
CAHİT
ÖZKAN (Denizli) – Sayın Başkan…
BAŞKAN
– Buyurun Sayın Özkan.
IV.- AÇIKLAMALAR (Devam)
55.- Denizli Milletvekili Cahit Özkan’ın, Muş
Milletvekili Mensur Işık’ın 128 sıra sayılı Kanun Teklifi’nin 45’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
CAHİT
ÖZKAN (Denizli) – Sayın Başkan, kürsüden hatip “AK PARTİ gelmiş geçmiş -asla
kabul etmeyeceğimiz- en büyük hukuksuzlukların yapıldığı bir dönemi
yaşatmıştır.” ifadesini kullanmıştır. Bu iddiasını aynen iade ediyorum. 
Bakın,
her şeyden önce geçen hafta tartışıldı daha, bazı grup başkan vekillerimiz de
ifade etti; dediler ki: “O yaptığınız 25 bin kilometrelik duble yol, köprüler,
kamu binaları, spor salonları ve kamu yatırımları milletin paralarıyla
yapıldı.” Doğru mu? Evet, milletin paralarıyla yapıldı. Sorduğumuz soru şu:
Bugüne kadar milletin toplanan vergileri ne oluyordu geçmişte, bugün hizmete
nasıl dönüyor? Demek ki on yedi yıldan beri kamu kaynaklarını yani burada
konuştuğumuz, milletin toplanan vergilerini ve fedakârca ödedikleri vergileri
biz on yedi yıl boyunca hizmete dönüştürmüşüz. 
(Mikrofon
otomatik cihaz tarafından kapatıldı) 
BAŞKAN
– Buyurun. 
CAHİT
ÖZKAN (Denizli) – Demek oluyor ki sorulması gereken soru: Geçmişte toplanan
vergiler bu kadar kamu yatırımına dönmezken acaba bugün nasıl dönüyor? Demek
oluyor ki altı çizilmesi gereken en önemli mesele odur. Milletin toplanan
vergileri oraya buraya değil, millete hizmet olarak döndürülüyor. 
Teşekkür
ediyorum. (AK PARTİ sıralarından alkışlar) 
MUHAMMED
LEVENT BÜLBÜL (Sakarya) – Sayın Başkan…
BAŞKAN
– Buyurun Sayın Bülbül. 
56.- Sakarya Milletvekili Muhammed Levent Bülbül’ün,
Muş Milletvekili Mensur Işık’ın 128 sıra sayılı Kanun Teklifi’nin 45’inci
maddesiyle ilgili önerge üzerinde yaptığı konuşmasındaki bazı ifadelerine ve
Cumhur İttifakı birlikteliğinin şerefli bir birliktelik olduğuna ilişkin
açıklaması
MUHAMMED
LEVENT BÜLBÜL (Sakarya) – Sayın Başkan, konuşma yapan hatip devamlı
zalimlikten, zulümden bahsediyor da şu memleketin kırk yıldan beri karşılaştığı
haksızlıklara, gördüğü zulme, yaşadığı katliamlara, kaybedilen canlara, verilen
şehitlere, gazilerimize dair en ufak bir değerlendirme yapılmıyor. Zaten de
yapmasınlar. Allah’a hamdolsun, onların yapacağı değerlendirmeye de bizim
herhangi bir ihtiyacımız söz konusu değil. 
Konuşurken
“AKP’nin küçük ortağı MHP” gibi bir ifade kullandı müstehzi bir tavırla.
Müstehzi bir tavırla bu ifadeler kullanılıyor. Burada, Adalet ve Kalkınma
Partisi ile Milliyetçi Hareket Partisinin Cumhur İttifakı çatısı altında
birlikteliği, beraberliği önemlidir; şerefli bir birlikteliktir; önemli
hedefleri, çok ciddi ortaya koymuş olduğu bir vizyonları söz konusudur.
Seçimlik bir ittifak değildir ve eşitler arası bir ilişkidir. Türkiye’de daha
henüz PKK’yla, PYD’yle ortaklık, sözcülük vesaire durumlarla alakalı hâlâ
muamması devam eden bir siyasi partinin bu konularda yapacağı değerlendirmelere
dikkat etmesi lazım. Bu değerlendirmeyi şiddetle reddediyorum. 
Teşekkür
ediyorum. (MHP ve AK PARTİ sıralarından alkışlar) 
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Vedat Demiröz ve 97
Milletvekilinin Dijital Hizmet Vergisi Kanunu ile Bazı Kanunlarda ve 375 Sayılı
Kanun Hükmünde Kararnamede Değişiklik Yapılması Hakkında Kanun Teklifi (2/2312)
ile Plan ve Bütçe Komisyonu Raporu (S. Sayısı: 128) (Devam)
BAŞKAN
– Şimdi önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir. 
45’inci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
Sayın
Cora, buyurun. 
IV.- AÇIKLAMALAR (Devam)
57.- Trabzon Milletvekili Salih Cora’nın, Kocaeli
Milletvekili Ömer Faruk Gergerlioğlu’nun Trabzon ili Ortahisar ilçesinde bir
KHK’linin evde bakım hizmetinden yararlanamadığı yönündeki ifadelerine ilişkin
açıklaması
SALİH
CORA (Trabzon) – Sayın Başkanım, değerli arkadaşlar; dün HDP Kocaeli
Milletvekili Gergerlioğlu’nun Trabzon’la alakalı ciddi bir iddiası oldu. Bu
konuyla alakalı yapmış olduğum araştırmayı sizlerle paylaşmak istiyorum. 
Evde
bakım hizmetinden bir KHK’linin yararlanamadığı iddiasıyla alakalı olarak;
bahse konu durum, 2017 yılında adres değişikliği nedeniyle -genel uygulama gereği-
yeniden inceleme yapılması sonucu olmuştur. Engelli Aslı Kır ve ailesi evde
bakım ücretini Giresun ilinden almaya devam ederken Trabzon İl Müdürlüğüne
haber vermeden Giresun ilinden Trabzon’a taşındığından, yönetmelik gereği adres
değişikliği nedeniyle evde bakım ücreti 28/11/2017 tarihinde durdurulmuştur.
29/3/2018 tarihinde dosya tekrar revize edilmiştir. 1/4/2018 tarihinden
itibaren evde bakım ücreti ödenmeye devam etmektedir.
BAŞKAN
– Buyurun Sayın Tarhan.
58.- Kocaeli Milletvekili Tahsin Tarhan’ın, Kocaeli
Büyükşehir Belediyesinde adrese teslim ihaleler yapıldığına ilişkin açıklaması
TAHSİN
TARHAN (Kocaeli) – Teşekkür ediyorum Sayın Başkanım.
Kocaeli
Büyükşehir Belediyesiyle ilgili 9 tane ihale belgesi açıkladım: Çikolata alımı,
akıllı telefon, golf aracı, kitap basımı, 2 tane organizasyon, durak boyama,
araç kiralama. 9 ihalenin 7’sine de tek teklif verilmiş, teklifi veren ihaleyi
almış. İhaleyi alanların kim oldukları belli. Biz bunları açıkladık diye bir
milletvekilimiz benim için “Yalancı çoban konumuna düşürmesin.” demiş. Yetimin
hakkı yenirken, vatandaş geçim sıkıntısı içindeyken, kentin büyükşehir
belediyesi adrese teslim ihaleler verirken koyun gibi ses çıkarmadan
beklemektense çoban olmayı tercih ederim. (CHP sıralarından alkışlar) 
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Vedat Demiröz ve 97
Milletvekilinin Dijital Hizmet Vergisi Kanunu ile Bazı Kanunlarda ve 375 Sayılı
Kanun Hükmünde Kararnamede Değişiklik Yapılması Hakkında Kanun Teklifi (2/2312)
ile Plan ve Bütçe Komisyonu Raporu (S. Sayısı: 128) (Devam)
BAŞKAN
– 46’ncı madde üzerinde 3 önerge vardır. Önergeleri aykırılık sırasına göre
işleme alacağım.
Türkiye Büyük Millet Meclisi Başkanlığına
Görüşülmekte
olan 128 sıra sayılı Digital Hizmet Vergisi ile Bazı Kanunlarda ve 375 Sayılı
Kanun Hükmünde Kararnamede Değişiklik Yapılması Hakkında Kanun Teklifi’nin
46’ncı maddesinin aşağıdaki şekilde değiştirilmesini arz ve teklif ederiz.
Saygılarımızla.
“MADDE
46- 28/3/2002 tarihli ve 4749 sayılı Kamu Finansmanı ve Borç Yönetiminin
Düzenlenmesi Hakkında Kanunun 3 üncü maddesinde bulunan “Dış borcun tahsisi”
tanımına “Devlet Su İşleri Genel Müdürlüğüne” ifadesinden sonra gelmek üzere,
“Türkiye Sağlık Enstitüleri Başkanlığına” ibaresi eklenmiştir.”
 Mehmet
Bekaroğlu Emine Gülizar Emecan Cavit Arı
 İstanbul
 İstanbul Antalya
 Abdüllatif
Şener Deniz Yavuzyılmaz Bülent Kuşoğlu
 Konya Zonguldak Ankara
 Kamil
Okyay Sındır
 İzmir

BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın
Başkan.
BAŞKAN
– Önerge hakkında konuşmak isteyen Zonguldak Milletvekili Deniz Yavuzyılmaz.
Buyurun
Sayın Yavuzyılmaz. (CHP sıralarından alkışlar) 
DENİZ
YAVUZYILMAZ (Zonguldak) – Sayın Başkan, değerli milletvekilleri; 2013 yılından
itibaren özelleştirilen ve toplam 15 termik santralin çevre yatırımlarını ve
filtre takmalarını iki buçuk yıl daha erteleyen bir zehir teklifiyle karşı
karşıyayız. Sanayi Komisyonundan geçiremediğiniz bu teklifi torba yasayla
getirdiniz. Ben de size, sadece on günde toplanan yaklaşık 100 bin imzayı
getirdim. 
Altı
yıldır bu santraller bacalarına filtre takmadılar. Hangi bacalarına takmadılar?
Bu bacalarına takmadılar. Bu bacalarına takmadılar da ne oldu? Bu bacalarına
takmadılar da bu oldu. Evet, 15 termik santralin bulunduğu illerdeki toplam
çocuk onkoloji hastanesi sayısı kaç biliyor musunuz? 15. Ne tesadüf değil mi,
filtre takmayan 15 termik santralin bulunduğu illerde 15 tane çocuk onkoloji
bölümü var. 
İSMAİL
TAMER (Kayseri) – Onkoloji her yerde var ya, sadece orada değil, her yerde var.

DENİZ
YAVUZYILMAZ (Devamla) – Gözlerinin içine bakabiliyor musunuz? Bu, bizim de
kardeşimiz, sizin de çocuklarınız, sizin de çocuklarınız. Bakın, bu çocuklar
bizim çocuklarımız. Bu çocuklara sahip çıkmaktır gerçek vatanseverlik. 
Özellikle
ben bir elektrik mühendisi olarak söylüyorum, teknik olarak söylüyorum, konuya
derinlikli ve araştırarak yaklaştığımızda ulaştığımız sonuçlar var, bilimsel
olarak da bunları size daha önce de gösterdik, ispat ettik. Bakın, Zonguldak
ili Kilimli ilçesi Çatalağzı beldesi hava kirliliği analiz raporu. Kim
hazırlamış? Çevre ve Şehircilik Bakanlığı Mayıs 2018’de hazırlamış. 4 noktada
yaptığı ölçümlerde insan sağlığına, doğa sağlığına zarar veren etki yüzde
100’lerin üzerinde. Bize “Eğer bu 15 termik santral kapatılırsa, durdurulursa,
filtre takılana kadar durdurulursa bir enerji açığı doğar.” dediler. Enerji
açığı doğmayacağını ispat ettik. Kalan termik santrallerin kapasite
kullanımlarını yüzde 78’den yüzde 88’e çıkararak ve barajlardaki kapasite
kullanımını da yüzde 22’den yüzde 35’e çıkararak Türkiye’de enterkonnekte
sistem üzerinden yapılacak çalışmayla bir enerji açığı doğmayacağını ve ekstra
maliyet doğmayacağını bilimsel olarak ispat ettik. 
Şimdi
gelelim ikinci konuya. Nedir ikinci konu? İstihdam. Yani bu termik santraller
31/12/2019 tarihinde filtrelerini takmak üzere durursa bu termik santrallerde
çalışan vatandaşlarımız istihdam edilebilirler mi? Evet, 15 bin çalışan
istihdam edilebilir. Nasıl istihdam edilir? Kapasite mekanizması teşvikleri
2018 ve 2019 yıllarında bu termik santrallere 1 milyar 100 milyon TL olarak
ödendi. İşte bu verilen teşvikin aynısı bu 15 bin işçiye kadar verilebilir ve
istihdam sağlanabilir. Dolayısıyla konuya bilimsel olarak yaklaşalım, konuya
Türkiye Cumhuriyeti vatandaşlarının ve tüm doğaya, doğa haklarına sahip çıkmak
bakımından yaklaşalım ve gelin, daha büyük felaketlere sebebiyet vermeden bu
yanlıştan dönün; çok geç olmadan, bir ağaç daha kurumadan, bir çocuğumuz daha
kanser olmadan.
Saygılar
sunuyorum. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 128 sıra sayılı Kanun Teklifi’nin 46’ncı maddesinde bulunan “yer alan”
ibaresinin “bulunan” olarak değiştirilmesini arz ve teklif ederiz. 
 Ömer
Faruk Gergerlioğlu Serpil Kemalbay Pekgözegü Semra Güzel
 Kocaeli İzmir Diyarbakır
 Murat
Çepni Hüda Kaya
 İzmir İstanbul
BAŞKAN
– Komisyon, önergeye katılıyor mu?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın
Başkan. 
BAŞKAN
– Önerge hakkında konuşmak isteyen İstanbul Milletvekili Hüda Kaya. 
Buyurun
Sayın Kaya. (HDP sıralarından alkışlar)
HÜDA
KAYA (İstanbul) – Sayın Başkan, Sayın Genel Kurul; hepinizi saygıyla
selamlıyorum. 
Değerli
arkadaşlar, ülkemizin, toplumumuzun, halkımızın psikolojisi ve sosyolojik
durum, her geçen gün artan bunalım ve umutsuzluk ortada ve bununla ilgili çok
vahim ve dramatik sonuçları her gün, her saat görmeye devam ediyoruz. 
Ülkemiz,
AKP’nin dediği gibi dış güçler, casuslar yüzünden değil, tamamen AKP ve saray
iktidarı, savaş, sömürü, israf, yolsuzluklar ve adaletsizlikler yüzünden cinnet
ve bunalım geçiren bir toplum hâline dönmüştür. Saltanat sürme hırsı ve israf
olmasa ülkemizde ne beka sorunu olacak ne kan akacak ne fakirleşme ne
intiharlar olacak ne krizler çıkacak ne savaşa milyonlar harcanacaktı ve aynı
zamanda ülkemizin yüzlerce genci, kadını, askeri, polisi bugün aramızda
olacaktı. Maalesef, bu saray ve saltanatını yaşamak uğruna halkımızı
fakirleştiren, vergilerle sömüren, ağzımızdaki ekmeğe bile göz diken bir
iktidar ve bir saltanat hırsı ülkemizi bu hâle getirdi. 
Fakat
bütün bunlar yapılırken, yaşatılırken, bir politika hâline getirilirken
kendilerini meşrulaştırmaya dönük söylemin temeli, kutsalları istismar oldu
arkadaşlar. Allah, kitap, peygamber, vatan, millet, devlet, bayrak, başörtüsü,
kadın, çocuk, aklımıza ne gelirse, değerli olan ne varsa istismarın âlâsını her
gün dinlemekten, karşılaşmaktan artık gına geldi. 
Bütün
bu istismarlara karşı, şu anda da olduğu gibi, hakikate dikkat çekmeye
çalışıyorum ve bunu muhalefet olsun veya sadece AKP iktidarının yanlışlarını
eleştiren bir yerden söylemek derdiyle de yapmıyorum. Hakikatler anlaşılsın,
toplum farkındalıkla görsün her şeyi, yanlışı yanlış bilelim, doğruyu doğru
bilelim. Güzel icraatlar yapılmış olsa kesinlikle zaten bunu takdir ederiz,
teşvik ederiz. 
SALİH
CORA (Trabzon) – Hiç takdir ettiniz mi?
HÜDA
KAYA (Devamla) – Ama yanlışlara karşı artık 82 milyon -bir avuç saray yandaşı
hariç- insanlar çaresizlikten, umutsuzluktan geçinemiyor, ekmek bulamıyor,
cinnet içerisinde insanlar. Halkımızın umuda, ekmeğe ve özgürlüğe ihtiyacı var değerli
arkadaşlar.
SALİH
CORA (Trabzon) – Hangi özgürlükleri istiyorsunuz?
HÜDA
KAYA (Devamla) – Bakın, hâlâ çıkıyorsunuz, otobanlarla övünüyorsunuz,
betonlaşmayla övünüyorsunuz. Bugün Avrupa’ya gidenler görürler, Avrupa’nın dört
bir köşesi otobanlarla dolu, eserlerle dolu, hepsini Hitler yapmış ama hiç
kimse ona rahmet okumuyor arkadaşlar. Betonlaşmakla övünülmez. İnsanlarımızın,
halkımızın ekmeğe ihtiyacı var, huzura ihtiyacı var, nefes almaya, adalete,
barışa ihtiyacı var, geçinmeye ihtiyacı var, yarınından emin olmaya
insanlarımızın ihtiyacı var. 
SELAMİ
ALTINOK (Erzurum) – Onların hepsi var. 
HÜDA
KAYA (Devamla) – Ben bunları söylerken size düşmanlık mı yapıyorum? Size
herhangi bir şekilde yalan mı söylüyorum, iftira mı atıyorum? Bütün
Türkiye'nin, toplumun gidişatı ortada. Bu gerçekleri söylerken neden
inciniyorsunuz, neden alınıyorsunuz? 
SALİH
CORA (Trabzon) – Yalan konuşuyorsun!
HÜDA
KAYA (Devamla) – Arkadaşlar, bakın, “yalan” ithamı ciddi bir ithamdır. 
SALİH
CORA (Trabzon) – Yalan konuşuyorsun ama.
HÜDA
KAYA (Devamla) – Sizin sadece kendi yandaş televizyonlarınızda ve medyanızda
gördüğünüz Türkiye yok. Başka bir Türkiye anlatıyorsunuz halka. Böyle bir
Türkiye yok. 
SALİH
CORA (Trabzon) – Senin anlattığın Türkiye de yok.
HÜDA
KAYA (Devamla) – Yalan söyleniyor, gerçekler gösterilmiyor. Ağzınızdan çıkan
sözlere dikkat edin. Yalan bizim işimiz değil. 
EROL
KAVUNCU (Çorum) – Allah Allah!
HÜDA
KAYA (Devamla) – Biz yandaş medyası değiliz, gerçekleri halkımıza anlatmaya
çalışıyoruz. Haddinizi bilin, kelimelerinizi dikkatli kullanın.
SALİH
CORA (Trabzon) – Yalanın kuyruklusunu kullanıyorsun.
RECEP
AKDAĞ (Erzurum) – Ya, sen kimsin de bize had bildireceksin?
BAŞKAN
– Bir dakika… Sayın Milletvekili, bir dakika...
HÜDA
KAYA (Devamla) – Yanlışları… Ben bir vekil olarak sizlere gerçekleri
anlatacağım.
RECEP
AKDAĞ (Erzurum) – Sen kim oluyorsun da bize had bildiriyorsun?
BAŞKAN
– Sayın Milletvekilim, bir dakika… 
RECEP
AKDAĞ (Erzurum) – Senin haddine mi biz had bildirmek?
HÜDA
KAYA (Devamla) – Arkadaşlar, bakın, sizlere bir sureyi hatırlatacağım, dinlemek
zorundasınız. Bu çatı altında biz politikanızı eleştiririz, sözümüzü söyleriz,
dinlemek ve sözünüzle de cevap vermek zorundasınız; saldıramazsınız, iftira
atamazsınız.
(Mikrofon
otomatik cihaz tarafından kapatıldı)
AHMET
ÖZDEMİR (Kahramanmaraş) – İftira atarsan iftira atarız.
HÜDA
KAYA (Devamla) – Son bir dakika rica ediyorum.
BAŞKAN
– Tabii, buyurun.
HÜDA
KAYA (Devamla) – Değerli arkadaşlar, bakın, gerçekten yine bir muhalif vekil
olarak konuşmuyorum. Bakın, vicdanlarınıza seslenerek size bir sureyi
hatırlatmak istiyorum. Vergiler çıkarıyorsunuz, zamlar yapıyorsunuz, insanları
boğuyorsunuz, ağzından ekmeği alıyorsunuz; sadece zenginler hariç, sadece
sarayın eşrafı hariç. Yoksulları canından bezdirdiniz. Maun suresini hatırlayın.

(Hatip
tarafından Maun suresinin 1’inci ayetikerimesinin okunması)
…diye
başlayan sure. Bakın, arkadaşlar “Dini yalanlayanı gördünüz mü? Onlar, yetimi
itip kakarlar; yoksulu doyurmaya yanaşmazlar; yazıklar olsun o namaz kılanlara,
onlar namazlarından gafildirler. Onlar her çeşit iyiliğe engel olurlar.” Bundan
ders alalım arkadaşlar.
Hepinizi
saygıyla selamlıyorum. (HDP sıralarından alkışlar)
RECEP
AKDAĞ (Erzurum) – Sen en başta ders al!
AHMET
ÖZDEMİR (Kahramanmaraş) – Kim bunlar, kim? Sen misin?
EROL
KAVUNCU (Çorum) – PKK ağzı bunlar.
HÜDA
KAYA (İstanbul) – İktidar ben değilim. İktidar ve sorumlusu sizsiniz.
RECEP
AKDAĞ (Erzurum) – Önce kendine ders ver, sonra bize ders ver.
AHMET
ÖZDEMİR (Kahramanmaraş) – Yazık, yazık, çok yazık! Allah ıslah eylesin.
CAHİT
ÖZKAN (Denizli) – Sayın Başkan…
BAŞKAN
– Sayın Özkan… 
Değerli
arkadaşlar, ben takip ediyorum. Laf atan milletvekillerinin çoğu hazırlık
yaparak hiç burada konuşmayanlar oluyor, zaman zaman görüyorum. Dolayısıyla laf
atmayın arkadaşlar. Şimdi Grup Başkan Vekiliniz cevap verecek. (CHP, HDP ve İYİ
PARTİ sıralarından “Bravo” sesleri, alkışlar) 
LÜTFÜ
TÜRKKAN (Kocaeli) – Teşekkür ediyoruz Sayın Başkan. 
BAŞKAN
- Buyurun Sayın Grup Başkan Vekili. 
IV.- AÇIKLAMALAR (Devam)
59.- Denizli Milletvekili Cahit Özkan’ın, İstanbul
Milletvekili Hüda Kaya’nın 128 sıra sayılı Kanun Teklifi’nin 46’ncı maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
CAHİT
ÖZKAN (Denizli) – Sayın Başkan, değerli milletvekilleri; hatip, kürsüden âdeta
bir vaiz edasıyla dini de istismar etmek suretiyle grubumuza sataştı. 
HÜDA
KAYA (İstanbul) – Hayır, hiç istismar etmedim. 
CAHİT
ÖZKAN (Denizli) – Tahrik etmek için elinden geleni ardına koymadı. Mademki o
kadar Kur’an’dan örnek verdiniz, Arapça bildiğinizi de ifade ederek söylemeden…

HÜDA
KAYA (İstanbul) – Yoo, öyle bir şey demedim. 
CAHİT
ÖZKAN (Denizli) – Bakın “…”(x)
“Allah’ın ayetlerini ucuz bir meta karşılığında satmayınız.” (CHP, HDP ve İYİ
PARTİ sıralarından “Ooo” sesleri)
HÜDA
KAYA (İstanbul) – Vallahi işte o Kur’an’la politikayı siz yapıyorsunuz. 
CAHİT ÖZKAN (Denizli) – Yani günü kurtarmak için, siyasi menfaat elde etmek
için, hele hele aşağılık bir terör örgütünü âdeta haklılaştırma gayretiyle
böyle bir yaklaşım içerisine girmeyin. 
HÜDA
KAYA (İstanbul) – Kur’an’la meydanlara çıkan sizsiniz. 
SALİHE
AYDENİZ (Diyarbakır) – HDP’yi konuşmaktan vazgeçin ya. 
CAHİT
ÖZKAN (Denizli) – Bakın, yine geçen hafta burada okuduğum ayetin mealini
veriyorum: “Onlara, yeryüzünde bozgunculuk yapmayınız denildiğinde, onlar
derler ki: ‘Hayır, hayır, biz sadece ıslah edicileriz.’ derler.” 
HÜDA
KAYA (İstanbul) – Hakikate karşı tek söz söylemeyin! Bu insanlar aç, aç.
İnsanlar aç. Hiç teröre sığınmayın, teröre sığınıyorsunuz. 
CAHİT
ÖZKAN (Denizli) – Bakın, bizim siyasi hedefimiz, bizim ilham aldığımız
yolumuzun göstergesi, rotamızın tayin edicisi aziz milletimizdir.
HÜDA
KAYA (İstanbul) – Teröre sığınmayın, aç insanlar, aç. 
CAHİT
ÖZKAN (Denizli) – Milletimizin gösterdiği istikamette, onun çizdiği rotada bu
coğrafyada beka mücadelemizi sürdüreceğiz her şeye rağmen ve bu coğrafyada aziz
milletimizi refah ülkesi bir Türkiye olarak yoluna devam ettireceğiz. 
HÜDA
KAYA (İstanbul) – Beka sorunu senin sorunun, halkın böyle bir sorunu yok. 
CAHİT
ÖZKAN (Denizli) – Genel Kurulu saygıyla selamlıyorum. (AK PARTİ sıralarından
alkışlar) 
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Vedat Demiröz ve 97
Milletvekilinin Dijital Hizmet Vergisi Kanunu ile Bazı Kanunlarda ve 375 Sayılı
Kanun Hükmünde Kararnamede Değişiklik Yapılması Hakkında Kanun Teklifi (2/2312)
ile Plan ve Bütçe Komisyonu Raporu (S. Sayısı: 128) (Devam)
BAŞKAN
– Şimdi önergeyi oylarınıza sunuyorum: Kabul edenler... Kabul etmeyenler...
Önerge kabul edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan Dijital Hizmet Vergisi Kanunu ile Bazı Kanunlarda ve 375 Sayılı Kanun
Hükmünde Kararnamede Değişiklik Yapılması Hakkında Kanun Teklifi’nin 46’ncı
maddesinde yer alan “eklenmiştir” ibaresinin “ilave edilmiştir” ibaresiyle
değiştirilmesini arz ve teklif ederiz.
 Ayhan
Erel  Mehmet Metanet Çulhaoğlu  Orhan Çakırlar
 Aksaray
 Adana  Edirne
 Ümit
Beyaz  Enez Kaplan  Aylin Cesur 
 İstanbul
 Tekirdağ  Isparta
 Arslan
Kabukcuoğlu 
 Eskişehir
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) - Katılamıyoruz Sayın
Başkan. 
BAŞKAN
– Önerge hakkında konuşmak isteyen, Eskişehir Milletvekili Arslan Kabukcuoğlu. 
Buyurun
Sayın Kabukcuoğlu. (İYİ PARTİ sıralarından alkışlar)
ARSLAN
KABUKCUOĞLU (Eskişehir) – Sayın Başkan, değerli milletvekilleri; hepinizi
saygıyla selamlıyorum.
Vergisel
düzenlemeler, toplumun tüm kesimlerini ilgilendiren, ekonomimiz üzerinde önemli
etkisi olan düzenlemelerdir. Bu nedenle, yeni vergisel düzenlemeler hayata
geçirilmeden önce toplumun tüm kesimleriyle istişare edilmeli ve ekonomi
üzerindeki etkileri etraflıca değerlendirilmedir.
Değerli
milletvekilleri, dikkatinizi çekmek istediğim önemli konu, kanun teklifinin
43’üncü maddesidir. Bununla ilgili bana onlarca faks geldi, mail geldi -eminim
size de gelmiştir- ve bunlar içerisinde de karikatürize edilmiş bir şey var.
Türkiye Büyük Millet Meclisi ile bir holdingin patronu tartılıyor. Sayın
Başkanım, siz de görün. İş bu kadar vahimdir, vatandaş bu kadar çaresizdir. 
Oluşan
mağduriyetleri neticesinde vatandaşlarımız Türk yargısına başvurmuş,
zararlarının tazminini talep etmiştir. Yargıtayın resmî internet sitesinde de
bu şirketlerce mağdur edilen vatandaşlarımızın lehine olan binlerce karar
bulunmaktadır fakat bugün, tüm bu kesinleşmiş yargı kararlarıyla mağduriyetler
çözüme kavuşturulmuşken, yargı devre dışı bırakılarak, yasama faaliyetiyle
kişiye özel düzenleme getirilmek istenmektedir.
Dikkat
edilmesi gereken şudur ki, bu düzenleme, yasamanın yargının alanına müdahale
etmesi ve kuvvetler ayrılığı ilkesinin hiçe sayılmasıdır. Türkiye
Cumhuriyeti'nde, devletin, 2 özel hukuk kişisi arasındaki ilişkiye taraf olduğu
bir metin bugüne kadar kanunlaşmamıştır, bugün de kanunlaşmamalıdır.
Değerli
milletvekilleri, önümüzdeki bu kanun metninin Anayasa’ya tamamen aykırı olduğu,
gerekçelerinin hukuki olmadığı apaçık ortadadır. Aksini düşünenler için,
Anayasa’nın 6’ncı, 9’uncu, 11’inci, 36'ncı ve 138'inci maddelerini dikkatle
okumalarını tavsiye ediyorum.
Adalete
karşı güvenin iyice azaldığı bugünlerde, yargının, yasama ve yürütme
erklerinden bağımsız olması gerektiği gibi her türlü ideolojik, politik düşünce
ve inanç eğilimlerinden de bağımsız olması gerekir. Teklifin bu hâliyle
yasalaşması, vatandaşımızın devletten adalet beklentisini tamamen yitirmesine
neden olacaktır. 
Değerli
milletvekilleri, Avrupa İnsan Hakları Mahkemesinde adil yargılama ihlali
nedeniyle Türkiye Cumhuriyeti’ne karşı açılacak davalarda çok ciddi
tazminatlarla karşı karşıya kalınması kaçınılmazdır.
Bu
kanun teklifi yasalaşırsa yüz binlerce insanımızın hakkı, Türkiye Büyük Millet
Meclisince elinden alınmış olacaktır. Birkaç şirketin borçlarını bütün bir
millete fatura etmenizi millet vicdanı kabul etmez. 
Sözün
özü, bugün burada bize düşen, yargı bağımsızlığını, hukukun üstünlüğünü sonuna
kadar savunmaktır. Adaletin tekrar mülkün temeli olması dileğiyle, saygılarımı
sunuyorum. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
46’ncı
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
47’nci
madde üzerinde 1 önerge vardır.
Buyurun,
okuyun:
Türkiye Büyük Millet Meclisi Başkanlığına
Görüşülmekte
olan 128 sıra sayılı Kanun Teklifi’nin 47’nci maddesinin kanun teklifi
metninden çıkarılmasını arz ve teklif ederiz.
 Ömer
Faruk Gergerlioğlu  Garo Paylan  Hüda Kaya
 Kocaeli
 Diyarbakır  İstanbul
 Serpil
Kemalbay Pekgözegü  Murat Çepni  Semra Güzel
 İzmir
 İzmir  Diyarbakır 
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın
Başkan.
BAŞKAN
– Önerge hakkında konuşmak isteyen Diyarbakır Milletvekili Garo Paylan. (HDP
sıralarından alkışlar) 
GARO
PAYLAN (Diyarbakır) – Sayın Başkan, değerli milletvekilleri; hepinizi saygıyla
selamlıyorum.
Değerli
arkadaşlar, Türkiye Büyük Millet Meclisinin varlık sebebine bir darbe daha
vuracak bir maddeyle karşı karşıyayız. 
Meclisler
ne için var arkadaşlar? Neden meclisler oluşturulmuş? Neden bu Meclise,
milletimiz bizlere para harcıyor? Çünkü arkadaşlar, geçmişte tek adam rejimleri
varmış, padişahlar ve krallar varmış; milletin başını belaya sokuyorlarmış. Bir
anda savaş açıyorlarmış bir yere ve ülkeyi bir felakete sürüklüyorlarmış veya
arkadaşlar, çok yüksek vergiler salıyorlarmış. Diyelim ki çiftçinin ürettiği
buğdaya “Yüzde 50 vergi koyuyorum.” diyormuş. Yani kimin düşman olacağına veya
kime ne kadar vergi salınacağına padişahlar veya krallar karar veriyormuş. Daha
sonra arkadaşlar, buna karşı bir tepki oluşmuş ve milletler, meclislerini
oluşturmuşlar. O meclislere de kimden ne kadar vergi alınacağına veya kimin
düşman ilan edileceğine karar verme görevi verilmiş. Bu çerçevede de bütçe
hakkı doğmuş yani meclisler, milletin temsilcileri bütçeleri yapmışlar.
Bütçeleri yapıp yürütmeye yetki vermişler. Demişler ki: “Şu konuda bu kadar
para harcayabilirsin veya vergiyi şu kişilerden toplayabilirsin.” Böylece
kısmen, daha vicdanlı ve daha adaletli bütçeler oluşmuş.
Değerli
arkadaşlar, geçen yıl Plan ve Bütçe Komisyonunda –Süreyya Sadi Bey burada-
yüzlerce saat çalıştık; değil mi Süreyya Başkan? Yüzlerce saat çalıştık.
Yürütme dedi ki: “800 milyar lira para toplayacağım, vergi toplayacağım; 880
milyar lira da para harcayacağım.” Bunları da 16-17 bakanlığa ayırdık. “Sağlığa
bu kadar, eğitime bu kadar, savunmaya bu kadar.” diye ayırdık değil mi Süreyya
Başkan? Ayırdık. Bu yetkiyi verdik. Dedi ki Hükûmet: “80 milyar lira da açık
vereceğim.” Tamam mı? Tamam. Arkadaşlar, biz yüzlerce saat orada çalıştık,
sonra geldik Genel Kurulda da yüzlerce saat çalıştık, iktidara yetki verdik.
Bu, bütçe hakkıdır, milletin yetkisini milletin vekilleri yürütmeye bu şekilde
verdi. 
Değerli
arkadaşlar, bakın, şimdi bir madde geldi, ne diyor biliyor musunuz? Diyor ki:
“‘Ben 800 milyar toplayacağım.’ demiştim, toplayamadım. ‘880 milyar
harcayacağım.’ demiştim, daha fazlasını harcadım, para yetmedi. Hatta gittim,
Merkez Bankasındaki 46 milyar yedek akçeye de el koydum yine para yetmedi. Ne
lazım? 70 milyar daha para lazım.” 
ZÜLFÜ
DEMİRBAĞ (Elâzığ) – Orada öyle mi yazıyor?
GARO
PAYLAN (Devamla) – Ve bunu neyle getiriyor? Torba yasa içinde bir maddeyle
getiriyor arkadaşlar.
Arkadaşlar,
biz niye şu anda bütçe çıkarıyoruz yukarıda? Niye yüzlerce saat 2020 yılı
bütçesine çalışıyoruz? Neden? Neden bakanlıklara çeşitli rakamlar ayırıyoruz?
Neden bizi çalıştırıyorsunuz yukarıda Plan ve Bütçe Komisyonunda? Bakanlıklara
ilgili bütçeleri ayırmak için değil mi? Eğer ki bir hükûmet istediği kadar
toplayacaksa, istediği kadar harcayacaksa sizlere bir önerim var: Hemen Plan ve
Bütçe Komisyonuna şunu önerin: Bir madde geçirelim, yalnızca bir saat içinde.
“Bir iktidar, Cumhurbaşkanı istediği kadar harcar, istediğinden istediği kadar
vergi toplar, istediği zaman da istediği kadar rakamları artırır.” diye tek bir
madde geçirin, yüzlerce saat çalışmayalım.
Bakın,
on gün sonra bütçe geliyor. On beş gün boyunca Genel Kurul aralıksız çalışacak
ve iktidara yetki verecek. Ama arkadaşlar, iktidar eğer ki bir torba yasa
içindeki bir maddeyle harcama yetkisini artırabiliyorsa o zaman bütçe hakkı yok
demektir arkadaşlar.
Bakın,
70 milyar TL’yi küçümsemeyin. Biz bu 70 milyar TL’yi nereye harcadığını
bilmiyoruz çünkü iktidar ek bütçe getirmedi Meclise. Bakın, 70 milyarın
yalnızca 20 milyar TL’siyle emeklilikte yaşa takılanların sorununu
çözebilirdik. Yine, yalnızca 20 milyar TL’siyle 200 bin öğretmen ataması
yapabilirdik. Yine, 70 milyar TL’nin 10 milyar TL’siyle Kredi ve Yurtlar
Kurumuna borçlu bütün öğrencilerimizin borç sorununu çözebilirdik. Yine, 70
milyar TL’nin 20 milyar TL’siyle bütün çiftçilerimizi ihya edebilirdik veya
intihar eden vatandaşlarımızla ilgili sosyal politika geliştirebilirdik. Ama
arkadaşlar, eğer bu maddeye “evet” derseniz iktidar 70 milyar TL’yi bir yerlere
harcamış olacak…
(Mikrofon
otomatik cihaz tarafından kapatıldı)
BAŞKAN
– Toparlayın, buyurun.
GARO
PAYLAN (Devamla) – Sayın Başkan, bitiriyorum.
…saraylarına,
yandaşlarına, silahlara, S-400 füzelerine harcamış olacak ama bundan Meclisin
haberi olmamış olacak.
Değerli
arkadaşlar, eğer bu maddeyi kabul ederseniz Meclisin varlık sebeplerinden
birini daha yok etmiş olacaksınız. Gelin bu maddeye hep beraber “hayır”
diyelim.
Saygılar
sunarım. (HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
47’nci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
48’inci
madde üzerinde aynı mahiyette 2 önerge vardır. Önergeleri birlikte işleme
alacağım.
Türkiye Büyük Millet Meclisi Başkanlığına
Görüşülmekte
olan Dijital Hizmet Vergisi Kanunu ile Bazı Kanunlarda ve 375 Sayılı Kanun
Hükmünde Kararnamede Değişiklik Yapılması Hakkında Kanun Teklifi’nin 48’inci
maddesinde yer alan “eklenmiştir” ibaresinin “ilave edilmiştir” ibaresiyle
değiştirilmesini arz ve teklif ederiz.
 Ayhan
Erel Ümit Beyaz Mehmet Metanet Çulhaoğlu
 Aksaray İstanbul Adana
 Orhan
Çakırlar Feridun Bahşi
 Edirne Antalya

Aynı
mahiyetteki diğer önergenin imza sahipleri:
 Mehmet
Bekaroğlu Cavit Arı Abdüllatif Şener
 İstanbul Antalya Konya
 Ensar
Aytekin  Bülent Kuşoğlu Emine Gülizar Emecan
 Balıkesir Ankara İstanbul
 Kamil
Okyay Sındır
 İzmir

BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın
Başkan.
BAŞKAN
– Aynı mahiyetteki önergeler hakkında ilk söz isteyen, Antalya Milletvekili
Feridun Bahşi. (İYİ PARTİ sıralarından alkışlar) 
FERİDUN
BAHŞİ (Antalya) – Sayın Başkan, değerli milletvekilleri; 128 sıra sayılı Yasa
Teklifi’nin 48’inci maddesiyle ilgili söz aldım. Hepinizi saygıyla
selamlıyorum.
Bugün
yine öncelikle, insanımızın başlıca sorunlarından bahsedeceğim. Tabii ki yine
öncelik EYT. İşe başlama, devletle ya da özel şirketlerle hukuki bir
sözleşmeyle olur. Sözleşmenin iki tarafı vardır; birisi kişi, diğeri kurum. İşe
başlarken de taraflar iş şartlarını belirleyen bir sözleşme imzalarlar.
Özellikle 1999 yılından önce devlette işe girenler; kadınlar yirmi yıl,
erkekler yirmi beş yıl çalıştıkları takdirde emekli olacaklarına dair sözleşme
imzalamışladır ancak devlet 1999 yılında çıkardığı yasayla tek taraflı olarak,
yaptığı hukuki sözleşmeyi ihlal etmiş, yirmi ve yirmi beş yılda emekli
olacakların haklarını gasbederek emekli olmalarını engellemiştir yani devlet
hukuki sözleşmeyi ihlal etmiştir. Bu hakların mutlaka verilmesi gerekir. 12
Eylül 2018 tarihinde yürürlüğe giren 17 no.lu Cumhurbaşkanlığı Kararnamesi’nde
“Bakan yardımcısı kadrosuna atananların, varsa emeklilik ve yaşlılık aylıkları kesilmez.”
denmektedir. Yani EYT’lilere gelince “Olmaz.” denirken bürokrat emeklisi, bakan
emeklisi, milletvekili emeklisi ve bakan yardımcıları maaş içinde yüzüyorlar.
Öbür
yandan, 3600 ek gösterge bekleyen polis, öğretmen, sağlık görevlileri ay sonunu
nasıl getireceğini düşünüyor. Böyle vicdan, böyle adalet olur mu? Sayın
Cumhurbaşkanı erken emekliliğin İskandinav ülkelerini batırdığını söyleyerek
EYT’nin hukuki olan haklarının kesinlikle verilmeyeceğini ifade edip kapıyı
tamamen kapatmıştır. 
Kendisi
46 yaşında emekli olup birden fazla maaş alan Cumhurbaşkanı, bugün 50 yaşını
geçmiş insanlara “Gençsiniz.” demektedir. Genç olanlar ise iş aradıklarında
yaşlı oldukları gerekçesiyle iş bulamamaktadırlar, mağdur ve yoksulluk içinde
hayatlarını idame ettirmeye çalışıyorlar. 
Cumhurbaşkanının
erken emeklilik sebebiyle battığını söylediği İskandinav ülkelerinde ise
Norveç’te millî gelir 76 bin, diğer ülkelerde ise 55 ila 65 bin dolar
civarındadır. Bizde ise bildiğiniz gibi, 8.800 dolar. Arkadaşlar, herhâlde
Cumhurbaşkanını yine bu konuda bir defa daha kandırıp aldatmışlar. 
İkinci
bir sorun 3600 ek gösterge. Sayın Cumhurbaşkanı dâhil olmak üzere tüm partiler
genel seçimlerden önce tüm kanallarda müjde vererek polise, sağlıkçıya, din
görevlisine 3600 ek gösterge vereceğini söylemişti. Bütün eğitim camiası ve
polis teşkilatı sevinç içerisindeydi. Seçimin üzerinden tam on yedi ay geçti,
3600 ek göstergeden ses yok. Bugüne kadar birinci parti tarafından sorunun
çözümü konusunda da hiçbir somut adım atılmadı. Sadece “Bu konuda
çalışmalarımız var, olaya pozitif bakıyoruz.” deyip geçiştirdiler. 
Bakınız,
değerli arkadaşlar, yanlış politika yüzünden, ülkemizde yaşayan 4 milyondan
fazla Suriyeli sığınmacılara 40 milyar dolar harcadık. Bu para Türkiye'nin 2019
yılı bütçesinin dörtte 1’idir. Vatandaşımızın vergileriyle, dişiyle tırnağıyla
doldurduğu kasa bu şekilde boşaltılmaktadır. Bu para, çalışanlarımızın
alamadığı maaş zammıdır, vatandaşımızın emeklilikte yaşa takılmasının
sebebidir, memurlarımızın 3600 ek göstergesi, çarşı pazardaki zamlardır. 
Değerli
milletvekilleri, üçüncü sorun ise SGK öncesi doğum yapan kadınlarımızdır.
Varlığımızı borçlu olduğumuz, sevginin, şefkatin, sabrın eşsiz timsalleri olan
analarımızın üzerimizdeki emeklerinin ne denli büyük olduğu sağduyulu herkes
tarafından takdir edilecektir. Karşılıksız sevmenin yegâne temsilcisi olan
analarımızın bizlerden bir isteği var: Sigortadan önce doğum yapmışsa
kendilerine borçlanma hakkının verilmesi. Erkekler çalışma hayatına başlamadan
önce askere gidiyorlar ve bu süreleri borçlandıklarında işe giriş tarihleri
borçlandıkları güne kadar geri gidebiliyor, böylece bir yıl daha erken emekli
olabiliyorlar. Bunun yanında, işe girdikten sonra askere gitmişlerse bunu da
yine borçlanıp eksik primleri tamamlıyorlar, oysa kadınlar sadece sigortadan
sonra doğumları borçlanıyorlar. Sistem, kadının çocuk sebebiyle iş hayatından
ayrı kaldığı süreleri bile emeklilik hesabına kazandırıyor. Askerlikte olduğu
gibi sigorta öncesi doğumda iş hayatından uzaklaşma söz konusu. 
(Mikrofon
otomatik cihaz tarafından kapatıldı)
BAŞKAN
– Buyurun, toparlayın.
FERİDUN
BAHŞİ (Devamla) – Teşekkür ederim.
Bundan
dolayı bir kez daha milletin kürsüsünden iktidara seslenmek istiyorum: SSK,
BAĞ-KUR, Emekli Sandığı kaydına bakılmaksızın, sigortalı, genel sağlık
sigortalı ve isteğe bağlı sigortalı ayrımı yapılmaksızın, sigorta başlangıç
tarihine de bakılmaksızın tüm sigortalı kadın çalışanlara sigorta borçlanması
olanağı tanınmalıdır. 
Bu
duygu ve düşüncelerle Gazi Meclisimizi ve yüce Türk milletini saygıyla
selamlıyorum. (İYİ PARTİ sıralarından alkışlar)
BAŞKAN
– Aynı mahiyetteki önergeler hakkında ikinci söz, Balıkesir Milletvekili Ensar
Aytekin’e aittir.
Buyurun
Ensar Bey. (CHP sıralarından alkışlar)
ENSAR
AYTEKİN (Balıkesir) – Sayın Başkan, değerli milletvekilleri; görüşülmekte olan
kanun teklifinin 48’inci maddesi üzerine söz aldım. Genel Kurulu saygıyla
selamlıyorum. 
Değerli
arkadaşlar, bu tekliften de görüldüğü üzere, AKP genel olarak bütçedeki açığın
finansman yolunu aramaktadır. Burada gereksiz harcamaları engellemek yerine
halkı cezalandırmaktadır. 
2019
bütçesi görüşülürken 80 milyar açık öngörülmüş ancak bu tutar yıl bitmeden
Temmuz 2019’da aşılmıştır. AKP bütçedeki bu açığı halka yüklemek istiyor. Bunu
yaparken de akıl almaz yollara başvuruyor. 
Bu
maddede ilgililere yapılan yersiz SGK ödemelerinin kişilerden tazmini
amaçlanmaktadır. Böyle bir madde gelince herhâlde yüz binlerce insana yanlış
ödeme yapıldığını falan düşünüyorsunuz. Oysa sadece 800 kişiye böyle bir ödeme
yapıldığı ve bunun toplam bedelinin de 35 milyon 745 bin TL olduğu tespit
edilmiştir. El insaf! Bunun için kanun düzenlemeye ihtiyaç yok. SGK’deki
memurun yanlış yaptığı ve işi savsaklayarak tahsilatını zamanında yapamadığı
bir iş için kanun çıkarıyorsunuz. Zaten Anayasa Mahkemesi 2017/118 sayılı
Karar’la bu yersiz ödemelerin tahsil edileceğine hükmetmişken yapılamayan
tahsilatın kanunla tahsil edileceğini bekliyoruz ki buna da pes! Buradaki işlem
5018 sayılı Kamu Mali Yönetimi Kanunu’nun 71’inci maddesi ile bu çerçevede
çıkarılan yönetmeliğe göre kamu görevlilerinin sorumluluklarının ihmalinin göz
ardı edilmemesi üzerinden de yapılabilirdi. 
Değerli
milletvekilleri, bu kanun teklifi üzerine özel bir değerlendirme de yapmak
gerekiyor. Ali Şeriati şöyle der: “Din paraya bağımlı olduğu sürece onu kimse
tanımaz. Kurucusu para olan bir din, yine o paranın koruyucusu olmak
zorundadır.” AKP’nin para aşkını cümle cihan biliyor. En son, devleti ve
milleti aşağılayan mektubu yazan adam “mal varlığı” deyince mecburen geri adım
atıldı. Şimdi bu teklifle birlikte, Ali Şeriati’nin söylediği cümlenin
sonundaki yeşil sermayeyi koruyuculuğa soyunuluyor. Bu teklifle, daha evvel
Erdoğan’ın “Paranızı verirken bana mı sordunuz?” diye geçiştirdiği ve AKP’nin
finansal arkabahçelerinden olan KOMBASSAN, yeni adıyla Bera Holding ve
benzerleri için açılan davaların düşürülmesi amaçlanmaktadır. Bu şirketler bu
düzenlemeyle alacaklılara ortaklık verecek, bunun sonucunda da binlerce dava
düşecektir. Oysa vatandaşlar ortaklık değil, paralarını geri istiyor. 
Bera
Holding üzerinden bir kurtarma operasyonu ve borsa manipülasyonu yapılmaktadır
ki bu durum Bera Holding Yönetim Kurulu Başkanı Ali Rıza Alaboyun tarafından
komisyon toplantısında da “Hissemizin Komisyonda görüşüleceği haberi duyulunca
hisselerimiz borsanın değer kaybetmesine rağmen yüzde 1 yükselmiştir.” diye
ifade buyurulmuştur. Kim bu Alaboyun? Eski Enerji ve Tabii Kaynaklar Bakanı.
KOMBASSAN’daki görevine seçimden üç hafta sonra getirilmiş, sonra yüce Rabb’im
verdikçe vermiş, bundan sekiz hafta sonra da Enerji Bakanlığına buyur edilmiş.
Yani manipülasyon suçunun işlendiği açıktır.
Bu
teklifte mağdurlar yok, şirketler var. KOMBASSAN’da milleti dolandıran kim?
Haşim Bayram. Nasıl yaptılar peki? Almanya’da bir camide yapılan toplantıda,
tezgâhın ortağı olan Ayasofya Camisi Derneği Başkanı Hüseyin Işık namaza
yönelen cemaate sesleniyor: “Şimdi ben bir teklifte bulunacağım. Şimdi namaza
durmayacağız. Bu mesele şu anda namazdan daha önemli. Namazı biraz geciktirsek
de olabilir. Şimdi biz hepimiz, başta ben olmak üzere sıraya geçeceğiz. Oradan
hepimiz ismimizi yazdıracağız ve ondan sonra da dönüp gelip namazı kılacağız.”
Bunu ne için söylüyor arkadaşlar? “Almanya’da çalışan yurttaşlarımıza
ailelerimizle izleyebileceğimiz bir televizyon kanalı kuracağız.” diyerek. Yani
para toplamak için Allah’ın farz kıldığı namaz için “Sonra kılarız, bu iş daha
önemli.” diyebiliyor.
Peki,
parayı nasıl topluyorlardı? Bu paraların nasıl toplandığına dair bir örnek de
İsviçre’den. Şeytanın aklına gelmez. Adam hayvanın budunu oymuş, muşambanın
içine sokmuş üst üste frankları, sonra buda yerleştirmiş 700 bin frank. Ondan
sonra tıkaç yapmış etten derin dondurucuya atıvermiş. 
(Mikrofon
otomatik cihaz tarafından kapatıldı) 
ENSAR
AYTEKİN (Devamla) – Sayın Başkan…
BAŞKAN
– Buyurun toparlayın. 
ENSAR
AYTEKİN (Devamla) – Değerli milletvekilleri, siyasal İslam’ın temel düsturu
inanç sömürüsüdür. Bugün nasıl Rabia işaretiyle sömürü yapılıyorsa bu şirketler
aracılığıyla da aynısı yapıldı. 28 Şubat sürecinde insanlar tepki olsun diye bu
kâr sistemine parasını yatırdı, 2002’de henüz üç aylık bir parti olan AKP seçim
kararı alınan Eylül 2002’den Kasım 2002’ye kadar bütün ilçelerde
örgütlenmelerini tamamladı, il, ilçe binalarını, reklam çalışmalarını yaptı.
Yani bu kadar işi yapacak parayı nereden buldu? Acaba bu paranın içinde bugünkü
teklifte kurtarmaya çalıştıkları şirketlerden aldıkları bağışlar da var mıydı,
yoksa o gün de “Paraları verirken bana mı sordunuz?” diye deniliyor muydu? İşte
bu teklifle bu şirketlere olan borç ödenmek istenmektedir. Hâlbuki mağdurların
beklediği ortaklık değil, paralarını geri almalarıdır. Yüksek mahkemelerden
gelen mahkûmiyet kararlarıyla sıkışan şirketleri kurtarmak AKP’nin bu kanundaki
tek amacıdır. Bu kurtarış sonrası şirketler nasıl ve hangi yollarla teşekkür
edecekler, bekleyip göreceğiz. 
Saygılar
sunuyorum. (CHP sıralarından alkışlar) 
BAŞKAN
– Aynı mahiyetteki önergeleri oylarınıza sunuyorum: Kabul edenler… Kabul
etmeyenler… Önergeler kabul edilmemiştir. 
48’inci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
49’uncu
madde üzerinde 1 önerge vardır, okutuyorum:
Türkiye Büyük Millet Meclisi
Başkanlığına
Görüşülmekte
olan 128 sıra sayılı Kanun Teklifi’nin 49’uncu maddesinin çerçeve hükmünde
bulunan “ve” ibaresinin “ile” olarak değiştirilmesini arz ve teklif ederiz.
 Serpil
Kemalbay Pekgözegü Murat Çepni Semra Güzel
 İzmir İzmir Diyarbakır
 Hüda
Kaya  Ömer Faruk Gergerlioğlu Hüseyin Kaçmaz
 İstanbul Kocaeli
 Şırnak
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın
Başkan.
BAŞKAN
– Önerge hakkında konuşmak isteyen Şırnak Milletvekili Hüseyin Kaçmaz. (HDP
sıralarından alkışlar) 
HÜSEYİN
KAÇMAZ (Şırnak) – Sayın Başkan, değerli milletvekilleri; hepinizi saygıyla selamlıyorum.

Şu
an Genel Kurulda yine bir torba yasayı görüşüyoruz. İktidar partisi istisnai
olan bu durumu esas hâline getirdi. Öncelikle, usule ilişkin bu itirazımızı
belirtmek istiyorum. 
Yine,
tam şu anda 3 belediye eş başkanımız haksız ve hukuksuz bir şekilde siyasi
rehine olarak gözaltında. Yine, bugün 10 Ekim gar katliamının duruşması vardı
Ankara Adliyesinde. Yine, bugün, gar katliamında kızını ve eşinin kardeşini
kaybeden belediye eş başkanımız tutuklandı. Maalesef ki AKP iktidarı döneminde
siyasi soykırım operasyonları tüm hızıyla devam ediyor. 
Değerli
milletvekilleri, bu ülkede sadece bir Kürt olarak sorun yaşadığımızı düşünürdük
eskiden, çocukluk yaşlarımızda, ilk gençlik yaşlarımızda ama sonradan fark
ettim ki bu ülkede hakikaten büyük bir demokrasi sorunu var. Bu ülkede, evet,
Anayasa’da yazıyor, temel haklar var, yazılmış ama Kürt’e, muhalife yok.
Dün
Plan ve Bütçe Komisyonunda İçişleri Bakanı hiç yüzü kızarmadan -yanında yeni
Emniyet Genel Müdürü ki kendisi Şırnak eski Valisi- dedi ki: “HDP daha önce 100
belediye kazanıyorken niye şu an 50 küsur belediye kazanıyor?” Yani dedi ki:
“Kürtler bizi destekliyor.” Yani dedi ki: “Kürtler bizim güvenlikçi
politikamızı destekliyor.” Hayır, şunu net söyleyelim size: Kürtler bu
politikanın Kürt düşmanı bir politika olduğunun farkında.
Size
söyleyeyim mi o belediyeleri nasıl kazandınız, daha doğrusu nasıl gasbettiniz?
Bire bir şahidi oldum hem bir Kürt olarak hem bir hukukçu olarak hem bu ülkenin
bir yurttaşı olarak; içim acıyarak bire bir hukuksuzluğu gördüm; şahit oldum bu
ülkede Anayasa, bu ülkede demokrasi nasıl ayaklar altına alınıyor. Bunu
yapanlar da “Ben devletimin bekası için yapıyorum.” diyenler, “Ben yerliyim,
millîyim.” diyenler ama arkadaşlar, söyleyeyim: Yerli, millî olmak bu devleti,
yaşadığımız devleti… Milletin hakkını, hukukunu savunmak bu değildir. Ne
yapıldı, size söyleyeyim: Daha önce teşhir ettik; binlerce, on binlerce asker,
polis kaydırıldı, seçmen kütüklerine kaydedildi. Şırnaklıyım, Şırnak’ta 24
Haziran ile 1 Ocak arasında herhangi bir altın madeni bulunmadı, turizm cenneti
ilan edilmedi, ne oldu da aniden seçmen sayısı 8 bin arttı birkaç ay
içerisinde? Bu seçmen artışındaki listeyi kontrol ettiğimizde, hepsi asker,
polisti. Bunları nereye kaydettiniz? 51 yatak kapasiteli öğretmenevine 500
küsur kişi kaydedildi, 200 yatak kapasiteli polisevine yaklaşık 2 bin kişi
kaydedildi -yandaşların evine yapılan kayıtları söylemiyorum bile, hem
milletvekilinizin hem de o dönemki belediye başkan adayınızın evine yapılan
kayıtları söylemiyorum bile- hatta hızınızı alamadınız, iki yıl önce terk
edilmiş, virane hâlde olan karakola bile 205 asker kaydedildi. Son olarak,
Uludere’de -görüntüsü de mevcut- ahıra bile 9 seçmen kaydedilmişti, ahıra bile
kaydedildi. 
Değerli
arkadaşlar, evet, bu ülkede başat sorunlar var, bu ülkede kangrenleşen sorunlar
var ancak bunları çözmezsek yarın öbür gün, Orta Doğu cehenneminde gördüğümüz
bu sorunun maalesef ki buraya da sirayetini bize gösterecektir. Bu ülkede bizim
tek ihtiyacımız olan şey adalettir, demokrasidir, hukuktur. 
Sözlerimi
bitirmeden önce, Yuval Noah Harari’nin “Sapiens” isimli bir kitabı var, ilgimi
çeken bir söz vardı orada: “Barış için çok sayıda akıllı insan gerekir ancak
savaş için tek bir aptal yeterlidir.” der. Ben, bu ülkede barış için elini
taşın altına koyacak yüzlerce, binlerce akıllı insan olduğunu düşünüyorum, bu
inancımı koruyorum ve bunun için de diyorum ki: Bu ülkede barışın, çözümün
adresi demokratik cumhuriyetten geçer, demokrasiden geçer. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
49’ncu
maddeyi oylarınıza sunuyorum: Kabul edenler… Kabul etmeyenler. Madde kabul
edilmiştir. 
Birleşime
beş dakika ara veriyorum. 
Kapanma Saati: 20.58
DÖRDÜNCÜ OTURUM
Açılma Saati: 21.09
BAŞKAN: Başkan Vekili Celal ADAN
KÂTİP ÜYELER: Burcu KÖKSAL (Afyonkarahisar), Şeyhmus DİNÇEL (Mardin)
-----0-----
BAŞKAN
– Türkiye Büyük Millet Meclisinin 21’inci Birleşiminin Dördüncü Oturumunu
açıyorum.
128
sıra sayılı Kanun Teklifi’nin görüşmelerine devam ediyoruz. 
Komisyon
yerinde. 
50’nci
madde üzerinde 3 önerge vardır. İlk okutacağım 2 önerge aynı mahiyettedir, bu
önergeleri birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 128 sıra sayılı Kanun Teklifi’nin 50’nci maddesinin kanun teklifi
metninden çıkarılmasını arz ve teklif ederiz. 
 Ömer
Faruk Gergerlioğlu Murat Çepni Semra Güzel
 Kocaeli İzmir Diyarbakır
 Serpil
Kemalbay Pekgözegü Hüda Kaya 
 İzmir İstanbul

Aynı
mahiyetteki diğer önergenin imza sahipleri: 
 Mehmet
Bekaroğlu Cavit Arı Bülent Kuşoğlu
 İstanbul Antalya Ankara
 Emine
Gülizar Emecan Abdüllatif Şener Kamil Okyay Sındır
 İstanbul Konya İzmir
 Gülizar
Biçer Karaca
 Denizli
BAŞKAN
– Komisyon aynı mahiyetteki önergelere katılıyor mu? 
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan. 
BAŞKAN
– Aynı mahiyetteki önergeler hakkında söz isteyen Denizli Milletvekili Gülizar
Biçer Karaca. 
Buyurun
Sayın Karaca. (CHP sıralarından alkışlar) 
GÜLİZAR
BİÇER KARACA (Denizli) – Sayın Başkan, değerli milletvekilleri; yüce Meclisi
saygıyla selamlıyorum. 
Evet,
geldik meşhur 50’nci maddeye. 50’nci madde ne diyor? Termik santrallerde, Çevre
Kanunu’na uyumlu hâle getirilmesi için, 31 Aralık 2019’da bitecek olan sürenin
iki buçuk yıl daha uzatılmasını talep ediyor. 
Evet,
bu maddeye ilişkin biraz tarihi, aklımızı ve geçmişimizi hatırlamakta fayda
görüyorum. 2013 yılında bu düzenleme getirildi, kabul edildi. Cumhuriyet Halk
Partisi olarak Anayasa Mahkemesine gittik ve Anayasa Mahkemesi “İnsanları
zehirlemeye bu kadar uzun süre devam edemezsiniz. Anayasa’nın 56’ncı maddesinin
ikinci fıkrasına aykırıdır.” dedi ve iptal etti. Bitti mi? Hayır, bitmedi. 2019
yılı Şubat ayında, 41 sıra sayılı Yasa Teklifi’nin içerisinde 45’inci madde
olarak yeniden getirdiniz ve gerek toplumsal muhalefet gerek Parlamentodaki
sağduyulu milletvekillerinin çabalarıyla madde geriye çekildi. 
Şimdi
sizlere 15 Şubat 2019 tarihli Genel Kurul tutanağını okumak istiyorum.
Milliyetçi Hareket Partisi Grup Başkan Vekili Erkan Akçay diyor ki: “Tekliften
45’inci maddenin çekilmesi oldukça sevindiricidir çünkü çevre hassasiyetini
daima muhafaza etmemiz ve bu konuda bir kararlılık sergileme ihtiyacımız var.” 
Değerli
Milliyetçi Hareket Partili milletvekili arkadaşlarım, ne değişti 15 Şubattan
bugüne kadar? Soruyorum, ne değişti. 
Ayrıca,
temmuz ayında 102 sıra sayılı Kanun Teklifi komisyonda görüşülürken Sayın
Milletvekilimiz Ali Öztunç ile Grup Başkan Vekiliniz Sayın Muş’un Meclis
tutanağına yansıyan konuşmalarında Sayın Muş diyor ki: “O şirketlere
tanıdığımız süre bu yıl sonu itibarıyla bitiyor. O süre zarfında buradaki
standartlara uygun şekilde filtreleme yapılacaktır, uzatma süresi verilmemiştir
ve verilmeyecektir.” 
Değerli
AK PARTİ’li milletvekili arkadaşlarım soruyorum: Temmuz ayından bugüne kadar ne
değişti? Yine Cumhuriyet Halk Partisi, her zaman olduğu gibi, şubat ayındaki
teklifin oy birliğiyle çekildiği görüşmelerde tarihe şöyle bir not düşmüştü,
diyordu ki Grup Başkan Vekilimiz Sayın Özgür Özel: “Burada bir şüphem var. Bu
şüphe, seçimden önce buralarda rahatsızlık yaratıp da sıkıntı olmasın diye bu
teklifi geri çekip seçimden sonra getirebileceğinizi düşünüyoruz. Kaygımız var
ama buradan bütün yurttaşlarımıza söylüyoruz: Meclisin sözü sözdür, bundan
sonra böyle bir düzenleme yapılmayacak, zehir solumak zorunda kimse
bırakılmayacak.” ve Parlamento iradesi buna onay veriyor ve Değerli Başkan
burada oylamayı başlatıyor ve burada bulunan tüm milletvekilleri oy birliğiyle
Sayın Grup Başkan Vekilimizin bu sözlerini onaylıyor ve kabul ediyorsunuz. (CHP
sıralarından alkışlar) Peki, ne değişti? Şu değişti: 31 Mart seçimleri bitti,
artık o yörelerdeki oya ihtiyacınız yok. Neye ihtiyaç var? İşte bu tekliften
faydalanacak olan üç beş tane enerji lobisine ihtiyacınız var. (CHP
sıralarından alkışlar) Bugün burada çocuklarımızın zehirlenmesi için, havamızın
zehirlenmesi için mi oy kullanacaksınız yoksa bu üç beş enerji lobisinin
baskısına boyun mu eğeceksiniz? 
Değerli
milletvekilleri, deniliyor ki: “Bu santrallerde enerji arzı tehlikesi var.”
Enerji Bakanlığının internet sitesinden enerji arzına ilişkin bu belgeyi
çıkarttık, deniliyor ki: “Yıllık Türkiye'nin kurulu kapasitesi 90.421 megavat,
2018’de harcanan 30 bin megavat.” Yani 3 katı enerji arz fazlamız var. 1 Kasım
2019 tarihli tutanakta Bakan Yardımcısı diyor ki: “10 termik santral
kapatılırsa 8.300 megavat enerji açığı çıkacak.” Zaten 3 kat fazla arzımız yok
mu? Neden hâlâ enerji arzıyla ya da üç beş enerji lobisinin baskısıyla
vatandaşlarımızı zehirlemeye devam edeceğiz?
Bu
kanunun içerisinde bu maddenin yer alması aslında biraz da trajikomik. Bu
kanunda ne istiyoruz? Bu kanunla bugün vergiler getiriyoruz.
(Mikrofon
otomatik cihaz tarafından kapatıldı) 
BAŞKAN
– Buyurun, toparlayın.
GÜLİZAR
BİÇER KARACA (Devamla) - Değerli konut vergisi getiriyoruz, gelir vergisi
dilimini artırıyoruz ve “dijital vergi” adı altında vergiler getiriyoruz,
“konaklama vergisi” getiriyoruz. Yani vatandaşlarımızdan ek vergiler
toplayacağız ve bu ek vergileri, bu üç beş enerji şirketine teşvik olarak
ödeyeceğiz; sizden vergi alacağız, sizi zehirlemeye devam edeceğiz diyoruz. Bu
kapatılması talep edilen ve bunun için süresi uzatılan termik santraller, bizim
de taraf olduğumuz sözleşmeler gereğince yılda sadece otuz beş gün sınır
değerini aşabilir. Bakın, Kahramanmaraş Elbistan, yılda iki yüz yirmi sekiz gün
sınır değerini aşmış; Çanakkale Çan, yüz elli iki gün aşmış; Kütahya, yüz yirmi
dokuz gün, liste uzayıp gidiyor. 
Değerli
milletvekilleri, her birimizin bizi buraya gönderen vatandaşlarımıza borcu var,
görevi var. Nedir bu borç? Nedir bu görev? Anayasa’nın 56’ncı maddesinde,
sağlıklı bir çevrede yaşatma borcu...
Her
birinizin elinizi vicdanınıza koyacağınızı ve bu madde için “hayır” oyu
vereceğinizi düşünüyor, Genel Kurulu saygıyla selamlıyorum. (CHP ve İYİ PARTİ
sıralarından alkışlar) 
MUHAMMED
LEVENT BÜLBÜL (Sakarya) – Sayın Başkan...
BAŞKAN
– Buyurun Sayın Bülbül.
IV.- AÇIKLAMALAR (Devam)
60.- Sakarya Milletvekili Muhammed Levent Bülbül’ün,
Milliyetçi Hareket Partisi olarak çevre duyarlılıklarının en üst seviyede
olduğuna ilişkin açıklaması
MUHAMMED
LEVENT BÜLBÜL (Sakarya) – Sayın Başkan, 50’nci maddeyle alakalı söz alan
Cumhuriyet Halk Partisi Milletvekili, Milliyetçi Hareket Partisine direkt
seslenerek bu maddeyle alakalı düşüncemizi sormuştur. Evet, Milliyetçi Hareket
Partisi olarak bizim çevre duyarlılığımız en üst seviyede. Vatandaşımızın,
milletimizin bu noktada oluşabilecek her türlü zarardan korunabilmesi için
elimizden gelen bütün çabayı sarf etme düşüncesindeyiz, hedefindeyiz. Bugüne
kadar bununla alakalı yeniden bir uzatma olmaması konusunda Mecliste ortak bir
irade oluşmuştu fakat bugüne geldik. Bugünden sonra ya bu işletmeler
kapatılacak ya da bu filtrelerin takılması işlemi gerçekleştirilecek. 
(Mikrofon
otomatik cihaz tarafından kapatıldı) 
DENİZ
YAVUZYILMAZ (Zonguldak) – Kapatılmıyor, üretim durduruluyor filtre takılana
kadar. 
MUHAMMED
LEVENT BÜLBÜL (Sakarya) – 50’nci maddeye dikkat edildiği takdirde, bununla
alakalı olarak, filtre takılma işlemi teknik olarak hemen gerçekleşecek bir
işlem değil biliyorsunuz.
Burada
getirilen düzenlemede, özellikle 30/6/2020 tarihine kadar Bakanlığa iş termin
planını sunmayan üretim tesislerinin bu haklardan yararlanamayacağı, iş termin
planı sunulan üretim tesislerinin de Çevre ve Şehircilik Bakanlığı tarafından
bu plana uyum açısından 1/7/2020 tarihinden yani hemen sonrasından itibaren
başlamak üzere dört ayda bir denetleneceği, yapılan her bir denetimde bu iş
termin planına uygun olmadığı tespit edilen tesislere ilgili kanunun 20’nci
maddesinde yer alan idari para cezalarının 20 kat artırılarak uygulanacağı, iş
termin planındaki herhangi bir işin yapımının belirtildiği süreye göre bir yıl
geciktiğinin tespiti hâlinde üretim tesisinin toptan faaliyetinin durdurulacağı
açık bir şekilde dercedilmiştir. 
DENİZ
YAVUZYILMAZ (Zonguldak) – Bu, altı yıldır var zaten.
MUHAMMED
LEVENT BÜLBÜL (Sakarya) – Şimdi, bu noktada, bu dört ayda denetlenmesi
meselesi…
(Mikrofon
otomatik cihaz tarafından kapatıldı) 
BAŞKAN
– Sayın Bülbül, buyurun. 
GÜLİZAR
BİÇER KARACA (Denizli) – Çevre Kanunu’na göre zaten denetlenmesi gerekiyor ama
Sayıştay raporlarına göre bir defa bile denetlenmemiş. Ne değişecek?
MUHAMMED
LEVENT BÜLBÜL (Sakarya) – Hayır, hayır, hayır… Şu an bu cümleler yeni ekleniyor
bu maddeye. 
GÜLİZAR
BİÇER KARACA (Denizli) – Çevre Kanunu’nda bu cümleler var zaten.
MUHAMMED
LEVENT BÜLBÜL (Sakarya) – Bu termin planının dört ayda bir denetimi ve bu işin
gerçekleşmesiyle alakalı olarak bu hükmün uygulanması durumunda bu işin
ciddiyetle takibi ve bu işletmelerin bu filtreyi takması temin edilecektir. 
DENİZ
YAVUZYILMAZ (Zonguldak) – Daha önce ciddiyetsiz miydi?
MUHAMMED
LEVENT BÜLBÜL (Sakarya) - Buna vermiş olduğumuz destek bu şartladır. Bundan
başka bir şey yoktur. 
GÜLİZAR
BİÇER KARACA (Denizli) – Zaten Çevre Kanunu’nda bunlar var. Şimdiye kadar
denetlenmedi, denetlenmediği için bizim isyanımız zaten. 
MUHAMMED
LEVENT BÜLBÜL (Sakarya) – Ortada olan durumu sizden farklı olarak kabul
ettiğimiz anlamı taşımıyor. Bu hassasiyeti bizler de gözetiyoruz ve bu işin, en
kısa zamanda bu filtrelerin takılmasının takipçisi olduğumuzu dile getiriyoruz.

DENİZ
YAVUZYILMAZ (Zonguldak) – Ama başka bir yol daha var. 
GÜLİZAR
BİÇER KARACA (Denizli) – Başka bir yol daha var yani niye bunda ısrar
ediyorsunuz?
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Vedat Demiröz ve 97
Milletvekilinin Dijital Hizmet Vergisi Kanunu ile Bazı Kanunlarda ve 375 Sayılı
Kanun Hükmünde Kararnamede Değişiklik Yapılması Hakkında Kanun Teklifi (2/2312)
ile Plan ve Bütçe Komisyonu Raporu (S. Sayısı: 128) (Devam)
BAŞKAN
– Aynı mahiyetteki önergeler hakkında söz isteyen İzmir Milletvekili Sayın
Murat Çepni.
Buyurun
Sayın Çepni. (HDP sıralarından alkışlar)
MURAT
ÇEPNİ (İzmir) – Teşekkürler Başkan. 
Evet,
15 termik santralin filtre düzenlemesinin iki yıl daha uzatılması teklifiyle
karşı karşıyayız. Oysa daha senenin başında bir ortaklaşmayla bu teklif geri
çekilmişti. Buradan sormak lazım: Ne oldu da, bu şirketlerle nasıl bir pazarlık
yaptınız da, bu şirketlerle nasıl bir pazarlığınız vardı da, nasıl bir
anlaşmanız vardı da bunu bugün buraya tekrar getirdiniz? Senenin başında, ya
daha bir yıl dolmadan bu şirketler nasıl bir taahhütte bulundular? Altı yıldır
bu düzenlemeyi yapmayanlar şimdi bir planlama sunarak yeniden halkı zehirleme
yetkisini ellerine almaya çalışıyorlar. 
Biz
bugün küresel ısınmayı tartışıyoruz; küresel ısınma, iklim krizi. Küresel
ısınmanın 1,5 derecede sabitlenmesi üzerine tüm dünyada milyonlarca insan
sokaklara çıktılar. Milyonlarca insan, çevre ve ekoloji örgütleri bu konuda
halkı duyarlı hâle getirmeye ve şirketlere, hükûmetlere karşı da bir mücadele
örgütlemeye çalışıyorlar. Bu iklim krizinin temel sebeplerinden bir tanesi de
fosil yakıtlar yani sera etkisi yapan fosil yakıtlar. Bunların başında da
kömürler geliyor, termik santraller geliyor.
Şimdi
tüm dünyada fosil yakıtların 2050’ye kadar yasaklanması tartışması sürerken
Türkiye tam tersine halkı bugüne kadar zehirlemiş, yüz binlerce insanın ölümüne
sebep olmuş bu şirketlere, bu santrallere yeniden halkı zehirleme yetkisi
veriyor. 
Bakın,
arkadaşlar, otuz yıl içerisinde tüm dünyada en az 200 milyon insan sağlık
problemi yaşayacak, 200 milyon insan ve Türkiye’de yılda 33 bin insan hava
kirliliği yüzünden hayatını kaybediyor, sadece hava kirliliği yüzünden. 81 ilin
80 tanesi, 80 il “havası kirli” statüsünde. 
Şimdi,
bu şirketlerle ilgili şu bilgileri vermek lazım: Bakın, sadece yerli kömür
kullanan santrallere verilen teşvik miktarı 655 milyon 402 bin TL, hem yerli
hem ithal kömür kullananlara verilen teşvik miktarı 18 milyon TL ve çevre
yatırımı yapmamış yani filtre takmamış santrallere verilen teşvik miktarı ise
535 milyon 711 bin TL. Şimdi, soruyoruz: Bu Meclis, senenin başında 60 bin imza
verildiğinde ve 100 bin imzanın bugün Meclise verildiği koşullarda bu halka
kulak vermiyor da kime veriyor? Bu, cinayettir; bu cinayet burada bu teklife
“Evet.” diyenler tarafından işlenmek üzeredir. Buna “Hayır.” denilmelidir, bu
engellenmelidir. Bu bir cinayettir ve bu cinayetin temel sebebi, AKP’nin,
bizzat sarayın üç beş tane şirketinin rantıdır. Bu Meclis buna izin
vermemelidir. Saraydan gelen bu ferman, halkı zehirleyen, halkı katleden, yüz
binlerce insanı katleden bu ferman reddedilmelidir. AKP şirketlerin lehine,
halkın, doğanın zararına iş yapmaktan vazgeçmelidir çünkü bu uygulamaların
hemen hepsi halkın, doğanın katliamınadır, zararınadır. Bu proje, bu yasa
teklifi acilen geri çekilmelidir. 
Aynı
zamanda bu Meclis hemen, acilen iklim acil durumu ilan etmelidir. İlan
etmelidir ki iklim krizi dediğimiz, kapitalizmin krizi dediğimiz küresel ısınma
ancak ve ancak böyle engellenebilir. Termik santraller kapatılmalıdır, bacasına
filtre takılmasından başka bir meseledir bu. Termik santraller kapatılmalıdır,
yasaklanmalıdır ve enerji politikaları açısından da şu yalandan
vazgeçilmelidir: “Elektrik ihtiyacı var.” kocaman bir yalandır, Türkiye’de
ihtiyaçtan fazla üretim söz konusudur. Dolayısıyla bu yalan ve biz bu yalanı
halkımıza buradan ifade ediyoruz bir kez daha. AKP bir yalan üzerinden,
şirketlerin talanı üzerinden, rantı üzerinden halkı zehirlemekten
vazgeçmelidir, bu teklif geri çekilmelidir, reddedilmelidir.
Teşekkür
ediyorum. (HDP sıralarından alkışlar)
BAŞKAN
– Aynı mahiyetteki önergeleri oylarınıza sunuyorum: Kabul edenler… Kabul
etmeyenler… Önergeler kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Dijital Hizmet Vergisi Kanunu ile Bazı Kanunlarda ve 375 Sayılı Kanun
Hükmünde Kararnamede Değişiklik Yapılması Hakkında Kanun Teklifi’nin 50’nci
maddesinin birinci fıkrasında yer alan “eklenmiştir” ibaresinin “ilave
edilmiştir” ibaresiyle değiştirilmesini arz ve teklif ederiz.
 Ayhan
Erel Mehmet Metanet Çulhaoğlu Orhan Çakırlar
 Aksaray Adana Edirne
 Ümit
Beyaz Enez Kaplan  Ayhan Altıntaş
 İstanbul Tekirdağ Ankara
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan.
BAŞKAN
– Önerge hakkında konuşmak isteyen Ankara Milletvekili Ayhan Altıntaş.
Buyurun
Sayın Altıntaş. (İYİ PARTİ sıralarından alkışlar)
AYHAN
ALTINTAŞ (Ankara) – Sayın Başkan, değerli milletvekilleri; 128 sıra sayılı
Kanun Teklifi’nin 50’nci maddesi üzerinde konuşma yapacağım. Hepinizi saygıyla
selamlıyorum.
Bu
maddede ortaya koyduğunuz teklifle termik santrallerin çevresel yatırımlarını
tamamlamaları için belirlenen süreyi iki buçuk yıl daha tekrar uzatıyorsunuz.
Maddenin tarihçesine bakarsak şunları görürüz: 2013 yılında 6446 sayılı
Elektrik Piyasası Kanunu’nun geçici 8’inci maddesiyle özelleştirme kapsamına
alınan termik santrallerin çevresel yatırımlarının tamamlanması için 2018’e
kadar süre tanınmıştı. 2014 yılında Anayasa Mahkemesi geçici 8’inci maddeyi
iptal etti. Hangi gerekçeyle iptal etti? “Çevresel yatırımların uzun süre
ertelenmesi Anayasa’ya aykırıdır.” dedi. 2016 yılında tekrar düzenleme yapıldı,
çevre düzenlemeleri için verilen süre 2019 sonuna kadar uzatıldı. Şimdiki
Hazine ve Maliye Bakanımız, dönemin Enerji ve Tabii Kaynaklar Bakanı Berat
Albayrak, gerekli yatırımların yapılması için verilen sürenin 2019 sonunda
kesinlikle biteceğine ve bir daha uzatılmayacağına söz verdi “2019 sonuna kadar
eski nesil santrallerden yeni nesil filtreleme sistemlerine geçmeyenlerle
külahları değiştireceğiz.” dedi ama maalesef 2019’un Şubat ayında getirilen bir
kanun teklifinde bu sürenin 31/12/2021 tarihine kadar uzatılması teklif edildi.
Bu son teklif 5 siyasi partinin imzasıyla verilen bir önergeyle geri çekildi ve
sağlıklı bir çevrede yaşamak isteyenler rahat bir nefes aldı ta ki bugüne
kadar. 
Değerli
milletvekilleri, iklim değişikliği sorunlarından en çok etkilenecek
coğrafyaların başında Akdeniz havzası gelmektedir. Türkiye, eğer önlem
alınmazsa yakın gelecekte sıcak havanın ve yağış rejimindeki düzensizliğin
artması gibi tehditlerle karşı karşıya kalacaktır. İklim değişikliği yalnızca
havanın ısınmasıyla sınırlı değildir; kuraklık, seller, hortumlar, deniz suyu
seviyesindeki yükselme gibi felaketler de iklim değişikliğinin sonucu olabilir.
Ülkemiz için bu derece büyük riskler varken bizim en çok tedbir alan
devletlerin başında olmamız gerekmez mi? Ne yazık ki Türkiye, İklim Değişikliği
Performans Endeksi’nde 50’nci sırada, karbon emisyonları performansındaysa
37’nci sırada yer almakta. “İklim Etkinlikleri Takibi” kuruluşu yani CAT,
Ulusal Katkı Niyet Beyanı hedeflerinde Türkiye için “Kritik derecede yetersiz.”
demektedir, bunda da temel etken kömür ve linyit yakıtlı termik santrallerdir.
Ülkemizde 40’tan fazla kayıtlı termik santral var. Bu santrallerin hepsinin
çevresel yatırımları maalesef eksik. 
Değerli
milletvekilleri, bu santrallerin baca emisyonlarının tek zararı çevreye değil,
insan sağlığı üzerine de büyük zararları var. Bu santrallerin baca gazlarının
filtrelenmeden havaya salınması, başta santrallerin bulunduğu illerde solunum
rahatsızlıkları, kanser dâhil birçok hastalığın ve erken ölümlerin
nedenlerindendir. 
Hepimiz
biliyoruz ki sigara dumanı, kanser dâhil pek çok sağlık sorununa yol
açmaktadır. Bu nedenle, iktidarın, özellikle Sayın Cumhurbaşkanımızın sigara
konusunda hassas davranmasını takdir ediyorum. Maalesef, Meclisimiz, kapalı
alanda sigara içilmesini engelleme konusunda tam başarılı değil. Kendi
çıkardığımız yasalara önce kendimizin uyması beklenir. Ama, şunu da ifade
edeyim ki sigara dumanı, içeni ve yakın çevresini etkiler, etki alanı kısıtlı.
Kömürle çalışan santrallerin etki alanı çok daha fazla. Dolayısıyla bu
santrallerin sağlığa zararlarını sigaradan daha fazla önemsememiz gerekir. Bunu
da buradan Sayın Cumhurbaşkanımıza iletiyorum. 
2019
Şubatındaki santrallerin çevresel yatırımlarını tamamlaması için süre uzatımı
teklifinin geri çekilmesiyle, iktidar partisinin doğaya karşı hassasiyetinin
bulunduğunu düşünüp takdir etmiştik. Bugün bu teklifin tekrar gündeme gelmesi,
soru işaretleri doğurmaktadır. Belli ki, iktidar, geçen sürede bu santrallerin
tedbir almasını sağlayamamıştır. Sayın Berat Albayrak, yine bir sözünü yerine
getirememiştir. 
Değerli
milletvekilleri, bu kanun teklifi, Anayasa’nın 56’ncı maddesinde yer alan
sağlıklı ve dengeli bir çevrede yaşama hakkının da ihlali demektir. 56’ncı
maddeye göre, çevre sağlığını korumak ve çevre kirlenmesini önlemek, devletin
ve vatandaşların ödevidir. Meclisin de bu göreve ortak olması gerekir. 
(Mikrofon
otomatik cihaz tarafından kapatıldı) 
AYHAN
ALTINTAŞ (Devamla) – Tamamlıyorum.
BAŞKAN
– Buyurun.
AYHAN
ALTINTAŞ (Devamla) – Bu yasa teklifi, bu anayasal görevi savsaklamak anlamına
geliyor. Bu yanlışta ısrar etmeyeceğinizi umuyor, Genel Kurulu saygıyla
selamlıyorum. (İYİ PARTİ sıralarından alkışlar) 
BAŞKAN
– Şimdi önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir.
50’nci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
51’inci
madde üzerinde 3 önerge vardır, önergeleri aykırılık sırasına göre işleme
alacağım.
Buyurun
okuyun.
Türkiye Büyük Millet Meclisi Başkanlığına
Görüşülmekte
olan 128 sıra sayılı Kanun Teklifi’nin 51’inci maddesinin, kanun teklifi
metninden çıkarılmasını arz ve teklif ederiz.
 Ömer
Faruk Gergerlioğlu  Murat Çepni Hüda Kaya
 Kocaeli
 İzmir İstanbul
 Serpil
Kemalbay Pekgözegü  Semra Güzel
 İzmir
 Diyarbakır 
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın
Başkan.
BAŞKAN
– Önerge hakkında konuşmak isteyen Kocaeli Milletvekili Ömer Faruk
Gergerlioğlu. (HDP sıralarından alkışlar) 
ÖMER
FARUK GERGERLİOĞLU (Kocaeli) – Sayın Başkan, değerli milletvekilleri; az önce
43’üncü maddede konuşurken de söyledim, bu 51’inci madde kadar vahim,
Anayasa’yı ihlal eden, hukuk dışı, ahlak dışı, vicdan dışı bir madde olamaz ama
bu, getirilmiş önümüze böyle bir torba yasa teklifinde. İbrahim Kaboğlu hoca da
-az evvel buradaydı- “Vahim bir madde. Ben bunun için Anayasa Mahkemesine
gideceğim.” diyordu ve bu madde önümüze getirildi. İnanılmayacak bir şey. 
Nedir
bu? OHAL döneminde yüz binlerce kişi, KHK’lerle ihraç edildi ve sivil ölüme
uğratıldılar. Nazi uygulamalarıyla soykırıma uğratıldılar ve devlet görevinden
uzaklaştırıldıktan sonra özel sektörde de çalışmalarının önüne geçildi. SGK
uygulamalarıyla “Ağaç kökü ye.” dendi onlara. Pasaportları da iptal edildi ve
koca bir Türkiye hapishanesinde ölüme terk edildiler. Tüm SGK haklarını
kaybettiler ve tamamen bir yok edilişe uğradılar.
Bakın,
neler yapıldı? Hâlen de devam ediyor, şu anda OHAL listeleri internetten
yayınlanmıyor, bakanlıklar gizlice ihraçlara devam ediyor, insanlar ölüme terk
ediliyor.
Mesela,
SGK ne yaptı? İş yeri hekimlerinin belgelerini iptal etti. Düşünün, bakın,
arkadaşlar, kendiniz için bir düşünün. Aylarca bir sınava hazırlanıyorsunuz,
üniversite sınavı gibi bir sınav, doktorlar hazırlanır. Ben de hazırlandım, ben
de bir doktordum, KHK’yle ihraç edilmiştim. Kimse bana iş vermiyordu. İş yeri
hekimi olayım dedim, sınava girdim, sınavı kazandım. Bir yerde işe başlayacağım
diye düşünürken bana SGK “Hayır, sınavı kazandın ama iş yeri hekimliği
belgesini alamazsın, sen KHK’lisin.” dedi. Benim gibi on binlerce doktora bunu
söyledi. Hiç sıkılmadan, utanmadan bunu söyledi ve bu uygulamaları hep devam
ettirdi. Kime yaptı mesela? “Sen tutukluluk geçirmişsin, sana iş yeri hekimliği
belgesi vermiyorum.” dedi. Ya, yasada var mı bir şey? “Vermiyorum.” Bu kadar,
başka bir şey değil. Bu gibi uygulamalara devam ettiler ve sivil ölüme mahkûm
ettiler. 
Cezaevinde,
emeklilik hakkını kazanmış adam. Eşi de çalışmıyor, kendisi de cezaevinde,
KHK’li; emekliliği gelmiş, emekli etmiyor. “Niye etmiyorsun?” “İşte öyle,
keyfime öyle geldi, etmiyorum.” diyor. SGK diyor bunu ve şu anda biz, bu SGK’ye
yasal zırh kazandırma maddesini tartışıyoruz arkadaşlar. On binlerce kişi için
o kadar büyük bir vebal içindeki SGK ve siz şu anda bunu oylayacaksınız, bunu
bilin bakın. On binlerce kişinin ahını aldı. İnsanlar öldü, bu dünyadan
ayrıldı; 60’a yakın intihar var. O insanlar, hakkını helal etmedi, ahları var,
bu dünyadan gittiler ve siz şu anda bu ah ettikleri kişilerin yargılanmamasını
onaylayacaksınız. KHK’liler ihraç edildikten sonra iş bulamadılar çünkü SGK
“KHK’lidir, iş vermeyin, ‘36’ kod.” diyordu. 
İŞKUR’a
müracaat ettiler, “İŞKUR’da bir iş bulayım, devlet madem vermiyor, özel
vermiyor. Gidip orada bir kurs programına kaydolayım.” dedi, oradan da “Sen
kurs ve programlara kaydolamazsın, taş ye.” dediler. 
Engelli
kişiler, malulen emekli olmak istiyordu, malulen emekliliklerinin önüne
geçtiler. Tanıdığım birisi vardı, inanın ki yüzde 96 engelli, haftada 3 kez
diyalize giriyor; Vakkas Karakoyun. Bakın, ismini de ezbere biliyorum, adama
aylarca, yıllarca zulmettiler, malulen emekli etmediler. Kavga dövüş mahkemeler
sonunda ancak emekli olabildi ama üç yıl boyunca bununla uğraştı, zulmettiler,
zulüm. 
Yine,
emekli olmada büyük zorluklar yaşadılar. Emekli ikramiyesi vermediler
KHK’lilere. Onlar, gittiler mahkemelere ve mahkemelerden aldılar emekli
ikramiyelerini. Özel sektörde bir kurumda çalışmışsa onları emekli etmediler.
Yeşil kart vermediler “Mutlaka GSS alacaksın.” dediler. 
Hastanelerde
çalışmalarının önüne geçtiler. Sonunda biliyorsunuz böyle bir yasa teklifi bile
getirildi “KHK’li doktorlar özel hastanelerde çalışamasın.” diye. O aşıldı ama
eczacılara taktılar. Birçok eczanenin MEDULA ekranını kararttı SGK. Niye
karartıyorsun? Bir gerekçe var mı? “İşte, öyle, karartıyorum.” Bu kadar. Bakın,
bunu diyen insanlar, şu anda yargılanmaktan kurtulacak. Ve bundan dolayı
KHK’liler çok büyük sorunlar yaşadı. 
Bakın,
biz bunun bilimsel çalışmalarını yaptık binlerce kişiyle; yüzde 95’i,
psikolojik sıkıntılar yaşadı, ekonomik sıkıntılar yaşadı, sosyal dışlamalar
yaşadı ve sivil ölüme uğratıldı. Bunu yapan, SGK’ydi ve şu anda bu SGK
yetkililerinin yargılanmasının önüne geçilmeye çalışılıyor.
(Mikrofon
otomatik cihaz tarafından kapatıldı)
ÖMER
FARUK GERGERLİOĞLU (Devamla) – Bakın, Sevgi Balcı hemşireyi anlatayım size. 3
çocuğu vardı. Hamileyken KHK’yle ihraç edildi, depresyona girdi çünkü tamamen
bir soykırım uygulanıyordu ona, sekiz buçuk aylık olmuştu bebeği, depresyondan
çıkamadı. Bir gün eşi eve geldi, kendisini evin tavanına asmıştı Sevgi hemşire.
Sekiz buçuk aylık bir bebeği vardı ama buna rağmen astı. Bu, vicdansızlıktır
arkadaşlar. 
OHAL
Komisyonu da yasal zırha kavuşmuş durumda. Ben OHAL Komisyonuna gittim İnsan
Hakları Komisyonuyla beraber. Koltuk altımda onlarca dosyayla gittim ve
hukuksuzluklarını yüzlerine çarptık, tek bir cevap veremediler. Bana
söyledikleri şuydu: “Ömer Bey, bunları inceleyip sana geri döneceğiz, davet
edeceğiz.” Aradan on bir ay geçti, davet etmeye cüret edemiyorlar çünkü
haksızlar. 
Şimdi,
onlardan, OHAL Komisyonundan SGK de gördü “Ne güzel böyle kurtuluyor işte
insan, yasal zırha kavuşuyor ve bütün bu suçlarımızdan, günahlarımızdan, veballerimizden
böylece kurtulabiliriz.” dedi, işte bu madde geldi önümüze.
Değerli
arkadaşlar, suçtur, vebaldir, günahtır; bunu onaylamayın. (HDP sıralarından
alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
MAHMUT
TANAL (İstanbul) – Sayın Başkanım, Komisyon bize şunu açıklayabilir mi: Bu
maddeden kaç kişi yararlanıyor?
BAŞKAN
– Şimdi okutacağım 2 önerge aynı mahiyettedir. Bu önergeleri birlikte işleme
alacağım.
Türkiye Büyük Millet Meclisi
Başkanlığına
Görüşülmekte
olan Dijital Hizmet Vergisi Kanunu ile Bazı Kanunlarda ve 375 sayılı Kanun
Hükmünde Kararnamede Değişiklik Yapılması Hakkında Kanun Teklifi’nin 51’inci
maddesinin birinci fıkrasında yer alan “eklenmiştir” ibaresinin “ilave edilmiştir”
ibaresiyle değiştirilmesini arz ve teklif ederiz.
 Ayhan
Erel Ümit Beyaz Mehmet Metanet Çulhaoğlu
 Aksaray İstanbul Adana
 Orhan
Çakırlar İsmail Koncuk
 Edirne Adana

Aynı
mahiyetteki diğer önergenin imza sahipleri:
 Mehmet
Bekaroğlu Cavit Arı Emine Gülizar Emecan
 İstanbul Antalya İstanbul
 Abdüllatif
Şener Ali Öztunç Kamil Okyay Sındır
 Konya Kahramanmaraş İzmir
 Bülent
Kuşoğlu
 Ankara
BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın
Başkan.
BAŞKAN
– Aynı mahiyetteki önergeler hakkında söz isteyen, Adana Milletvekili İsmail
Koncuk. (İYİ PARTİ sıralarından alkışlar) 
MAHMUT
TANAL (İstanbul) – Başkanım, Komisyon Sözcüsü sorulara bir cevap verseydi çok
iyi olurdu. Bu 51’inci maddeden kaç kişi yararlanıyor?
İSMAİL
KONCUK (Adana) – Sayın Başkan, değerli milletvekilleri; yüce heyetinizi
saygıyla selamlıyorum.
Aslında
tam anlamıyla, tam bir rezalet maddeyi tartışıyoruz. Yani Türkiye Büyük Millet
Meclisi gibi hukukun egemen olduğu bir Parlamentoda asla olmaması gereken bir
maddeyi tartışıyoruz. Tarihe not düşmek adına maddeyi okuyacağım: “Terör
örgütlerine veya Milli Güvenlik Kurulunca Devletin milli güvenliğine karşı
faaliyette bulunduğuna karar verilen yapı, oluşum veya gruplara üyeliği,
mensubiyeti veya iltisakı yahut bunlarla irtibatı olan ve bu nedenle kamu
görevinden çıkarılmış olan kişilerden, adli veya idari soruşturma veya
kovuşturması devam edenlerin sosyal güvenlik haklarına ilişkin başvuruları
hakkında 31/10/2019 tarihine kadar karar alan, -bakın, karar alan- bu kararları
yerine getiren veya işlem yapmayan -tam tersi, alan veya işlem yapmayan- kamu
görevlilerinin bu karar ve fiilleri nedeniyle hukuki, idari, mali ve cezai
sorumluluğu doğmaz.” 
MAHMUT
TANAL (İstanbul) – Kenan Evren anayasasının 15’inci maddesi.
İSMAİL
KONCUK (Devamla) – Bunu vicdanı olup da sindirebilecek bir milletvekili
olduğunu düşünmüyorum. Ha, vicdanı olmayanlara sözüm yok. Bu nasıl bir madde
ya! 
MAHMUT
TANAL (İstanbul) – Kenan Evren anayasasının geçici 15’inci maddesi.
İSMAİL
KONCUK (Devamla) – Yani diyor ki: “Kardeşim, istediğin zulmü yap, rahat rahat
yap, arkanda ben varım, hiç korkma.” Vallahi, şunu söyleyeyim, bunu yapacak
bürokratlara bir şey diyeyim: Gün gelir, bu madde ortadan kaldırılır, bunu
yapanlardan da hesap sorulur. O bürokratlar da AKP’nin bu insanlık ayıbı kanun
maddesine sığınarak “Bizim arkamızda AKP var.” diye düşünmesin. Kimse ilanihaye
iktidar değildir. Bu Türk siyasi hayatının tozlu raflarında nice partiler, nice
cumhurbaşkanları, nice vekiller var. Onun için siyasetçinin bu anlamsız
tekliflerine, daha doğrusu maddelerine uyarak yanlış yapmayın.
Şimdi,
bu FETÖ’yle mücadele konusu, tam bir kara mizah hâline geldi Türkiye’de;
hepiniz, sizler de biliyorsunuz, AK PARTİ’liler de biliyor, diğerleri de
biliyor. Bakın, Ankara İdare Mahkemesinin kararını okuyacağım ben size, aynı
kararda diyor ki: “Kamudan çıkarma nedenleri, sadece terör örgütü üyeliğiyle
sınırlı değil, terör örgütleriyle irtibat ve iltisak da -yani bu “iltisak”
kelimesi de saçma sapan bir kelime, nereden çıktı bilmiyorum- ihraç nedeni
sayılmıştır. Bu nedenle ilgililer hakkında ceza yargılamasında üyelik
suçlamasıyla beraat ya da takipsizlik kararı verilmiş olsa bile…” Yani beraat
veya takipsizlik almış olsa bile Ankara İdare Mahkemesi diyor ki: “…idari
yargı, irtibat ve iltisak yönünden de ihraç işlemini incelemek zorundadır. Bu
karara göre, FETÖ üyesi olduğu suçlamasından takipsizlik ve beraat kararı alan
kişinin irtibat ve iltisakı tespit edilirse -ki nedir bilmiyorum bu; sendika
üyeliği, bankada hesabı olması, okula çocuğunu göndermesi falan yani bir terör
örgütü üyesi olduğunu gösterir mi bu değerler, bu kriterler- göreve iade davası
reddedilecektir.” Yani yargının verdiği beraatı, takipsizliği önemli görmüyor.
Aynı kararda, bakın, şunu diyor bir de: “Ceza yargılamasında kamu
görevlilerinin terör örgütlerine üyelik veya yardım nedeniyle ceza almaları
hâlinde idari yargı mercilerince bu ceza nedeniyle başka bir delile ve
araştırmaya ihtiyaç duyulmaksızın davanın reddine karar verilmesi
gerekmektedir.” Bakın, 2 ayrı karar. Birinde “Yargının verdiği takipsizlik
kararını, beraat kararını hiç dikkate almayın.” diyor, aynı mahkeme. Bu Ankara
Bölge İdare Mahkemesi zaten enteresan bir mahkeme, bunu da buradan ifade edeyim.
Ben sendikacılığımdan hatırlıyorum, geçmişte verdiği kararların aksini veren,
vicdanı sızlamadan aksini veren bir başkanı vardı, hâlâ duruyor mu, aynı adam
mı, bilmiyorum. Hakkında o zaman HSYK’ye suç duyurusunda bulundum, davacı
oldum; tabii bir ceza almadı. 
Şimdi
“Kardeşim, birinde ceza vermişse mahkeme -ceza verilmişse- aman diğer şeylere
bakma, delillere bakma, sen reddet.” diyor, ceza vermişse mahkeme.
(Mikrofon
otomatik cihaz tarafından kapatıldı)
İSMAİL
KONCUK (Devamla) – Ama takipsizlik beraat almışsa “Yok kardeşim, sen iltisakına
bakacaksın bunun, irtibatına bakacaksın.” diyor. Neymiş onlar? Sendika üyeliği.
Şimdi, OHAL Komisyonu karar veriyor, yirmi dört ay sendika üyeliği varsa göreve
iade ediyor, yirmi beş ay varsa reddediyor. 
AK
PARTİ’li kardeşlerim, ya vicdan azabından çok çekersiniz. Susuyorsunuz, itiraz
etmiyorsunuz. Zaman zaman içinizden Mustafa Yeneroğlu gibi, Şamil Tayyar gibi
yürekli birkaç kişi çıkıp böyle itiraz ediyor. Ya, sesinizi yükseltin ya!
Vallahi bu dünyanın öbür dünyası da var diyorum, milletvekilliği falan öbür
dünyada geçmiyor, bunu bilin diyorum. 
Saygılar
sunuyorum, teşekkür ediyorum. (İYİ PARTİ ve CHP sıralarından alkışlar) 
BAŞKAN
– Aynı mahiyetteki diğer önerge hakkında söz isteyen Kahramanmaraş Milletvekili
Ali Öztunç. 
Buyurun
Sayın Öztunç. (CHP sıralarından alkışlar) 
ALİ
ÖZTUNÇ (Kahramanmaraş) – Teşekkür ederim Sayın Başkanım. 
Maşallah,
AK PARTİ Grubu çok rahat, keyifleri yerinde. Şener Şen var ya, filmlerinde
böyle üzerinde et parçaları olan bir tepsi bulguru yer, üzerine bir de ayran
içer, köşeye çekilir, rahat rahat oturur ya, öyle oturuyorsunuz. Elbistan’ı,
Afşin’i yediniz bitirdiniz bulguru yer gibi, öyle rahat oturuyorsunuz. Koca bir
Elbistan, canım Elbistan ile Afşin’i perişan ettiniz, bitirdiniz. Yıllardır
söylüyoruz, son güne kadar söyledik “Etmeyin, eylemeyin, bu filtrelemeyi
yaptırın, kapatın şurayı.” dedik, dinlemediniz. 
HASAN
ÇİLEZ (Amasya) – Akşamın bu vakti nereden… 
ALİ
ÖZTUNÇ (Devamla) – Amasya’da sıkıntı yok tabii Sayın Vekilim, senin oraya kül yağmıyor;
bizim Maraş’a, Elbistan’a yağıyor, Afşin’e yağıyor kurban olduğum. 
HASAN
ÇİLEZ (Amasya) – Şova gerek yok, şova. 
ALİ
ÖZTUNÇ (Devamla) – Ya, şovu az önce sizinkiler yaptı zaten, bir Elbistan’ı,
Afşin’i bitirerek yaptı.
Alın,
şov değil, gerçek. 17 Temmuz 2019 Çarşamba, konuşan Mehmet Muş, AK PARTİ Grup
Başkan Vekili. “Elbistan’daki, Afşin’deki hemşehrilerimizin içi rahat olsun.
Tanıdığımız süre bu yıl sonu itibarıyla bitiyor. O süre zarfında buradaki
standartlara uygun şekilde filtreleme yapılacaktır. Uzatma süresi
verilmemiştir, verilmeyecektir.” diyor. Kim? Mehmet Muş. 
18
Temmuz 2019 Perşembe, AK PARTİ Kahramanmaraş Milletvekili, Genel Başkan
Yardımcısı Mahir Ünal: “Bu konuda Cumhurbaşkanımızın da en kısa zamanda filtre
sorununun çözümüyle ilgili talimatı var. Afşin ve Elbistan bölgesinin bırakın
otuz altı ayı, bir gün bile bekleyecek durumu yok.” Kim? Mahir Ünal.
Tarih
21 Kasım, şu an, 22.00 civarı. Ne oldu? AK PARTİ ve MHP’nin oylarıyla filtre
takılmasının engeli kaldırıldı. “Üç yıl daha kullanın.” diyor. Kime? Çelikler
Holding’e. Kim bu Çelikler Holding? Niye güç yetmiyor ya, merak ediyorum ya.
Cumhurbaşkanı kaç gündür söylüyor, AK PARTİ milletvekilleri söylüyor. Ne
özelliği var bunların arkadaşlar, ne özelliği? Bari Elbistan’ın adını da değiştirin
“Külbistan” yapın “Külbistan”, tam olsun ya. Bu Elbistan’ı, Afşin’i
bitireceksiniz, iyice bitirin.
Çevre
ve Şehircilik Bakanlığının internet sitesine girin lütfen. Elbistan için ne
diyor, biliyor musunuz? Elbistan için etkinlik önerileri, acı ama gerçek: “Açık
hava sporları kesinlikle yapmayın, kesinlikle bisiklet sürmeyin, açık havada
yürüyüş kesinlikle yapmayın, dışarıda piknik kesinlikle yapmayın.” Çevre ve
Şehircilik Bakanlığı diyor. Niye? Hava kirli olduğu için söylüyor. Hava kirli
olmasa bunu niye söylesin? 
Değerli
arkadaşlar, “Arabalarda sigara içilmesin.” Niye? “Kanser oluyor millet
zehirleniyor.” Güzel, arabada sigara içilmesin. Koca koca bacaları ne
yapacağız? 250-300 bin insanın yaşadığı bölgedeki o bacaları ne yapacağız ya? O
bacalardan insanlara her türlü kanser bulaşıyor. (CHP sıralarından “Bravo”
sesleri, alkışlar) 
Bizim
Afşin, Elbistan ozanlar diyarıdır, çok önemli ozanlarımız vardır; Âşık Mahzuni
Şerif vardır, Necip Fazıl vardır, Perişan Ali vardır, Emekçi vardır, bizim
bölgenin insanları, Afşin’in adamları bunlar, Elbistan adamları. 
HÜSEYİN
YAYMAN (Hatay) – Karakoç. 
ALİ
ÖZTUNÇ (Devamla) – Karakoç vardır, bakın, Hocam söyledi. 
Hocam,
Karakoç olsun, Mahzuni olsun, Necip Fazıl, sevda, aşk şiirleri yazarlardı
zamanında bizim ozanlarımız. Artık bizim ozanlarımız sevda şiiri, aşk şiiri
yazmayı bıraktı. Niye? Hanımları kanser oluyor çünkü. Niye? Santralden dolayı.
Ne yazıyorlar biliyor musunuz? Hava kirliliği şiirleri yazıyorlar, aha birini
okuyayım size. Ozan Azizoğlu bakın ne demiş şiirde: 
“Siyah
kar yağıyor bahçeye bağa,
Bizim
elde duman, zehirden beter.
Kuş
bile uçmuyor dumanlı dağa,
Bizim
elde duman, zehirden beter.

Gel
de nazlı yârim bak Elbistan’a,
Kara
kül yağıyor bağa bostana.
Burada
yaşayanın sonu hastane!
Bizim
elde duman, zehirden beter.

Yalvarayım
size şu hâle bakın,
Havanın
pisinden görülmez yakın.
Kül
saçan bacaya filtre takın,
Bizim
elde duman, zehirden beter.

Bu
dumanlı çağrı, büyük beylere, -Size.-
Gelin
beraberce gidek köylere,
Nasıl
da kurumuş bakak bağlara,
Bizim
elde duman, zehirden beter.”
(CHP
sıralarından “Bravo” sesleri, alkışlar) 
SALİH
CORA (Trabzon) - CHP üyesi mi? 
ALİ
ÖZTUNÇ (Devamla) – CHP üyesi değil, kendisi milliyetçi, ülkücü görüşten gelen
bir ozandır. Anlaşıldı? Tamam, güzel, peki. 
Şimdi
Bakın, değerli arkadaşlar… 
SALİH
CORA (Trabzon) - Cevabımızı aldık yani. 
ALİ
ÖZTUNÇ (Devamla) – Evet, Salih’ciğim sana cevap vermek istemiyorum ama
maalesef, ne yapayım yani, orada söylüyorsun. 
Şimdi,
arkadaşlar, gerçekten de 250 bin insanın yaşadığı bir kent, Afşin, Elbistan…
BAKİ
ŞİMŞEK (Mersin) – Hemen ülkücülere sığınıyorsun. Niye ülkücülere sığınıyorsun? 
ALİ
ÖZTUNÇ (Devamla) – Nasıl Baki Bey?
BAKİ
ŞİMŞEK (Mersin) – Sıkıştığında hemen ülkücülere sığınıyorsunuz diyorum. 
ALİ
ÖZTUNÇ (Devamla) – Ne ülkücüye sığınacağım ya, ülkücüler az önce MHP, Afşin ve
Elbistan’da filtrenin kaldırılmasına “evet” oyu verdi. Yıllarca sizin kalenizdi
Elbistan, Afşin. 
BAKİ
ŞİMŞEK (Mersin) – En son seçim sonucuna bak. 
ALİ
ÖZTUNÇ (Devamla) – Son seçimlerde…
(Mikrofon
otomatik cihaz tarafından kapatıldı) 
ALİ
ÖZTUNÇ (Devamla) – Sayın Başkanım…
BAŞKAN
– Ali, sen Meclise hitap et, sataşmalara cevap verme.
ALİ
ÖZTUNÇ (Devamla) – Peki, ben büyüklerimin sözünü dinlerim Sayın Başkanım.
SALİH
CORA (Trabzon) – Ama insicamını bozduk Ağabey.
BAŞKAN
– Ali Bey, buyurun.
ALİ
ÖZTUNÇ (Devamla) – Çok teşekkür ederim.
Yıllarca
Afşin, Elbistan hep sağ partilere oy verdi; MHP’ye verdi, AK PARTİ’ye verdi;
son seçimlerde yine verdi. Milletvekili seçimlerinde gittiniz, verdiler,
kandırdınız; belediye seçimlerinde gittiniz, verdiler, kandırdınız; bir daha da
zor kandırırsınız. Bizimkiler öyle çok uysal koyun değildir, haberiniz olsun.
Eğer varsa yüreğiniz, hadi, gelin şu Maraş’ta seçimi bir yenileyelim. Hodri
meydan! Var mı, var mı, var mı? (CHP sıralarından alkışlar)
SALİH
CORA (Trabzon) – Yenilen pehlivan, güreşe doymaz.
ALİ
ÖZTUNÇ (Devamla) – Ya, Sevgili Salih Bey, bakın, Maraş ile Trabzon kardeş
şehirdir.
SALİH
CORA (Trabzon) – Kardeş şehirdir.
HÜSEYİN
YAYMAN (Hatay) – Ya, her gün seçim mi olur Ali.
İSMET
TOKDEMİR (Hatay) – Salih’e karışma.
ALİ
ÖZTUNÇ (Devamla) – Trabzonlular Maraşlıları sever, Maraşlılar Trabzonluları
severler.
SALİH
CORA (Trabzon) – Maraşlıları seviyoruz. 
ALİ
ÖZTUNÇ (Devamla) – O yüzden, bana bulaşma. Ben yıllarca gazetecilik yaptım, bir
cevap veririm bir daha ayağa kalkamazsın. Kurban olurum, yapma, olur mu, tamam?
Hadi bakalım. 
Peki,
tekrar teşekkür ediyorum.
Sevgiler
saygılar sunuyorum. (CHP sıralarından alkışlar)
BAŞKAN
– Ali Bey, teşekkür ederim, sağ olasınız.
MAHMUT
TANAL (İstanbul) – Sayın Başkanım, soruma cevap verecekti Sayın Komisyon
Sözcüsü.
BAŞKAN
– Sayın Tanal, mesajın alındı, bir dakika, sabırlı ol.
Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Önerge kabul edilmemiştir.
51’inci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) - Sayın Başkan…
BAŞKAN
- Buyurun.
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Şimdi, 51’inci maddeye,
bu düzenlemeye neden ihtiyaç duyulmaktadır…
MAHMUT
TANAL (İstanbul) – Kaç kişi yararlanıyor, düzenlemeyle ilgili işten kaç kişi
yararlanıyor?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Ya, ben aydınlatıyorum
sizi, arkadaşlar soruyor. 
MAHMUT
TANAL (İstanbul) – Benim sorum bu, kardeşim: Kaç kişi yararlanıyor bu 51’inci
maddeden?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Tamam, onu bilahare
Bakanlıktan öğrenip bildireceğim size yazılı olarak. 
MAHMUT
TANAL (İstanbul) – Nasıl “bilahare”? Arkadaş, kaç kişi yararlanıyor?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Ağabey, bilemezsin ki,
Türkiye genelinde.
BAŞKAN
– Bir dakika, bir dakika…
Tanal,
bir konuşsun, bekle ya. 
İSMAİL
KONCUK (Adana) – Tamamını ilgilendiriyor, tamamını, kişi yok burada.
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Bir dakika, müsaade et.
“15
Temmuz 2016 tarihinde darbe girişiminde bulunan FETÖ/PDY terör örgütüyle
iltisaklı ve irtibatlı olduğu belirlenen kamu görevlileri ihraç edilmiş,
bunlardan emekli aylığı bağlanması şartlarını taşıyanlarsa Kurumumuza yoğun bir
şekilde müracaatta bulunarak aylık ve emeklilik ikramiyesi talebinde
bulunmuşlardır. Bu durum, Kurumumuzun mevcut iş ve işlem yükünde ciddi bir
artışa yol açmıştır. Takip eden dönemde telafisi mümkün olmayacak durumlarla
karşılaşılmamasını teminen, ilgililerin talep ettikleri hususları gerçekten hak
edip etmediklerine yönelik tespit çalışmaları hassasiyet ve titizlikle
yürütülmüştür. Öte yandan, emekli ikramiyesi alanlara SGK tarafından kamu
görevlilerini çalıştıran kurumlar adına ödenmekte, iki ay içinde faturası
karşılığında ilgili kurumlardan tahsil edilebilmektedir.”
Kısacası,
iş yükünden dolayı iş aksamış, aksayınca bu emekli aylığını hak edenler
mahkemeye başvurmuşlar.
ÖMER
FARUK GERGERLİOĞLU (Kocaeli) – Yalan. 
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Yalansa işte…
ÖMER
FARUK GERGERLİOĞLU (Kocaeli) – Herkes mahkemeyle aldı, ben de mahkemeyle aldım.

BAŞKAN
– Böyle bir usul yok Sayın Milletvekili, oturur musunuz yerinize. Konuşsun. 
ÖMER
FARUK GERGERLİOĞLU (Kocaeli) – Yalan ama bu söylediği.
BAŞKAN
– Oturun Sayın Milletvekili, sabırlı olun. 
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – “Bu nedenle, emekliye
sevk onayı düzenlenerek SGK’ye gönderilmesi gerekmektedir. Yoğun bir şekilde
müracaatla karşı karşıya kalınan bu dönemde sürece bağlı işlemler, kurumlara
yapılan yazışmalar, ve emekliye sevk olaylarının düzenlenerek Kurumumuza
gönderilmesi, belli bir süre gecikmesine neden olmuştur.” Olay bu. 
MAHMUT
TANAL (İstanbul) - Sayın Başkan, sorum bu değil. Sorum diyor ki… 
ÖMER
FARUK GERGERLİOĞLU (Kocaeli) – Sayın Başkan, lütfen… 
BAŞKAN
– Bir dakika beyler. 
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Sayın Tanal, cevabını
yazılı olarak size göndereceğim. 
BAŞKAN
– 52’nci madde üzerinde aynı mahiyette 2 önerge vardır, önergeleri birlikte
işleme alacağım. 
Türkiye Büyük Millet Meclisi Başkanlığına
Görüşülmekte
olan Dijital Hizmet Vergisi Kanunu ile Bazı Kanunlarda ve 375 sayılı Kanun
Hükmünde Kararnamede Değişiklik Yapılması Hakkında Kanun Teklifi’nin 52’nci
maddesinin, teklif metninden çıkarılmasını arz ve teklif ederiz. 
 Ayhan
Erel Ümit Beyaz Mehmet Metanet Çulhaoğlu
 Aksaray İstanbul Adana
 Enez
Kaplan Orhan Çakırlar Fahrettin Yokuş
 Tekirdağ Edirne
 Konya 

Aynı
mahiyetteki diğer önergenin imza sahipleri: 
 Mehmet
Bekaroğlu Cavit Arı Bülent Kuşoğlu
 İstanbul Antalya Ankara
 Abdüllatif
Şener Emine Gülizar Emecan Kamil Okyay Sındır
 Konya İstanbul İzmir
BAŞKAN
– Komisyon aynı mahiyetteki önergelere katılıyor mu? 
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın
Başkan. 
BAŞKAN
– Aynı mahiyetteki önergeler hakkında ilk söz isteyen Konya Milletvekili
Fahrettin Yokuş. 
Buyurun.
(İYİ PARTİ sıralarından alkışlar) 
HASAN
ÇİLEZ (Amasya) – Fahrettin Başkan bal getirmiş, yüreği yanmış. 
FAHRETTİN
YOKUŞ (Konya) - Vallahi size getirdim balı. 
Sayın
Başkanım, değerli milletvekillerimiz; hepinizi saygıyla selamlıyorum.
Size
bal getirdim, biraz tatlı olsun, tatlı konuşalım diye. Ama bu bal, vallahi
bizim kantinde satılıyor, pek çoğunuz da almışsınızdır, inşallah aldınız ve
yediniz, yemediyseniz tavsiye ederim, mutlaka alın, yiyin. Neden mi? Bu bal, bir
buçuk aydır orada satılıyor -daha önce de satılıyor da- ama bir buçuk aydır da
Tarım ve Orman Bakanlığının hileli ballar listesinde. Afiyet olsun. Hileli
malları, hileli balları Meclise kadar soktunuz. Yani on beş gün önce buraya
getirdik, dedik ki: “Gelin, ya, şu hile hurda işiyle ilgili bir araştırma
önergesi verelim, verdik, araştıralım, gelin şunlara bir çare arayalım.”
Dediniz ki: “Hayır, biz hileli bal yemeye devam edeceğiz.” Vallahi siz yiyin,
afiyet olsun. 
HALİS
DALKILIÇ (İstanbul) – Size satmak için getirdik.
FAHRETTİN
YOKUŞ (Devamla) – 1.211 çeşit gıda maddesi var Bakanlığın açıklamasına göre
hileli. Afiyet olsun, yiyin AK PARTİ’liler, milletvekilleri.
HALİS
DALKILIÇ (İstanbul) – AK PARTİ’lilere satmıyorlar, size satıyorlar.
FAHRETTİN
YOKUŞ (Devamla) – Ama 82 milyonun suçu ne be Müslüman, 82 milyonun suçu ne? (İYİ
PARTİ sıralarından alkışlar) 
Ah,
ah, ah, ah! Bir zaman Tayyip Bey öyle derdi, “Ah, ah!” diye, ben de size
diyorum: Ah, ah! Balları yiyin, keyfinize bakın.
Evet,
şimdi gelelim şu vergi işine, İbiş hikâyesine gelelim, akşamın bu vaktinde size
bir İbiş hikâyesi anlatalım, güzel güzel konuşalım. Eski zamanların birinde
padişahın hazinesi bizim hazine gibi boşalmış. Har vurup harman savurmuşlar.
Saraya düzinelerle at almışlar -araba alamamışlar- çalgı çengi, yiyip içip
keyiflerine bakmışlar. Sonunda hazine tamtakır. Padişah demiş ki: “Ya, ne
olacak?” Vezirlerden biri demiş ki: “Bir yolu var Sayın Padişahım.” “Ne var?”
“Yine halktan vergi toplayalım, başka yolu yok.” Sultan diyor ki: “Ya, olur
mu?” Padişah kızıyor, “Ya, kardeşim bugüne kadar iğneye ipliğe ne varsa zam
yaptık -o tabii, böyle “iğne iplik” demiyor, “ota tezeğe” filan diyor- şimdi
neye yapacağız, bir şey kalmadı.” Ama akıllı vezirlerin biri bir çare buluyor,
diyor ki: “Bir çare buldum padişahım.” “Nedir?” “Şimdi, adı İbiş olandan, başı
kel olandan, pazarda horoz satandan, bir de kılıbık olandan vergi alalım.”
diyor. Padişah düşünüyor, pek hoşuna gidiyor. Diyor ki: “Ya, tamam!” Emir
buyuruyor, diyor ki: “Efendim, adı İbiş olan, başı kel olan, pazarda horoz
satan, bir de kılıbık olan erkeklerden vergi alalım.” Tabii, gariban bir köylü
pazara geliyor. Bir garip, tavuğu var veya çilli horozu var; satıyor, satmaya
kalkıyor. Satarken biri diyor ki…
HALİS
DALKILIÇ (İstanbul) – Baştan anlat, anlamadım.
FAHRETTİN
YOKUŞ (Devamla) – Anlamadın mı? Türkçen yok mu?
HALİS
DALKILIÇ (İstanbul) – Anlatamadın.
FAHRETTİN
YOKUŞ (Devamla) – Anlatayım: Çilli horoz var. Çilli horoz…
İLYAS
ŞEKER (Kocaeli) – Sen ayrımcılık yapıyorsun ama. “Erkekler” dedin, ayrımcılık
yapıyorsun. Kadınlar da olabilir pazarda. 
FAHRETTİN
YOKUŞ (Devamla) – Hayır, erkekler satıyor. 
İLYAS
ŞEKER (Kocaeli) – Pazarda kadın da olabilir ama.
FAHRETTİN
YOKUŞ (Devamla) – Burada kadın yok, kadınlar gelmemiş pazara. 
ZÜLFÜ
DEMİRBAĞ (Elâzığ) – Hikâye mi, masal mı bu?
FAHRETTİN
YOKUŞ (Devamla) – Ya, masal. İyi dinleyin. 
Şimdi,
4 çilli horozu 4 akçeye bir vatandaş alıyor. Alıyor amma, efendim, padişahın
memurları horoz satıldığını görüyor. Hemen geliyor, diyor ki köylüye: “Ver
bakalım 1 akçe.” Diyor ki: “Ya, ne akçesi? Ben bu aldığım akçelerle eve ihtiyaç
alacağım, hanımıma pabuç alacağım.” “Yoo, olmaz.” diyor, itiraz ediyor. Amma,
gel gelelim, itirazını dinleyen yok. Bunun üzerine İbiş diyor ki: “Vermem.”
Verirsin, alırsın derken bu defa tartışma uzuyor. Uzayınca oradan biri diyor
ki: “Yahu İbiş, anlaş ya, ver 1 akçeyi kurtul.” Amaan! Diyorlar ki: “Ya, senin
adın da İbiş. Oldu borcun 2 akçe.” “Yahu, ne yapacağım ben şimdi? Nasıl veririm
2 akçeyi?” diyor, yine itiraz ediyor. 2 akçeye çıkınca, İbiş bu vergiye de
itiraz ediyor ve o padişahın memurlarından kaçmaya kalkıyor. Kaçarken takke
düşüyor. İbiş kel mi? Hadi, kel! Etti mi 3 akçe? Diyorlar ki: “3 akçe
alacağız.” “Yahu, etmeyin, kurbanınız olayım. Ben nasıl gideceğim eve? Benim
hanım eve katmaz, benim çanıma ot tıkar.” diyor. “Ooh, sen bir de kılıbıksın!
Yandın, ver hepsini!” diyorlar.
İşte,
AK PARTİ’li kardeşlerim, memleketi bu hâle getirdiniz. 
(Mikrofon
otomatik cihaz tarafından kapatıldı) 
FAHRETTİN
YOKUŞ (Devamla) – Bir dakika daha verir misiniz. 
ZÜLFÜ
DEMİRBAĞ (Elâzığ) – Süre bitti, masal bitmedi. 
CAHİT
ÖZKAN (Denizli) – Nerede gülecektik, nerede? 
FAHRETTİN
YOKUŞ (Devamla) – 82 milyonu İbiş’e çevirdiniz ama siz maşallah çok iyisiniz,
hiçbir sıkıntınız yok. 
ABDULLAH
GÜLER (İstanbul) – Hakaret etme! 
FAHRETTİN
YOKUŞ (Devamla) – Bir havadan vergi almıyorsunuz, bir havamızdan. Yarın
çıkacaksınız, adı İbiş olandan da tavuk satandan da kel olandan da herkesten de
vergi alacaksınız. Hiç mi insafınız yok ya! Allah’tan korkun ya! Yapmayın
bunları ya! 
Hadi
bakalım, hoşça kalın İbiş hikâyesiyle. (İYİ PARTİ sıralarından alkışlar)
ENGİN
ÖZKOÇ (Sakarya) – Kelden ne istedin, kelden? 
KADİR
AYDIN (Giresun) – Balı oradan al, balı! 
FAHRETTİN
YOKUŞ (Konya) – Sayın Başkanım, bu balı ben size emanet etsem, Meclis Başkan
Vekili… 
BAŞKAN
– Yok, yok, sen onu götür, bizden uzak tut onu sen. 
FAHRETTİN
YOKUŞ (Konya) – AK PARTİ’lilere versem almazlar. İstemiyorsunuz değil mi? Ben
de olsam istemezdim. 
HALİS
DALKILIÇ (İstanbul) – Senin olsun! 
BAŞKAN
– Sayın Yokuş, yerinize buyurun. 
Aynı
mahiyetteki önergeler hakkında ikinci söz isteyen Ankara Milletvekili Bülent
Kuşoğlu. 
Buyurun
Sayın Kuşoğlu. (CHP sıralarından alkışlar) 
BÜLENT
KUŞOĞLU (Ankara) – Sayın Başkan, değerli milletvekilleri; hepinizi saygıyla
selamlıyorum. 
Değerli
arkadaşlarım, bu kürsüye sekiz sene içerisinde onlarca defa çıktım. Bu çıkışım
gerçekten hüzünlüdür, üzüntülüdür benim için çünkü benim ocağımla ilgili,
Maliye Bakanlığıyla ilgili bir konuyu gündeme getirdi 52’nci madde. 
Maliye
bakanlıkları, devlet kurulmadan önce kurulan bakanlıklardır yani işlemeye
başlarlar. Maliye bakanlığı devletten önce kurulur, çalışır ve maliye
bakanlığı, devlet harcamalarını yerine getirmek üzere zorla, devlet
egemenliğiyle vergi almak için vardır; devlet egemenliğiyle ve zorla. Vergi
verilmez, devlet alır vergiyi. Devletin vergi almasını temin eden işlev de
denetimdir. Denetim elemanları vasıtasıyla maliye bakanlığı vergiyi alır.
Gider, tek tek mükellefleri denetler, o denetim sonucuna göre vergi alır.
Herkes korkar, çekinir. Ama denetim elemanları da dürüst, bilgili, birikimli, ahlaklı,
kültürlü, adil, adaletli olmak zorundadırlar çünkü devlet egemenliğini
kullanıyorlar. 
Türkiye
bunu başarmıştır, geçmişte bunu başarmıştır, Osmanlı’dan gelen kuruluyla,
Cumhuriyet Dönemi’nde kurulan kurullarıyla çok değerli elemanlar
yetiştirmiştir. Burada, aramızda da var; bunların arasında geçmişte de
bakanlık, başbakanlık yapmış kişiler var, özel sektörde çok büyük holdinglerde
Türkiye'nin ekonomik ve mali düzenlemelerine imza atmış bir yığın denetim
elemanı vardır. Biz bu çok başarılı kurulları 2011 yılında kapattık. Ondan
sonra da hem Maliye Bakanlığında vergi tahsilatı düştü -beyannameli, özellikle
kazanç üzerinden alınan vergi tahsilatı düştü- hem de devlette kurumsallaşma
azaldı; devlette bir sıkıntı, sorun başladı, yıpranma başladı bunun etkileriyle.
Geldiğimiz
noktada da şimdi bu 52’nci maddeyle bir düzenleme yapılıyor, durumu kurtarmaya
çalışıyoruz. Mevcut yapı içerisinde 9 bine yakın vergi denetim elemanı var.
52’nci maddeyle, bunlar arasından ihtisas kurullarına giremeyenler güya
performans kriterlerine göre ihtisas komisyonlarına girecekler. Mevcut kritere
göre girememişler. -Türkiye’de “performans kriteri” dediniz mi torpil
kriteridir- torpilli olarak mevcut ihtisas komisyonlarına girecekler ya da yeni
yönetmeliğe göre yeni yapı içerisine girecekler.
Değerli
arkadaşlar, 9 bin kişiyi ahlaklı olarak, düzgün olarak, birikimli olarak
yetiştirmek mümkün değildir. Geçmişte denetim elemanları, kurullarında, senede
10 kişi, 15 kişi, gruplar hâlinde yetiştirilmiştir. Öncelikle onların ahlakına
bakılır, ondan sonra bilgisine bakılır. Böyle bir anlayış terk edilip şimdi
farklı bir noktaya gelindi, başarısız olundu yedi sekiz yıldan beri ama şimdi o
başarısızlık devam ettirilmek isteniyor. Yapılması gereken, geçmişteki bu
tecrübemizi yeniden ihya etmektir; geçmiş tecrübemizden yararlanarak, oradaki
üstatlarla beraber, oradaki kadroyla beraber, onları tekrar heyecanlandırarak,
tekrar motive ederek devlete kazandırmaktır. Bunu yaptığımız zaman ülkeye
faydası olacaktır, Maliye Bakanlığı kalkınacaktır, denetim gücüyle yeniden
vergi alabilecektir. Bu yapılamadıktan sonra, yapılan işlerin bir anlamı
yoktur. Onun için, bu maddenin çıkarılması gerekir çok değerli arkadaşlarım. Bu
maddeyle olmaz; gidecekler, doğru dürüst bir madde hazırlanacak, dediğim
şekilde, ilgili kurulların, üstatların, geçmişteki tecrübenin ışığı altında
yeni, düzgün bir madde hazırlanacak, gelecek, onunla beraber işe yarar bir iş
yapacağız; yoksa hiç anlamı yok.
Şu
saatte konuşmalar da oluyor, gerçekten konuşmamda da aksamalar oluyor o yüzden
ama çok çok önemli bir maddedir. Sadece vergi meselesi değil, devlet
meselesidir, devlet erkânı adabı meselesidir bu konu, bu kadar basit değildir. 
(Mikrofon
otomatik cihaz tarafından kapatıldı) 
BAŞKAN
– Buyurun. 
BÜLENT
KUŞOĞLU (Devamla) – Çok teşekkür ederim Başkan.
Bu
maddenin çıkarılmasını özellikle rica ediyorum. Daha düzgün bir şekilde
çalışılıp tekrar getirilmesi gerekir. 
Değerli
milletvekilleri, bu konu üzerinde tekrar düşünülmesini rica ediyorum, hepinize
saygılar sunuyorum. (CHP ve İYİ PARTİ sıralarından alkışlar)
BAŞKAN
– Teşekkür ederim Sayın Kuşoğlu. 
Aynı
mahiyetteki önergeleri oylarınıza sunuyorum: Kabul edenler... Kabul
etmeyenler... Önergeler kabul edilmemiştir. 
52’nci
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir. 
53’üncü
madde üzerinde 1 önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 128 sıra sayılı Kanun Teklifi’nin 53’üncü maddesinin (1)’inci fıkrasının
(b) bendinde yer alan “maddesi” ibaresinin “ve 42’nci maddeleri” şeklinde
değiştirilmesini arz ve teklif ederiz. 
 Mehmet
Muş Muhammed Levent Bülbül Mehmet Doğan Kubat
 İstanbul Sakarya İstanbul
 Cahit
Özkan Abdullah Güler
 Denizli İstanbul
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ BEKİR KUVVET ERİM (Aydın) – Takdire bırakıyoruz
Sayın Başkan.
BAŞKAN
– Gerekçeyi okutuyorum:
Gerekçe:

Kanun
teklifine göre, konaklama vergisi 1/4/2020 tarihinde yürürlüğe girecektir. Bu
doğrultuda, konaklama vergisi oranının 31/12/2020 tarihine kadar yüzde 1 olarak
uygulanmasına yönelik, çerçeve 44’üncü madde olarak kanun teklifine eklenen ve
teselsül neticesinde 42’nci madde olan maddenin de 1/4/2020 tarihinde yürürlüğe
girmesine yönelik düzenleme yapılmaktadır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir.
Kabul
edilen önerge doğrultusunda 53’üncü maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
54’üncü
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
İkinci
bölümde yer alan maddelerin oylamaları tamamlanmıştır.
Teklifin
tümü açık oylamaya tabidir. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Oylama
için iki dakika süre vereceğim. Bu süre içinde sisteme giremeyen üyelerin
teknik personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için verilen süre içinde Başkanlığa
ulaştırmalarını rica ediyorum. 
Oylama
işlemini başlatıyorum. 
(Elektronik
cihazla oylama yapıldı)
BAŞKAN
– Sayın milletvekilleri, açık oylama sonucunu okutuyorum:
“İstanbul
Milletvekili Vedat Demiröz ve 97 Milletvekilinin Dijital Hizmet Vergisi Kanunu
ile Bazı Kanunlarda ve 375 Sayılı Kanun Hükmünde Kararnamede Değişiklik
Yapılması Hakkında Kanun Teklifi açık oylama sonucu: 




Kullanılan
  oy sayısı


:


249





Kabul


:


213





Ret


:


36 (x)






 Kâtip
Üye  Kâtip Üye
 Burcu
Köksal Şeyhmus Dinçel
 Afyonkarahisar Mardin”
Teklif
kabul edilmiş ve kanunlaşmıştır. 
Hayırlı
olsun. 
Gündemimizdeki
konular tamamlanmıştır. 
Alınan
karar gereğince, kanun teklifleri ile komisyonlardan gelen diğer işleri
sırasıyla görüşmek için 26 Kasım 2019 Salı günü saat 15.00’te toplanmak üzere
birleşimi kapatıyorum. 
Kapanma Saati: 22.16




(X) 128 S. Sayılı Basmayazı 13/11/2019
tarihli 17’nci Birleşim Tutanağı’na eklidir.


(x) Bu bölümde hatip tarafından Türkçe
olmayan kelimeler ifade edildi.


(x) Açık oylama kesin sonuçlarını
gösteren tablo tutanağa eklidir.




