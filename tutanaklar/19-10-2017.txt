



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 11’inci
Birleşim
 19
Ekim 2017 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Yakup Akkaya’nın, Türkiye Büyük Millet Meclisi
çalışanlarının özlük haklarına ilişkin gündem dışı konuşması
2.- Osmaniye Milletvekili Mücahit Durmuşoğlu’nun, 19 Ekim Muhtarlar
Günü’ne ilişkin gündem dışı konuşması
3.- Batman Milletvekili Ayşe Acar Başaran’ın, cezaevlerine ilişkin
gündem dışı konuşması

IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet Aydın’ın, Başkanlık Divanı
olarak 19 Ekim Muhtarlar Günü’nü kutladıklarına ve 19 Ekim Aliya
İzzetbegoviç’in 14’üncü ölüm yıl dönümüne ilişkin konuşması

V.- AÇIKLAMALAR
1.- İstanbul Milletvekili Onursal Adıgüzel’in, bir ay önce TEOG
kaldırıldığı halde hâlâ 1 milyonu aşkın öğrencinin liselere nasıl yerleşeceğinin
bilinmediğine ilişkin açıklaması
2.- İstanbul Milletvekili Didem Engin’in, 19 Ekim Muhtarlar Günü’ne
ilişkin açıklaması
3.- Giresun Milletvekili Bülent Yener Bektaşoğlu’nun, 19 Ekim Muhtarlar
Günü’ne ilişkin açıklaması
4.- İstanbul Milletvekili Ali Şeker’in, il ve ilçe müftülüklerine nikâh
kıyma yetkisi verilmesinin Anayasa’ya aykırı olduğuna ilişkin açıklaması
5.- Adana Milletvekili İbrahim Özdiş’in, Erzurum’da KYK yurduna geç
giriş yapan 4 öğrenciye üç günlük yemek yardımı kesme cezası verildiği
iddiasına ilişkin açıklaması
6.- İstanbul Milletvekili Fatma Benli’nin, 19 Ekim Muhtarlar Günü’ne ve
19 Ekim Aliya İzzetbegoviç’in ölümünün 14’üncü yıl dönümüne ilişkin açıklaması
7.- Balıkesir Milletvekili Ahmet Akın’ın, kaçak olduğu söylenen
Şırnak’taki ocağın yıllardır Türkiye Kömür İşletmeleri tarafından özel sektöre
ihale usulü verildiğine ilişkin açıklaması
8.- Niğde Milletvekili Ömer Fethi Gürer’in, 19 Ekim Muhtarlar Günü’ne
ilişkin açıklaması
9.- Kocaeli Milletvekili Tahsin Tarhan’ın, istifa ettirilen veya
istifaya zorlanan AKP’li belediye başkanlarının istifa sebeplerinin ne olduğunu
öğrenmek istediğine ilişkin açıklaması
10.- Bursa Milletvekili Emine Yavuz Gözgeç’in, 19 Ekim Muhtarlar Günü’ne
ve 19 Ekim Aliya İzzetbegoviç’in ölümünün 14’üncü yıl dönümüne ilişkin
açıklaması
11.- İstanbul Milletvekili Serap Yaşar’ın, Aliya İzzetbegoviç’in
ölümünün 14’üncü yıl dönümüne ve Keçiören Belediyesinin mültecilerin
entegrasyonuna ilişkin bir projesi hakkında açıklaması
12.- Edirne Milletvekili Okan Gaytancıoğlu’nun, 19 Ekim Muhtarlar
Günü’ne ve çiftçilerin borçlarını ödeyemez hâle geldiklerine ilişkin açıklaması
13.- Kayseri Milletvekili Çetin Arık’ın, AKP Genel Başkanı Recep Tayyip
Erdoğan’ın istifa etmeyen belediye başkanlarıyla ilgili bazı ifadelerine
ilişkin açıklaması
14.- Kayseri Milletvekili Sami Dedeoğlu’nun, 19 Ekim Muhtarlar Günü’ne
ilişkin açıklaması
15.- Mersin Milletvekili Ali Cumhur Taşkın’ın, 19 Ekim Muhtarlar Günü’ne
ve 19 Ekim Aliya İzzetbegoviç’in ölümünün 14’üncü yıl dönümüne ilişkin
açıklaması
16.- İzmir Milletvekili Müslüm Doğan’ın, 4 Kasım 2016 tarihinden beri
tutuklu bulunan HDP Eş Genel Başkanı Selahattin Demirtaş’ın tutukluluk hâlinin
derhâl son bulması gerektiğine ve eş genel başkanlar ve milletvekilleriyle
görüşmelerinin niçin engellendiğini öğrenmek istediğine ilişkin açıklaması
17.- Manisa Milletvekili Erkan Akçay’ın, 19 Ekim Aliya İzzetbegoviç’in
ölümünün 14’üncü yıl dönümüne ve 19 Ekim Muhtarlar Günü’ne ilişkin açıklaması
18.- İstanbul Milletvekili Filiz Kerestecioğlu Demir’in, son bir hafta
içerisinde sosyal medya hesaplarından yaptıkları paylaşımlar gerekçe
gösterilerek aralarında HDP il ve ilçe yöneticilerinin de bulunduğu birçok
kişinin tutuklanmasına, Enerji ve Tabii Kaynaklar Bakanı Berat Albayrak’a ait
mailleri haberleştirdikleri için yargılanan gazetecilere, Osman Kavala’nın
kendisi hakkındaki suçlamaları öğrenemediğine, Ezilenlerin Hukuk Bürosu
avukatları Özlem Gümüştaş ve Sezin Uçar’ın gözaltına alınmalarına, 19 Ekim
Muhtarlar Günü’ne ve CHP eski Genel Başkanı Deniz Baykal’a şifa dilediğine
ilişkin açıklaması
19.- Manisa Milletvekili Özgür Özel’in, CHP eski Genel Başkanı Deniz
Baykal’ın sağlık durumuyla ilgilenen herkese teşekkür ettiğine, 19 Ekim Aliya
İzzetbegoviç’in ölümünün 14’üncü yıl dönümüne, 19 Ekim Muhtarlar Günü’ne ve
Cumhurbaşkanı Recep Tayyip Erdoğan’ın istifa etmeyen belediye başkanlarıyla
ilgili bazı ifadelerine ilişkin açıklaması
20.- İstanbul Milletvekili Mehmet Muş’un, 19 Ekim Aliya İzzetbegoviç’in
ölümünün 14’üncü yıl dönümüne, 19 Ekim Muhtarlar Günü’ne, AK PARTİ Genel
Başkanı Recep Tayyip Erdoğan’ın belediye başkanlarıyla ilgili bazı ifadeleri
konusunda düzeltme yapmasına rağmen CHP Grup Başkan Vekilinin bunu dikkate
almamasına ilişkin açıklaması
21.- Manisa Milletvekili Özgür Özel’in, İstanbul Milletvekili Mehmet
Muş’un yaptığı açıklamasındaki bazı ifadelerine ilişkin açıklaması
22.- İstanbul Milletvekili Mehmet Muş’un, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
23.- Manisa Milletvekili Özgür Özel’in, tekraren, İstanbul Milletvekili
Mehmet Muş’un yaptığı açıklamasındaki bazı ifadelerine ilişkin açıklaması
24.- İstanbul Milletvekili Filiz Kerestecioğlu Demir’in, belediye
başkanlarının seçilmiş kişiler ve yerel yönetimin demokrasinin temel taşı
olduğuna, bir yolsuzluk söz konusuysa yargının görevini yapması gerektiğine
ilişkin açıklaması
25.- Manisa Milletvekili Özgür Özel’in, AK PARTİ Grubunun, sentetik
uyuşturucularla ilgili araştırma komisyonu kurulmasına ilişkin MHP grup önerisi
üzerinde konuşma hakkını kullanmamasına ve ret oyu vermesine ilişkin açıklaması
26.- Amasya Milletvekili Mehmet Naci Bostancı’nın, uyuşturucuyla
mücadele konusunda 24’üncü Dönemde bir komisyon kurulduğuna ve Hükûmetin bu
konudaki kararlı iradesinin devam ettiğine ilişkin açıklaması
27.- İstanbul Milletvekili Filiz Kerestecioğlu Demir’in, iktidarın
uyuşturucularla ilgili araştırma komisyonu kurulmasına destek vermemesini
kınadığına ilişkin açıklaması
28.- Manisa Milletvekili Erkan Akçay’ın, bütün grupların ortak bir
önerisiyle uyuşturucu ve uyuşturucuyla mücadeleye ilişkin bir araştırma
komisyonu kurulmasının çok faydalı olacağını düşündüğüne ilişkin açıklaması
29.- Sağlık Bakan Ahmet Demircan’ın, atama bekleyen personelin durumuna
ve atamaların başlama noktasında olduğuna, CHP eski Genel Başkanı Deniz
Baykal’ın sağlık durumuna ve kendisine geçmiş olsun dileğinde bulunduğuna
ilişkin açıklaması
30.- Manisa Milletvekili Özgür Özel’in, CHP eski Genel Başkanı Deniz
Baykal’ın sağlık durumuyla yakından ilgilenen Sağlık Bakanı ile tüm bakanlara,
Başbakana ve Adalet ve Kalkınma Partisi Genel Başkanına teşekkür ettiğine
ilişkin açıklaması
31.- Manisa Milletvekili Özgür Özel’in, Bursa Milletvekili Muhammet
Müfit Aydın’ın 497 sıra sayılı Kanun Tasarısı’nın ikinci bölümü üzerinde şahsı
adına yaptığı konuşmasındaki bazı ifadelerine ilişkin açıklaması
32.- İstanbul Milletvekili Filiz Kerestecioğlu Demir’in, Bursa
Milletvekili Muhammet Müfit Aydın’ın 497 sıra sayılı Kanun Tasarısı’nın ikinci
bölümü üzerinde şahsı adına yaptığı konuşmasındaki bazı ifadelerine ilişkin
açıklaması
33.- İstanbul Milletvekili Filiz Kerestecioğlu Demir’in, Türkiye’nin ve
kadınların bu yasayı hak etmediğine ilişkin açıklaması
34.- Ankara Milletvekili Şenal Sarıhan’ın, Aydın Milletvekili Deniz
Depboylu’nun sataşma nedeniyle yaptığı konuşmasındaki bazı ifadelerine ilişkin
açıklaması

VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Terörizmle Mücadele
Küresel Forumu (TMKF) çerçevesinde 24-25 Ekim 2017 tarihlerinde Mısır’ın
başkenti Kahire’de “Terörle Mücadele Çerçevesinde Parlamenterler ile Yargı
Aktörleri İlişkisi” konulu çalıştaya katılması Genel Kurulun 10 Ekim 2017
tarihli 5’inci Birleşiminde kabul edilen heyeti oluşturmak üzere siyasi parti
gruplarının bildirmiş olduğu isimlere ilişkin tezkeresi (3/1201)


B) Çeşitli İşler
1.- Başkanlıkça, Meclis Başkanıyla birlikte Genel Kurulu ziyaret eden
Nijerya Cumhurbaşkanı Muhammadu Buhari ve heyeti ile Meclis Başkanına “Hoş
geldiniz.” denilmesi

VII.- ÖNERİLER
A) Siyasi Parti Grubu Önerileri
1.- MHP Grubunun, Mersin Milletvekili Oktay Öztürk ve arkadaşları tarafından,
kullanımı giderek yaygınlaşan ve millî güvenliğimize bir tehdit olarak yönelen
sentetik uyuşturucuların imali, dağıtımı ve satışına ilişkin süreçlerin
belirlenmesi, tüm yol ve yöntemlerin ortak bir akıl etrafında tahlil edilip
önlenmesine yönelik tedbirlerin alınması amacıyla 17 Ekim 2017 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 19 Ekim 2017 Perşembe günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi
2.- HDP Grubunun, Grup Başkan Vekili İstanbul Milletvekili Filiz
Kerestecioğlu Demir tarafından, ataması yapılmayan sağlık emekçilerinin
sorunları ile OHAL KHK’leriyle yaygınlaştırılan güvenlik soruşturması
uygulamasının neden olduğu hak kayıplarının tüm boyutlarıyla araştırılması
amacıyla 19/10/2017 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 19 Ekim 2017
Perşembe günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi
3.- CHP Grubunun, Balıkesir Milletvekili Mehmet Tüm ve arkadaşları
tarafından, bireysel silahlanmayı azaltmanın, silahsızlanmaya dönük
farkındalığı arttırmanın ve ateşli silah alışverişinin engellenmesi yollarının
belirlenmesi amacıyla 17/10/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 19
Ekim 2017 Perşembe günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi

B) Danışma Kurulu Önerileri
1.- Danışma Kurulunun, görüşülmekte olan 497 sıra sayılı Kanun
Tasarısı’nın Genel Kurulun 10’uncu Birleşiminde kabul edilen 5 ve 11’inci
maddelerinin yeniden görüşülmesine dair Hükûmetin talebinin İç Tüzük’ün 89’uncu
maddesi uyarınca Danışma Kurulunca uygun görüldüğüne ilişkin görüşü
2.- Danışma Kurulunun, Genel Kurulun 20/10/2017 Cuma günü
toplanmamasının Genel Kurulun onayına sunulmasına ilişkin önerisi

VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497)


2.- Türkiye Cumhuriyeti Hükümeti ile Birleşmiş Milletler Mülteciler
Yüksek Komiserliği Arasında Ev Sahibi Ülke Anlaşması ile Anlaşmada Değişiklik
Yapılmasına İlişkin Notaların Onaylanmasının Uygun Bulunduğuna Dair Kanun
Tasarısı (1/787) ve Dışişleri Komisyonu Raporu (S. Sayısı: 461)
3.- Türkiye Cumhuriyeti Hükümeti ile Katar Devleti Hükümeti Arasında
Eğitim Alanında İşbirliği Anlaşması ile Notaların Onaylanmasının Uygun
Bulunduğuna Dair Kanun Tasarısı (1/723) ve Dışişleri Komisyonu Raporu (S.
Sayısı: 464)

B) Yeniden Görüşmeleri Yapılan Tasarılar/Teklifler (Tekririmüzakere)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (5 ve 11’inci Maddeler)

IX.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın, Bolu Milletvekili
Tanju Özcan’ın 497 sıra sayılı Kanun Tasarısı’nın 21’inci maddesiyle ilgili
önerge üzerinde yaptığı konuşması sırasında Adalet ve Kalkınma Partisine
sataşması nedeniyle konuşması
2.- Bolu Milletvekili Tanju Özcan’ın, Amasya Milletvekili Mehmet Naci
Bostancı’nın sataşma nedeniyle yaptığı konuşması sırasında şahsına sataşması
nedeniyle konuşması
3.- İstanbul Milletvekili Mehmet Muş’un, Eskişehir Milletvekili Gaye
Usluer’in 497 sıra sayılı Kanun Tasarısı’nın 25’inci maddesine bağlı ek madde
4’le ilgili önerge üzerinde yaptığı konuşması sırasında Adalet ve Kalkınma
Partisine sataşması nedeniyle konuşması
4.- Kayseri Milletvekili Mustafa Elitaş’ın, İstanbul Milletvekili Mahmut
Tanal’ın 497 sıra sayılı Kanun Tasarısı’nın 26’ncı maddesine bağlı geçici madde
9’la ilgili önerge üzerinde yaptığı konuşması sırasında şahsına sataşması
nedeniyle konuşması
5.- İstanbul Milletvekili Mahmut Tanal’ın, Kayseri Milletvekili Mustafa
Elitaş’ın sataşma nedeniyle yaptığı konuşması sırasında şahsına sataşması
nedeniyle konuşması
6.- Antalya Milletvekili Gökcen Özdoğan Enç’in, İstanbul Milletvekili
Mahmut Tanal’ın sataşma nedeniyle yaptığı konuşması sırasında şahsına sataşması
nedeniyle konuşması
7.- Trabzon Milletvekili Haluk Pekşen’in, Antalya Milletvekili Gökcen
Özdoğan Enç’in sataşma nedeniyle yaptığı konuşması sırasında Cumhuriyet Halk
Partisine sataşması nedeniyle konuşması
8.- Aydın Milletvekili Deniz Depboylu’nun, Ankara Milletvekili Şenal
Sarıhan’ın 497 sıra sayılı Kanun Tasarısı üzerinde oyunun rengini belirtmek
üzere yaptığı konuşması sırasında MHP Grubuna sataşması nedeniyle konuşması

X.- OYLAMALAR
1.- (S. Sayısı: 497) Nüfus Hizmetleri Kanunu ile Bazı Kanunlarda
Değişiklik Yapılmasına Dair Kanun Tasarısı’nın oylaması



XI.- YAZILI SORULAR VE CEVAPLARI
1.-  İstanbul Milletvekili Mustafa Sezgin Tanrıkulu'nun, Enerji Piyasası
Üst Kurulu yöneticilerinin mali ve sosyal haklarına ilişkin Başbakandan sorusu
ve Enerji ve Tabii Kaynaklar Bakanı Berat Albayrak’ın cevabı (7/15298)
2.-  İstanbul Milletvekili Mustafa Sezgin Tanrıkulu'nun, Elektrik Üst
Kurulu yöneticilerinin mali ve sosyal haklarına ilişkin Başbakandan sorusu ve
Enerji ve Tabii Kaynaklar Bakanı Berat Albayrak’ın cevabı (7/15301)
3.-  Ankara Milletvekili Levent Gök'ün, elektrik dağıtım
maliyetlerindeki düşüşün hane faturalarına yansımamasına ilişkin sorusu ve
Enerji ve Tabii Kaynaklar Bakanı Berat Albayrak’ın cevabı (7/15405)

19 Ekim 2017 Perşembe
BİRİNCİ OTURUM
Açılma Saati: 14.04
BAŞKAN: Başkan Vekili Ahmet AYDIN
KÂTİP ÜYELER: Sema
KIRCI (Balıkesir), Mehmet Necmettin AHRAZOĞLU (Hatay)
-----0-----
BAŞKAN – Türkiye Büyük Millet Meclisinin 11’inci
Birleşimini açıyorum.
Toplantı yeter sayısı vardır, görüşmelere başlıyoruz.
Gündeme geçmeden önce üç sayın milletvekiline gündem
dışı söz vereceğim.
Gündem dışı ilk söz, Türkiye Büyük Millet Meclisi
çalışanlarının özlük hakları hakkında söz isteyen İstanbul Milletvekili Yakup
Akkaya’ya aittir. 
Sayın Akkaya, buyurun. (CHP sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Yakup Akkaya’nın, Türkiye Büyük Millet Meclisi
çalışanlarının özlük haklarına ilişkin gündem dışı konuşması
YAKUP AKKAYA (İstanbul) – Sayın Başkan, değerli
milletvekilleri; öncelikle bugün, olmayan demokrasimizin sembol temsilcileri
muhtarlarımızın Muhtarlar Günü’nü kutluyorum.
Değerli milletvekilleri, Mecliste çalışan emekçilerin
birçok sorunu ve problemi vardır. Meclis çatısı altında hem çalışma koşulları
açısından hem de ücret ve sosyal haklar açısından, çalışanlar arasındaki
farklılıklar devam etmektedir. 
Bunlara şöyle bir göz atacak olursak, birinci sorun
olarak ücreti ele almak gerekir. Bu çatı altında aynı işi yapmalarına rağmen,
Anayasa’nın ve buna bağlı yasaların amir hükmü olan “kanun önünde eşitlik”
ilkesine aykırı biçimde, adil olmayan bir anlayışla farklı ücretlerle Mecliste
personelimiz mağdur edilmektedir. Meclisin güvenliğini sağlayan polislerimize
baktığımızda bu ücret farklılığını net olarak görebiliriz. Bazı personelimize
ek ödemeler yapılırken diğerlerine bu ödemeler verilmemektedir. Bir an önce bu
adaletsizliklerin giderilerek “eşit işe eşit ücret” yaklaşımı çerçevesinde bu
sorun çözümlenmelidir.
İkinci sorun çalışma süreleriyle ilgilidir. Uygulamada
gene yasalar ihlal edilmektedir. Bazı Meclis çalışanları azami günlük
çalışmanın üzerinde çalışmalarına rağmen bu çalışmalarının karşılığını, hak
ettiklerini alamamaktadırlar, fazla mesai ücretlerini eksik almaktadırlar.
Fazla mesai yapan Meclis emekçilerimiz ne yazık ki bu ücreti belirlenen fiks
ücret üzerinden almaktadır, bu da adil değildir değerli arkadaşlar. Bu uygulama
ayrıca hiç de hakkaniyetli değildir.
Üçüncü sorun sosyal haklarda ayrımcılık yapılmasıdır.
Örneğin Mecliste personelin işe gidip gelmesiyle ilgili servisler
kaldırılmıştır, bunun yerine taşıma kartı verilmektedir ama bu Meclisteki
siyasi parti gruplarında çalışanlara ve danışmanlara bu haklar verilmemektedir,
bu da bir ayrımcılıktır, bunların da düzeltilmesi gerekir.
Değerli milletvekilleri, bu doğru bir yaklaşım olmadığı
gibi, dördüncü sorun da çalışan personelin kadro sorunudur. Şöyle bir örnek
vermek istiyorum: Kulislerde bize çay veren arkadaşlarımız var; bir kısmı
kadrolu, bir kısmı 4/C’li, bir kısmı taşeron olarak çalışıyorlar. Hepsi aynı
işi yapıyorlar ama farklı statülerde çalıştıkları için onlar ücret ve sosyal
haklar konusunda mağdur oluyorlar. Bu da çok doğru bir yaklaşım değil. Bunun da
bu işlerin de bu haksızlıkların da bir an önce giderilmesi gerektiğine
inanıyoruz.
Bir diğer sorun da taşeron sorunudur. Meclisimizin
çatısı altında taşeron çalıştırılmaktadır. Bugün taşeron sistemi amacının
dışına çıkmış, asıl işin bir parçası olmuştur. Ülkemizde çalışma hayatının
kangreni olan taşeron sistemi kaldırılmalı “ama, lakin, fakat” demeden kamudaki
bütün taşeron işçiler mevcut çalıştırıldıkları arkadaşların ücretleri ve
haklarıyla işlerine devam etmelidir. 
Diğer bir sorun da: Milletvekillerimize milletvekilliği
süresince katkı sağlayan, statüleri şoför, sekreter ve danışman olan personel
arkadaşlarımız vardır; milletvekili arkadaşlarımızın görevi bittiğinde bunlar
kıdem tazminatını alamamakta, ayrıca işsizlik sigortasından
yararlanamamaktadırlar. Bu da çok doğru bir olay değildir ve Mecliste çalışan
550 milletvekilimizin personeli olan danışman, sekreter ve şoför
arkadaşlarımızın bu konudaki mağduriyeti giderilmelidir.
Değerli arkadaşlar, bir söz vardır “Eğer mahallenin
temiz olmasını istiyorsanız öncelikle kapınızın önünü temizleyeceksiniz.” diye.
Türkiye'de çalışma hayatının sorunları dağ gibi büyüktür. Türkiye Büyük Millet
Meclisi tespit edilen sorunları, çalışma hayatının sorunlarını çözmek için
burada yasalar, kanunlar çıkarmaktadır. Bu yasaları, kanunları çıkarırken adil
olmak zorundadır ve en önce, her şeyden önce Büyük Millet Meclisinin güvenilir
bir kurum olduğunu ortaya koyabilmesi için kendi bünyesinde çalıştırdığı
personelini adil olarak burada çalıştırmak, yasalardan, sosyal haklardan
onların yararlanmasının önündeki engelleri kaldırmak zorundadır. Bunu
yapamadığınız zaman herkes şunu söyler: “Ya sen ilk önce kapının önünü temizle,
ondan sonra bizim sorunlarımıza bak.”
Onun için, burada, Türkiye Büyük Millet Meclisinde gece
gündüz demeden bize hizmet veren, bize katkı sağlayan bütün çalışanların
mağduriyetinin Türkiye Büyük Millet Meclisinin bütçesinin görüşüleceği bu süreç
içinde ortadan kaldırılmasını Türkiye Büyük Millet Meclisinin takdirine
sunuyorum.
Hepinizi saygıyla selamlıyorum. (CHP sıralarından
alkışlar) 
BAŞKAN – Teşekkür ediyorum Sayın Akkaya.
Gündem dışı ikinci söz, Muhtarlar Günü münasebetiyle
söz isteyen Osmaniye Milletvekili Mücahit Durmuşoğlu’na aittir.
Sayın Durmuşoğlu, buyurun. (AK PARTİ sıralarından
alkışlar)
2.- Osmaniye Milletvekili Mücahit Durmuşoğlu’nun, 19 Ekim Muhtarlar
Günü’ne ilişkin gündem dışı konuşması
MÜCAHİT DURMUŞOĞLU (Osmaniye) – Sayın Başkan, değerli
milletvekilleri; 19 Ekim Muhtarlar Günü münasebetiyle söz almış bulunmaktayım.
Yüce heyetinizi, ekranları başında bizleri izleyen tüm vatandaşlarımızı ve
özellikle muhtarlarımızı saygıyla selamlıyorum.
19 Ekim 1829 tarihinde gerçekleştirilen İstanbul’un
nüfus sayımı vesilesiyle yayınlanan hattıhümayunda, muhtarlık kurumunun
tesisine giden yol açılmış, devlet ile millet arasında çok önemli bir köprü
kurulmuştur.
Cumhurbaşkanımız Sayın Recep Tayyip Erdoğan’ın liderliğinde
ortaya konulan yeni yaklaşımın doğal bir sonucu olarak bu tarihî günden
hareketle, 19 Ekim 2015 tarih ve 29507 sayılı Resmî Gazete’de yayımlanan
(2015/11) sayılı Başbakanlık Genelgesi’yle her yıl 19 Ekim tarihinin Muhtarlar
Günü olarak kutlanması kararlaştırılmıştır. Biz de Hükûmet olarak ülkemizdeki
yerel demokrasinin en eski örneğini oluşturan değerli muhtarlarımıza özel bir
günü ihdas etmiş olmanın mutluluğunu yaşıyoruz.
19 Ekim Muhtarlar Günü olarak kutlanmasının kabul ve
ilan edilmesi, devletimiz ve Hükûmetimizce muhtarlarımıza verilen değerin çok
önemli bir göstergesidir. Bu yaklaşımın sonucu olarak, 2002’de 97 TL olan
muhtar maaşları bugün 1.503 TL seviyesine çekilerek özlük haklarında da çok
büyük bir gelişme sağlanmıştır. 
Muhtarlarımızın merkezî idareyle ilişkilerini
kuvvetlendirmek, vatandaşlarımızdan kendilerine ulaşan taleplerin en etkin
şekilde ilgili kurumlara iletilmesini sağlamak amacıyla İçişleri Bakanlığımızca
Muhtar Bilgi Sistemi hayata geçirilmiştir. Ülkemizdeki 18.309’u köy, 31.944’ü
mahalle olmak üzere toplam 50.253 muhtarın hayat standartlarının yükseltilmesi
ve devletle olan iletişimlerinin güçlendirilmesi, aslında sadece muhtarlarımıza
değil, vatandaşımıza sunulan hizmet kalitesinin artırılmasına yönelik modern ve
çağdaş bir anlayışı da bünyesinde barındırmaktadır.
Sayın Cumhurbaşkanımızın muhtarlarımızla rutin hâle
getirdiği buluşmalar valilerimiz, kaymakamlarımız ve milletvekillerimizce de
gerçekleştirilmekte, böylece vatandaş ile devlet arasındaki bağ daha da
pekişmektedir. 
Sayın Başkan, değerli milletvekilleri; 15 Temmuz
şehitlerimiz arasında 2 de muhtarımızın olması, o gece tüm engelleme çabalarına
rağmen muhtarlarımızın köylerinde ya da mahallelerinde demokrasiye sahip
çıkmaları ülkesine ve milletine sahip çıkma kararlılıklarını gerektiğinde
canlarıyla ortaya koyduklarını göstermiştir. 
Cumhurbaşkanımız Sayın Recep Tayyip Erdoğan
“Cumhurbaşkanı olarak seçilmişim ve benim muhtarım da seçilmiş. Demokrasi
noktasında benim muhtarımla aramda bir fark yok; o da seçilmiş ben de.” diyerek
demokrasi kültürünün gelişmesinde seçilmişlerin yerini işaret etmiş, aynı
zamanda muhtarlarımızın bu noktadaki önemini de vurgulamıştır. 
Yerel yönetimden gelen bir liderin önderliğinde,
ülkemizin 2002’den sonra geçirmeye başladığı değişimin içinde muhtarlarımızın
da yer alması bizlere büyük bir sorumluluk yüklemektedir. Bir yanıyla yerel
demokrasinin en eski örneğini temsil eden, diğer yanıyla da devletimizin en
küçük ve her noktadaki parçası olan muhtarlarımız, bulundukları mahalle ve
köylerde devletimizin tüm kurumlarını temsil etmektedir. 
Sorunların çözülmesinde insan ve hizmet odaklı siyaset
anlayışının icrasında vazgeçilmez bir konuma sahip, üzerinden yaklaşık iki
yüzyıl geçen, idari teşkilatımızın mihenk taşlarından birisi olan binlerce köy ve
mahalle muhtarımız millî iradeyi ve milletin devletine olan güvenini yansıtan
en eski örneklerdendir. Onlar âdeta devletimizin uç beyi olarak milletimizin
gözü kulağı durumundadır. 
Sayın Başkan, değerli milletvekilleri;
vatandaşlarımızın devletimize ihtiyaç duyduğunda çalacakları ilk kapının
muhtarlıklarımız olduğu bilincindeyiz. Bu açıdan bakıldığında muhtarlık devlet
kurumlarıyla ilişkilerde aracı bir rol oynarken, diğer yanıyla da çağdaş kamu
yönetim anlayışının en temel unsurlarından birisi olan yönetime katılımcılığı
kolaylaştırmaktadır. 
Hükûmetimiz muhtarlarımızın her alandaki fonksiyonunun,
fedakârca çalışmalarının farkındadır ve kendileri için ihtiyaç duyulan tüm
iyileştirmeleri en hızlı şekilde hayata geçirmek amacıyla çalışmaya devam
edecektir. 
Bu vesileyle, görevi başında bu aziz vatan ve millet
uğrunda şehit düşen bütün muhtarlarımıza Yüce Rabb’imden rahmet diliyor, bir
taraftan devleti, bir taraftan da milleti temsil eden, ülkemizin dört bir
yanındaki kıymetli muhtarlarımızın Muhtarlar Günü’nü en içten dileklerimle
kutluyor, hayırlı ve başarılı görevler diliyorum.
Hepinizi saygıyla sevgiyle selamlıyorum. (AK PARTİ
sıralarından alkışlar)
BAŞKAN – Teşekkür ediyorum.
Gündem dışı üçüncü söz, cezaevleri hakkında söz isteyen
Batman Milletvekili Ayşe Acar Başaran’a aittir.
Buyurun Sayın Acar Başaran. (HDP sıralarından alkışlar)
3.- Batman Milletvekili Ayşe Acar Başaran’ın, cezaevlerine ilişkin
gündem dışı konuşması
AYŞE ACAR BAŞARAN (Batman) - Sayın Başkan, değerli
milletvekilleri; hepinizi saygıyla selamlıyorum.
Ama konu cezaevleriyken, şu anda muhtemelen ekranları
başında bizi izleyen, cezaevinde olan, şu anda tutsak edilen milletvekili
arkadaşlarımızı, belediye eş başkanlarımızı ve siyasi soykırım operasyonlarıyla
şu anda cezaevinde tutulan bütün siyasi tutsakları da buradan saygıyla
selamlıyorum.
Evet, değerli arkadaşlar, özellikle 15 Temmuz darbe
girişiminden sonra Türkiye’nin en krizli, en kaoslu alanlarından biri maalesef
cezaevleri. Gerçekten şu anda görünmeyen, kapatılmış bir alan olan ancak kanayan
bir yara olarak cezaevi ve cezaevi uygulamaları karşımıza çıkıyor. Her gün
mütemadiyen bizler ya da basın, cezaevindeki işkenceler, hak ihlalleri, onur
kırıcı birtakım uygulamalarla ilgili bilgi sahibi oluyoruz. Bunlarla ilgili
size sadece birkaç örnek vererek geçeceğim ancak şöyle kategorik olarak saymak
gerekiyor: En temel sorun, aslında çözüm süreci döneminde üzerinde konuşulan,
belli bir mutabakata da varılan hasta tutsaklar meselesi. Bugün yüzlerce hasta
tutsak cezaevinde tabutuyla çıkmayı bekliyor çünkü Adli Tıp Kurumu bir
“Cezaevinde kalabilir.” raporu verebiliyor ama bir müdahaleyle “Cezaevinde
kalamaz.” raporu verebiliyor. Ki biz Adli Tıbbın da içerisinde bir sürü
cemaatçinin olduğunu ve buna karşı operasyonlar yapıldığını da baz alırsak eğer
aslında Adli Tıp Kurumunun verdiği raporların da çok da gerçekçi olmadığını
biliyoruz. Ancak 2 tane örnek vereyim: Düzce Cezaevinde Selami Keleş var,
şizofrenik belirtileri var epilepsiyle birleşmiş, günde 3-4 defa kriz
geçirmesine rağmen, tek başına hayatını idame edememesine rağmen bugün
cezaevinde tutuluyor. 
Yine, Düzce Cezaevinde hasta mahpus, Atilla Coşkun...
Beynindeki tümör artık gözle görülür bir şekilde olmasına rağmen hâlâ bununla
ilgili bir adım atılmış değil ve cezaevinde tutuluyor.
Bu hasta tutsakları meselesinde bunlar gibi size
yüzlerce hasta tutsağı buradan sayabilirim ama “Sadece bununla mı kalıyor?”
derseniz hayır. Bir de artık cezalandırma yöntemine dönen sürgün meselesi var.
Her gün cezaevlerinde bir yerden bir yere tutsakların sürgün edildiği
haberleriyle uyanıyoruz. Belki vicdanlarınıza seslenir ya da belki bir daha
düşünürsünüz diye söylüyorum, en son olarak dün 84 yaşındaki “Sise” adında bir
kadın -84 yaşında, bakın, zaten hukuk devletinde 84 yaşındaki bir kadının
cezaevinde tutulmayacağını biliyoruz ama- Muş Cezaevinden kelepçelenerek aç
susuz bir hâlde Tarsus Cezaevine kadar sürgün edildi. Bence bunun üzerine
düşünmemiz lazım değerli arkadaşlar, 84 yaşındaki bir kadının topluma nasıl bir
zararı olabilir ya da toplumda nasıl güvenliğini tehdit edebilir ya da başka
bir yol, yöntemi yok mu? Yani, biz biliyoruz ki tutuklama bir tedbir, başka
şekilde de tedbirler uygulanabilir, ev hapsi de uygulanabilir, o kadın, evinde
de aslında bir şekilde cezası uygulanabilirken, şu anda 84 yaşındaki bir kadın,
cezaevinde ve sürgüne maruz kaldı. Bunun gibi onlarca örnek yine sayabilirim. 
Evet, değerli arkadaşlar, cezaevi meselelerinden bir
tanesi daha süngerli oda meselesi. Süngerli odanın ne olduğunu ben size
isterseniz açıklayayım. Etrafı kapalı bir oda, ortasında bir klozet, etrafı
camekânlı ve tutsaklar orada tutulup bütün kişisel ihtiyaçlarını
giderebilmeleri için de bir alan yaratılmayıp insanlar sürekli gözlem
odalarında tutuluyor. Özellikle kadınlar erkeklerin gözetimi altında kişisel
ihtiyaçlarını bile gidermek zorunda bırakılıyorlar. Bu kadar onur kırıcı
davranışlar var.
Artık cezaevindeki işkenceyi, darpları saymıyoruz bile
ama hazır işkenceden söz etmişken Başkanlık Divanına bir sorum var: Geçen
haftalarda ben işkenceyle ilgili bir önerge verdim. Başkanlık Divanından
önergenin kaba ve yaralayıcı olduğu gerekçesiyle önergem reddedildi. Değerli
arkadaşlar, bu ülkede işkenceyi insanlığa karşı suç olarak tanımladığımızı
geçenlerde söylemiştim. Asıl bizi yaralaması gereken, asıl insanlık onuruna saldırı
olan işkenceyken bunu dillendirmenin kaba ve yaralayıcı olduğu tek ülke
Türkiye’dir herhâlde. Eğer kaba ve yaralayıcı cümleler duymak istemiyorsak,
gelin cezaevlerindeki bu işkenceleri araştıralım. Bakın, 1980 döneminde
Diyarbakır Cezaevinin bizi getirdiği nokta ortada, bir tane daha, hatta onlarca
cezaevi daha yaratmaya ihtiyacımız yok diyorum. Umarım bu konuda biraz
düşünürsünüz. 
Hepinizi saygıyla selamlıyorum. (HDP sıralarından
alkışlar)
BAŞKAN – Teşekkür ediyorum.
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet Aydın’ın, Başkanlık Divanı
olarak 19 Ekim Muhtarlar Günü’nü kutladıklarına ve 19 Ekim Aliya
İzzetbegoviç’in 14’üncü ölüm yıl dönümüne ilişkin konuşması
BAŞKAN – Sayın milletvekilleri, demokrasimizin ve idari
yapılanmamızın en temel yapı taşı konumunda yer alan, vatandaşımızın köyünde,
mahallesinde hem komşusu hem hizmetkârı hem de gittiği ilk kapı olan değerli
muhtarlarımızın 19 Ekim Muhtarlar Günü’nü Türkiye Büyük Millet Meclisi
Başkanlık Divanı olarak biz de buradan tebrik ediyoruz. Milletin devletiyle
arasındaki köprü olma vazifesini her türlü cefası, çilesi ve zahmetiyle
göğüsleyen köy ve mahalle muhtarlarımız her daim devletimizin de başının tacı
olmuştur. Bu vesileyle, buradan bir kez daha tüm muhtarlarımıza Türkiye Büyük
Millet Meclisi Genel Kurulu olarak sevgi, saygı ve selamlarımızı sunuyoruz. 
Yine, bugün, burada “Biz de zalimlerden olursak zulme
karşı savaşmamızın bir anlamı kalmaz. Kitap’a uyacağız.” diyen yüzyılımızın
mücahitlerinden merhum Aliya İzzetbegoviç’i anmadan geçemeyeceğim. 19 Ekim
2003’te Hakk’a yürüyen merhum İzzetbegoviç, Bosna Hersek’in bağımsızlığı için
verdiği mücadeleyle başta ülkesi olmak üzere tüm İslam âlemine adını altın
harflerle yazdırmıştır. Ülkesinin ve milletinin bağımsızlığı için savaş
alanında siperlerden diplomasi masasına her alanda en önde yer alan bu büyük
lideri ve şahsında Bosna şehitlerini buradan milletimiz adına rahmetle, duayla
bir kez daha yâd ediyoruz.
Sisteme giren 15 sayın milletvekiline de İç Tüzük 60
gereği bir dakika süreyle söz vereceğim.
Sayın Adıgüzel…
V.- AÇIKLAMALAR
1.- İstanbul Milletvekili Onursal Adıgüzel’in, bir ay önce TEOG
kaldırıldığı halde hâlâ 1 milyonu aşkın öğrencinin liselere nasıl
yerleşeceğinin bilinmediğine ilişkin açıklaması
ONURSAL ADIGÜZEL (İstanbul) – Teşekkürler Sayın Başkan.
Bundan bir ay önce tepeden inme bir kararla TEOG
kaldırılmasına rağmen, bugün olmuş biz hâlâ 1 milyonu aşkın öğrencinin liselere
nasıl yerleşeceğini bilmiyoruz. Milyonlarca gencin geleceği son dakika alınan kararla
heba edilirken on beş yıllık AKP iktidarı yine üniversitelere, sivil topluma,
muhalefete kulak vermeden kendi bildiğini okuyor. Yaptım oldu zihniyetinin
faturasıysa ülkenin çocuklarına, gençlerine ödetiliyor. 2005’te LGS gitti,
yerine OKS geldi. Kendi icraatını beğenmeyen AKP 2007’de bu sefer OKS yerine üç
aşamalı SBS’yi getirdi. O da yetmedi, SBS içinde defalarca değişikliğe gidildi.
2014’te SBS oldu sana TEOG. Dönemin AKP’li bakanlarının yere göğe sığdıramadığı
TEOG’a biçilen ömür üç yıl oldu. 
(Mikrofon otomatik cihaz tarafından kapatıldı) 
ONURSAL ADIGÜZEL (İstanbul) – Şimdi ben size soruyorum:
Sizin keyfî uygulamalarınızla geleceği karartılan yüz binlerce gencimizin
dökülen her bir gözyaşının hesabını kim verecek?
BAŞKAN – Sayın Engin…
2.- İstanbul Milletvekili Didem Engin’in, 19 Ekim Muhtarlar Günü’ne
ilişkin açıklaması
DİDEM ENGİN (İstanbul) – Teşekkürler Sayın Başkan.
Yerel demokrasimizin en eski ve köklü kurumlarından
biri olan köy ve mahalle muhtarlıklarımız kültürümüzün, sosyal ve toplumsal hayatımızın
çok önemli bir kurumudur. Muhtarlarımız tarafsız ve partisiz olarak her
vatandaşımızın sorununa fedakârca ve özveriyle koşarak yardımcı olurlar. Ancak
AKP Hükûmeti bir taraftan muhtarlarımızın yetkilerini ellerinden alırken diğer
taraftan da bu kurumumuzu siyasileştirmeye çalışıp kendi çıkarlarına alet
etmekten çekinmedi. Bu durum doğal olarak muhtarlık müessesesinin toplum
içindeki saygınlığının yıpratılmasına neden olmakta, verilen hizmetiyse
zorlaştırmaktadır. Cumhurbaşkanının muhtarları saraya çağırıp onları dinlemeden
siyasi mesajlar vermesi bu kurumu siyasileştirme çabasının açık göstergesidir.
Muhtarlarımızın partisiz ve tarafsız olarak etkin hizmet sunabilmeleri için
üzerlerindeki siyasi baskıları kaldırıp sosyal ve ekonomik haklarını iyileştirmeliyiz.
Tüm köy ve mahalle muhtarlarımızın Muhtarlar Günü’nü selam ve sevgilerimle
kutluyorum.
BAŞKAN – Sayın Yalım’ın yerine Sayın Bektaşoğlu…
3.- Giresun Milletvekili Bülent Yener Bektaşoğlu’nun, 19 Ekim Muhtarlar
Günü’ne ilişkin açıklaması
BÜLENT YENER BEKTAŞOĞLU (Giresun) – Teşekkür ediyorum
Sayın Başkan. 
Muhtarlık kurumu demokrasimizin en vazgeçilmez, kutsal
kurumudur. Anayasa ve yasalardan aldıkları yetki ve sorumluluklarla köy ve
mahallerimizde yaşayan yurttaşlarımızın devlet kurumlarıyla ilişkilerini
düzenlemede, kamu hizmetlerinin sürdürülmesinde etkin rol üstlenirler.
Böylesine önemli bir görev taşıyan bu güçlerinin farkında olmalı ve asla yetki
ve sorumluluklarını, temsil özelliklerini siyasete alet etmemeli, siyaset
kurumunun bir parçası olmamalı, halk adına halkın çıkar ve menfaatlerine uygun
davranmalı, görev sürelerinde eşitlik, adalet, hakkaniyet ilkesinden sapmadan
tarafsızlıklarını korumalıdırlar. Cumhuriyetin ve demokrasinin korunup
gelişmesi ve güçlenmesi buna bağlıdır. Ülkemizde pek çok muhtarımızın da bu
özellikte olduğuna inanıyorum. Muhtarlarımızın ekonomik, sosyal haklarla
birlikte daha saygın konuma ulaştırılmaları gerektiğini bir kez daha belirterek
19 Ekim Muhtarlar Günü’nü kutluyor, görev yaptıkları aza ve heyetlerine, temsil
ettikleri halkımıza sevgi ve saygılar sunuyorum.
Teşekkür ederim.
BAŞKAN – Sayın Şeker…
4.- İstanbul Milletvekili Ali Şeker’in, il ve ilçe müftülüklerine nikâh
kıyma yetkisi verilmesinin Anayasa’ya aykırı olduğuna ilişkin açıklaması
ALİ ŞEKER (İstanbul) – Sayın Başkan, Nüfus Kanunu’nda
yaptığınız değişiklikte -tasarıda maddenin gerekçesi olarak- vatandaşlarımızın
evlenme işlemlerini kolaylaştırmak, daha kolay ve seri bir şekilde hizmet
almalarını sağlamak amacıyla il ve ilçe müftülüklerine, dolayısıyla da imamlara
evlendirme memurluğu yetkisi verilmektedir. Toplam 1.398 belediye
bulunmaktadır. 2016 yılında 559.832 nikah kıyılmıştır. Memur başına günde 1
nikah bile düşmemektedir. Gerekçeniz işlemleri hızlandırmak değil, laikliği
ihlal etmek, din ve devlet işlerini birbirine karıştırmak, toplumu bölmek ve
kirli işlerinizi din kisvesi altında örtmektir. Anayasa'nın “Herkes dil, ırk,
renk, cinsiyet, siyasi düşünce, felsefi inanç, din, mezhep ve benzeri
sebeplerle ayırım gözetilmeksizin kanun önünde eşittir.” ilkesine aykırı
davranıyorsunuz, toplumu bölüyorsunuz. 
Nüfusa çocuk kaydettirme konusunda sözlü beyanla kayıt
düşünülüyor…
(Mikrofon otomatik cihaz tarafından kapatıldı) 
BAŞKAN – Sayın Özdiş…
5.- Adana Milletvekili İbrahim Özdiş’in, Erzurum’da KYK yurduna geç
giriş yapan 4 öğrenciye üç günlük yemek yardımı kesme cezası verildiği
iddiasına ilişkin açıklaması
İBRAHİM ÖZDİŞ (Adana) – Teşekkür ediyorum Sayın Başkan.
Sorum Sayın Gençlik ve Spor Bakanına: Sosyal medyada
bugün gördüğümüz bir haberde, Erzurum’da KYK yurduna geç giriş yapan 4
öğrenciye üç günlük yemek yardımı kesme cezası verildiği konuşuluyor. Bu iddia
doğru mudur? Bir gün geç geldi diye üç gün boyunca yemek yardımını kesmek
vicdani midir? 18 yaşından büyük bir insanın milletvekili olabildiği bir ülkede
18 yaşından büyük bir öğrenciyi yurda giriş çıkış saatlerine bakarak
cezalandırmak sizce mantıklı ve adaletli midir? Hak, hukuk, adalet diyoruz
Sayın Bakan. 
BAŞKAN – Sayın Benli…
6.- İstanbul Milletvekili Fatma Benli’nin, 19 Ekim Muhtarlar Günü’ne ve
19 Ekim Aliya İzzetbegoviç’in ölümünün 14’üncü yıl dönümüne ilişkin açıklaması
FATMA BENLİ (İstanbul) – Teşekkürler Sayın Başkan.
Yerel demokrasimizin en küçük nüvesini oluşturan
değerli muhtarlarımızın Muhtarlar Günü’nü kutluyorum.
Ayrıca, hepimizin yüreğinde “Bilge Kral” olarak kalmaya
devam edecek olan rahmetli Aliya İzzetbegoviç’i ise ölüm yıl dönümünde anmak
istiyorum. Aliya’nın Avrupa’nın göbeğinde gerçekleşen vahşet sonrasında
“Affedip affetmemekte serbestsiniz ancak unutmayın, unutursanız tekrarlanır.”
sözleri ya da “Bizi öldürüyorlar ancak başaramayacaklar.” sözleri, “Bizi
gömdüler ama tohum olduğumuzu bilmiyorlardı.” sözleri aslında geleceğe ışık
tutacak niteliktedir ama bence dünyanın yüreğinde en büyük sızı olarak kalacak
olan şey “Her şey bittiğinde hatırlayacağımız şey düşmanlarımızın sözleri
değil, dostlarımızın sessizliği olacaktır.” ifadeleriydi. Rahmetli Aliya
düşünceleri örnek alınması gereken “Bilge Kral” sözünü hak eden bir liderdi;
kendisini rahmetle anıyoruz.
BAŞKAN – Sayın Akın.
7.- Balıkesir Milletvekili Ahmet Akın’ın, kaçak olduğu söylenen
Şırnak’taki ocağın yıllardır Türkiye Kömür İşletmeleri tarafından özel sektöre
ihale usulü verildiğine ilişkin açıklaması
AHMET AKIN (Balıkesir) – Sayın Başkanım, teşekkürler.
Bir Bakan düşünün ki, çıkıp basına rahatlıkla,
sorumluluğu olmasına rağmen 7 kişinin ölümü sonrasında “Maden kaçaktı.”
diyebiliyor. Demezler mi “Ey kardeşim sen nasıl konuşuyorsun? Bu ülke senin
babanın çiftliği değil, burası kaçaktı da senin elin armut mu topluyordu?” diye?
Şırnak’taki bu ocak yıllardır Türkiye Kömür İşletmeleri tarafından özel sektöre
ihale usulü verilmiyor mu? 2017 yılının Mart ayında en son ihale yapıldı ve bir
özel firma bu işi almadı mı? Ey Bakan, sen bakanlığı yanlış anlamışsın, “bakan”
derken havaya bakmayacaksın, işine bakacaksın. “Bu ocak kaçak.” deyip
kaçamazsınız. Şırnak’taki bu ocak yıllardır Türkiye Kömür İşletmeleri
tarafından özel sektöre ihale usulü veriliyor, hatta bu kömürler resmî
kurumlara satılıyor. Üretilirken kaçak olup da satılırken nasıl yasal oluyor?
Siz milletle dalga mı geçiyorsunuz?
BAŞKAN – Sayın Gürer…
8.- Niğde Milletvekili Ömer Fethi Gürer’in, 19 Ekim Muhtarlar Günü’ne
ilişkin açıklaması
ÖMER FETHİ GÜRER (Niğde) – Teşekkürler Sayın Başkan.
Bugün Muhtarlar Günü, ülkemizde 50 bin muhtar var.
Muhtarlarımız için çok söz söylüyoruz ama az şey yapıyoruz. Örneğin,
muhtarlarımızın belediye meclis üyelerinde bir temsilcisinin doğrudan bulunması
için kanun teklifi verdim. Bunun Meclisimiz tarafından bir an önce
değerlendirilmesini talep ediyorum. Ayrıca, muhtarlarımız muhtarlık bittikten
sonra silah ruhsat harçlarını ödemek zorunda kalıyorlar. Bu konuda
muhtarlarımızın lehine düzenleme yapılmasını talep ettik. Keza, muhtarlarımız
köyden şehre geldiğinde yol parasını dahi kendileri karşılıyorlar. Ayrıca, her
muhtarın bir yardımcısı olması gerekiyor artık günümüzün teknolojisinde,
özellikle büyük mahallelerde. Bu anlamda yanında çalışacak kişinin de sigortası
devlet tarafından karşılanmalı. 
Kısacası, muhtarlarımıza söz söylemek yerine icraata
geçmeliyiz. Demokrasinin en önemli noktası, herkesin seçimle geldiği yer diye
bakıyoruz ama ne yazık ki muhtarlarımızı sevdiğimiz kadar sorunlarını çözmek
için tekliflerimizi gündeme almıyoruz. 
Teşekkür ederim. 
BAŞKAN – Sayın Tarhan…
9.- Kocaeli Milletvekili Tahsin Tarhan’ın, istifa ettirilen veya
istifaya zorlanan AKP’li belediye başkanlarının istifa sebeplerinin ne olduğunu
öğrenmek istediğine ilişkin açıklaması
TAHSİN TARHAN (Kocaeli) – Teşekkür ediyorum Sayın
Başkan. 
AKP iktidarı, çeşitli gerekçelerle Türkiye'nin birçok
ilinde seçilmiş olan il ve ilçe belediye başkanlarını görevden almış ve yerine
kayyum atamıştır. Ancak AKP belediye başkanlarıyla ilgili durum söz konusu
olduğunda görevden alma yerine baskıyla istifa ettirilmektedir.
Bugün son yapılan açıklamada Ankara, Bursa ve Balıkesir
Büyükşehir Belediye Başkanlarının da istifa edecekleri, etmezlerse bedelinin
ağır olacağı söylenmiştir. Vatandaşın bilmeye hakkı var, istifa ettirilen
AKP’li belediye başkanlarının istifa sebebi nedir? FETÖ ile yolsuzlukla
alakaları var mıdır? 
BAŞKAN – Sayın Kılıç’ın yerine Sayın Gözgeç… 
10.- Bursa Milletvekili Emine Yavuz Gözgeç’in, 19 Ekim Muhtarlar Günü’ne
ve 19 Ekim Aliya İzzetbegoviç’in ölümünün 14’üncü yıl dönümüne ilişkin
açıklaması
EMİNE YAVUZ GÖZGEÇ (Bursa) – Öncelikle toplumun âdeta
kılcal damarları olan muhtarlarımızın Muhtarlar Günü’nü kutluyorum. 
Bugün, ayrıca, bilge insan Aliya İzzetbegoviç’in
14’üncü ölüm yıl dönümü. O, bir ülkenin kaderini değiştirdi. 1970 yılında
İslamî Manifesto’yu yayınlayarak yeniden uyanış ve dirilişe çağıran, Saraybosna
bombalanırken askerleriyle cephede ve siperde kalan Aliya İzzetbegoviç,
bizlere, inanmış bir liderin tüm İslam coğrafyasına umut olabileceğini
gösterdi. 
Batı hiçbir zaman uygar olmamıştır ve bugünkü refahı,
devam edegelen sömürgeciliği, döktüğü kan, akıttığı gözyaşı ve çektirdiği
acılar üzerine kuruludur. “Ölmeye hazır olan insanlar ölmeye hazır olmayanlara
karşı galip gelirler. Her şeye kadir olan Allah’a ant olsun ki köle
olmayacağız.” diyen özgürlük savaşçısı bilge insanı rahmetle anıyorum. 
BAŞKAN – Sayın Yaşar…
11.- İstanbul Milletvekili Serap Yaşar’ın, Aliya İzzetbegoviç’in
ölümünün 14’üncü yıl dönümüne ve Keçiören Belediyesinin mültecilerin
entegrasyonuna ilişkin bir projesi hakkında açıklaması
SERAP YAŞAR (İstanbul) – Teşekkürler Sayın Başkanım.
Sayın Başkan, saygıdeğer milletvekilleri; sözlerime
başlarken Bosna-Hersek’in efsane lideri Aliya İzzetbegoviç’i ölümünün
seneidevriyesinde rahmetle anıyorum. 
Bugün sizlere Keçiören Belediyesinin mültecilerin entegrasyonuna
ilişkin iyi örnek teşkil eden bir projesinden bahsetmek istiyorum. Projenin adı
“Göçmen Hizmetleri Merkezi” Proje kapsamında ilçe özelinde göçmen ve
mültecilere eğitim, sağlık, sosyal hayata uyum gibi konularda destek, hizmet ve
eğitimleri verilmekte; hak ve yükümlülükleri konusunda kısa süreli eğitimlerle
bilinçlendirilmekteler. Kamu hizmetlerine erişimleri kolaylaştırılarak
gereksinim duydukları veya eksikliğini hissettikleri hizmetler konusunda
verilen danışmanlık hizmetiyle toplumsal uyumları güçlendirilmekte. Örgün
eğitime devam eden çocuklara okul dışı zamanlarında Türkçe dil eğitimi
sağlanmakta. Kadınlara kadın sağlığı, aile planlaması eğitimleri verilmekte.
Keçiören Belediyesi…
(Mikrofon otomatik cihaz tarafından kapatıldı) 
BAŞKAN – Sayın Özdemir’in yerine Sayın Gaytancıoğlu…
12.- Edirne Milletvekili Okan Gaytancıoğlu’nun, 19 Ekim Muhtarlar
Günü’ne ve çiftçilerin borçlarını ödeyemez hâle geldiklerine ilişkin açıklaması
OKAN GAYTANCIOĞLU (Edirne) – Teşekkür ederim Sayın
Başkan.
Bugün Muhtarlar Günü. Muhtarlarımız mahallelerindeki
icra işlerini takip etmek ve fakirlik belgesi vermekten işlerini yapamaz hâle
geldiler. Mahallenizdeki veya köyünüzdeki muhtarı bir ziyaret edin de ne kadar
çok borçlu insan olduğunu görün. 
En borçlu kesimden biri de çiftçiler. Çiftçilerimiz,
artık, borçlarını ödeyemez hâle geldiler. Tarım kredi kooperatifleri, özel
bankalar ve Ziraat Bankasına olan toplam borç 85 milyarı aşmış durumda;
tefecilere olan borçlar ayrı. Bunun dışında “hazine destekli kredi” diyorsunuz,
“sıfır faizli kredi” diyorsunuz, sonradan faiz istiyorsunuz. Örneğin, Meriç
Subaşı beldesinden Hüseyin Serin kardeşimiz hazine destekli bir traktör alıyor
ama faiz ödemekten perişan oluyor; sözde sıfır faizli. “Hani faizsizdi?” diye
soruyor, “Gidip özel bankadan alsaydın daha çok faiz öderdin.” diyorlar. Nerede
adalet?
BAŞKAN – Sayın İrgil’in yerine Sayın Arık…
13.- Kayseri Milletvekili Çetin Arık’ın, AKP Genel Başkanı Recep Tayyip
Erdoğan’ın istifa etmeyen belediye başkanlarıyla ilgili bazı ifadelerine ilişkin
açıklaması
ÇETİN ARIK (Kayseri) – Teşekkür ederim Sayın Başkan. 
AKP Genel Başkanı Sayın Erdoğan, istifası istenen
belediye başkanları için “İstifa etmezlerse neticesi ağır olur.” şeklinde
açıklama yapmış. Bu açıklama, Türkiye Cumhuriyeti devleti adına, hukuk adına,
demokrasi adına utanç verici bir durumdur. Bu açıklamayla “Bunlar seçimle
gelmedi. Dalavereyle gelen, alavereyle gider.” mi demek istiyorsunuz? Geçmişte
söyledik, yine söylüyoruz: Seçimle gelen seçimle gitmeli. Eğer görevden
alınmalarını gerektiren bir suç varsa bu durumda yapılması gereken tehditle
istifasını istemek değil, hukuki sürecin başlatılmasıdır. Biz, Cumhurbaşkanı
Sayın Erdoğan’ı da bu haksızlık karşısında AKP Genel Başkanı Erdoğan’a müdahale
etmeye davet ediyoruz. 
Teşekkür ederim.
BAŞKAN – Sayın Enç’in yerine Sayın Dedeoğlu.
Buyurun 
14.- Kayseri Milletvekili Sami Dedeoğlu’nun, 19 Ekim Muhtarlar Günü’ne
ilişkin açıklaması
SAMİ DEDEOĞLU (Kayseri) – Sayın Başkan, değerli
milletvekilleri; Bugün 19 Ekim Muhtarlar Günü. Devlet ile halk arasında köprü
vazifesi yaparak en zor görevlerden birini üstlenen; il, ilçe ve köylerimizde
yaşanan sıkıntılar muhtarlar ve kamu kuruluşlarının ortaklaşa çalışması sonucu
en kısa sürede çözüme kavuşmaktadır. Muhtarlarımız bizim mesai
arkadaşlarımızdır. Yaptığımız işlerde her zaman beraber hareket ettiğimiz ve
uyum içerisinde çalıştığımız için bunu söylüyorum. Muhtarlarımız kendi
sorumluluk alanlarında bizlerin âdeta gözü kulağı oluyor. Çünkü seçildikleri
mahalle ve köylerde durumu en iyi bilen onlardır. Bu vesileyle, üç yüz altmış
beş gün yirmi dört saat çalışan muhtarlarımızın 19 Ekim Muhtarlar Günü’nün
hayırlı olmasını temenni ediyorum.
Bu duygularımla, en derin saygılarımı sunuyorum.
BAŞKAN – Sayın Taşkın…
15.- Mersin Milletvekili Ali Cumhur Taşkın’ın, 19 Ekim Muhtarlar Günü’ne
ve 19 Ekim Aliya İzzetbegoviç’in ölümünün 14’üncü yıl dönümüne ilişkin
açıklaması
ALİ CUMHUR TAŞKIN (Mersin) – Teşekkür ederim Sayın
Başkan. 
Sözlerime başlarken Bosna-Hersek’in efsane lideri Aliya
İzzetbegoviç’i ölümünün seneidevriyesinde rahmetle anıyorum. 
Devletin vatandaşa dokunan en sıcak eli ve vatandaş
nezdindeki belki ilk kapısı olan muhtarlarımıza ilişkin özellikle son yıllarda
ortaya konulan yeni yaklaşımın doğal bir neticesi olarak 2015 yılından beri 19
Ekim tarihi Muhtarlar Günü olarak kutlanmaktadır. 
Özellikle Sayın Cumhurbaşkanımızın muhtarlarımızla
rutin hâle getirdiği buluşmaları, vatandaşımızla devletin en üst kademeleri
arasındaki bağın pekişmesini sağlamaktadır. Milletvekili olarak muhtarlarımız
bizim için yerelde hizmet üretme noktasında çözüm ortağımızdır. Ben bu
vesileyle görevi başında milletimize hizmet için şehit düşen bütün
muhtarlarımıza Cenab-ı Hak’tan rahmet diliyorum, kıymetli muhtarlarımızın
Muhtarlar Günü’nü en içten dileklerimle kutluyorum.
Genel Kurulu saygıyla selamlıyorum.
BAŞKAN – Son olarak Sayın Doğan…
16.- İzmir Milletvekili Müslüm Doğan’ın, 4 Kasım 2016 tarihinden beri
tutuklu bulunan HDP Eş Genel Başkanı Selahattin Demirtaş’ın tutukluluk hâlinin
derhâl son bulması gerektiğine ve eş genel başkanlar ve milletvekilleriyle
görüşmelerinin niçin engellendiğini öğrenmek istediğine ilişkin açıklaması
MÜSLÜM DOĞAN (İzmir) – Sayın Başkan, 4 Kasım 2016
tarihinden beri tutuklu bulunan Eş Başkanımız Selahattin Demirtaş’ın tutukluluk
hâlinin derhâl son bulması gerekmektedir. Türkiye demokrasi mücadelesinde çok
önemli bir yeri olan bir siyaset insanının demokratik siyaset alanından
dışlanması sizi rahatsız etmiyor mu? Adalet Bakanına soruyorum: Eş genel
başkanlarımız ve milletvekilleriyle görüşmelerimiz niçin engellenmektedir?
Bunun gerekçesini Türkiye kamuoyuyla paylaşmanız sizin göreviniz değil midir?
BAŞKAN – Şimdi, sisteme giren sayın grup başkan
vekillerine iki dakika süreyle söz vereceğim.
Sayın Akçay, buyurun.
17.- Manisa Milletvekili Erkan Akçay’ın, 19 Ekim Aliya İzzetbegoviç’in
ölümünün 14’üncü yıl dönümüne ve 19 Ekim Muhtarlar Günü’ne ilişkin açıklaması
ERKAN AKÇAY (Manisa) – Teşekkür ediyorum Sayın Başkan.
Bugün, bağımsız Bosna-Hersek’in ilk Cumhurbaşkanı Aliya
İzzetbegoviç’in vefatının 14’üncü seneidevriyesidir. Gençliğinden itibaren
Bosna halkı üzerindeki baskı ve zulümleri gidermek için fikir üretmiş, mücadele
etmiştir. İzzetbegoviç, cesareti, kararlılığı ve mücadeleci kişiliğiyle öne
çıkan bir liderdir. En kanlı rejimlerin ve katliamların yaşandığı dönemde dahi
kendi davasının gereklerini yerine getirmekten, millî ve manevi değerleriyle
birlikte mücadele etmekten vazgeçmemiştir. O, hak olanın hayata geçmesi uğruna
mazeret kabul etmeyerek çalışan bir liderdi. Hayatının son dönemlerinde sadece
emekli maaşıyla yaşamış, miras olarak kitaplarını ve uğruna bir ömür harcadığı
bağımsız Bosna topraklarını bırakmıştır. O, “Ölmeye hazır olan insanlar, ölmeye
hazır olmayanlara galip gelirler.” sözüyle adanmışlığın simgesi, Türk-İslam
coğrafyasının önemli liderlerinden birisidir. O, hem bir filozof hem büyük bir
siyaset ve devlet adamıdır. Mücadeleyle geçen ömrünü beş kavram üzerinden
şekillendirmişti: İslami bir bilincin inşası, hukuk, özgürlük, ahlak ve
eleştiri. Onun tüm insanlığa ve İslam dünyasına mirası bu beş kavramı yeniden
düşünmektir. Vefatının yıl dönümünde başta Aliya İzzetbegoviç olmak üzere
Bosna’nın bağımsızlığı için can veren aziz şehitleri rahmetle, gazileri minnet
ve şükranla anıyorum.
Bugün Muhtarlar Günü. Ülkemizde toplam 50.217 köy ve
mahalle muhtarı görev yapmaktadır. Devlet ile vatandaş arasındaki iletişimi
sağlayan, vatandaşın beklentilerini ilk elden yetkili makamlara ulaştıran
muhtarlarımız demokrasinin temel taşlarından birisidir. Vatandaşımızın birçok
işlemine çalışma saati anlayışından uzak bir şekilde…
(Mikrofon otomatik cihaz tarafından kapatıldı)
BAŞKAN – Tamamlayalım lütfen.
ERKAN AKÇAY (Manisa) - …özveriyle yerine getirmeye
çalışan muhtarlarımızın büyük çoğunluğu sadece muhtar maaşıyla geçinmektedir.
Muhtarlık hizmetlerinin verildiği binaların kira, elektrik, su, yakacak,
telefon ve internet gibi zaruri giderleri çoğu zaman muhtarlar tarafından
karşılanmaktadır. Muhtarlarımız zorluk içerisinde vatandaşlarımıza hizmet etme
gayretindedir. Görev ve sorumlulukları günbegün artan muhtarlarımız hak
ettikleri maaş ve özlük haklarından uzaktır. Milliyetçi Hareket Partisi Grubu
olarak muhtarların sorunlarını Mecliste gündeme getirdik ve gündeme getirmeye
devam edeceğiz. Muhtarlıkların zaruri giderlerinin belediyeler ve valilikler
tarafından karşılanması, muhtarların sigorta primlerinin devlet tarafından
karşılanması ve mahalle ihtiyar heyeti ve köy ihtiyar meclisi üyelerine aylık
150 lira huzur hakkı verilmesine ilişkin kanun tekliflerimiz komisyonlarda
beklemektedir.
(Mikrofon otomatik cihaz tarafından kapatıldı)
ERKAN AKÇAY (Manisa) – Tamamlayabilir miyim Sayın
Başkan.
BAŞKAN – Tamamlayalım lütfen.
ERKAN AKÇAY (Manisa) – Bu tekliflerin bir an önce
gündeme alınarak muhtarların sorunlarına çözüm bulunmasını temenni ediyor,
saygılar sunuyorum.
Teşekkür ediyorum.
BAŞKAN – Teşekkür ediyorum.
Sayın Kerestecioğlu, buyurun.
18.- İstanbul Milletvekili Filiz Kerestecioğlu Demir’in, son bir hafta
içerisinde sosyal medya hesaplarından yaptıkları paylaşımlar gerekçe
gösterilerek aralarında HDP il ve ilçe yöneticilerinin de bulunduğu birçok
kişinin tutuklanmasına, Enerji ve Tabii Kaynaklar Bakanı Berat Albayrak’a ait
mailleri haberleştirdikleri için yargılanan gazetecilere, Osman Kavala’nın
kendisi hakkındaki suçlamaları öğrenemediğine, Ezilenlerin Hukuk Bürosu
avukatları Özlem Gümüştaş ve Sezin Uçar’ın gözaltına alınmalarına, 19 Ekim
Muhtarlar Günü’ne ve CHP eski Genel Başkanı Deniz Baykal’a şifa dilediğine
ilişkin açıklaması
FİLİZ KERESTECİOĞLU DEMİR (İstanbul) – Teşekkürler
Sayın Başkan.
Benimki de biraz uzun olacak bugün müsaade ederseniz.
Bildiğiniz gibi, bilgi ve kanaatlerin açıklanması
özgürlüğü bir ülkenin siyasi hayatı ve demokrasisi açısından büyük önem taşır.
Ancak Türkiye’de kanaat açıklamak, siyasal hayata katılmak, sivil toplum içinde
yer almak hatta bir avukat sıfatıyla savunma yapmak dahi suç hâline geldi.
Özellikle sosyal medyayla ilgili düzenlemelerde Hükûmet sınırsız yetkilere
sahip. Bu sınırsız yetki, kişilerin eleştiri, görüş, önerilerini terör örgütü
propagandası yapmaya veya Cumhurbaşkanına hakarete dayandırıyor. Bunun üzerine
de mahkemeler, ifade özgürlüğü kapsamında olması gereken paylaşımları yapan
kişileri tutukluyorlar. Ciddi bir yaygınlaşma söz konusu bu tutuklamalarda. Son
bir hafta içerisinde, sosyal medya hesaplarından yaptıkları paylaşımlar gerekçe
gösterilerek İzmir, Muğla, Ağrı, Aydın ve Balıkesir’de, aralarında HDP il ve
ilçe yöneticilerimizin de bulunduğu birçok kişi tutuklandı. Özellikle
HDP’lilere yönelik bu tutuklamaların muhalif sesleri susturmak için olduğunu
düşünüyoruz. 
Başka bir konu da tutuklu gazeteciler konusu. Tunca
Öğreten, Mahir Kanaat, Ömer Çelik, Derya Okatan, Metin Yoksu ve Eray Saygın
Redhack’in yayınladığı Enerji ve Tabii Kaynaklar Bakanı Berat Albayrak’a ait
mailleri haberleştirdikleri için yargılanıyorlar. Şimdi, başka bir ülkede bu
tür mailler yayınlandığında ve bir gazeteci bunu haber yapsa gerçekten,
herhâlde ödül alır çünkü gazetecinin görevi halkı haberdar etmektir. Bu nedenle
tüm otokratik rejimlerin hedefinde maalesef gazeteciler var. 
Yine, dün gece Osman Kavala’nın gözaltına alındığını
öğrendik. 
(Mikrofon otomatik cihaz tarafından kapatıldı) 
BAŞKAN – Tamamlayın lütfen.
FİLİZ KERESTECİOĞLU DEMİR (İstanbul) – İş insanı Osman
Kavala. Kendisi sivil toplum tarafından tanınan ve ülkemizde demokrasinin gelişmesi
için de sivil toplum faaliyetlerine verdiği destekle uzun süredir katkı sunan
bir kimsedir. Kendisiyle ilgili suçlamaları öğrenmek isteyen avukatı, yine
OHAL’in yaygın hâle getirdiği, soruşturmada gizlilik bahanesiyle dosya hakkında
bilgi alamamıştır. Türkiye’nin demokratlarına karşı artık neredeyse bir esir
alma yöntemi hâline gelmiş yedi günlük gözaltı süresinin de uygulanacağı
belirtilmiştir. 
Şimdi, aynı şekilde bugün, Ezilenlerin Hukuk Bürosu
avukatları, meslektaşlarım Özlem Gümüştaş ve Sezin Uçar gece evleri basılarak
gözaltına alındı. Hukukun en temel ayağını özgür savunma oluşturur. Avukatlar
maalesef böyle dönemlerde en fazla baskı gören kesimlerdir. 
(Mikrofon otomatik cihaz tarafından kapatıldı) 
BAŞKAN – Tamamlayalım lütfen. 
FİLİZ KERESTECİOĞLU DEMİR (İstanbul) –
Meslektaşlarımızın da derhâl serbest bırakılmasını diliyoruz ve özellikle
gerçekten savunmaya yönelik bu saldırıları da kınıyoruz. 
Evet, bugün Muhtarlar Günü. Maalesef, birçok HDP’li
olduğu hissedilen veya bunu açıkça beyan etmese de bulundukları yerler
nedeniyle böyle görülen muhtarların yerine görevden alınarak onların yerine de
atanan kayyumlar oldu. Muhtarlar, bir mahallenin gerçekten kalbidir, sadece
kayıt merci değil, aynı zamanda o mahallenin, yerelin en önemli kişileridir.
Ben, bütün muhtarların gününü kutluyorum ve haksızca görevinden alınanlara da
iyilikler diliyorum. Bütün muhtarların da kendileri baskı altında tutulsalar da
bağımsız olarak görevlerini yapmalarını diliyorum. 
Az önce Sayın Deniz Baykal’ı…
(Mikrofon otomatik cihaz tarafından kapatıldı) 
BAŞKAN – Toparlayın lütfen. 
FİLİZ KERESTECİOĞLU DEMİR (İstanbul) – …ziyarete
gittik. Bugün daha iyi olduğu haberi verildi, gittiğimiz sırada da açıklama
yapıyordu hastane doktorları; bu bilgiyi de iletmek istedim. Kendisine tekrar
şifa diliyoruz. 
Teşekkürler. 
BAŞKAN – Evet, biz de bir kez daha şifa dileklerimizle
sözü Sayın Özel’e bırakıyoruz. 
Buyurun Sayın Özel. 
19.- Manisa Milletvekili Özgür Özel’in, CHP eski Genel Başkanı Deniz
Baykal’ın sağlık durumuyla ilgilenen herkese teşekkür ettiğine, 19 Ekim Aliya
İzzetbegoviç’in ölümünün 14’üncü yıl dönümüne, 19 Ekim Muhtarlar Günü’ne ve
Cumhurbaşkanı Recep Tayyip Erdoğan’ın istifa etmeyen belediye başkanlarıyla
ilgili bazı ifadelerine ilişkin açıklaması
ÖZGÜR ÖZEL (Manisa) – Teşekkür ederim Sayın Başkan. 
Pazartesi sabahı da aynı dileklerle başlamıştık, o
zaman da teşekkür etmiştik, bir kez daha biz de Sayın Baykal’ın sağlık
durumuyla yakından ilgilenen tüm partilere, tüm partilerin sayın genel
başkanlarına, sayın bakanlarımıza, eski, yeni tüm siyaset insanlarına çok
teşekkür ediyoruz. Ayrıca, tüm grup başkan vekillerimiz de ziyaret ederek ve
sürekli takip ederek konuya hassasiyet gösteriyorlar; bundan duyduğumuz
memnuniyeti de bir kez daha ifade etmek isterim. 
Çok sayıda milletvekilimiz, grup başkan vekillerimiz de
dile getirdi, Aliya İzzetbegoviç’in ölüm yıl dönümündeyiz. Bağımsız
Bosna-Hersek Cumhuriyeti’nin ilk Cumhurbaşkanı, bilge insan, sadece bir siyaset
insanı değil, aynı zamanda düşünce insanı olan Aliya İzzetbegoviç ölümünün
14’üncü yılında hepimiz tarafından rahmetle, minnetle, özlemle anılmaktadır.
Kendisinin bir sözünün hepimize, siyaset yapan herkese ders niteliğinde, öğüt
niteliğinde olduğunu düşünüyorum. O kadar acıdan sonra şunu söyleyebilmiş bir
insan, kendisi bir yönetici “Geleceğimizi geçmişimizde aramayacağız. Kin ve
intikam peşinde koşmayacağız. Hukuk benim için sadece bir meslek değil,
inancım, yaşam tercihim ve hayat felsefemdir.” Bu, ülkeyi yöneten, partilerini
yöneten, siyasette olan herkes için ders alınması gereken çok önemli bir
yaklaşım.
İki yıldır 19 Ekim, Muhtarlar Günü olarak kutlanıyor.
Ben de muhtarlarla ilgili tüm tespitlere, tüm iyi dileklere katılıyorum ama
belki iktidar partisinden şu beklenir: Böyle bir günde önceden de hazırlık
yapılarak bu Meclis, muhtarların ortak olarak dile getirdikleri ve hepimizin
üzerinde mutabakat sağladığı, belki biraz da Maliye Bakanlığının ikna edilmesi
gereken konularda da hazırlık yapılarak böyle günler, muhtarlara yüce Meclisin
ortak bir jestiyle tamamlanabilir. Çok sıkıntıları var, tek tek sayıldı, bu
konularda iktidar partisinin böyle bir sorumluluğu olduğunu dile getirmek
isterim.
(Mikrofon otomatik cihaz tarafından kapatıldı) 
BAŞKAN – Tamamlayalım Sayın Özel.
ÖZGÜR ÖZEL (Manisa) – Son olarak da, bugün gazetelerin
manşetlerinden takip ediyoruz, Sayın Recep Tayyip Erdoğan, partisinin 3
belediye başkanını açıkça kamuoyunda işaret ederek “İstifa etmezlerse bedeli
ağır olur.” demektedir. Bu çatı altında sormak lazım, “Bedeli ağır olur.”
demek, ne demek? Yani bedel ödenecek bir suç varsa yapılacak iş tehdit ya da
şantaj değil, müfettiş görevlendirmektir, ardından suç duyurusudur. Bir suçun
olup olmadığına karar verecek mecra yargıdır. Bir ceza varsa o ceza da kanunda
yazandır. “Ya istifa et ya sana hukuk uygulayacağım.” demek… Geçen günlerde
“İstediğiniz kadar söyleyin.” dedi ya, Türkiye kabile devleti değildir. Onu bin
kere söyleseniz… Sonra “İstifa edersen partide kalır yeni görev alırsın, istifa
etmezsen bedelini ağır ödersin, yargıya gidersin.” demek…
(Mikrofon otomatik cihaz tarafından kapatıldı) 
BAŞKAN – Toparlayın lütfen.
ÖZGÜR ÖZEL (Manisa) – “Ya istifa ya hukuk” demek, ya
istifa ya hukuk yolunu göstermek, aksi takdirde bedel ödetileceğinin
söylenmesi, Türkiye kabile devleti demektir. Bunu yapmaya kimsenin hakkı
yoktur, devleti temsil makamında olan kişinin hiç hakkı yoktur. FETÖ’cü mü,
rüşvetçi mi, hırsız mı, neyse, böyle bir düşünce varsa müfettiş, yargı; yok,
böyle bir şey yoksa, üstü örtülebilecek bir durumsa bu şantaj niye, bu tehdit
niye? Bu, gerçekten, Türkiye’ye yapılmış büyük bir haksızlıktır. Böyle kamu
yönetimi olmaz. Bu kadar hukuksuzluğu Türkiye hak etmiyor. (CHP sıralarından
alkışlar) 
Teşekkür ederiz. 
BAŞKAN – Teşekkür ediyorum. 
Sayın Muş, buyurun. 
20.- İstanbul Milletvekili Mehmet Muş’un, 19 Ekim Aliya İzzetbegoviç’in
ölümünün 14’üncü yıl dönümüne, 19 Ekim Muhtarlar Günü’ne, AK PARTİ Genel
Başkanı Recep Tayyip Erdoğan’ın belediye başkanlarıyla ilgili bazı ifadeleri
konusunda düzeltme yapmasına rağmen CHP Grup Başkan Vekilinin bunu dikkate almamasına
ilişkin açıklaması
MEHMET MUŞ (İstanbul) – Sayın Başkan, bugün ben de
Bosna-Hersek’in efsanevi lideri Aliya İzzetbegoviç’in ölüm yıl dönümü, bu
vesileyle tüm Bosna halkına bir kere daha başsağlığı diliyorum. 
Aynı şekilde, bugün Muhtarlar Günü, tüm muhtarlarımızın
da Muhtarlar Günü’nü tebrik ediyorum. 
Sayın Başkan, az önce CHP Grup Başkan Vekili, bugün
Genel Başkanımız düzeltme yapmasına rağmen, kendisine atfen kullanılan bir
ifadeyi “kullanmadım” demesine rağmen ısrarla onlar onun peşinden gitmeye
çalışıyorlar. “Bedeli ağır olur diye bir ifade kullanmadım.” dedi Sayın
Cumhurbaşkanımız ve Genel Başkanımız. Bugün bunu açıkladı, açıklamasına rağmen
Sayın Grup Başkan Vekili herhâlde bunun farkında değil, ona atfen aynı
ifadeleri kullanmaktadır. 
Şunu, bir kere Cumhuriyet Halk Partisinin ve Grup
Başkan Vekilinin kesinlikle söylemesini kabul edemem: “Eleştiri yapanları
kapının önüne koyarım.” diyen bir Genel Başkanın partisinde grup başkan
vekilliği yapan ve bir partiden bize demokrasi, hukuk alanında bir eleştiriyi
yapmaları komik kaçmaktadır. Kendi Genel Başkanına o sözleri söylediği zaman
temsil ettiği milletvekilleri adına çıkıp da en ufak bir şey söyleyemeyenler,
sesini çıkartamayanlar, “En ufak bir eleştiriyi parti içinde yapanları kapının
önüne koyarım.” diyen bir CHP liderine bunları ifade edemeyenler kalkıp da bize
bu anlamda bir eleştiri yöneltmesinler. Herkes kendi işine baksın. 
ÖZGÜR ÖZEL (Manisa) – Sayın Başkan… 
BAŞKAN – Sayın Özel… 
Lütfen, polemik konusu yapmayalım, uzatmayalım. 
21.- Manisa Milletvekili Özgür Özel’in, İstanbul Milletvekili Mehmet
Muş’un yaptığı açıklamasındaki bazı ifadelerine ilişkin açıklaması
ÖZGÜR ÖZEL (Manisa) – Sayın Başkan, aynı anda
Türkiye’nin en yüksek tirajlı gazeteleri, ajansları, herkes yanlış duymuş,
yanlış yazmış, bir tek Sayın Cumhurbaşkanı doğru hatırlıyor “Bedeli ağır olur
demedim, gereği neyse yapılır dedim.” Bir belediye başkanını istifaya
zorluyorsun, bunu kabul ediyorsun “İstifa etmezsen gereğini yaparım.” Neyle
yapacaksın? Büyük ihtimalle belediye meclis grubunda düşürme yoluna gidecek,
onun da şartları, sebebi belli ya da savcıyı harekete geçirecek. Bu, ya
yargının bağımlılığının itirafıdır ya belediye meclisi üzerindeki tahakkümün ve
halk iradesine saygısızlığın itirafıdır. Benim genel başkanım dâhil hepimiz ön
seçimden çıktık, geldik. Ben grup başkan vekilliğine çoklu aday yarışından
grubumun takdiriyle seçildim, geldim. Sayın Mehmet Muş geldiği her kademeye
bugün eleştirmesini beklemediğimiz Genel Başkanının tayin etmesiyle geldi. Grup
başkan vekilliğinde de 5 aday gösteriyorlar, 5’inin eli sıkılıp oy atılıyor. Bu
şartlar altında benimle demokrasi yarışına mı gireceksiniz? Teessüf ederim ama
çok geride kalırsınız. (CHP sıralarından alkışlar)
BAŞKAN – Sayın milletvekilleri, bu polemiği bitirelim
isterseniz. 
MEHMET MUŞ (İstanbul) - Sayın Başkan…
BAŞKAN – Sayın Muş, lütfen kapatalım, bitirelim.
Buyurun.
22.- İstanbul Milletvekili Mehmet Muş’un, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
MEHMET MUŞ (İstanbul) – Siyaset kültürü vardır. Sayın
Özel’den ben demokrasi dersi alacak değilim. 
ALİ ŞEKER (İstanbul) – Alman lazım.
MEHMET MUŞ (İstanbul) - Burada Sayın Cumhurbaşkanımızın
bugün ne söylediğini kendisi ifade ediyor, beyefendiler Sayın Cumhurbaşkanının kendi
beyanına güvenmiyorlar, onun söylediğine itibar etmiyorlar, ajansların
söylediğine itibar ediyorlar. Bu kadarına da pes doğrusu, bu kadarına da pes
doğrusu. Biz sizi inandıracak değiliz. İstediğiniz şekilde siz zaten bir kaşık
suda fırtına koparmayı seversiniz, böyle bir kültürünüz var. Siz bir kaşık suda
fırtına koparmaya devam edin. 
Bir diğeri: Bakın, açık bir şey söyledim Sayın Özel’e,
lafı dolandırıyor “Ben ön seçimle geldim de, işte seçildim de…” Yahu, nasıl
seçilmişsin, nasıl gelmişsin beni ilgilendirmez. Söylediğim bir söz var, Genel
Başkanın diyor ki: “Parti içerisinde eleştiri yapanı kapının önüne koyarım.”
Hiçbiriniz bir şey diyemediniz. Bu lafı söyledi. Bu lafı söyledi. Bu tehdidi
yaptı. (CHP sıralarından gürültüler)
ALİ ŞEKER (İstanbul) – Kapının önüne konulan kimse yok.
MEHMET MUŞ (İstanbul) – Bu tehdidi yaptı. Bu tehdide
kimse bir şey diyemedi. Bu tehdidi yapan bir genel başkanın partisi çıkmış bize
demokrasi dersi verecek. (CHP sıralarından gürültüler)
Arkadaşlar, önce dersinizi çalışın, önce demokrasinin
ne olduğuna kendi partiniz…
(Mikrofon otomatik cihaz tarafından kapatıldı)
BAŞKAN – Teşekkür ediyorum Sayın milletvekilleri. 
MEHMET MUŞ (İstanbul) - Sayın Başkan, lütfen açar
mısınız?
MELİKE BASMACI (Denizli) - Konu yanlış bir kere. 
MEHMET MUŞ (İstanbul) – Lütfen, açar mısınız?
ÖZGÜR ÖZEL (Manisa) – Daha bitmedi mi?
BAŞKAN – Sayın Muş, lütfen tamamlayalım, kapatalım
bakın.
MEHMET MUŞ (İstanbul) – Sayın Başkan, lütfen hazırunu
sükûnete davet edin. Ben onları dinledim.
ALİ ŞEKER (İstanbul) - Gayet sakiniz. 
MEHMET MUŞ (İstanbul) – Şimdi, tabii, bunun onların
hoşuna gitmediğini biliyorum çünkü her birinin kapının önüne koyulma tehlikesi
var, eleştiri yaparsa. Dolayısıyla, buna sesini çıkartamayan bir partinin, bu
ifadeyi kullanan bir Genel Başkanın, partinin kalkıp da bize demokrasi dersi
vermek haddine de değildir, hakkı da değildir.
TANJU ÖZCAN (Bolu) - Sayın Başkan, buradan ekmek
çıkmaz.
MELİKE BASMACI (Denizli) - Konu yanlış yani. 
MEHMET MUŞ (İstanbul) – Önce kendileri bir demokrasi
sınavından geçsinler, ondan sonra bize demokrasi öğretmeye çalışsınlar.
Teşekkür ediyorum. 
BAŞKAN – Peki, oldu.
ÖZGÜR ÖZEL (Manisa) – Sayın Başkan…
BAŞKAN - Şimdi Sayın Özel’e veriyorum.
Sayın milletvekilleri, bence, isterseniz, siz kuliste
bir çay için, dinlenin, arkadaşlar karşılıklı konuşsunlar böyle. 
Buyurun Sayın Özel.
23.- Manisa Milletvekili Özgür Özel’in, tekraren, İstanbul Milletvekili
Mehmet Muş’un yaptığı açıklamasındaki bazı ifadelerine ilişkin açıklaması
ÖZGÜR ÖZEL (Manisa) – Sayın Başkan, çok uzatmayacağım
ama, tabii, cevap verilecek şeyler söylüyor. 
Birincisi, Sayın Genel Başkanın “Kapının önüne
koyarım.” deyip kapının önüne koyduğu bir kişi yok.
MEHMET MUŞ (İstanbul) – Kardeşim, tehdit etmiş. 
ÖZGÜR ÖZEL (Manisa) – Orada “Eleştiri yapanı kapının
önüne koyarım.” diye bir kapalı toplantıda böyle bir şey söylediğini siz
tevatür ediyorsunuz ama somutta kimse yok. 
MEHMET MUŞ (İstanbul) – Canlı yayında söylediler bunu
ya, canlı yayında söyledi.
ÖZGÜR ÖZEL (Manisa) – Ayrıca, Cumhuriyet Halk Partisi “Kapının
içi de, önü de benimdir.” yaklaşımı içinde olmuştur. “Cumhuriyet Halk
Partisiyle aramızda bir kültür farkı var, farklı siyasi kültürlerden
geliyoruz.” dedi, doğrudur; kendisi biat kültüründen gelir, biz demokrasi
kültüründen geliriz. (CHP sıralarından “Bravo!” sesleri, alkışlar)
BAŞKAN – Evet, teşekkür ediyoruz.
MEHMET MUŞ (İstanbul) – Sayın Başkan…
BAŞKAN - Sayın milletvekilleri, bilirsiniz, halk
ozanları atışırken araya toplu iğne koyarlar, dudak değmesin diye. Yani, bence
bu noktada bu polemiği bitirelim, kapatalım.
MEHMET MUŞ (İstanbul) – Sayın Başkan, hâlleri ortada
işte. 
FİLİZ KERESTECİOĞLU DEMİR (İstanbul) – Sayın Başkan…
BAŞKAN – Sayın Kerestecioğlu’nun söz talebi var, onu da
karşılayalım.
Buyurun.
24.- İstanbul Milletvekili Filiz Kerestecioğlu Demir’in, belediye
başkanlarının seçilmiş kişiler ve yerel yönetimin demokrasinin temel taşı
olduğuna, bir yolsuzluk söz konusuysa yargının görevini yapması gerektiğine
ilişkin açıklaması
FİLİZ KERESTECİOĞLU DEMİR (İstanbul) – Çay içmek yerine
sözümü kullanmayı tercih ettim çünkü gerçekten bu konuda söz söylemek
gerekiyor. Belediye başkanları seçilmiş kişilerdir ve yerel yönetim aslında bir
demokrasinin temel taşıdır. Yani, yerel yönetim güçlendirilmezse, ortadan
kaldırılmaya çalışılırsa zaten o ülkede demokrasi yoktur ama bugün gördüğümüz,
işte Sevgili Gültan Kışanak gibi, Bekir Kaya gibi birçok belediye başkanımızın
yerine kayyum atanmasıdır ve onların üstelik de cezaevine konulmasıdır. Melih
Gökçek’i Ankaralılar –bilmiyorum- onlar değerlendirme hakkına en fazla
sahipler, aslında savunmak da bize düşmez ama yaptığı parsel parsel
uygulamalarla gerçekten… Fakat seçilmişlik önemli bir şeydir, kimsenin öyle
kimseyi “Sizi görevden alırım.” ya da işte “Gitmek zorundasınız.” gibi bir
baskıya maruz bırakmaya hakkı yoktur.
(Mikrofon otomatik cihaz tarafından kapatıldı) 
BAŞKAN – Bitmedi mi? Tamamlayalım.
FİLİZ KERESTECİOĞLU DEMİR (İstanbul) – Cümlem bitmedi,
evet.
BAŞKAN – Buyurun.
FİLİZ KERESTECİOĞLU DEMİR (İstanbul) - Bu yönetime biz
“demokrasi” demiyoruz. Yani gerçekten, bizim seçilmiş belediye başkanlarımıza
ne yapılıyorsa başkalarına da onun yapılmasına karşı çıkarız. Eğer bir
yolsuzluk varsa herhâlde Cumhurbaşkanı, AKP Başkanı Erdoğan yargı yerine
geçmedi yani kendisi kimseyi yargılamayı düşünmüyordur. Yargı var, dolayısıyla
yolsuzluk söz konusuysa yargı zaten bu kişilerle ilgili gereğini yapmalıdır. 
Teşekkürler.
BAŞKAN – Teşekkür ediyorum.
Gündeme geçiyoruz.
Başkanlığın Genel Kurula sunuşları vardır.
Türkiye Büyük Millet Meclisi Başkanlığının bir
tezkeresi vardır, okutup bilgilerinize sunacağım.
VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Terörizmle Mücadele
Küresel Forumu (TMKF) çerçevesinde 24-25 Ekim 2017 tarihlerinde Mısır’ın
başkenti Kahire’de “Terörle Mücadele Çerçevesinde Parlamenterler ile Yargı
Aktörleri İlişkisi” konulu çalıştaya katılması Genel Kurulun 10 Ekim 2017
tarihli 5’inci Birleşiminde kabul edilen heyeti oluşturmak üzere siyasi parti
gruplarının bildirmiş olduğu isimlere ilişkin tezkeresi (3/1201)
Türkiye Büyük Millet Meclisi Genel Kuruluna
Terörizmle Mücadele Küresel Forumu (TMKF) çerçevesinde
24-25 Ekim 2017 tarihlerinde Mısır'ın başkenti Kahire'de “Terörle Mücadele
Çerçevesinde Parlamenterler ile Yargı Aktörleri İlişkisi” konulu çalıştaya
katılım sağlanması hususu Genel Kurulun 10 Ekim 2017 tarihli 5'inci
Birleşiminde kabul edilmiştir.
28/3/1990 tarihli ve 3620 sayılı Türkiye Büyük Millet
Meclisinin Dış İlişkilerinin Düzenlenmesi Hakkında Kanun'un 2'nci maddesi
uyarınca heyeti oluşturmak üzere siyasi parti gruplarının bildirmiş olduğu
isimler Genel Kurulun bilgilerine sunulur.
 İsmail
Kahraman
 Türkiye
Büyük Millet Meclisi 
 Başkanı
Celalettin Güvenç Kahramanmaraş
Milletvekili
Fatma Benli İstanbul
Milletvekili
Namık Havutça Balıkesir
Milletvekili
Mehmet Erdoğan Muğla
Milletvekili
BAŞKAN – Bilgilerinize sunulmuştur.
Milliyetçi Hareket Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
VII.- ÖNERİLER
A) Siyasi Parti Grubu Önerileri
1.- MHP Grubunun, Mersin Milletvekili Oktay Öztürk ve arkadaşları
tarafından, kullanımı giderek yaygınlaşan ve millî güvenliğimize bir tehdit
olarak yönelen sentetik uyuşturucuların imali, dağıtımı ve satışına ilişkin
süreçlerin belirlenmesi, tüm yol ve yöntemlerin ortak bir akıl etrafında tahlil
edilip önlenmesine yönelik tedbirlerin alınması amacıyla 17 Ekim 2017 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 19 Ekim 2017 Perşembe günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi
19/10/2017
Türkiye Büyük Millet Meclisi Başkanlığına
Danışma Kurulunun 19/10/2017 Perşembe günü (bugün)
yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük’ün 19'uncu maddesi
gereğince Genel Kurulun onayına sunulmasını arz ederim,
Saygılarımla.
 Erkan
Akçay
 Manisa
 MHP
Grup Başkan Vekili
Öneri:
17 Ekim 2017 tarih, 2426 Sayı ile TBMM Başkanlığına
Mersin Milletvekili Oktay Öztürk ve arkadaşlarının verdiği "Kullanımı
giderek yaygınlaşan ve millî güvenliğimize bir tehdit olarak yönelen sentetik
uyuşturucuların imali, dağıtımı ve satışına ilişkin süreçlerin belirlenmesi,
tüm yol ve yöntemlerin ortak bir akıl etrafında tahlil edilip önlenmesine
yönelik tedbirlerin alınması amacıyla” Meclis araştırması açılmasına dair
önergemizin görüşmelerinin 19/10/2017 Perşembe günkü Birleşiminde yapılması
önerilmiştir.
BAŞKAN – Milliyetçi Hareket Partisi grup önerisi
üzerinde ilk konuşmacı, öneri sahibi olarak Mersin Milletvekili Oktay Öztürk.
Sayın Öztürk, süreniz beş dakikadır. Sizden ve bütün
konuşmacılardan süreye riayet etmelerini bir kez daha istirham ediyorum,
uzatmayacağım.
Buyurun Sayın Öztürk. (MHP sıralarından alkışlar)
MHP GRUBU ADINA OKTAY ÖZTÜRK (Mersin) – Sayın Başkan,
değerli milletvekilleri; sözlerimin başında, geçtiğimiz gün Mersin’de kalleşçe
polis servis aracına düzenlenen hadisede yaralanan polislere acil şifalar
diliyorum. 
Büyük devlet adamı, büyük lider, büyük dava adamı Aliya
İzzetbegoviç’in ölüm yıl dönümü münasebetiyle kendisine rahmet diliyorum ve bu
arada Sayın Deniz Baykal’a da hayırlı şifalar diliyorum. 
Son bir yıldır hepimizin bir şekilde ismine aşina
olduğu, televizyon veya gazete haberlerinde artık ismine sıkça rastladığımız
bir konu var; sentetik uyuşturucular, sentetik haplar ve tabii, halk arasında
bilinen adıyla bonzai. Haberlerde otuz saniyelik, bir dakikalık bir görüntüyle
geçen bu zehir ne yazık ki milletimizin bir neslini, yeni bir jenerasyonu yok
etmek üzere ve ne yazık ki biz bu gerçeği yine kendi devletimizin ilgili ve
yetkili kuruluşları yerine, Birleşmiş Milletlerin raporlarından öğreniyoruz.
Birleşmiş Milletler Uyuşturucu ve Suç ile Mücadele Dairesi 2016 ve 2017 Dünya
Uyuşturucu Raporları’nda diyor ki: “Türkiye’de uyuşturucu kullanımı 2011’den
bugüne 17 kat artmıştır. Türkiye’de uyuşturucu kullanımı yaşı da 11’e kadar
düşmüştür. Türkiye sentetik uyuşturucu kullanımı sonucunda yaşanan ölümlerde
Avrupa ülkeleri arasında 1’inci sıraya yükselmiştir. Türkiye’de uyuşturucu
kullanan kişi sayısı son üç yılda yüzde 20 oranında artarak 1,5 milyona
dayanmıştır.” Tablo çok ama çok vahim, bu illeti, bu zehri kullananların önemli
bir oranının gençlerimiz olduğu gerçeğinden hareket edersek konunun ne kadar
kritik bir seviyeye geldiğini zannederim anlamış oluruz. Üzülerek söylüyorum ki
millî ordumuzun asker sayısının 5 katı kadar gencimiz uyuşturucu batağına
saplanmış durumda ve asıl büyük tehlike, tüm otoriteler tarafından esrar ve
benzeri uyuşturuculardan 100 kat daha öldürücü denilen sentetik uyuşturucular
sadece uyuşturmuyor, saldırganlaştırıyor, güncel tabiriyle zombileştiriyor ve
en nihayetinde öldürüyor. Maalesef bu öldürücü zehrin farkına Avrupa ülkelerinden
biraz daha geç varmışız. Avrupa bu zehri 2008’de uyuşturucu ve yasak maddeler
kapsamına alırken biz ancak 2010 yılı sonunda bunu yasaklamışız. 
Tabii, yasaklama tek başına bir çare değil çünkü artık,
bu iş tabiri caizse sokağa, çarşıya, pazara inmiş durumda ve maalesef neredeyse
evlerde bile imal edilir hâle gelmiş. İşte, açın bakın, bazı internet siteleri
tarafından tarifleri bile veriliyor. Bütün kozmetikçilerde bulabileceğiniz bir
aseton, bir saç spreyi, bütün marketlerden alabileceğiniz bir sinek ilacı veya
bazı haşere ilaçları, yine baharatçılardan kolaylıkla satın alınabilecek yavşan
otu veya belli bitkisel çaylara emdirilip bu zehir imal edilmekte ve peşi sıra
akşam haberlerinde bir dakikalık görüntülerle geçiştirilen kamusal alanlarda, cadde
kenarlarında, parklarda kendinden geçmiş, olduğu yerde kalakalmış genç
çocuklarımızın dramı gelmektedir. 
Değerli arkadaşlar, çok üzülerek belirtmeliyim ki
sentetik uyuşturucular özellikle büyükşehirlerde hayatın içine girmiştir ve bir
gizli silah gibi gençlerimizi öldürmekte, birçok aile perişan olmakta; arkadaş
çevresi, merak ve başka saiklerle bu illete bulaşan gençlerimiz elimizden kayıp
gitmektedir.
Son on yılda imali, dağıtımı, kullanımı geometrik
oranlarla artan bu illetle mücadele de topyekûn olmalı; okulda, evde, çarşıda
pazarda, kısaca hayatın aktığı her yerde bu illetin, bu zehrin öldürücü etkisi
kitle iletişim araçlarıyla milletimize duyurulmalıdır.
Dolayısıyla diyoruz ki gençlerimizi bu zehirden korumak
için eğitim esasına dayalı bir acil eylem planı derhâl hazırlanmalı ve yaygın
eğitim kurumlarında uyuşturucu ve bağımlılıkla mücadele dersleri verilmeli,
çarpıcı kamu spotları hazırlanmalı ve bu kamu spotlarının haftada en az bir kez
ulusal televizyon kanallarında “primetime” saatlerinde yayınlanması zorunlu
tutulmalı. Özellikle yurt dışı menşeli kargo ve posta kontrolleri
sıklaştırılmalı, gerekiyorsa bu iş için yurt dışından yeni kontrol cihazları
acil olarak tedarik edilmeli ve mutlaka ve mutlaka ne gerekiyorsa yapılmalı.
Geç kaldığımız vakit, elimizi dizimize vurduğumuz vakit iş işten geçmiş olur
diyor, hepinizi saygıyla selamlıyorum. (MHP ve CHP sıralarından alkışlar)
BAŞKAN – Önerge üzerinde, Halkların Demokratik Partisi
Grubu adına, İzmir Milletvekili Müslim Doğan konuşacaktır. 
Buyurun Sayın Doğan. (HDP sıralarından alkışlar) 
HDP GRUBU ADINA MÜSLÜM DOĞAN (İzmir) – Sayın Başkan,
değerli milletvekilleri; aslında bugün son derece önemli bir konuyu
tartışıyoruz burada. Gerçekten, ülke gerçekliğimiz ortada, dünyada da tabii çok
ciddi bir sorun, sadece ülkemizde değil.
Aslında, uyuşturucuyla mücadelede, uyuşturucu
maddelerin geniş bir alana dağılması, kullanılması aslında ülkemiz
politikalarıyla da çok yakından ilgili.
Şimdi, bu meseleye sınıfsal olarak, ırksal olarak, şu
bu anlamda bakmanın hiç bir anlamı yok. Her cinsten insanın bulaşabildiği, her
sınıftan insanın bulaşabildiği, farklı insan gruplarının, maalesef, bu
uyuşturucu sisteminin, atmosferinin altında kaldığını açıkça söyleyebiliriz.
Bunu önlemenin yolları konusunda ise maalesef Hükûmetin, devletin çok ciddi
politikaları yok. Bakın, size bir istatistikle bunu ifade etmek isterim, biraz
önceki vekil arkadaşımız da ifade etti ama: Türkiye'de uyuşturucu yaşı 11
değil, 10’a düşmüş, uyuşturucu yaşı 10; Türkiye'de son altı yıldaki uyuşturucu
kullanımı, arkadaşlar, 17 kat artmış. Bu son derece tehlikeli bir durum
aslında. Aile ve Sosyal Politikalar Bakanlığının bu anlamda büyük ölçekli bir
projesi yok, master projesi yok, bu konuda işte nasıl önlem alırız, ne
yapabiliriz. Yine, Sağlık Bakanlığının Aile ve Sosyal Politikalar Bakanlığıyla
birlikte bir çalışması yok, bir koordineli çalışması yok. Emniyetin yaptığı
operasyonların -dün İçişleri Bakanlığı da bu konuda bir açıklama yaptı-
sayısından bahsediliyor. Arkadaşlar, operasyonlar yaparak bu işi engelleyemezsiniz.
Elbette ki caydırıcı olacak, engellenecek ama bugün siz eğer spor tesisleri
yapamıyorsanız, gençlerin eğitim alanlarını daraltmışsanız, gençlerin
yararlanacağı sosyal donatı alanları konusunda yeterli ürünü ortaya
koyamamışsanız gençleri o alandan kurtaramazsınız. Polisin etkin baskısı,
polisin sürekli olarak operasyonuyla çözülecek bir sorun değil. Bunu eğitim
alanlarında, mesela ilkokuldan başlayarak, bizim, uyuşturucuya karşı nasıl
önlem alacağımız, ilgili bakanlıkların birlikte koordine yapabileceği konusunda
bir çalışması var mı arkadaşlar büyük ölçekte? Yok. Tek mesele, uyuşturucunun
engellenmesi meselesi; aslında bu tüm ülkemizin bir sorunu, ülke çocuklarının
sorunu. Bir yaş grubunda eğer uyuşturucu 10 yaşına kadar düşmüşse geleceğimiz
yok demektir arkadaşlar, geleceğimiz büyük bir tehlike altında demektir. Bunu
önlememiz gerekiyor, hep birlikte bir ülke politikasına ihtiyaç var. Birer
dakikalık, televizyonda yapılan uyarıcı programların da çok büyük katkısı var
ama bunu bir politika hâline dönüştürmemiz gerekiyor diye belirtiyor,
saygılarımı sunuyorum. (HDP ve CHP sıralarından alkışlar) 
BAŞKAN – Teşekkür ediyorum.
Birleşime beş dakika ara veriyorum. 
Kapanma Saati: 15.11
İKİNCİ OTURUM
Açılma Saati: 15.22
BAŞKAN: Başkan Vekili Ahmet AYDIN
KÂTİP ÜYELER: Sema
KIRCI (Balıkesir), Mehmet Necmettin AHRAZOĞLU (Hatay)
-----0-----
BAŞKAN – Türkiye Büyük Millet Meclisinin 11’inci
Birleşiminin İkinci Oturumunu açıyorum.
Şimdi Milliyetçi Hareket Partisi grup önerisi üzerinde
Cumhuriyet Halk Partisi Grubu adına Niğde Milletvekili Ömer Fethi Gürer
konuşacaktır.
Sayın Gürer, buyurun. (CHP sıralarından alkışlar) 
CHP GRUBU ADINA ÖMER FETHİ GÜRER (Niğde) – Sayın
Başkan, değerli milletvekilleri; çok önemli, çok ciddi bir konuda Meclis
araştırması Milliyetçi Hareket Partisi tarafından verildi. Cumhuriyet Halk
Partisi olarak bizim de bu konuda birden çok Meclis araştırması önerimiz var.
Mutlaka Meclis araştırmasının açılmasını gerektiren bir
konu. Çünkü ülkemizde artık uyuşturucu, sentetik uyuşturucunun kullanım yaşı 10
yaşına kadar indi. Birleşmiş Milletler Uyuşturucu ve Suçla Mücadele Dairesi
sentetik uyuşturucu kullanımında ölümlerde Türkiye'nin Avrupa 1’incisi olduğunu
belirtiyor. Son on yılda uyuşturucu suçlarından cezaevinde yatanların sayısı
yüzde 400 artmış durumda. Madde bağımlılığından ayakta tedavi için
başvuranların sayısı yüzde 674 artmış. Uyuşturucu 10 yaşlarına indi ve acıdır
ki kız çocuklarında da giderek yayılıyor. Uyuşturucudan yatan hasta sayısının
artış oranı yüzde 381. Yatan hastaların yüzde 11’i 15 yaş altı çocuklardan
oluşuyor, yüzde 40’ı ise 15-19 yaş aralığında, yüzde 30’u 20-24 yaş aralığında,
yüzde 11’i ise 25-29 yaş aralığında. 
Değerli arkadaşlar, bu sorun emniyetle, eğitimle,
aileyle ve kurumların iş birliğiyle çözümlenecek bir sorun. Ne yazık ki kâğıt
üzerinde çok şey söylendiği doğru, bununla ilgili yapılanlar da var. Özellikle
narkotiğin bu konudaki uzman olan ekiplerinin okullarda ailelere, kurumlara
verdiği eğitimler de bulunuyor. Ne var ki bütün bunlara rağmen sorun çok ciddi.
Allah hiç kimsenin başına böyle sorun vermesin. (CHP sıralarından alkışlar) Ama
burada Hükûmetin yapması gereken bir konu, olayı yalnızca “şunu yapıyoruz, bu
kadar rakam, bu” diye geçiştirmemesi gerekiyor. Bütün partilerin, bütün
kurumların uyuşturucu terörü üzerine mücadeleyi topyekûn vermesi gerekiyor.
Bugün burada Mecliste mutlaka bu konuda bir araştırma komisyonunun kurulmasına
oy birliğiyle karar vermeliyiz. Çünkü okulda çocuk artık tuvalete girip
sentetik uyuşturucu kullanıyor (CHP sıralarından alkışlar) ve bunun karşısında
mücadeleyi birlikte geliştirmezsek bu terör geleceğimizi, bildiğimiz terörden
daha fazla tehdit ediyor. Çoğu yerde, çoğu kasabada, çoğu köyde ne yazık ki bu
yayılıyor. Bunun yanında ilçelerde, il merkezlerinde belli saatlerde sokağa
çıkamayacağımız yerler var. Bu durumun çözümü, Meclisin bu duruma el
koymasıdır. Bu bağlamda yapılacak çalışmanın mutlaka ve mutlaka tüm
boyutlarıyla ele alınması, yasal düzenleme dâhil, her konuda mutlaka Meclisin
yapacağı neyse bir an önce yapılması lazım çünkü olayın boyutları gördüğünüzden
büyük, daha derin ve tehlikeli. Ne yazık ki gençlerimizi, çocuklarımızı
zehirliyorlar. Buna karşı, gelin, bu araştırma önergesini kabul edin, mücadele
edelim.
Hepinizi saygıyla selamlıyorum. (CHP sıralarından alkışlar)

BAŞKAN – Teşekkür ediyorum Sayın Gürer.
Milliyetçi Hareket Partisi grup önerisini oylarınıza
sunuyorum: Kabul edenler… Kabul etmeyenler…
İBRAHİM ÖZDİŞ (Adana) – Ya, yuh ya! Bu kabul edilmez mi
ya!
BAŞKAN – Öneri kabul edilmemiştir. 
ÖZGÜR ÖZEL (Manisa) – Sayın Başkan…
İBRAHİM ÖZDİŞ (Adana) – Ya, bu kabul edilmezse ne kabul
edilir?
İLYAS ŞEKER (Kocaeli) – Sana yuh, sana!
BAŞKAN – Buyurun Sayın Özel…
İBRAHİM ÖZDİŞ (Adana) – Bu, ülkenin sorunu ya! Ülkenin
sorunu, ülkenin! El birliğiyle…
BAŞKAN – Sayın Özel’e söz verdim Sayın Özdiş, lütfen.
V.- AÇIKLAMALAR (Devam)
25.- Manisa Milletvekili Özgür Özel’in, AK PARTİ Grubunun, sentetik
uyuşturucularla ilgili araştırma komisyonu kurulmasına ilişkin MHP grup önerisi
üzerinde konuşma hakkını kullanmamasına ve ret oyu vermesine ilişkin açıklaması
ÖZGÜR ÖZEL (Manisa) – Sayın Başkan, İç Tüzük
değişikliğinden sonra, on dakika olan süre beş dakikaya indi. MHP’nin değerli
hatibi Oktay Bey hepimizin desteklediği, istifade ettiği bir konuşma yaptı.
Daha sonra HDP ve CHP grupları adına yapılan konuşmalar da aynı istikametteydi.
Adalet ve Kalkınma Partisi üç dakikaya indirdiği süreyi dahi kullanmadı. Yani
bu sentetik uyuşturucu konusunda hakkına, payına düşen, on dakikadan üç
dakikaya indirdiği süreyi kullanmadılar. Üç dakikalık zaman kaybı değil, bu
sentetik uyuşturucu konusunda çıkıp söyleyecek arkadaş, ne söyleyecek? Ve
dinlemedikleri konuşmaları oylama sırasında içeriye girip, böyle bir konuda ret
oyu kullandılar. Bunun altını çiziyoruz, bunu Türkiye’deki bütün evlat sahibi
ailelerin dikkatine sunuyoruz, onları şikâyet ediyorum. (CHP sıralarından
alkışlar) 
BAŞKAN – Sayın Bostancı, buyurun.
26.- Amasya Milletvekili Mehmet Naci Bostancı’nın, uyuşturucuyla
mücadele konusunda 24’üncü Dönemde bir komisyon kurulduğuna ve Hükûmetin bu
konudaki kararlı iradesinin devam ettiğine ilişkin açıklaması
MEHMET NACİ BOSTANCI (Amasya) – Sayın Başkanım,
uyuşturucuyla mücadele konusunda 24’üncü Dönemde bir komisyon kurulmuş ve
çalışmaları gerçekleştirmişti. Bu komisyon doğrultusunda…
ÖZGÜR ÖZEL (Manisa) – İsmet Paşa döneminde de böyle bir
sorun yoktu ona bakarsanız!
MEHMET NACİ BOSTANCI (Amasya) – İsmet Paşa’ya kadar
gitmiyor Sayın Özgür Özel, 24’üncü Dönemden bahsediyorum.
Bu Komisyonun yapmış olduğu çalışmalar çerçevesinde
Türk Ceza Kanunu’nda bazı değişiklikler yapıldı ve uyuşturucuyla mücadele
çerçevesinde bu işleri taşıyanlar, bu işlerin ticaretini yapanlara yönelik ağır
cezai müeyyideler getirildi.
MAHMUT TANAL (İstanbul) – O tütüncülükle ilgiliydi
efendim, şu anda tartışılıyor, tütünle ilgili. Yok, efendim, tütünle ilgili o
şu anda Komisyonda tartışılan.
MEHMET NACİ BOSTANCI (Amasya) – Hükûmetin, yine,
uyuşturucuyla mücadele konusunda kararlı iradesi devam ediyor, bunun bir
problem olduğunu biliyoruz. Bu mücadele çerçevesinde muhalefetin elbette her
tür görüş ve önerilerine açığız, sürekli bir komisyon kurulmasının gerekmediği
kanaatindeyiz. 
Teşekkür ederim.
FİLİZ KERESTECİOĞLU DEMİR (İstanbul) – Sayın Başkan…
ERKAN AKÇAY (Manisa) – Sayın Başkan…
BAŞKAN – Sayın Kerestecioğlu…
27.- İstanbul Milletvekili Filiz Kerestecioğlu Demir’in, iktidarın
uyuşturucularla ilgili araştırma komisyonu kurulmasına destek vermemesini
kınadığına ilişkin açıklaması
FİLİZ KERESTECİOĞLU DEMİR (İstanbul) – Sayın Başkan,
komisyonlar varsa komisyonlar çalıştırılsın o zaman. Yani Kadın Erkek Fırsat
Eşitliği Komisyonu var, toplanmış topu topu 3-4 kere. Çocuk istismarıyla ilgili
“Çocuk hakları daimî komisyonu bu Mecliste kurulacak.” dendi. Bütün partiler
bununla ilgili “evet” dediler, o komisyonda dile getirdik. Hâlâ Mecliste bir
çocuk hakları daimî komisyonu yok. Eğer o komisyon olsaydı zaten belki
gerçekten bununla ilgili el birliğiyle birtakım şeyler yapılabilecekti. Yani
“Biz her şeyi yaptık, her şeyi biliyoruz.” diye iktidar yapılmaz. Hakikaten
sayılar gösteriyor zaten, işte, ortada. Hepimizin çocukları bunlar, Türkiye'nin
çocukları, Türkiye'nin geleceği. Önemsemiyorsanız tamam ya da “Her şeyi
biliyorum.” diyerek hakikaten iktidarı yürütemezsiniz, böyle bir anlayış yok,
dünyanın hiçbir yerinde yok. Ortaklaşılacak hiç mi konu yok bu Mecliste?
Gerçekten bunu ben de aynı şekilde kınadığımızı ifade etmek istiyorum.
BAŞKAN – Sayın Akçay…
28.- Manisa Milletvekili Erkan Akçay’ın, bütün grupların ortak bir
önerisiyle uyuşturucu ve uyuşturucuyla mücadeleye ilişkin bir araştırma
komisyonu kurulmasının çok faydalı olacağını düşündüğüne ilişkin açıklaması
ERKAN AKÇAY (Manisa) – Teşekkür ederim Sayın Başkan.
Milliyetçi Hareket Partisi Grubu olarak bugünkü grup
önerimiz sentetik uyuşturucuyla ilgili bir araştırma komisyonu kurulmasına
ilişkindi. Böyle sürekli bir komisyon talebimiz söz konusu değil. 24’üncü
Dönemde buna yakın, benzeri bir komisyon kurulmuş olmakla birlikte, bugün
iktidar grubu bu önerimizi reddetmekle birlikte, ben şurada yine bir öneri
getirmek istiyorum: Bildiğimiz kadarıyla ve Adalet ve Kalkınma Partisi grup
başkan vekili arkadaşlarımızla yaptığımız görüşmelerde de zaten özü itibarıyla
karşı çıkmadıklarını da ifade ettiler. Biz dört grup olarak da önümüzdeki
çalışma günlerinde –haftaya, öbür haftaya, yakın bir zamanda- ortak bir grup
önerisi olarak bu hususu tekrar gündeme getirip…
(Mikrofon otomatik cihaz tarafından kapatıldı)
BAŞKAN – Tamamlayın lütfen.
ERKAN AKÇAY (Manisa) –…bu uyuşturucu ve uyuşturucuyla
mücadeleye ilişkin bir araştırma komisyonunun kurulmasının çok faydalı
olacağını düşünüyorum ve bu öneriyi de buradan dile getiriyorum.
Teşekkür ederim.
BAŞKAN – Teşekkür ediyoruz.
Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır. Okutup işleme alacağım ve
oylarınıza sunacağım.
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekili İstanbul Milletvekili Filiz
Kerestecioğlu Demir tarafından, ataması yapılmayan sağlık emekçilerinin
sorunları ile OHAL KHK’leriyle yaygınlaştırılan güvenlik soruşturması
uygulamasının neden olduğu hak kayıplarının tüm boyutlarıyla araştırılması
amacıyla 19/10/2017 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 19 Ekim 2017 Perşembe
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma Kurulunun 19/10/2017 Perşembe günü (bugün)
yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Filiz
Kerestecioğlu Demir
 İstanbul
 Grup
Başkan Vekili
Öneri:
19 Ekim 2017 tarihinde İstanbul Milletvekili Grup
Başkanvekili Filiz Kerestecioğlu Demir tarafından verilen 5675 sıra numaralı
ataması yapılmayan sağlık emekçilerinin sorunları ile OHAL KHK'leri ile
yaygınlaştırılan güvenlik soruşturması uygulamasının neden olduğu hak kayıplarının
tüm boyutları ile araştırılması amacıyla Türkiye Büyük Millet Meclisine
verilmiş olan Meclis araştırması önergesinin diğer önergelerin önüne alınarak
görüşmelerinin 19/10/2017 Perşembe günkü birleşiminde yapılması önerilmiştir.
BAŞKAN – Halkların Demokratik Partisi grup önerisi
üzerinde öneri sahibi adına Diyarbakır Milletvekili Sibel Yiğitalp
konuşacaktır.
Buyurun Sayın Yiğitalp. (HDP sıralarından alkışlar)
HDP GRUBU ADINA SİBEL YİĞİTALP (Diyarbakır) – Sayın
Başkan, değerli milletvekilleri; ataması yapılmayan sağlık emekçilerinin
sorunlarının tüm boyutlarıyla araştırılması amacıyla verdiğimiz araştırma
önergesi hakkında konuşma yapacağım.
Henüz iki gün önce OHAL’in yeniden uzatılması üzerinden
tezkereyi konuştuk ve yine tezkerenin sonuçları ne oldu, bu ülkeye yansıması ne
oldu; emekçiye ne getirdi, emekçiden neler aldı bunları tek tek anlatmıştım.
Lakin, bunun yeterli olmadığını gördüm ve şimdi tekrar sağlıkçılar üzerindeki
konuşmamı yapmak istiyorum.
Evet, OHAL yani olağanüstü hâl milyonlarca insanın hayatını
en olumsuz şekilde etkiledi. İşte bu konuştuğumuz konuda da yine kendi
iktidarınızı sürdürmek adına yapmış olduğunuz OHAL uygulamasının nasıl bir
mağduriyete dönüştüğünü söylemek istiyorum. 
20 Temmuz 2016’dan beri OHAL koşullarında yönetilen bu
ülkede, OHAL’le birlikte çıkarılan KHK’ler binlerce mağduriyet yarattı,
yaratmaya da devam etti ve ediyor. Hatta, benim iddiam şudur ki: Bu
mağduriyetleri gidermek maddi ve manevi olarak bizim herhâlde onlarca yılımızı
alacak yani bunu tamir etmek de epey zor olacak.
Sayın Başkan, değerli milletvekilleri; OHAL tüm toplumu
etkilediği gibi sağlık emekçilerini de etkilemekte. Sağlık emekçilerinin,
işsizlik, kadro verilmemesi, iş barışının olmaması, fazla mesai, meslek
hastalığı gibi onlarca sorunu var. OHAL’le birlikte bu sorunlar derinleşti ve
bu sorunlar daha da büyüdü. Son bir buçuk yıllık süre içerisinde 745’i Sağlık
Emekçileri Sendikasının yani SES’in üyesi olmak üzere 8 bine yakın kişi, sağlık
emekçisi ihraç edildi. Bununla birlikte, atama hakkı kazanan sağlık
personelinin hemen göreve başlaması, güvenlik soruşturması yapılması ve hemen
işle başlaması gerekiyor. Lakin, güvenlik soruşturması yapılmış olmasına
rağmen, ikinci bir güvenlik soruşturması denilerek ya da sessiz kalarak ya da
“Güvenlik soruşturmanız yapılıyor.” diye bekletilerek, ataması yapılan sağlık
emekçileri güvenlik soruşturması sebebiyle aylardır göreve başlamıyor. Göreve
başlamak için herhâlde beklenen şudur: Yani, normalde güvenlik soruşturması
biter, göreve başlar ama aylardır bu insanların, binlerce insanın soruşturma
sonucu kendilerine söylenmiyor; söylense bile çok kısa cümlelerle “Devlet
Memurları Kanunu’na göre, işte, soruşturma kapsamında göreve başlamamız uygun
değildir.” diye kısa bir cevapla kendilerine bilgi veriliyor. Peki, nedir, soruyorum
yani, neden bu insanların güvenlik soruşturması aylardır sonuçlanmıyor,
beklenen nedir? Güvenliğe uygun olması için ne bekleniyor, neye üye olmaması
gerekiyor? 
Herhâlde yaklaşık iki yıl öncesinde Fetullah Gülen
cemaatine üye olanlar bir referanstı. Fetullah Gülen’in referansı olmadan siz
bir odadan bir odaya gidemezdiniz, selam vermeniz bile neredeyse Fetullah
Gülen’in referansıyla olurdu. En küçük şeylerin, oldu olacak en küçük
bürokratik işlemlerin Fetullah Gülen’in referansıyla olması gerekirdi. Bugün,
Fetullah Gülen’in referansıyla olan meseleler sizin kendi iktidar çatışmanızdan
kaynaklı şeytanlaştırıldı, şimdi bunun adına bir operasyon yapılacağı
söyleniyor, binlerce insan ihraç edildi ve tekrar yeniden alımlara başlandı. 
Ve şimdi de beklenen şu, deniyor ki bu insanlara: “Size
tekrar soruşturma yapmamız gerekiyor. Peki, referansın nedir?” Herhâlde buna da
sizin ortaklaştığınız, neredeyse konfederal sisteme dönüşen cemaatler
konfederasyonlarından birinin referansı gerekiyor. Öncesinde Menzil’di, bu ara
Menzil’le de sanki aranız bozuk çünkü Kamu Hastaneleri Birliğinin sistemi
değişti, şimdi şehir hastaneleri yapılıyor. Bu şehir hastaneleri operasyonunun
kamu hastanelerinde oluşturulan kadrolaşmayı engellemek adına yapıldığını da
iyi biliyorum çünkü şehir hastaneleri de ekstra bir ticarileşme alanıdır, bunu
da bununla ilişkili olarak söylüyorum. 
Şunu tekrar söylüyorum: Bu insanları mağdur etmekten
vazgeçin. Varsa eğer bir sorunları hızlıca söyleyin, yok ise biat etmelerini,
itaat etmelerini ya da gelip AKP’nin üyesi olmalarını beklemeyin. Herkes
sizinle aynı şeyi düşünmek zorunda değil, herkes bireysel olarak özgürdür,
iradesi özgürdür, emeğinin, çalışmasının, eğitiminin hakkı olan yerde
çalışmakla yükümlüdür ve siz de bu yükümlülüğü yerine getirmekle sorumlusunuz
çünkü iktidarsınız.
Hepinizi saygıyla selamlıyorum. (HDP sıralarından
alkışlar)
BAŞKAN – Teşekkür ediyorum.
MEHMET NACİ BOSTANCI (Amasya) – Sayın Başkanım…
BAŞKAN - Sayın Bostancı…
MEHMET NACİ BOSTANCI (Amasya) – Kayıtlara geçsin diye
söz aldım.
Değerli konuşmacı bir dönem bürokrasideki bütün
atamaların, en küçük atamaların bile Fetullah Gülen’in izniyle, tavsiyesiyle
olduğuna ilişkin bir beyanda bulundu. Esasen, bu beyanın kendisi aklen,
rasyonel olarak mümkünü olmayan bir duruma işaret eder çünkü hiçbir fani
bürokrasideki bütün atamalara ilişkin böyle bir bilginin sahibi olamaz.
Sanıyorum değerli konuşmacı da bir fani olarak böyle bir bilgiye sahip
değildir. 
SİBEL YİĞİTALP (Diyarbakır) – Hepimiz faniyiz. 
MEHMET NACİ BOSTANCI (Amasya) – Söylediği sözlerin
abartıya, şayiaya ve dedikoduya dayandığına ilişkin bir hususu rasyonel olarak
ifade etmek için söz aldım. 
Teşekkür ederim. 
BAŞKAN – Teşekkür ediyorum. 
SİBEL YİĞİTALP (Diyarbakır) – Ben de kayıtlara geçsin
diye…
BAŞKAN – Sayın Yiğitalp…
SİBEL YİĞİTALP (Diyarbakır) – Bu çok basit, açarsanız
Google’ı “Fetullah Gülen” yazarsanız, “AKP” yazarsanız, içinizde bulunan bütün
Parlamento üyeleri dâhil olmak üzere, çok değişik, farklı fotoğraflarla karşı
karşıya gelmeniz mümkündür. Kimi zaman camide, kimi zaman kurumda, kimi zaman
açtığı okulda, kimi zaman açtığı bankalarda ortaklaştığınızı iyi biliyoruz.
İktidar olanın, iktidarın yaptığı her şey vatandaşa kadar sirayet eder,
vatandaş buna bakarak kendine pozisyon alır. Bu pozisyon da o dönemlerde
Fetullah Gülen referansıydı, şimdi başka cemaat.
BAŞKAN – Kayıtlara geçmiştir. 
Şimdi, Cumhuriyet Halk Partisi Grubu adına Bursa
Milletvekili Ceyhun İrgil konuşacaktır. 
Buyurun. (CHP sıralarından alkışlar)
CHP GRUBU ADINA CEYHUN İRGİL (Bursa) – Sayın Başkan,
değerli milletvekilleri; Sayın Sağlık Bakanının da aramızda olması çok iyi oldu
çünkü bugün konuşulan öneri sağlık emekçilerinin sorunlarıyla ilgili. Ben o
yüzden diğer konulara hiç girmeden, doğrudan, sürem çok kısıtlı olduğu için,
sağlık emekçilerinin Sağlık Bakanına iletmemizi istediği bazı soruları ve
dilekleri şu an kendisi de buradayken iletmek istiyorum. Eğer mümkünse de
kendisi canlı olarak cevaplarsa memnun olurum, hatta sataşma da kabul edebilir.

MELİKE BASMACI (Denizli) – Bir dinlerse…
CEYHUN İRGİL (Devamla) – Birincisi, 400 bin sağlık
çalışanı atama beklerken şu ana kadar 12 bin sağlıkçı…
BAŞKAN – Sayın Bakanım, Sağlık Bakanımız Sayın
Demircan, bir dinleyebilirseniz aslında hatibi, sizinle ilgili, sağlıkla ilgili
bir konu. (CHP sıralarından alkışlar)
CEYHUN İRGİL (Devamla) – Rica etsem baştan alabilir
miyiz Başkanım? Bitti…
BAŞKAN – Buyurun. 
CEYHUN İRGİL (Devamla) – Sağlık Bakanımıza özellikle
sormak istiyorum ve bugün de yanıtlarsa çok memnun olurum. Bir sataşma kabul
etsin lütfen. 
400 bin sağlıkçı atama bekliyordu, 12 bininin atamasını
yaptınız oysa sizden önceki Sağlık Bakanı çok daha yüksek miktarlarda atama
sözü vermişti. 12 bin atama yaptınız, 9 bini göreve başladı, dört aydır
insanlar güvenlik soruşturması tamamlanmadığı için görevlerine başlayamıyorlar.
Bu insanlar çalıştıkları diğer işlerden de ayrıldılar. Bir sürü doktor,
hemşire, sağlıkçı evinde bekliyor. İnsanlar doktor, hemşire bekliyor; doktor,
hemşire evinde bekliyor. Daha da önemlisi, bu insanlar geçinemiyorlar, ev
kiralarını veremiyorlar ve şimdi çok önemli bir noktaya geldik. Dün İçişleri
Bakanı buradaydı, kendisine sorduk, dedi ki: “Biz bütün güvenlik
soruşturmalarını yaptık, hepsini Sağlık Bakanlığına gönderdik.” Size soruyoruz,
“Hayır, İçişleri Bakanlığından bekliyorum.” diyorsunuz. O zaman, en azından,
iki bakandan biri kamuoyunu yanıltıyor. Lütfen siz gelin burada gerçeği
açıklayın.
Onun dışında, sizden önceki Hükûmetin verdiği -devlette
devamlılık gereği- iki tıp bayramı boyunca verilen sözler var. Birincisi:
Sağlıkta sağlıkçıların yıpranma payı ne olacak, bu müjdeyi ne zaman
verebilirsiniz? Emekli maaşlarındaki artış ne olacak? Sağlıkta şiddet yasası ne
zaman çıkacak? Ve sağlıkta taşeronlara kadro ne zaman verilecek? 
Altı yıldır övündüğünüz, “sağlıkta devrim” dediğiniz ve
“Çağ atladık.” dediğiniz sağlıkta dönüşüm altı yılda çöktü arkadaşlar. Kamu
Hastaneleri Birliğini geçen aylarda sessiz sakin, bir gecede, iki paragrafla
kapattınız ama siz farkında mısınız Türkiye’ye maliyeti ne oldu? Bir sürü ilde
Kamu Hastaneleri Birliği için binalar kiraladınız, 10 bin kişi oraya kadro
atadınız, maaşları en az 10 bin liraydı. Hastanelerde doktor kalmadı, hepsi
idareci oldu. Ben burada siyaseten konuşmuyorum, sizin de bu olaya siyasi
bakmanızı istemiyorum çünkü bugün değil, yarın değil, işte, hepimizin başına
gelecek, bu gece acile kimin düşeceği belli değil. Bu insanların eğitimleri
yetersiz, sağlık bütçesinden bu insanlara, atamalara yeterince pay ayrılmadığı
için çok zorluklar ve sıkıntılar var. Şu anda hanginizin annesi, babası veya
çocuklarının acile başvuracağı veya ne zaman ne olacağı belli değil arkadaşlar.
Nitelikli sağlık hizmetine hepinizin ihtiyacı olacak. O yüzden, gelin bu
sağlıkta siyaset olmasın, bir an önce sözler tutulsun.
Gördüğünüz gibi, Kamu Hastaneleri Birliğinin Türkiye’ye
maliyeti çok fazla oldu ve bu enkaz nasıl temizlenecek, bu enkazın altından
nasıl kalkılacak, bunu, lütfen Bakan açıklasın. Ama daha da önemlisi, şu anda
Kamu Hastaneleri Birliğinin kaldırılmasıyla birlikte, bütün hastanelerde,
illerde yöneticiler açıkta kaldı, bir yönetim boşluğu var, bilmiyorum, farkında
mısınız? Hastanelerde bütün idareciler vekâleten yürütüyorlar, bu yüzden
hiçbiri ciddi alımlara ve ihalelere imza atmak istemiyorlar. Bir ay oldu
zannediyorum, şehirlerde il sağlık müdürlerinin atamaları, asil atamaları…
(Mikrofon otomatik cihaz tarafından kapatıldı) 
CEYHUN İRGİL (Devamla) – …ve hastanelerin asil yönetici
atamaları sözleşmeleri yapılmadı. Gelin, bunu yapalım. 
Yani şu var: Normal bir insanın muayenesine bile en az
on beş, yirmi dakika gerekli diyoruz, milyonlarca sağlıkçı için bize verdiğiniz
süreye bakın, üç dakika. (CHP sıralarından alkışlar)
BAŞKAN – Teşekkür ediyorum. 
Şimdi, Milliyetçi Hareket Partisi Grubu adına Antalya
Milletvekili Ahmet Selim Yurdakul konuşacaktır.
CEYHUN İRGİL (Bursa) – Bakana sataştım, cevap versin. 
BAŞKAN – Sonra, bir bakalım.
Gruplar adına son konuşmacı.
Sayın Bakan notlarını alıyor, gerekirse sonradan sizi
bilgilendirir.
Buyurun. (MHP sıralarından alkışlar)
MHP GRUBU ADINA AHMET SELİM YURDAKUL (Antalya) – Sayın
Başkan, değerli milletvekilleri; sağlık atamalarında son zamanlarda yaşanan
güvenlik soruşturmalarından kaynaklanan gecikmeleri değerlendirmek üzere,
Milliyetçi Hareket Partisi adına söz aldım. 
Öncelikle şunu ifade etmek isterim: Ülkemizin içinde
bulunduğu zor şartları biliyoruz. Kolay değil. Yedi düvelin karşımıza
dikildiği, terörist canilerle çevrili bir coğrafyada yaşıyoruz. Daha on beş ay
önce hain bir girişime maruz kalan ülkemizin yaşadığı acılar hâlen çok daha
taze. İşte, bu ortamda, Türk milleti olarak birlik ve beraberliğin önemini her
fırsatta ifade ediyoruz. Devletimizin kalbine yapılan kahpe saldırıları bu çatı
altında hep birlikte yaşadık, biliyoruz. Devlet mekanizmasında ve idarede
meydana gelen aksaklıkları ve yaşananları, gecikmeleri bu çerçevede
değerlendirmek daha doğru bir yaklaşımdır. 
Daha, dün, gündem dışı söz alarak, güvenlik
soruşturmalarının tamamlanmasını bekleyen, atanan, ancak işbaşı yapamayan
gençlerimizin yaşadıklarını dile getirdik ve sağlık çalışanlarının sorunlarını
dile getirdik.
Ben, buradan Ceyhun Bey’e de şöyle teşekkür ediyorum,
dünkü konuşmamı çok dikkatli şekilde dinlemiş ve benim ifade ettiğim sağlık
çalışanlarının sorunlarını burada tekrar Sağlık Bakanımıza ifade etti. 
MELİKE BASMACI (Denizli) – Ceyhun Bey dün yoktu ama
olsun.
AHMET SELİM YURDAKUL (Devamla) – Bu sabah görüştük
kendisiyle, kayıtlarımızı almış herhâlde. (CHP sıralarından alkışlar) 
Konuşmamda “En azından, arşiv sicil kayıtları sorunsuz
olanları işbaşı yaptıralım. 3.300’ü son atamadan olmak üzere altı üstü birkaç
bin kişi. Bu kardeşlerimiz aylardır bekliyor.” demiştim. İnanın, bu
kardeşlerimizin birçoğu zor şartlarda okumuş, kısıtlı imkânları olan aileleri
tarafından okutulmuş gençler. Meşakkatli bir yolda mezun olarak, sınavları
atlatarak atama hakkı kazandıktan sonra şimdi güvenlik soruşturmalarının
sonuçlandırılmasını beklemektedirler. 
Ancak, dün İçişleri Bakanı Sayın Soylu’yla yapmış
olduğumuz görüşmede hakikaten tüm güvenlik soruşturmalarının tamamlandığını,
sadece 700 kişinin UYAP’tan mahkeme kararlarını beklediğini ifade etmiştir.
Yani şunu anlıyoruz ki 12.500 atamanın güvenlik soruşturmaları hemen hemen
tamamlanmış ve Sayın Sağlık Bakanına iletilmiştir. Zaten Sağlık Bakanlığı da 9
bin kişinin atamasını tamamlamıştır, diğer kalanların ataması için de kendisi
şu anda açıklama yapacaktır. 
Bizim de Milliyetçi Hareket Partisi olarak tüm yardımcı
sağlık personelinin -450 bin yardımcı sağlık personelinin- atanması için baştan
beri çabalarımızı, gayretlerimizi tüm yardımcı sağlık personeli de buradan
bilmektedir. İnşallah bunların hepsinin sayısının artırılarak atamaları
gerçekleşecektir diyerek hepinizi sevgi ve saygılarımla selamlıyorum. (MHP ve
CHP sıralarından alkışlar) 
BAŞKAN – Teşekkür ediyorum.
Halkların Demokratik Partisi grup önerisini oylarınıza
sunuyorum: Kabul edenler... Kabul etmeyenler... Öneri kabul edilmemiştir. 
Şimdi Cumhuriyet Halk Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım...
ÖZGÜR ÖZEL (Manisa) – Sayın Bakanın söz talebi var.
BAŞKAN – Evet, işleme almadan önce, Sayın Bakan,
yerinizde mikrofonunuzu açalım. 
CEYHUN İRGİL (Bursa) – Lütfen kürsüde verin, kürsüye
çağırın. 
BAŞKAN – Ya, kürsüde iki dakika konuşacak, orada belki
üç dakika konuştururuz, rahat olun. 
MAHMUT TANAL (İstanbul) – Burada beş dakika konuşsun
Başkanım.
BAŞKAN – Yo, olmaz, usulü, İç Tüzük’ü aşamayız.
Sataşmaysa iki dakika. 
CEYHUN İRGİL (Bursa) – E ben bir daha sataşayım. 
MELİKE BASMACI (Denizli) – Bir daha sataştık.
BAŞKAN – Sayın Bakanım, mikrofonunuzu açtım, buyurun. 
V.- AÇIKLAMALAR (Devam)
29.- Sağlık Bakan Ahmet Demircan’ın, atama bekleyen personelin durumuna
ve atamaların başlama noktasında olduğuna, CHP eski Genel Başkanı Deniz
Baykal’ın sağlık durumuna ve kendisine geçmiş olsun dileğinde bulunduğuna
ilişkin açıklaması
SAĞLIK BAKANI AHMET DEMİRCAN (Samsun) – Sayın Başkanım,
teşekkür ediyorum. 
Değerli milletvekilleri, değerli arkadaşlar; tabii ki,
az önce değerli arkadaşım ifade etti, sağlığı siyasete konu etmemek lazım.
Sağlık hepimizi ilgilendiren bir konu. O nedenle, bir dakika, üç dakika, zamanı
biraz yeterli olarak kullanma imkânı verilmesini istiyorum.
MAHMUT TANAL (İstanbul) – Efendim, sağlığı zamana feda
etmeyelim biz.
SAĞLIK BAKANI AHMET DEMİRCAN (Samsun) – Atama bekleyen
personelin, Bakanlığımızca ataması yapılan 13.506 personelimizin güvenlik
soruşturması, arşiv taraması yapılmak üzere Emniyet Genel Müdürlüğüne
gönderildi. Bunların 12.208’i, gerekli taramalar, soruşturmalar yapıldıktan
sonra -414’ü tabip olmak üzere- gönderildi. Bunlardan 9.607’sinin ataması
tamamlandı. Geriye kalan 3.887 personelden 2.589’unun -ki 27’si tabip-
Bakanlığımızın Güvenlik Soruşturması Değerlendirme Komisyonunda
değerlendirilmesi devam ediyor, ekim ayı sonuna kadar tamamlanacak. 135’i tabip
olmak üzere 1.298 personelin ise Emniyet Genel Müdürlüğü tarafından
araştırılması devam etmekte.
Değerli arkadaşlar, bu arada, söz aldığım bu sağlıkla
ilgili konuda Değerli Genel Başkan Deniz Baykal’ın sağlığıyla ilgili son
aldığım raporu da burada paylaşmak istiyorum. Ankara Üniversitesi Rektörü
Doktor Erkan İbiş Bey’in Deniz Baykal’ın sağlık durumuna ilişkin açıklaması “72
saatimiz şu anda dolmuş bulunuyor. 72 saat çok önemli ve kritikti. Ödem
şiddetli oldu, kanama da oldu ancak son 24 saattir bu bulgularda herhangi bir ilerleme
yok yani olumsuz ilerleme yok. Tam tersine, bu bulgularda bir gerileme yani
düzelme var. Elbette hastamızın rahatsızlığı ciddiyetini yine koruyor ancak
kötüye gidiş yok. Yaşamsal bulguları iyi. Hepsi kontrol altında. Nörolojik
bulgularda iyiye doğru bir dönüş var, düne oranla iyi durumda. Tomografi
bulguları yine dünkü tomografiye göre daha iyi. Bunlar da bizim umudumuzu
yükselten, bizi sevindiren bulgular.” şeklindedir ki biz de bunu ümit ediyor,
temenni ediyor, bu beklenti içerisinde bizler de dua ediyoruz. Deniz Baykal’ın
oğlu Ataç Bey’in de bütün süreçlerin başından sonuna takipçisi olduğunu da
biliyoruz. Aileye ve bütün milletimize geçmiş olsun diyor... 
(Mikrofon otomatik cihaz tarafından kapatıldı) 
BAŞKAN – Tamamlayalım Sayın Bakanım. 
SAĞLIK BAKANI AHMET DEMİRCAN (Samsun) – ...Sayın
Baykal’a acil şifalar diliyoruz. 
Diğer taraftan, değerli arkadaşlar, sağlık sisteminde
yapmış oluğumuz çok başlılığı ortadan kaldıran, tek modele döndüren sistem
değişikliğinin uygulaması için kanun hükmünde kararnamenin yayım tarihinden
itibaren üç aylık süre verilmişti, şu anda bir buçuk aylık süre geçmiş
bulunuyor ve atamalar bugün itibarıyla başlama noktasında. Atamalarımızı il
müdürlüklerimize atayıp bu alandaki vekâletle yürüyen hizmetleri asaletle
yürüyecek şekle getirdik; bir boşluk olmadı, olmayacak da çünkü devlette
devamlılık esastır. Bir görevli görevden alındığında yerine vekili aynı
görevleri ifa eder. 
Teşekkür ediyorum Sayın Başkan. 
BAŞKAN – Teşekkürler Sayın Bakanım. 
CEYHUN İRGİL (Bursa) – Yıpranma payı...
ÖZGÜR ÖZEL (Malatya) – Sayın Başkan, bir dakika bir
söz, çok kısa, teşekkür için. 
BAŞKAN - Sayın Özel, buyurun. 
30.- Manisa Milletvekili Özgür Özel’in, CHP eski Genel Başkanı Deniz
Baykal’ın sağlık durumuyla yakından ilgilenen Sağlık Bakanı ile tüm bakanlara,
Başbakana ve Adalet ve Kalkınma Partisi Genel Başkanına teşekkür ettiğine
ilişkin açıklaması
ÖZGÜR ÖZEL (Manisa) – Sayın Başkan, aslında gıyabında
da Sayın Bakana teşekkür etmiştim başta, kendisinin Sayın Genel Başkanımızın
sağlık durumuna ilk andan itibaren yakın ilgi göstermesi, zaman zaman
bilgilendirmeleri kamuoyuyla paylaşırken doğrudan kendisinin basın toplantıları
düzenlemesi, tarafımızdan çok memnuniyetle ve takdirle karşılanmıştır. Hem
şahsına ve konuyla ilgilenen tüm bakanlara, Başbakanımıza ve Adalet ve Kalkınma
Partisinin Sayın Genel Başkanına teşekkür ediyoruz. 
BAŞKAN – Teşekkür ediyoruz. 
CEYHUN İRGİL (Bursa) – Bakan Bey söz istiyor. 
BAŞKAN – Cumhuriyet Halk Partisi grup önerisini
okutuyorum: 
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Balıkesir Milletvekili Mehmet Tüm ve arkadaşları
tarafından, bireysel silahlanmayı azaltmanın, silahsızlanmaya dönük
farkındalığı arttırmanın ve ateşli silah alışverişinin engellenmesi yollarının
belirlenmesi amacıyla 17/10/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 19
Ekim 2017 Perşembe günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma Kurulunun 19/10/2017 Perşembe günü (bugün)
yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını sayılarımla arz ederim. 
 Özgür
Özel
 Manisa
 Grup
Başkan Vekili 
Öneri:
Balıkesir Milletvekili Mehmet Tüm ve arkadaşları
tarafından bireysel silahlanmayı azaltmanın, silahsızlanmaya dönük farkındalığı
arttırmanın ve ateşli silah alışverişinin engellenmesi yollarının belirlenmesi
amacıyla 17/10/2017 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, 1410 sıra no.lu, diğer
önergelerin önüne alınarak görüşmelerinin 19/10/2017 Perşembe günkü birleşimde
yapılması önerilmiştir.
BAŞKAN – Cumhuriyet Halk Partisi grup önerisi üzerinde
öneri sahibi adına Balıkesir Milletvekili Mehmet Tüm konuşacaktır.
Sayın Tüm, buyurun. (CHP sıralarından alkışlar)
CHP GRUBU ADINA MEHMET TÜM (Balıkesir) – Sayın Başkan,
değerli milletvekilleri; hepinizi saygıyla selamlıyorum.
Geçtiğimiz hafta hepimizi derinden sarsan bir cinayete
tanık olduk. Helin Palandöken, İstanbul’da bir katil tarafından, henüz 17
yaşında iken katledildi. Çocuğunu kaybetmenin acısını yaşayan baba Nihat
Palandöken’in şu sözleri hepimizi derinden sarstı, acılı baba diyor ki: “Bizler
yandık başkaları yanmasın. Kadınları öldürenlere en ağır ceza verilsin.”
Helin’in acımasızca katledilmesi bir taraftan içimizi acıtırken diğer taraftan
da bu olaylar öfkemizi artırıyor.
Değerli milletvekilleri, öfkeleniyoruz çünkü yaşamın
her alanında cinayetler artarak devam ediyor. Kadın cinayetlerinin yüzde 1.400
oranında arttığı bir ülkede Aile ve Sosyal Politikalar Bakanı ne iş yapar, onu
gerçekten merak ediyoruz. Geçtiğimiz eylül ayında tam 37 kadın cinayete kurban
gitti. 6284 sayılı Koruma Kanunu etkin uygulanmıyor. Devlet koruması altında
olan kadınlar göz göre göre işkence edilerek katlediliyor.
Değerli milletvekilleri, Helin’in cinayetinde çok önemli
bir husus daha var. Helin’in acılı babası konuşmasında “Peynir ekmek gibi
satılan bu silahların hesabı sorulsun. Gencecik kızımız toprağa düştü,
başkaları bu acıyı yaşamasın.” diyor. Türkiye ruhsatsız silah ülkesine dönüştü.
Umut Vakfının verilerine göre bugün ülkemizde en az, yüzde 85 ruhsatsız olmak
üzere, 25 milyon silah bulunmaktadır. Bu yıl bireysel suçlarda ateşli silah
kullanımı yüzde 80’lere ulaştı. Sadece eylül ayında bireysel silahlarla 1.575
kişi öldürüldü ve 2.670 kişi yaralandı. Yine bu yıl işlenen 363 kadın
cinayetinin 285’i ateşli silahlarla gerçekleştirildi. Helin’in katiline ait
silahın önce 700 liradan internetten getirildiği, sonra 1.800 liraya satıldığı
ortaya çıktı.
Değerli arkadaşlar, ateşli silahlar artık internette
taksitle satılıyor. Önlem var mı? Yok. Denetim var mı? Yok. Yaş sınırı var mı?
Yok. Herhangi bir kısıtlama var mı? Yok. Silah satışı yapan şirketlerle ilgili
bilgi var mı? O da yok. Ülkemizde peynir ekmek gibi silah alınıp satılmaktadır.

Değerli milletvekilleri, elimde Emniyet Genel
Müdürlüğünün daha önce yayımladığı 2017 yılı bireysel silahlanma raporu var.
Toplam 25 milyon silah olduğundan söz ediliyor yani ülkemizde her 4 kişiden
1’inin silahı var. Ruhsatlı silah sayısı 750 bin civarında. Değerli arkadaşlar,
25 milyon silahın sadece 750 bininin ruhsatlı olması size korkutucu gelmiyor
mu? Bireysel silah kullanımı nedeniyle ülkemizde her ay yüzlerce insan
öldürülüyor. Her önüne gelen eline silah alıyor… Cezalar asla caydırıcı değil,
mahkemelerdeki davalar sürekli erteleniyor, ceza çıksa bile bir şey ifade
etmiyor, cezalar paraya dönüştürülüyor.
Değerli milletvekilleri, 15 Temmuzda insanlara
dağıttığınız o silahlarla bu ülkede cinayetler işlendi. Ankara’da geçen yıl bir
cinayette seri atış yapabilen MP5 silahı kullanıldı katil ise savunmasında
“Silahı 15 Temmuzda Ankara Emniyetinin önünde dağıtmışlardı.” dedi. Ankara
Valisi de daha sonra bunu kabul etti. 
Değerli milletvekilleri, bu cinayetler, bu sayılar bir
felaket tablosu değil midir? Ülkemizi cinayetler ülkesine çevirdiniz, insan
yaşamı kutsaldır ama iktidarınız döneminde insan yaşamını hiçe saydınız,
neredeyse her saat başı bir cinayet işleniyor, artık bu aymazlığa bir an önce
son veriniz. Gelin, silah satışının denetimini en yüksek seviyelere çıkaralım,
silah kaçakçılığının ve ruhsatsız silah taşımanın cezasını ağırlaştıralım,
Türkiye’yi ruhsatsız silah ülkesi olmaktan kurtaralım. 
Değerli milletvekilleri, bu önemli soruna duyarsız
kalmayınız, gelin bu araştırma önergesini kabul edin. Mecliste önce bir
komisyon kuralım ve sorunu birlikte çözelim yoksa bu cinayetler yine artarak
devam edecektir. Bunu çözemediğiniz takdirde bu cinayetlerin sorumlusu sizler
olacaksınız, bunu asla unutmayınız. 
Bireysel silahlanmaya “Hayır, hayır, hayır!” diyorum. 
Teşekkür ediyorum. 
Saygılar sunuyorum. (CHP sıralarından alkışlar) 
BAŞKAN – Teşekkür ediyorum. 
Milliyetçi Hareket Partisi Grubu adına İstanbul
Milletvekili Arzu Erdem konuşacaktır. 
Sayın Erdem, buyurun. (MHP sıralarından alkışlar) 
MHP GRUBU ADINA ARZU ERDEM (İstanbul) – Teşekkür
ederim. 
Sayın Başkan, değerli milletvekilleri; ben de
Cumhuriyet Halk Partisinin bireysel silahlanmanın araştırılması hakkında vermiş
olduğu grup önerisi üzerine Milliyetçi Hareket Partisi Grubum adına söz almış
bulunmaktayım. 
Bu vesileyle öncelikle Antalya Milletvekili Sayın Deniz
Baykal’a acil şifalar diliyorum, geçmiş olsun diyorum. İnşallah, kısa sürede
aramıza dönecektir. 
Ekranları başında bizleri izleyen aziz Türk
milletimizi, basın mensuplarımızı ve Gazi Meclisimizi selamlıyorum. 
Değerli milletvekilleri, ülkemizde bireysel silahlanma
her geçen gün artmaktadır. Belirtilen verilere bakıldığı vakit, her yıl
binlerce kişi ateşli silahlarla öldürülmektedir ve bunların önemli bir bölümünü
ruhsatsız silahlar oluşturmaktadır. Kolayca ve ruhsatsız olarak internet
üzerinden temin edilebilen, cinayetlere davetiye çıkaran bu silahlardır.
Ülkemizde yaygın olarak kullanılan sosyal paylaşım ağları üzerinden açılan ve
silah satışının yapıldığı sayfalar alıcılara silahları ruhsatsız olarak
göndermektedir. Büyük bir pazara dönüşen ve sanayi sitelerindeki atölyelerde
üretilen tüfekler kargoyla ülkemizin her yerine kolaylıkla ulaştırılmaktadır.
400 lira ile 1.200 lira arasında alıcı bulan bu silahlar çok düşük fiyatlarla
silah meraklılarına gidebilmektedir, bununla ilgili tedbirlerin acil olarak
alınması gerekmektedir. Birçoğu merdiven altı üretim olan ve ruhsatsız olarak
satılan bu silahlar insan hayatında ciddi anlamda tehdit oluşturmaktadır. İşin
erbabı olmayan insanlar tarafından hiçbir denetime maruz kalmadan üretimi
yapılması birçok sosyal sorunu da beraberinde getirmektedir. Ölümlerin bir
kısmı alınan silahların bilinçsiz kullanımı sonucu gerçekleşmektedir. Kolay
ulaşılması sebebiyle, özellikle öfke kontrolü vesilesiyle de bunlar cinayete
dönüştürülmektedir. Hâl böyle olunca da sonuç elbette vahim olmaktadır. 
Değerli milletvekilleri, seçim bölgem olan İstanbul’da
geçtiğimiz günlerde 17 yaşındaki Helin Palandöken’i okul çıkışında öldüren
zanlıya ait cinayet tüfeğini bir gün önce internet üzerinden satın aldığı
belirtilmektedir. İnternetten alınan, dikkatinizi çekerim, bir su tabancası
değildir, bir pompalı tüfektir. Daha birkaç gün önceydi Dünya Kız Çocukları
Günü, bu vesileyle tekrar Helin Palandöken’in ailesine ve arkadaşlarına
başsağlığı ve sabır diliyorum. 
Değerli milletvekilleri, cezaların yeteri kadar
caydırıcı olması, bu anlamda özellikle eğitimin önemini de tekrar vurgulamak
istiyorum. Aslında insanımızın bu anlamda da bu konularda mutlaka eğitime tabi
tutulması ve önleyici tedbirlerin alınması, cezaların caydırıcı olması yönünde
de gerekli çalışmaların yapılması gerekmektedir. Umarım en kısa zamanda
gerçekleşir. 
Hepinize teşekkür ediyorum. (MHP ve CHP sıralarından
alkışlar) 
BAŞKAN – Teşekkür ediyorum. 
Gruplar adına son konuşmacı Halkların Demokratik Partisi
Grubu adına Van Milletvekili Bedia Özgökçe Ertan. 
Buyurun Sayın Özgökçe Ertan. (HDP sıralarından
alkışlar) 
HDP GRUBU ADINA BEDİA ÖZGÖKÇE ERTAN (Van) – Teşekkür
ediyorum Sayın Başkan. 
Helin Palandöken bir erkek tarafından internetten
kolayca aldığı bir silahla güpegündüz katledildi. Evet, bu cinayeti önleyemeyen
iktidarın sorumlu olduğunu hatırlatarak başlamak istiyorum. Bir canlıyı
hayattan koparmak, canını almak düşüncesi normal hayat seyrinde akıldan,
vicdandan ne kadar uzak değil mi? Ama Türkiye’de bir insanı öldürmek ve hele
hele bir kadını öldürmek ne yazık ki çok kolay çünkü bu düşünceyi zihinlerde
olgunlaştıran, hiç vicdan muhasebesi yapmayı bile gerektirmeyen bir ortam var.
Kadın cinayetlerini görmezden gelen, örtbas etmeye çalışan, sözleriyle,
yargısıyla, yasasıyla cesaretlendiren ve tek bir sorumluluk almayan erkek
egemen bir mekanizma var. Bu vicdan tutulması, akıl yoksunu cinayet bizlerin
iki konuya önemle eğilmemizi bir kere daha ortaya koymuştur. 
Bakın, Helin’in öldürülmesi katilin sadece iki gününü
almış. Bu silahı internetten çok düşük bir bedelle temin etmiş ve herhangi bir
denetimden geçmemiş. Bu iki günlük süre üstelik öldürme kararı için geçen süre
de değil, silahın gelme süresi. Türkiye’de bireysel silahlanma her geçen gün artış
gösteriyor. Rakamları az önce sayın hatip belirtmişti. Ruhsatsız silahsızlanma
yüzde 85’lere vardı. Bu konudaki teşvik edici söylemler özellikle 15 Temmuzdan
sonra kontrolsüz bir biçimde artmıştır. Hükûmete bakıyoruz sadece kayıt altına
almayı yeterli görüyor. Darbe girişimlerini bireysel silahlanmayı artırarak mı
çözmeyi düşünüyorsunuz? Silahsızlandırmak yerine kayıt altına almak insan
odaklı bir politika olamaz. Silahın kullanıldığı alan husumette, kavgada,
dövüşte ve tanıdık, bildik insanlar arasında oluyor. Her yıl yüzlerce can
kaybına ve binlerce acıya neden olan bu konuda mutlak surette bir yasa ve bir
kontrol sistemi acilen kurulmalıdır. Çünkü mevcut ortamda ve silahlanmaya dair
yasal düzenlemeler hem çok yetersiz hem güncel değil hem de cezalar caydırıcı
değil. 
Komisyonlarda bekleyen yasalar neden tartışılmıyor veya
gündeme alınmıyor? Bu konuda cevap bekliyoruz. Bildiğiniz gibi biz de grup
olarak bireysel silahlanmanın önlenmesi konusunda 28 Eylülün bireysel
silahsızlanma günü ilan edilmesi için bir kanun teklifi vermiştik, gündeme
almalı, tartışmalı ve yasa yapmalıyız bu konuda. 
Bireysel silahlanmanın geldiği bu kontrolsüz nokta tüm
topluma zaten ciddi bir tehdittir ama özellikle de kadınlara ne denli ciddi bir
tehdit olduğunu artık herkesin görmesi gerekiyor. İktidara yakın kesimlerin
yaptıkları çağrıların aksine bireysel silahlanma nasıl engellenir bunu
konuşmalıyız. İnternetten silah satın alabilecek kadar bu sektör nasıl bu hâle
geldi? Bunun açıklamasını hâlâ yapmadı Hükûmet.
Sayın milletvekilleri, Helin’i öldüren katil muhtemelen
“seviyordum, kıskandım, pişmanım” indirimi alacak ve hatta kravat taktığı için
ilk duruşmada tahliye edilecek. Çünkü yargı mekanizması gereğini yapmıyor,
katilleri koruyor. Bizler…
(Mikrofon otomatik cihaz tarafından kapatıldı)
FİLİZ KERESTECİOĞLU DEMİR (İstanbul) – Sayın Başkan,
yani bir kadının ölümü ve önemli bir konu, bir dakikalık süre rica etsek.
BAŞKAN – Peki, cümlenizi tamamlayın lütfen.
BEDİA ÖZGÖKÇE ERTAN (Devamla) - Teşekkür ediyorum Sayın
Başkan.
Evet, sayın milletvekilleri, Helin’i öldüren katilin
cezasızlıkla karşılaşacağını çok iyi biliyoruz. Bir kez daha aynı acıları
yaşamak istemiyoruz. 
Sayın Başbakanın taziyeye giderek acıyı paylaşması
gerçekten çok önemli ama orada o acılı babanın “Kadınlarla ilgili yasaları
çıkarın; bu, iki saatinizi alır.” şeklindeki rasyonel ve haklı isteğini de
duymalıdır. O haklı istek basın sansürü nedeniyle yayınlanmadı ama bu önlemi
almak Hükûmetin boynunun borcudur.
Soruyorum size: Bu topluma bu anlamda bir borcunuz yok
mudur sahiden? İşi yargıya havale etmek demek sorumluluktan kaçmaktır, seyirci
kalmaktır, katilleri cesaretlendirmektir ve bu korkunç tehdidi günbegün
artırmaktır, emin olun. Yargı, gereğini yapmıyor. Sorumluluk almaya hepinizi
davet ediyorum.
Teşekkür ediyorum. (HDP ve CHP sıralarından alkışlar)
BAŞKAN – Teşekkür ediyorum. 
Cumhuriyet Halk Partisi grup önerisini oylarınıza
sunuyorum: Kabul edenler... Kabul etmeyenler... Öneri kabul edilmemiştir. 
Şimdi, gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz. 
MEHMET TÜM (Balıkesir) – Ya, bari bunu kabul etsinler
ya. Yakışıyor mu size ya? Bunun siyasetle ilgisi yok ya. 
BAŞKAN – Sayın Tüm, demek ki Genel Kurulu ikna
edememişsiniz, ne yapalım, kabul etmediler. 
MELİKE BASMACI (Denizli) - Bir daha mı konuşsan ağabey
acaba?
MEHMET TÜM (Balıkesir) – Ya, yetkiyi benden almıyorlar;
benden alsalar ikna ederim.
BAŞKAN - 1’inci sırada yer alan, Nüfus Hizmetleri
Kanunu ile Bazı Kanunlarda Değişiklik Yapılmasına Dair Kanun Tasarısı ile Adalet
ve Kalkınma Partisi Grup Başkanvekili İstanbul Milletvekili Mehmet Muş ve 4
Milletvekilinin İstanbul İli Eyüp İlçesinin Adının Eyüpsultan Olarak
Değiştirilmesi ve Nüfus Hizmetleri Kanununda Değişiklik Yapılmasına Dair Kanun
Teklifi ve İçişleri Komisyonu Raporu’nun görüşmelerine kaldığımız yerden devam
edeceğiz.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (x)
BAŞKAN – Komisyon ve Hükûmet? Yerinde. 
Geçen birleşimde, İç Tüzük’ün 91’inci maddesine göre
temel kanun olarak görüşülen 497 sıra sayılı Kanun Tasarısı’nın birinci
bölümünde yer alan maddelerin oylaması tamamlanmıştı.
Şimdi ikinci bölümün görüşmelerine başlıyoruz.
İkinci bölüm, 25’inci maddeye bağlı ek madde 2, ek
madde 3, ek madde 4 ve 26’ncı maddeye bağlı geçici 7’nci madde, geçici 8’inci
madde, geçici 9’uncu madde, geçici 10’uncu madde dâhil 21 ila 39’uncu maddeleri
kapsamaktadır.
İkinci bölüm üzerinde gruplar adına ilk söz, Halkların
Demokratik Partisi Grubu adına Diyarbakır Milletvekili Sibel Yiğitalp.
Buyurun Sayın Yiğitalp. (HDP sıralarından alkışlar)
HDP GRUBU ADINA SİBEL YİĞİTALP (Diyarbakır) - Sayın
Başkan, değerli milletvekilleri; Türkiye Büyük Millet Meclisi 550 vekilden
oluşuyor ve 81 vilayetin vekilleri burada ve 81 vilayetin, kentin vekilleri
burada. Hem kendi kentlerinin sorunu hem de Türkiye’nin sorunlarını konuşmak ve
çözüm mekanizması olarak bunu da tartışmak üzere buradalar ve bu sebeple, bu
motivasyonla tartışmak, konuşmak, çözüm üzerinden bir politika geliştirmek için
burada, bu amaçla oluşturulmuş. 
Peki, ben size birkaç veri vereceğim. Türkiye’de son
altı yılda uyuşturucuda artış oranı 17 kat artmış. Bununla ilgili bir gün
toplantı oldu mu? Hayır. En son 2014’te bir komisyon oluştuğu söyleniyor ama 17
kat da artmış. Bu komisyon bu arada herhâlde artış hızını mı izliyor, ne
yapıyor, onu da bilmiyorum. Ayda 30 kadın katlediliyor, buna karşı bir şey var
mı? O yok. “Kadın cinayetlerinin artırılmasının engellenmesi için çözüm önerisi
geliştirelim mi?” Ona da “Yok.” “Ne yapalım?” “Müftülük nikâhı getirelim.”
“Olabilirse kadın cinayetleri artsın.” 
Onun dışında yılın ilk dokuz ayında 1.485 işçi iş
cinayetinden hayatını kaybetmiş. Buna dair bir çözüm var mı burada? O da yok.
Peki, ilk dokuz ayda trafik kazasından kaç insan hayatını kaybetmiş? 2.912
insan hayatını kaybetmiş, 400 bine yakın insan da yaralanmış. 4 kişiden biri
işsiz. 
Ülkenin devlet kurumlarından, bürokrasi kurumlarından
en güvensiz bürokratik kurumu kim? Yargı. Peki, ekonomik kriz var mı?
Alabildiğine fazla. İnsanlar ekonomik krizin altında inim inim inliyor. Sokağa
çıkmadınız, şimdi belki haberiniz yoktur ama bir çıkın, kendi kentinize, kendi
seçildiğiniz kente, varoşlara gidin, orta sınıfa gidin, bir gezin, ekonomik
kriz var mı, bu halkın durumu nedir, ne istiyor, biz şimdiye kadar ne yaptık,
bir oturun kendinizi arkadan şimdiye kadar olan süreci bir değerlendirin. 
4 milyona yakın mülteci var, 4 milyona yakın mülteci
var. Bu mültecilere dair yapılan iyileştirme ya da kendi ülkelerine dönebilmesi
için barışçıl bir politika izleme yaklaşımı var mı? Yok. Tam tersine Suriye’de
daha çok nasıl olunabilir? Irak’a gidelim, oradaki Kürtlerin yapmış olduğu
referandum üzerindeki kazanımlarını nasıl daha çok engelleyebiliriz?
Olabiliyorsa 4 milyon değil, 10 milyon mülteci buraya gelsin, resmen bunun
çabası var. 
Eğitim kurumlarına bakıyorsunuz, her gün bir şey
oluyor; bir 4+4+4 oldu, o kaldırıldı, TEOG vardı, TEOG kaldırıldı, şimdi ne
olacak, o belli değil. Şimdi üniversite sınavları da kaldırılacak, o da bir
tartışma konusu. 
Adalet ve düşünceyi ifade özgürlüğü var mı, o da yok.
En ufak bir düşüncenizi söylediğinizde, itiraz ettiğinizde çok rahatlıkla
tutuklanabilirsiniz, yargılanabilirsiniz. Onlarca yıl belki iddianameniz bile
hazırlanmayacaktır. 
Şimdi, CHP, silahsızlanma üzerinden bir önerge verdi
çünkü silaha erişmek çok kolay, her an silah alabilirsiniz, öldürebilirsiniz,
kadın katledebilirsiniz ya da maganda kurşunuyla hayatınızı kaybedebilirsiniz.
Buna dair bir çalışma var mı? Yok. 
Peki, ne yapıldı burada? Eyüpsultan’a… Eyüpsultan yani
oradaki o “sultan” yanına gelsin diye burada bir önerge geçti. Peki, ne yapıldı
iki gündür? Tam üç gündür burada ortalama herhâlde bir kırk saattir çalışma
yürütüyoruz, müftülük yasasını konuşuyoruz. İnsanlar uzayda yaşam var mı, oraya
gidelim, ne yapalım, bununla ilgili çalışma yürütürken burada yüz yıl bizi
geriye götürecek çalışma üzerinden yasalar çıkarılmaya çalışılıyor. 
Gidişat iyi değil, ülke batmış durumda. Bu ülkenin bir
Kürt sorunu var ve bu anlattığım sorunlar Kürt sorununun çözümsüzlüğünün
sonuçlarıdır çünkü savaşın olduğu yerde, çatışmanın olduğu yerde insanların
birbirini dinleme, birbirini denetleme, hukuk mekanizmasının işlevini yerine
getirebilme koşulu olmamış oluyor. Bunun en büyük sebebi de çatışmayı
sürdürebilmek konusunda, ırkçılığı, tekçiliği, tek zihniyeti, tek inancı
üzerinden ısrarla halka, topluma ırkçılık propagandasını ve ırkçılık üzerinden
siyaset yapmayı getiriyor. Başkaca bu ülkeyi yönetemiyorsunuz. 
Bakın, iki gün önce OHAL geçirildi burada. OHAL’in bu
ülkeye neler yaptığını tek tek anlattım, dedim ki bakın, OHAL bunları getirecek
ve yine böyle sıralar boştu, yine bu boş sıralara anlattık, sonra yine boş
sıraların sahipleri gelip oylamada “evet” dediler. 
Gerçekten ne yapmayı bekliyorsunuz? Daha ne olacak,
anlamıyorum. Daha ne bekleniyor? Bu kadar elimizde istatistiksel veri var,
binlerce insan hayatını yitirmiş diyoruz. Bakın, Kürt sorununun
çözümsüzlüğünden dolayı, Birleşmiş Milletlerin raporu var, 4 bine yakın insan
hayatını kaybetti. Ablukalardan dolayı 500 bin ila 1 milyona yakın insan
yerinden göç edildi. Tıpkı 1990’lı dönemlerde 4 bin köy nasıl boşaltıldı, 5
milyon insan nasıl metropollere gitti; bu, sorunu çözmedi, çözülmedi çünkü
güvenlik politikalarına yine yaklaşıldı. Kürt’e bakarken ne bakıldı? Kürt
sorunu değil, Kürt’ün güvenlik politikası olarak bakıldı. Oysa bu ülkenin
Cumhurbaşkanı, AKP’nin Genel Başkanı çok değil üç yıl önce dedi ki: “Bu ülkenin
Kürt sorunu var.” “Ben artık, baldıran zehri içeceğim.” dedi, “Anneler
ağlamasın.” dedi; arkadan dedi ki: “Düşünmezseniz Kürt sorunu yoktur.” Böyle
kendi içinde dün söylediğini inkâr eden, dün söylediğini kendince terörize
eden, dün söylediğini, kendi düşüncesini, kendi politikasını inkâr eden bir
yerden bu ülke yönetiliyor. Böyle bir yönetim mekanizması, maalesef ve maalesef
kendisiyle beraber ülkeyi batağa götürüyor. Dün Davutoğlu bize her türlü
eleştiriyi hakaret düzeyinde yapardı, bugün biz Davutoğlu’na sahip çıkacak
düzeye geldik. Adamın kitapları cezaevlerine girmiyor. 
Kadir Topbaş’tan bahsediyorsunuz. “Kayyumlar atandı.”
dedik, “Bakın, bir defa, kayyumlar antidemokratiktir, gasptır.” dedik. Buradan
hepiniz alkışladınız. Kendi partinizin yere göğe sığdıramadığınız büyükşehir
belediye başkanı şu anda zorla istifa ettirildi, yerinde duruyor. Bugün
Cumhurbaşkanı şunu söylüyor: “İstifa etmezse sonuçlarına katlanır.” Buradan
yargı mı çıkacak? Buradan kimse bize yargının bağımsız olduğunu söyleyemez,
bundan sonrasında hukukun işlediğini söyleyemez, bundan sonrasında oluşan,
olabilen her şeyin ne kadar kötü olduğu konusunda asla ve asla yakınamaz, “Ben
kandırıldım.” diyemez çünkü iki buçuk yıldır biz burada bu sürecin bu noktaya
geleceğini söyledik.
Bakın, şu anda Sayın Öcalan üzerinde iki yıla yakın
süredir bir tecrit var. Oysa 11 Eylül 2016’da kardeşi gittiğinde şunu
söylemişti: “Eğer bu sorunu çözmek istiyorlarsa çözümü kolaydır, altı ayda ben
çözerim.” O zaman gidilmiş olsaydı, o anahtarla o barış anahtarı açılmış
olsaydı bugün bu kadar şeyle karşı karşıya gelmemiş olacaktık. Ama bunlara
karşı bir görmeme hâli, bir duymama hâli, varsa hiç işitmeyeyim, varsa ben hiç
duymayayım, ben söylersem sonra başıma bir iş gelir diyerek bu iş gitmez. Böyle
diyenler -bakın, Kadir Topbaş gibi- onlar görevden alındı. Davutoğlu gitti.
Yarın öbür gün buradan kim gidecek onu da bilmiyoruz. Siz sanıyor musunuz ki bu
yapıldığı zaman bize sıra gelmeyecek? Sessiz kaldınız, görmezden geldiniz, her
haksızlık, her vicdansızlık bir gün sizin kapınızı da çalacaktır. Bu sadece siz
değil, bizim için de öyledir. Eğer biz haksızlık yapıyorsak, biz vicdansızlık
yapıyorsak, biz ölümler üzerinden methiye diziyorsak bizim kapımıza gelecektir,
fark etmiyor. 
Buradan kadın cinayetleri üzerinden söyleyecektim ama
bugünkü konjonktürde kadın cinayetlerinin artışından tutun silahlanmaya kadar
artan her türlü yolsuzluk, yoksunluk, işsizlik ve ekonomik krizin ana esası,
öznesi Kürt sorununun çözümsüzlüğüdür, Kürt sorununa yaklaştığınız güvenlik
politikalarıdır. Dün “Kürt vardır.” dediğiniz, bugün “Düşünmezsen Kürt yoktur.”
dediğiniz kendi içinizdeki tutarsız, çelişkili, konjonktürel yaklaşımlarınızdır
ve bu sürdürülebilir bir politika değildir, sürdürülebilir bir yaşam biçimi
değildir, milyonlarca insan ama milyonlarca insan ve özellikle bunun yarısı
olan kadınlar huzursuzdur, güvensizdir, geleceğe kaygıyla ve öfkeyle
bakmaktadır. Şu anda sizin Suriye üzerinden yürütmüş olduğunuz, Irak üzerinden
yürütmüş olduğunuz politikalara karşı gönderdiğiniz her askerin annesi, her
askerin kardeşi, her askerin kız kardeşi ve yakınları, kadınlar özellikle bu
işin içinde korkunç kaygıyla, güvensizlikle ve isteksizlikle bakıyor. Şunu
unutmayın: İki asker göndermişsiniz geçen sene, gönderilen askerlerden ikisini
IŞİD yakmıştı, daha yeni sahiplendiniz IŞİD’in yaktığını. Yarın öbür gün buna
benzer manzaralarla karşı karşıya geldiğimizde burada söyleme hakkına sahibiz,
bunun on katını size söyleyeceğiz, belki yüz katını söyleyeceğiz çünkü ölümlerden
siz sorumlusunuz. (HDP sıralarından alkışlar) 
BAŞKAN – Gruplar adına ikinci söz, Cumhuriyet Halk
Partisi Grubu adına Ankara Milletvekili Nihat Yeşil’e aittir. 
Buyurun Sayın Yeşil. (CHP sıralarından alkışlar) 
CHP GRUBU ADINA NİHAT YEŞİL (Ankara) – Teşekkür ederim
Sayın Başkanım.
Sayın Başkan, değerli milletvekilleri; Genel Kurulu
saygıyla selamlıyorum. 
Nüfus Hizmetleri Kanunu ile Bazı Kanunlarda Değişiklik
Yapılmasına Dair Kanun Tasarısı üzerine Cumhuriyet Halk Partisi adına söz almış
bulunmaktayım. Yüce Meclisi saygıyla selamlıyorum.
Başta sevgili eski Genel Başkanımız Sayın Deniz
Baykal’a da geçmiş olsun dileklerimi de tekrar iletiyorum.
Değerli arkadaşlarım, biliyorum ki biz burada ne
konuşursak konuşalım ve siz içinizden ne kadar haklı olduğumuzu söyleseniz de
yapacak bir şeyiniz yok. Çünkü Genel Başkanınız, Cumhurbaşkanı sıfatıyla da
emrini verdi. “İsteseniz de geçecek istemeseniz de geçecek.” dedi ve kestirdi
attı önümüze. Size düşen görev de kadın düşmanı bu ayrımcı tasarıyı el
kaldırarak yasalaştırmaktı. Dün gece bu emri yerine getirdiniz, hepinize
teşekkür ederiz. Bu yasaya karşı çıkan kadınlarımızı da bu yüce Meclisin önünde
gazlatmaktı, onu da yaptırdınız.
Üstelik, Sayın Genel Başkanınız Hünkâr Bektaş Veli’nin
"Bir olalım, iri olalım, diri olalım." öğüdünü tekrar ettiği
konuşmasında, bu kadın düşmanı tasarının Meclisten geçmesi emrini verdi. Murat
Bakan arkadaşımız dün bunu gündeme getirdi zaten.
Ben de bugün bu kürsüde Sayın Genel Başkanınıza,
Hünkârın başka bir öğüdünün de olduğunu hatırlatmak istiyorum. Ne diyor Hacı
Bektaşi Veli? "Erkek dişi sorulmaz muhabbettin dilinde/ Hakk’ın yarattığı
her şey yerli yerinde/ Bizim nazarımızda kadın erkek farkı yok/ Noksanlık da
eksiklik de senin görüşlerinde." Ne zaman diyor: 13’üncü yüzyılda. Nereden
sesleniyor? Anadolu’nun bir bozkırından.
Şimdi 21’inci yüzyıl Türkiyesinde -gerçek din
insanlarımızı tenzih ederek konuşuyorum- sözde müftü ve imamların kadınlara
yönelik aşağılayıcı, onur kırıcı sözlerini, kelamlarını, vaazlarını tek tek
anlatmaya başlasam Meclisimizin bu çalışma dönemi yetmez. Google'da bir tur
atmanız yeter zaten. Üstelik bunların çoğu da devlet memuru. 
Bırakın sözüm ona bu din tacirlerini, daha geçen hafta
ilim ve bilim, evrensel değerlerin sözcüsü olması gereken Adıyaman Üniversitesini
teslim ettiğiniz rektörünüz ne diyor? "Kadın eliyle tokalaşmak ateş
tutmaktan daha korkunç." Ve şimdi siz, bu zihniyette olanların cirit
attığı bir zümreye, kadınların en önemli kazanımı olan Medenî Kanun’u teslim
ettiniz.
Değerli arkadaşlar, bu arada, bu sözden dolayı rektörü
arayıp kınayan AK PARTİLİ kadın kardeşim, Milletvekili Sayın Belma Satır
Hanımefendi’ye bu kürsüden bir erkek olarak teşekkür ediyorum. O erkek rektör o
ilim yuvasının başında kalmamalı. O erkeğin o ilim yuvasının başında kalması kadınlar
için zül, biz erkekler için yük, üniversitelerimiz için de utançtır. O rektörü
hemen görevden almanız, yerine kadın bir rektör atamanız bu ülkenin şerefi
olur. Bu hamleyi yapmanız müftülüklere nikâh yetkisi vermenizden binlerce kez
daha hayırlıdır. 
Değerli arkadaşlarım, bizim bu 6’ncı maddeye neden
karşı çıktığımızı, neden fuzuli bulduğumuzu arkadaşlarım anlattılar. Ülkemizin
temel yakıcı sorunları varken, halkımızın derdini anlatmamız gerekirken ancak
ülkemizin içinde bulunduğu vahim tabloyu kendinize dert edinmiyorsunuz zira
asıl derdiniz rejim değişikliği. Bu yasa da dinci mezhepçi bir rejim inşa etme
projenizin yeni ve önemli bir hamlesidir. Yani dinci bir rejimin hukuksal alt
yapısını oluşturmanın son adımlarından biridir. 
Yapınızı imam, müftü, din, mezhep üzerine inşa eden AK
PARTİ rejimi olarak şimdi de bu zümreye kadını tamamen teslim etmek
istiyorsunuz. Biraz önce dediğim gibi çağdaş kadın-erkek eşitliğini benimseyen
cumhuriyetin müftü ve imamlarını tenzih ederek söylüyorum. Kadınlara yönelik
aşağılama, karalama, onları meta olarak gösteren vaazlar en çok sözde imam ve
müftülerden geliyor. Bunu hepimiz görüyoruz. Zorla evlendirilen küçük yaştaki
yüz binlerce kızımıza dinî nikâh kıyanlar, onları koca koca adamlara teslim
edenler sözde imamlar, müftüler değil mi? 
Değerli arkadaşlarım, sayıları yüz binleri bulan imam
ve müftülerin arasında bir tek kadın müftü yoktur. Yani erkek egemen bir
zümreye kadını teslim ediyorsunuz. “İmam da müftü de devlet memuru” diyorsunuz
ama toplum onlara “din adamı” diyor hem de sadece tek bir mezhebe hizmet veren
bir din adamı. Düşünün bir kere Alevisi Sünnisi, Yezidisi Hristiyanı, ateisti,
inananı inanmayanı yani yurttaşlarımızın tümü, resmî nikâhlarını kıyan
memurlara karşı bir güvensizlikleri oldu mu bugüne kadar? Hayır, hiç de olmadı,
hiç de görmedik. “Benim kimliğimle bu memurun kıyacağı nikâh bağdaşmıyor.”
diyen oldu mu? Bugüne kadar hiç görmedik, duymadık da. Ya da tersi bir durum
yani herhangi bir memur “Ben bu inançtan olan birinin nikâhını kıymıyorum.” dedi
mi? Hayır, onu da duymadım. Ama dün gece Meclisten geçirdiğiniz bu yasayla bu
olumsuzlukların tümü de olacak. Siz de göreceksiniz ve bizim ne kadar haklı
olduğumuzu anlayacaksınız bir kez daha. 
Değerli milletvekilleri, bakınız, bu ülkenin dörtte 1’i
Alevi. Hangi Alevi, müftüye, imama gidip nikâh kıydıracak? Yani nikâh kıymayı
da mezheplere göre ayırdığınızın farkında mısınız? Helal olsun değerli
arkadaşlarım. O zaman Alevi dedelerine, Musevi, Ezidi, Süryani, Caferi Şafii
din insanlarına da bu hakkı tanımanız gerekmez mi? Biz resmî nikah için,
eşitlik adına da olsa, bu yolu asla doğru bulmuyoruz. Yani “Bunlara da bu yetki
verilsin.” diye… Onu görmüyoruz… Sizin bu anlayışınıza karşı bu sorunu dile
getiriyoruz. Doğrusu, şimdiye kadar sorunsuz yürüyen hâliydi. İsteyen istediği
şekilde dinî nikâhını kıyıyor zaten. Herkesin, her inancın, ortak değeri hâline
dönüşen resmî nikâhı bu hâliyle bırakmayarak, yeni ayrımcı bir kulvar açtınız
bu güzel ülkemizde.
Ayrı ayrı inançtan iki gencimizin evliliğinde bir aile
belediye, diğer aile müftülük diye tutturacak, şimdi biz de, siz de bunları
yaşayarak göreceğiz. Tıpkı 15 Temmuzda "İmam darbesi”ni gördüğümüz, acı
acı yaşadığımız gibi. Toplumumuzu daha tasarı konuşulurken böldünüz. Böle böle
bölecek yeni bir şey bulamadınız, şimdi de evlilik kurumuna el attınız. Bu
topluma bu kötülüğü yapmayacaktınız. Bu toplum ayrışmaktan yoruldu. 
Türkiye kadın örgütlerine kulak verin. Kadın duygusunu
yabana atmayın. Onları dinleyeceğinize onlara gaz sıkıyorsunuz hem de Meclisin
önünde hem de milletvekillerimizin yanında, onlara rağmen. Bu ne korkudur
böyle? Ama bu korkunuz iyidir. Kadınlardan korkmanız ise daha hayırlıdır.
Cumhuriyetin en önemli, en saygın devrimini, Medenî Kanun’unun din örgütlerine
teslim edilmesine dün gece siz el kaldırarak onay verseniz de cumhuriyetin
eseri bu Meclis kapısında gaz sıktığınız cumhuriyet kadınlarına kabul
ettiremeyeceksiniz. Bu ülkenin devrimlerini sahiplenen erkeklere de kabul
ettiremeyeceksiniz.
Bu Mecliste bulunan hepimiz cumhuriyet sayesinde
buradayız. Bizi biz eden bu cumhuriyete ihanet içinde olmayalım o zaman. 
Ayrıca, her şeyi din eksenli düşüne düşüne, yapa yapa
insanları dinden uzaklaştırdınız. Dindar nesil yetiştirme projeniz iflas etmiş
durumda.
Onun için, hukuksal altyapılar oluşturarak, evlilik
kurumu üzerinden din eksenli yeni bir gündem peydah ettiniz ve Meclisten
geçirdiniz. Bu yolla dindar nesil yetiştireyim derken, hoşgörüsüz, kindar bir
nesil yetiştiriyorsunuz. Hepimizi eşit yurttaş yapan ve hepimizin eşit yurttaş
olarak benimsediği cumhuriyet değerleriyle oynamayın artık. 
Cumhuriyetin en önemli değeri olan Medenî Kanun’u, din
eksenli bir kanunla değiştirmenize Cumhuriyet Halk Partisi olarak “Hayır.”
demeye devam edeceğiz. 
Bakın, siz de, Genel Başkanınız da koro hâlinde Melih
Gökçek'e “Hayır.” diyorsunuz. Demem o ki, bizi dinlemeniz sizin için de hayırlı
olur.
Hepinizi saygıyla selamlıyorum. (CHP sıralarından
alkışlar) 
BAŞKAN – Milliyetçi Hareket Partisi Grubu adına Muğla
Milletvekili Mehmet Erdoğan konuşacaktır.
Sayın Erdoğan’ın şahıslar adına da konuşması var, onu
da birleştirip on beş dakikalık sürenizi açıyorum.
Buyurun. (MHP sıralarından alkışlar) 
MHP GRUBU ADINA MEHMET ERDOĞAN (Muğla) – Sayın Başkan,
değerli milletvekilleri; 497 sıra sayılı Nüfus Hizmetleri Kanunu ile Bazı
Kanunlarda Değişiklik Yapılmasına Dair Kanun Tasarısı’nın ikinci bölümü
üzerinde Milliyetçi Hareket Partisi Grubu adına söz almış bulunmaktayım. Bu
vesileyle yüce heyetinizi ve ekranları başında bizleri izleyen aziz milletimizi
saygıyla selamlıyorum.
Sözlerimin başında gece gündüz demeden
vatandaşlarımızın sorunlarıyla yakından ilgilenen devletimizin taşradaki en uç
temsilcileri olan muhtarlarımızın Muhtarlar Günü’nü kutluyor, hepsine sağlıklı
bir ömür ve başarılar diliyorum. 
Değerli milletvekilleri, kanun tasarısına bir bütün
olarak bakıldığında teknolojik gelişmeler ve çağın gereksinimleri göz önünde
bulundurulursa yenilikçi ve faydalı düzenlemelerin olduğu muhakkaktır. Bu
sebeple söz konusu düzenlemeleri barındıran maddelere Milliyetçi Hareket
Partisi olarak hem alt komisyonda hem de esas Komisyonda destek verdik, katkı
sunduk ve tasarı metni bugünkü hâline geldi. Ancak kanun tasarısının bazı
eksiklikleri olduğu ve içinde barındırdığı bazı düzenlemelerin farklı
sıkıntıları da beraberinde getirebileceği açıktır. Teknoloji elbette ki
faydalıdır ama faydalı olduğu kadar teknolojinin riskleri de vardır. Bu
risklerden de devletimizi koruyacak tedbirleri, bu riskleri karşılayacak
gerekli tedbirleri de bu kanun çalışmasıyla birlikte almak zorundayız.
Devletin iki tane önemli kaydı vardır; bir tapu kaydı,
bir de insan kaydı, nüfus kaydı. Şimdi, bu kayıtların ilgili idareler dışında
başka idareler tarafından tutulmasının doğru olmadığını defalarca ifade ettik.
Bu manada tasarının 5’inci maddesinde hastanelerin doğum bildiriminin ardından
yeni doğanların nüfus tescilini yapabilmesinin önü açılmaktadır. Bu doğru
değildir çünkü herkesin zaten ömrü hayatında birkaç çocuğu olmaktadır. İnsanlar
ömrü hayatında birkaç defa nüfus idaresine gitmesin diye bu tip bir düzenleme
yaparak başka bir kurumun nüfus idaresi yerine kayıt tutması… Bir de 25’inci
maddede bunun devamı var. 25’inci maddede de gene dayanak belge düzenleyen
bütün kurumların da nüfusa kayıt yapması, hatta o dayanak belgeleri düzenleyen
kurumlarda saklanmasına kadar varan sıkıntılı düzenlemeler var. Bu konuda vakit
varken geri adım atılmalıdır. Daha önce de ifade ettiğimiz gibi, nüfus tescil
hizmetlerinin, nüfus hizmetlerinin İçişleri Bakanlığının yetkisi dâhilinde
kalması, bu konuda başka kurum ve kuruluşlarla herhangi bir paylaşımda
bulunulmaması gerektiğini tekrar dikkatlerinize sunmak istiyorum. Nüfusa
ilişkin kişisel bilgilerle ilgili kayıtların tek bir idare tarafından tutulması
kişisel verilerin korunması açısından da son derece önemli ve zorunludur. 
Yine, arkadaşlar, tasarının 11’inci maddesinde Veri
Paylaşım Kurulu kurulmaktadır. Şimdiye kadar Nüfus Genel Müdürlüğü tarafından
yapılan diğer paydaş kurumlarla bu verilerin paylaşılması -ki bu sayı
2.000’lere ulaşmıştır- bundan sonra bir kurulun incelemesinden sonra yapılacak.
Mademki bir adım atılmıştır, bu kurulun Nüfus Genel Müdürlüğü bünyesinde bir
genel müdür yardımcısı ya da daire başkanının başkanlığında değil, İçişleri
Bakanlığında, Bakanlık bünyesinde müsteşarın başkanlığında, İçişleri
Bakanlığının Hukuk Müşavirliğinin ve Bilgi İşlem Daire Başkanlığının da
muhakkak içinde yer alacağı bir kurula dönüştürülmesi gerekir ki herkes bu
verilere ulaşamasın, herkes bu verileri paylaşamasın. Dolayısıyla, fırsat
varken bunun da düzeltilmesi gerektiği kanaatindeyim. Bu kanaatlerimizi hem alt
komisyonda hem de esas Komisyonda defalarca ifade ettik, burada tekrar ifade
etmiş olalım. Sayın Bakanın da bizi inşallah dinlemesini ve bu konuda bir
kanaat belirtmesini umut ediyoruz.
TANJU ÖZCAN (Bolu) – Sağlık Bakanı o.
MEHMET ERDOĞAN (Devamla) – Ne yapalım? Bundan sonra
Nüfusun işlerini Sağlık Bakanlığı yapacağı için, onun için herhâlde Sağlık
Bakanımız burada kanun tasarısını yakından takip etmektedir.
Tasarının 29’uncu maddesi millî güvenlik ve kamu düzeni
bakımından engel teşkil edecek hâli bulunanların vatandaşlık taleplerinin
Bakanlıkça reddedilmesini sağlayan bir düzenleme getirmektedir. Millî güvenlik
ve kamu düzeni bakımından tehdit oluşturan bir kişinin vatandaşlık talebinin
reddedilmesi elbette doğru bir karardır ancak tasarının 28 ve 29’uncu
maddeleriyle İçişleri Bakanlığına verilen vatandaşlık taleplerinin kabulü veya
reddiyle ilgili yetkinin Bakanlar Kurulunda kalması daha doğrudur. Çünkü bir
kişinin vatandaşlığa kabul edilip edilmemesi ciddi bir iştir ve bu, devletin hükümranlık
haklarıyla ilgili bir durumdur. Vatandaşlıkla ilgili böylesine önemli
kararların sadece bir bakanlığın uhdesine verilmesi ileride İçişleri
Bakanlığını dahi sıkıntıya sokabilecek bazı sorunları da beraberinde
getirebilir. 
Yine, tasarının 33’üncü maddesiyle, daha önceden
vatandaşlığı düşürülmüş kişilerin tekrar Türk vatandaşlığına Bakanlık kararıyla
kabulüyle ilgili düzenlemeler getirilmektedir. Burada daha önce İçişleri
Komisyonu çalışmalarında da dile getirdiğimiz bir diğer hususu tekrar gündeme
getirmek istiyorum: Öncelikle, vatandaşlığa tekrar kabulü noktasında karar
verilecek kişinin, vatandaşlıktan çıkartılma gerekçesinin ortadan kalkıp
kalmadığına bakılmalıdır. Yine, bu kişilerin Türkiye’de ikamet şartı
aranmaksızın vatandaşlığa tekrar kabul edilecek olması da ayrı bir sorundur.
Vatandaşlığa tekrar kabul edilecek olan kişinin millî güvenlik bakımından engel
teşkil edecek bir hâli bulunmaması gereklidir. Ancak bu şartın tek başına
yeterli olmayacağı da ortadadır. Ayrıca, daha önceden Türk kanunlarını
çiğneyen, vatandaşlık görevlerini yerine getirmeyen ve sonucunda vatandaşlıktan
çıkartılacağını bile bile bu kanunları çiğneyen kişilerin tekrar vatandaşlığa
kabul edilmesiyle ilgili pozitif ayrımcılık yapılması ve bu kararın Bakanlar
Kurulu yerine İçişleri Bakanlığı tarafından verilmesi doğru değildir, bu
yetkinin Bakanlar Kurulunda kalması gerekir. Daha önce, kanunlarımıza göre
vatandaşlık görevlerini yerine getirmediği için vatandaşlığımızı kaybeden
kişilere yeniden vatandaşlığa kabul noktasında pozitif ayrımcılık yapılması
doğru değildir. Geçmişte vatandaşlık görevini yapmayanların bundan sonra da
vatandaşlık görevini yerine getirecekleri konusunda olumlu bir beklentiye
girmek yersiz ve gereksizdir. 
Değerli milletvekilleri, kanun tasarısının Komisyon
görüşmeleri esnasında üzerinde en çok durduğumuz hususlardan birisi de Nüfus
Genel Müdürlüğünün sıkıntılarıdır. Bu sıkıntıların başında personel sıkıntısı
gelmektedir, ikincisi de personelin çalışma şartları ve özlük haklarıdır.
Komisyon çalışmaları sırasında girişimlerimiz karşılık bulmuş, taşrada 1.480
veri hazırlama ve kontrol işletmeni kadrosu tahsisi sağlanmıştır. Bu olumlu bir
gelişmedir, ancak yeterli değildir. Yine de Nüfus Hizmetleri personelinin özlük
hakları, ek mesai ücretleriyle ilgili sorunları hâlâ çözüm beklemektedir.
Önümüzdeki üç dört yıl içerisinde tüm vatandaşlarımıza yeni kimlik kartlarının
dağıtılmasının planlanması, pasaport ve sürücü belgelerine ilişkin hizmetlerin
de bundan böyle Nüfus ve Vatandaşlık İşleri Genel Müdürlüğüne devredilecek
olması, personel eksikliğinin ileride daha da büyüyen kronikleşecek sorunlara
sebep olabileceğini göstermektedir. 
Nüfus hizmetlerine ve personele ilişkin bazı
önerilerimizi bir kez daha burada bu vesileyle tekrar etmek istiyorum.
Geçtiğimiz aylarda kanun hükmünde kararnameyle nüfus hizmetlerinde
görevlendirilmek üzere 1.200 sözleşmeli personel kadrosu verilmiştir. Nüfus ve
Vatandaşlık İşleri Genel Müdürlüğü gibi bu devletin asli kayıtlarını tutacak
kurumda çalışacak kişilerin sözleşmeli, 4/B’li, 4/C’li, geçici vesaire gibi
ifadelerle tanımlanmaması lazım. Burada çalışacak bütün memurların bu
teşkilatın asli memuru olması lazım. Bunlar hukuki bakımdan da önemlidir. 
Ayrıca, Nüfus ve Vatandaşlık İşleri Genel Müdürlüğü
merkez ve taşra teşkilatında çalışan personelin yılı Merkezi Yönetim Bütçe
Kanunu’nda belirlenmiş olan fazla çalışma ücretinin 5 katı ve ayda elli saati
geçmemek üzere bu haktan yıl boyu yararlanmalarının önünün açılmasını
sağlayacak önergemiz Komisyonda sunulmuştur, burada da hazırdır, bunu tekrar
burada vereceğiz. Bu konuda da hâlâ vakit varken bir düzenleme yapılması ve
personelin ek çalışma haklarının karşılığının verilmesini umut etmekteyiz. 
Diğer yandan, Göç İdaresi tarafından kabul edilen,
Türkiye'de ikamet izni verilen vatandaşların kayıtları Nüfus İdaresi tarafından
tutulmaktadır. Burada, Göç İdaresinin uzman personeli vardır, dil bilen
personeli vardır. O da aynı Bakanlığın bir genel müdürlüğüdür. Bu yabancıların
kayıtlarının da Göç İdaresi tarafından tutulması Nüfus personelinin yükünü
azaltacaktır.
Ayrıca, nüfus hizmetlerinde boş bulunan idari
kadroların görevde yükselme sınavları yapılarak bir an önce doldurulması
gerekmektedir. Bu konuda da müdür, müdür yardımcısı, uzman kadrosu ve şef
kadrolarının verilmesi ve bunların bir an önce görevde yükselme sınavları
yapılarak doldurulması lazım. Tabii, İçişleri Bakanlığının bu özlük haklarıyla
ilgili sıkıntıları geneldir. İl nüfus müdürlerimiz “Biz il nüfus müdürüyüz,
sınavla bu göreve geliyoruz, rotasyona tabiyiz ama özlük hakları olarak şube
müdürü, ilçe müdürü statüsündeyiz.” diyor. Bu durum aynı zamanda il yazı işleri
müdürü, il mahallî idareler müdürleri için de geçerlidir. Bunların durumlarının
da burada düzeltilerek bunlara da il müdürü statüsünün verilmesi ve I sayılı
cetvelden II sayılı cetvele taşınmaları yerinde olacaktır. 
Değerli milletvekilleri, nüfus hizmetleri taşrada
genellikle kaymakamlık binalarında verilmektedir. Kaymakamlıklarımızın devletin
“sahipsiz” diye tanımlayabileceğimiz birçok işini de gerçekleştirdiği ortadadır.
Kaymakamlıklarımızda, kaymakamın mesaisine göre mesaisi şekillenen bütün
İçişleri personelinin özlük haklarının da gerekli şekilde düzenlenmesi
gerekmektedir. 
Tabii, Sayın Bakanı da burada yakalayamadık ama
özellikle uzman çavuşlarımızın sorunlarının tekrar masaya yatırılması
gerektiğini, bunların özlük haklarının ve çalışma şartlarının, emeklilik
haklarının ve zatî silahlarıyla ilgili sorunların bir an önce çözüme
kavuşturulması gerektiğini tekrardan hatırlatmak istiyorum. 
Ayrıca, 15 Temmuz hain darbe girişiminden sonra Emniyet
teşkilatının içinde örgütle irtibatlı birçok kişinin ilişiği kesilmiş,
dolayısıyla polis sayısı azalmıştır. Ancak, terörle mücadele yoğunlaştığı için
de Emniyetimizin iş yükü çok artmıştır. Burada, polislerimizin çalışma şartlarının
iyileştirilmesi hususunda da gerekli tedbirlerin alınması şarttır.
Polislerimizin de en önemli beklentisi emekli ücretleriyle ilgilidir. Bu
konunun da bir an önce çözüme kavuşturulması gerekmektedir. 
Son olarak, yeri gelmişken bir hususu daha hatırlatmak
isterim: Devletimizi ve Hükûmetimizi taşrada mülki idare amirleri temsil
etmektedir. 2002’ye kadar mülki idare amirleri hep hâkim ve savcılardan fazla
maaş almıştır. 2002’den bu yana devriiktidarınızda mülki idarenin maaşları
hâkim ve savcıların maaşlarının yarısına kadar gerilemiştir. Devletimizi ve
Hükûmetimizi taşrada temsil eden mülki idare amirlerinin özlük hakları hiç
olmazsa hâkim ve savcıların özlük haklarıyla eşitlenerek bu konuda taşradaki
sıkıntı bir an önce giderilmelidir. Bu konuyla ilgili ipe un sermeye gerek yok.
En kısa zamanda çözülmesi konusunda biz destek vermeye hazırız. 
Sayın Başkan, değerli milletvekilleri; bu duygu ve
düşüncelerle kanun tasarısının aziz milletimize hayırlar getirmesini dileyerek
yüce heyetinizi saygıyla selamlıyorum. (MHP sıralarından alkışlar)
BAŞKAN – Teşekkür ediyorum Sayın Erdoğan. 
Şahıslar adına ikinci ve son konuşmacı Bursa
Milletvekili Muhammet Müfit Aydın’dır.
Buyurun Sayın Aydın. (AK PARTİ sıralarından alkışlar)
Süreniz beş dakikadır.
MUHAMMET MÜFİT AYDIN (Bursa) - Sayın Başkan, değerli
milletvekilleri; 497 sıra sayılı Nüfus Hizmetleri Kanunu ile Bazı Kanunlarda
Değişiklik Yapılmasına Dair Kanun Tasarısı üzerinde şahsım adına söz almış
bulunmaktayım, yüce heyetinizi saygıyla selamlıyorum. 
Konuşmama başlamadan önce tüm muhtarlarımızın Muhtarlar
Günü’nü kutluyorum, kendilerine sağlık, huzur ve mutluluklar diliyorum
aileleriyle birlikte.
Ayrıca, Bilge Kral Aliya İzzetbegoviç’i de rahmetle
anmaktan doğrusu mutluluk duyuyorum ve sözleriyle kendi sözlerime başlamak
istiyorum: 
“Her şeye kadir olan Allah’a ant olsun ki köle
olmayacağız. 
Ölmeye hazır olan insanlar ölmeye hazır olmayanlara
karşı galip gelirler. 
Yeryüzünün öğretmeni olabilmek için gözyüzünün
öğrencisi olmak lazım. 
Kabile ve ulusun da dar sınırlarından kurtulmak için
kendinizi Müslüman olarak düşünmeye başlayın. 
Ben Avrupa’ya giderken kafam önümde eğik gitmiyorum
çünkü çocuk, kadın ve ihtiyar öldürmedik, çünkü hiçbir kutsal yere saldırmadık.
Oysa onlar bunların tamamını yaptılar hem de Batı’nın gözü önünde, Batı
medeniyeti adına. 
Biz kin gütmeyeceğiz ama asla yapılanları da
unutmayacağız ve her şey bittiğinde hatırlayacağımız şey düşmanlarımızın
sözleri değil, dostlarımızın sessizliği olacaktır. 
Biz ölüyoruz ama onlar da kazanmıyorlar.”
Değerli arkadaşlar, nüfus hizmetlerinin, iş ve
işlemlerinin daha etkin yürütülebilmesi, hizmet sunumundaki hız ve kalitenin
artırılması, vatandaş memnuniyetinin sağlanması ve bürokratik süreçlerin
kısaltılması için yeni düzenlemelere ihtiyaç duyulmuştur. Doğrusu, bizler bu
ihtiyaçları sahada sıklıkla görme imkânına kavuştuk. Nüfus kütüklerinin
güncelliğinin ve sürekliliğinin doğum, ölüm, evlenme, boşanma, tapu, miras gibi
konularda yaşamımızda son derece önemli olduğunu biliyoruz. Elektronik
ortamdaki aile kütüklerindeki kişiye ait artık tek bir kayıt tutulacak. Bunlar
hakikaten şu anda belki söylemlerimizde sanki çok farklı bir şeymiş gibi
algılanacak ama değerli arkadaşlar, bizler hakikaten bunlardan dolayı çok
sıklıkla arkadaşlarımızın, dostlarımızın veyahut da vatandaşlarımızın
mağduriyetlerine şahit oluyoruz. 
Teknolojik imkânlar da kullanılarak bürokrasinin
azaltılması, hizmet sunumunda etkinlik ve verimliliğin artırılması, iş
süreçlerinin basitleştirilmesi ve kısaltılması, kâğıt ortamındaki bazı
hizmetlerin online olarak sunulması fiilî durumlara hukuki işlerlik
kazandıracaktır.
Tasarının getirdiği yeniliklere genel çerçevede hep
birlikte bakacak olursak, öncelikle bu tasarıyla hastane, mahkeme, dış
temsilcilikler ve evlendirme memurluklarına elektronik ortamda bildirim ve
nüfus olaylarının tescili yetkisini veriyoruz. Günlük hayatta önemli
sıkıntılara yol açan, yazım ve imla hatası bulunan veya problemli isim ve
soyadlarının artık mahkeme kararına gerek kalmaksızın değiştirilmesine de imkân
tanıyoruz. Bu sayede hem mahkemelerdeki iş yükü azaltılacak hem de mahkeme
süreçlerini yaşamadan bu olumsuzluğun da önüne inşallah geçilecektir. 
Bir başka düzenleme konusu da boşandığı hâlde mahkeme
kararıyla kocasının soyadını kullanabilen kadınlarımızı ilgilendiriyor. Yeni
düzenlemeyle, bu durumdaki kadınlarımız istedikleri takdirde sadece nüfus
müdürlüğüne vereceği dilekçeyle, mahkeme kararına gerek olmadan evlenmeden
önceki soyadlarını da yeniden alabilme imkânına kavuşacaklardır. 
Göçmen olarak Türk vatandaşlığına alınan, doğum yeri ve
doğum tarihi hatalı olan kişiler konusunda da iyileştirmeler yapılmıştır. 
Vatandaşlarımızın evlenme işlemlerini kolaylaştırmak,
daha kolay ve seri bir şekilde hizmet alımlarını sağlamak amacıyla il ve ilçe
müftülüklerine de evlendirme memurluğu yetkisi verilmektedir. 
Değerli arkadaşlar, üç gündür bu konuyla alakalı olarak
doğrusu hem müçtehitler türedi hem de İslam’a dil uzatıldı, din adamlarına dil
uzatıldı. Değerli arkadaşlarım, yüzde 98’i Müslüman olan bir ülkedeyiz biz.
Dinî nikâh zaten var, burada önemli başka bir şeyden bahsetmiyoruz. Medenî
Kanun’la bizim herhangi bir problemimiz yok ancak Medenî Kanun’un içinde
imamlarımız, müftülerimiz dinî nikâhı kıydıktan sonra “el Fatiha” deyip bir dua
okuyacak. Bu kadar sıkıntı, bu kadar şey yaşamaya gerek yoktur. (AK PARTİ
sıralarından alkışlar) 
(Mikrofon otomatik cihaz tarafından kapatıldı) 
MUHAMMET MÜFİT AYDIN (Devamla) – Bundan dolayı
hakikaten üzülüyorum. 
Artı, bir şey daha söyleyeyim: Bizim cumhuriyetle
hiçbir problemimiz yok ve bizim kadınlarımıza verdiğimiz ehemmiyeti siz
maalesef veremiyorsunuz çünkü biz “Kadınlarımızın, annelerimizin ayağı
altındadır cennet.” demek suretiyle onları en kutsal varlığımız olarak
görüyoruz. (AK PARTİ sıralarından alkışlar) 
BAŞKAN – Teşekkürler Sayın Aydın.
MUHAMMET MÜFİT AYDIN (Devamla) – Bu vesileyle, kanunun
milletimize hayırlı ve uğurlu olmasını diliyor, hepinize saygılar sunuyorum.
(AK PARTİ sıralarından alkışlar) 
BAŞKAN – Teşekkür ediyorum. 
ÖZGÜR ÖZEL (Manisa) – Sayın Başkan, yerimden bir açıklama
yapmak istiyorum. 
BAŞKAN – Sayın Özel, buyurun.
V.- AÇIKLAMALAR (Devam)
31.- Manisa Milletvekili Özgür Özel’in, Bursa Milletvekili Muhammet
Müfit Aydın’ın 497 sıra sayılı Kanun Tasarısı’nın ikinci bölümü üzerinde şahsı
adına yaptığı konuşmasındaki bazı ifadelerine ilişkin açıklaması
ÖZGÜR ÖZEL (Manisa) – Sayın Başkan, değerli hatibi
dikkatle dinledim, diyor ki: “Birkaç gündür burada din adamlarına dil uzatıldı,
din adamlarına saldırıldı.” Ben nöbetçi grup başkan vekili olarak oturuyorum,
sadece kendi grubumuzun değil, bütün grupların hatiplerini dinliyorum;
eleştiriler yapılıyor, çok farklı yaklaşımlar oluyor, kamu düzeniyle ilgili,
Medenî Kanun’la ilgili, Anayasa’ya aykırılıkla ilgili her şey söylendi ama ben
din adamına dil uzatan kimseyi duymadım. Kimse, lütfen buyursun “Şu hatip din
adamına şunu dedi.” desin. Çünkü sadece sizi dinleyen birisi açısından, bence
dinen de sıkıntılı bir iştir, hepimizi töhmet altında bırakıyorsunuz ve bu
töhmet size son derece olumsuz bir şekilde yansır, bizim hakkımız geçer size.
Kimi kastediyorsanız söyleyin, o arkadaş çıksın cevabını versin. Yoksa ben bu
kürsüden son üç günde din adamına dil uzatan bir konuşma dinlemedim.
Teşekkür ediyorum. 
BAŞKAN – Teşekkür ediyorum.
FİLİZ KERESTECİOĞLU DEMİR (İstanbul) – Sayın Başkan…
BAŞKAN – Buyurun Sayın Kerestecioğlu.
32.- İstanbul Milletvekili Filiz Kerestecioğlu Demir’in, Bursa
Milletvekili Muhammet Müfit Aydın’ın 497 sıra sayılı Kanun Tasarısı’nın ikinci
bölümü üzerinde şahsı adına yaptığı konuşmasındaki bazı ifadelerine ilişkin
açıklaması
FİLİZ KERESTECİOĞLU DEMİR (İstanbul) – Evet, gerçekten
dün çok uzun konuşmalar oldu ki aslında daha öncesinden başladı bu tartışmanın
nüveleri ve konuşmaları. Sadece, dinler arasında ayrımcılık yapılmamasından
bahsedildi ve kadınların bu yasa nedeniyle görebileceği zararlardan bahsedildi
burada. Bunun dışında din insanlarına söz uzatan ya da onunla ilgili bir
eleştiri getiren, herhangi bir kınama getiren, bir şey söyleyen olmadı.
Hakikaten bu, töhmet altında bırakan bir açıklama. Bence biraz da kadınlarla
ilgili yasalarda yine kadınların söz söylememesinden, buna izin verilmemesinden
ve erkekler tarafından bunun yapılmasından, gene aynı muhabbetin de
çevrilmesinden kaynaklanıyor maalesef. Hüda Hanım da herhâlde bununla ilgili
daha iyi, net açıklamalar yapacaktır. 
BAŞKAN – Teşekkür ediyorum. 
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (Devam)
BAŞKAN – Şimdi, ikinci bölüm üzerinde konuşmalar
tamamlandı, on beş dakika süreyle soru-cevap işlemi gerçekleştireceğiz. Zamanın
yarısını soru, yarısını cevap olarak kullanacağız. Evet, sırayla sisteme giren
sayın milletvekillerine sorularını sormak için söz hakkı vereceğim. 
Sayın Basmacı, buyurun…
Sayın Basmacı yok.
Sayın Sarıhan, buyurun. 
ŞENAL SARIHAN (Ankara) – Sayın Bakan geldiler, önemli
bir geliş oldu. Yarın ciddi bir duruşma var, önemli bir duruşma var. Bütün
duruşmalar ciddidir ama kamuoyunu çok ilgilendiren Semih ve Nuriye hakkında bir
yargılama, Sincan’da gerçekleşecek. Biraz önce Sayın Sağlık Bakanı da
buradaydılar ama çıktılar. Hem sağlık sorunları hem de talepleri noktasında
kamuoyu son derece aydınlanmış durumda ancak sağlık sorunlarının geldiği nokta
yargının da kararını önemli ölçüde etkileyecektir inancındayım fakat bundan da
önce Sayın İçişleri Bakanından bir an önce Komisyonun bu 2 kişiyle ilgili
dosyayı incelemesini sağlayarak bir sonuca varılmasını ve yaşam hakkının
korunmasını talep ediyorum. 
Teşekkür ederim. 
BAŞKAN – Sayın Özel, soru da girmiştiniz ama sırayla
geleyim, zamanımız var. 
Sayın Doğan, buyurun. 
SELİNA DOĞAN (İstanbul) – Sayın Bakan, sivil toplum
çalışmalarıyla bilinen iş adamı Sayın Osman Kavala dün gece Gaziantep’ten
İstanbul’a döndüğünde Atatürk Havalimanı’nda gözaltına alındı. Öncelikle, şayet
hakkında usulüne uygun bir soruşturma varsa neden davetiye yoluyla tebligat
yapılarak ifadeye çağırılmadığını öğrenmek isteriz.
Öte yandan, hâlen İstanbul Emniyet Müdürlüğünde
gözaltında bulunan Sayın Kavala’nın hakkındaki işlemlerin bir an önce
tamamlanarak serbest bırakılmasını talep ediyoruz.
Teşekkür ederim.
BAŞKAN – Sayın Çamak…
HÜSEYİN ÇAMAK (Mersin) – Sayın Bakan, Umut Vakfının
2016 verilerine göre Türkiye’de yüzde 85’i ruhsatsız olmak üzere en az 20
milyon dolayında bireysel silah bulunduruluyor. İçişleri Bakanlığının
verilerine göre ise 2017’nin ilk üç ayında bireysel silahlanma oranı bunun
üzerine yüzde 10’luk bir artış gösterdi. Hem kayıt dışı hem de kayıtlı
silahlanma oranlarının zirve yaptığı bir dönemi yaşıyoruz. Bunun yansımalarının
en trajik örneklerini kadın cinayetlerinde görüyoruz. Son olarak Helin
Palandöken cinayetinde katilinin silaha ne kadar kolay ulaşabildiğine ve göz
göre göre katledildiğine hepimiz üzülerek tanık olduk. Kadın cinayetlerine dur
demek için bu silahlanma çılgınlığına karşı Bakanlığınızın herhangi bir planı
var mıdır?
Teşekkür ederim.
BAŞKAN – Sayın Tanal…
MAHMUT TANAL (İstanbul) – Teşekkür ederim Sayın Başkan.
Değerli Bakanım, tüm muhtarların Muhtarlar Günü’nü
kutluyorum.
Dün soruyu sormuştum ama size verilen yanlış
bilgilendirme nedeniyle tekrar yine o soruyu sormak isterim. Camilere cami
imamı alınması için Diyanet İşleri Başkanlığı tarafından sınav açılmıştır Sayın
Bakanım, KPSS sınavı açıldı. KPSS sınavını kazananlara bu sefer din hizmetleri
bilgi testi sınavı yapıldı, iki sınav yapıldı. İkinci sınavdan sonra 5 bine
yakın cami imamı atandı. Ancak bu atamalar İŞKUR üzerinde sözleşmeli ve
temizlik işçisi kadrosuna kaydırıldı. Türkiye Cumhuriyeti devletinde KPSS’yle,
din hizmetleri sınavıyla iki sınavdan geçirilip temizlik işçisi yapılan hiçbir
vatandaşımız yoktur. Cami imamları bu duruma getirildi. Bu hangi kanuna, hangi
tüzüğe, hangi yönetmeliğe göre yapıldı? Ya Allah rızası için… Ben otuz yıllık
avukatım.
(Mikrofon otomatik cihaz tarafından kapatıldı)
MAHMUT TANAL (İstanbul) – Ben bunun yerini, yöntemini
bulamıyorum. İçişleri Bakanı olarak Diyanetle irtibata girin. Bunun pozitif mevzuattaki
yerini öğrenmek istiyorum.
Teşekkür ediyorum.
BAŞKAN – Sayın Gürer’in yerine Sayın Aydın…
ERKAN AYDIN (Bursa) – Teşekkür ederim Sayın Başkan.
Malumunuz, Ankara, Bursa ve Balıkesir belediye
başkanlarının istifalarının istendiğini kamuoyundan Sayın Cumhurbaşkanının
devamlı söylemleriyle takip ediyoruz. Bursa Büyükşehir Belediyesinde daha önce
müfettişlerin gelip bir soruşturma yaptığı iddiaları ve uzunca bir süredir
kayyumun yönettiği iddiaları dolaşıyor. Eğer burada bu müfettişlerin tespit
ettiği suçlar var ise, eğer istifa da olursa herhangi bir adli soruşturma ya da
Sayıştay denetimi -müfettişler- ve bunun devamında da savcıların yapacağı bir
işlem var mıdır? Bu iddialar doğru mudur? Doğruysa gereği yapılacak mıdır? 
Teşekkür ederim. 
BAŞKAN – Sayın Kerestecioğlu…
FİLİZ KERESTECİOĞLU DEMİR (İstanbul) – Sayın Bakan, dün
de sanırım benzer bir soru gelmişti ama biraz detaylandırarak ben ifade etmek
istiyorum: Kendilerini kamu güvenlik timi olarak tanıtan ve insanları kaçırıp
işkence eden, darp eden, tecavüzle tehdit eden ve ajanlık dayatması yapan,
kabul etmedikleri takdirde de “Biz DAİŞ’ciyiz, DAİŞ’in nasıl kafa kestiğini…”
“Yaşamak ister misin?” gibi sorular yönelten birtakım birimler türemiş. 2 genç
bununla ilgili basın açıklaması yaptılar. Ben, 90’ları yaşamış birisi olarak
özellikle bunu ifade etmek isterim. Yani, Türkiye’de herhâlde yeni bir JİTEM’in
oluşmasına, bu tarz örgütlenmelerin oluşmasına izin verilmeyecektir diye…
(Mikrofon otomatik cihaz tarafından kapatıldı)
BAŞKAN – Soru-cevapta ancak bu şekilde, müdahale
edemiyoruz. Bir sonraki arkadaşa söz vereceğim, süre kalırsa tekrar size
dönerim.
Sayın Özcan, buyurun. 
TANJU ÖZCAN (Bolu) – Sayın Başkan, aracılığınızla Sayın
Bakana sormak istiyorum: Sayın Cumhurbaşkanımızın bugünkü açıklamalarından sonra
Ankara Büyükşehir Belediye Başkanımız Sayın Melih Gökçek direnmeye devam ediyor
mu an itibarıyla? Sizce direniyorsa ne kadar daha direnecek gücü var? Pek
ihtimal vermiyorum ama eğer Sayın Gökçek’in FETÖ’yle bağlantısı yoksa ve eğer
bir yolsuzluğu yoksa ben kendisine direnişe devam çağrısı yapıyorum ve Türkiye
Büyük Millet Meclisinden direnişini selamlıyorum. (CHP sıralarından alkışlar) 
BAŞKAN – Teşekkür ediyorum. 
Siz tamamlayın isterseniz, otuz saniyemiz var. 
Buyurun. 
FİLİZ KERESTECİOĞLU DEMİR (İstanbul) – Özellikle şunu
hatırlatmak istiyorum: Her cumartesi “Cumartesi İnsanları” oturuyorlar
Galatasaray Meydanı’nda ve onlar kayıpların aileleri, hâlâ bulunamamış
insanların aileleri yani Türkiye bu sorumluluğu taşıyor ve bundan sonrasında
bunun üzerine yeni sorumlulukların eklenmemesi lazım. Böyle bir tim var mı,
böyle kişiler var mı? Hani, siz “Devlet, asla böyle bir şeye izin vermez.”
dediniz ama bu çok genel bir söylem yani gerçekten bununla ilgili bilginiz var
mı, soruşturmanız var mı? Yani biraz daha somut bir cevap rica ediyorum. 
BAŞKAN – Teşekkür ediyorum. 
Şimdi, soruları cevaplandırmak üzere sözü İçişleri
Bakanımız Sayın Süleyman Soylu’ya bırakıyorum. 
Buyurun Sayın Bakan. 
İÇİŞLERİ BAKANI SÜLEYMAN SOYLU (Trabzon) – Çok teşekkür
ediyorum. 
Semih ve Nuriye’yle ilgili sorulan bir soru var, yarın
mahkemesi olduğunu söylediniz. Şunu ifade etmek isterim: Türkiye Cumhuriyeti
devleti, bizler, hepimiz, herkesin hayat hakkını korumakla ve hepimizin hayat
hakkının da korunmasını istemekle bir şekilde mükellef bir durumdayız. Bu
durumu siz de ben de biliyoruz. Burada, özellikle, kanun hükmünde kararnameyle
ihraç edilen bu 2 kişi açlık grevi yapmak suretiyle tekrar kanun hükmünde
kararnameyle görevlerine iadeyi talep etmektedirler ama burada devletin kendine
ait bilgileri vardır ve biz bu bilgileri paylaştık. Bu bilgiler şu anda
yargıdadır ve yargılama aşamasındadır. Ve tekrar şunu söylemek istiyorum: Biz
herkesin hayat hakkının devamı için bir çaba sarf ediyoruz. Onun için
polisimiz, onun için jandarmamız, onun için güvenlik kuvvetlerimiz, başka
bakanlıkların tüm memurları ve burası bu iş için söz konusudur. Ama Allah’ınızı
severseniz ya. Yani bunları hastaneye götürmek istersiniz, götürülmek istendi,
direniş sergilendi “Ben hastaneye gitmem.” dendi. Tedavi edilmek istendi “Ben
tedavi ettirilmek istemiyorum.” dendi. En sonunda geçen günlerde alındı,
hastaneye götürülürken ondan bir gün önce, iki gün önce, beş gün önce, altı gün
önce sürekli “Hayati tehlikesi var.” dendi. Doktorlar “Hadi biz sizi
götürüyoruz.” dediğinde “Ben kitap okuyorum, gitmek istemiyorum.” dendi. Bana
lütfen birisi bunu izah etsin. Benim aklım, melekelerim bunu anlamaya yetmiyor.
ALİ ŞEKER (İstanbul) – OHAL Komisyonu niye çalışmıyor
Sayın Bakan?
İÇİŞLERİ BAKANI SÜLEYMAN SOYLU (Trabzon) – Bakın, ben
başka bir şey söylüyorum, siz başka bir şey söylüyorsunuz. Ben bir durum
tespiti yapmaya çalışıyorum. 
Ve burada yargılama hukukun işidir. Yani mahkemesi ne
zamansa bunu yargılayacaktır ellerindeki bilgilerle ve belgelerle. Ama buna ait
çok ciddi bir terör örgütüyle biz karşı karşıyayız. Bu terör örgütünün esaret
altına aldığı insanları ve tehdit ettiği insanları hepimiz biliyoruz ve bu
DHKP-C. 
FİLİZ KERESTECİOĞLU DEMİR (İstanbul) – Sayın Bakan, siz
hiç görüştünüz mü kendileriyle?
İÇİŞLERİ BAKANI SÜLEYMAN SOYLU (Trabzon) – Ben
görüşmedim.
FİLİZ KERESTECİOĞLU DEMİR (İstanbul) – Görüşün o zaman.
İÇİŞLERİ BAKANI SÜLEYMAN SOYLU (Trabzon) – Ama benim
Başbakan Yardımcısı arkadaşım aileleriyle beraber görüştü ve aileleriyle
beraber hepimizin bilgisi dâhilinde, Sayın Başbakanımızın bilgisi dâhilinde
görüştü ve onlara çağrıda bulundu. Şunu çok net bir şekilde ifade etmek
isterim: Elimizdeki bilgilerde ve belgelerde, yargıya aktardığımız bilgilerde
-karar yargının kararıdır- hele son yaklaşık 200 kişinin üzerinde yapmış
olduğumuz DHKP-C operasyonunda o operasyona mesnet teşkil eden bilgilerde bu
kişilerin isimleri açık ve net bir şekilde geçmektedir. Ondan önce de vardı.
Ben son bilgiyi size söylüyorum. Şimdi bütün bunlar varken bizim görevimiz eğer
bunlar bir terör örgütünün elindeyse bunları bu terör örgütünden kurtarmak
mıdır değil midir? Benim insan olarak birinci görevim bu. Ve…
ALİ ŞEKER (İstanbul) - Hayatlarını kurtarmak.
İÇİŞLERİ BAKANI SÜLEYMAN SOYLU (Trabzon) - Nasıl
hayatını… Hayatını kurtarmak için Sağlık Bakanlığı görevde, valilik görevde,
savcılık görevde, herkes görevde, o direniyor, diyor ki: “Ben hayatımın
kurtarılmasını istemiyorum.” 
Bakınız, bu tartışma çok uzayan bir sürece doğru gider.
Burada hepimiz neyin ne olduğunu ve ne şekilde olduğunu biliyoruz. Biz meşru
insanlarız ve bizim hukuktan başka hiçbir gücümüz yok ama terör örgütleri
gayrimeşrudur ve hukuktan başka bütün güçlerini kullanırlar, bunu siz de biz de
biliyoruz. Buradan çıktığımız andan itibaren sizler, bizler, ailelerimiz, etrafımız,
hukuka ve devletin eminliğine emanetiz, başka bir şeye değil. Ama burada bir
baskı var ve bu baskıyla beraber bunu bire bir konuştuğumuzda, evet, buradaki
arkadaşlarımız da söylüyorlar “Biz vazgeçirmeye çalışıyoruz.” ama
beceremiyorlar, beceremediler. Cumhuriyet Halk Partisi Genel Başkanı
Kılıçdaroğlu da bu tavsiyede bulundu, bu tavsiyeye de uyulmadı; başkaları da bu
tavsiyede bulundular, bu tavsiyeye uyulmadı. Ya, bu kişilerin tamamını DHKP-C
kimse, hangi terör örgütüyse bunun elinden kurtarmak elbette ki bizim temel
görevlerimizden bir tanesidir, hayat hakkını devam ettirmek de temel
görevlerimizden bir tanesidir. 
Ben siyaset falan yapmıyorum, siyaset yapsam siyaset
yapma biçimini çok güzel ortaya koyarım, o işi de iyi yaparım ama ben siyaset
yapmıyorum, sorumlu bir devlet adamı olarak elimizdeki bir vakıaya, bir konuya
yaklaşım biçimimi ortaya koymaya çalışıyorum. Burada hepimiz sorumluyuz,
Türkiye Büyük Millet Meclisi de sorumludur ve bu konuda yargı bir karar
verecektir. 
Osman Kavala konusunda soruşturmanın gizliliği var. Bu
gizlilik konusunda bu mesele devam etmektedir. 
Özellikle bireysel silahlanma konusunda şunu ifade
etmek istiyorum: Bir kere, dün biraz açıklamıştım. Mahmut Bey’in sorusuna bilgi
gelince cevap vereceğim yani bilgi ne zaman gelirse tam net bir şekilde. Ama
benim dün anlattığım, benim yanlış bilgilendirilmem dolayısıyla değil. Ben
özellikle Toplum Yararına Çalışma üzerinden kendi bilgimle beraber size onu
anlatmaya çalıştım, siz başka bir konu soruyordunuz, onu dün de ifade ettim ama
sizin sorduğunuz konunun bilgisi bana intikal ettiği andan itibaren onu da
sizinle paylaşacağım. 
Özellikle silahlanma konusunda bir değerlendirme var
burada. Şu çok net: Biz internet üzerinden yivsiz tüfeklerin satışları
konusunda bir kanuni düzenleme yaptık, kanun hükmünde kararnameyle bu
düzenlemeleri yaptık ve bu düzenlemelerde özellikle satın alma belgesi
bulunmayanlara satış yapılması hâlinde uygulanan 200 lira cezayı 2 bin liraya,
ruhsatnamesiz tüfek bulunduranlara uygulanan 50 liralık cezayı -her tüfek için,
dikkat edin, birkaç tüfek için de 50 lira ceza veriliyordu- her tüfek için 500
liraya çıkarttık. Yani ikisinde de 10 katlık bir artış söz konusu oldu. Bir de
internet üzerinden satışların engellenmesi konusunda özellikle Siber Suçlarla
Mücadele Dairemizde bir sanal devriye sistemi kurduk ve bunları takip ediyoruz
ve bu sanal devriye sistemini kurduktan sonra 37 adres tespit edildi. Bunların
adli ve idari işlemlerinin yapılması için de ilgili birimlere bu bildirildi.
Burada birçok televizyon kanalını sayıp sizin vaktinizi almak istemiyorum. Bu
konularda bugüne kadar ciddi para, idari yaptırım cezaları bunlara kesildi ve
bunlarla ilgili de adli ve idari işlemler başladı. Bu arada da birçok
yaptığımız uygulamalarla… Bakın, iki üç gün önce Mersin’de bir motosiklet
patladı, Allah’ımıza çok şükürler olsun ki mesele atlatıldı ama şunu size
söyleyeyim: Biz olayın olduğu günü değil, ondan beş gün önce Türkiye genelinde…
(Mikrofon otomatik cihaz tarafından kapatıldı)
BAŞKAN – Tamamlayın lütfen Sayın Bakanım.
İÇİŞLERİ BAKANI SÜLEYMAN SOYLU (Trabzon) - …yaklaşık 30
bin motosiklete işlem yaptık ve 30 bin motosiklet konusunda da bu işlemlerde
birçok motosikleti menettik çünkü biz bu istihbaratları ve duyumları alıyoruz.
Bu duyumları aldığımız andan itibaren terörle mücadeledeki temel
politikalarımızdan birisi olan öngörüyü ve stratejiyi birbiriyle buluşturup
bunu gerçekleştiriyoruz. Bunlara devam da edeceğiz.
KGT konusunda önemli bir şey geldi. Yani adı sanı
olmayan, zıpırık bir şey. Yani bu konuda arkadaşlarımız gerekli tahkikatları
yapıyorlar, kimdir bunlar, nedir ve bu arkadaşlara da ulaşacaklar. Yani bu tip
çeteler, bu tip birtakım organize örgütler veya kendilerini bu noktaya getirmek
isteyen isimler, dönem dönem ülkede ortaya çıkarlar, devlet bunlara gerekli
cevabını verir ve devlet bunları bir daha ortaya çıkamayacak hâle de getirir.
Böyle bir şeye devletin ihtiyacı olur mu canım, kim bunlar? Yani kendi adına
bir şey yapmaya çalışan… Var mı yok mu onu da bilmiyoruz ama ilgili
araştırmaların yapılması konusunda haber çıkar çıkmaz kendi talimatımızı
verdik, arkadaşlar o araştırmaları gerçekleştiriyorlar. Bunu bilmenizi isteriz.

Bakınız, Türkiye bir hukuk devletidir. 1990’ların
kendine ait şartları orada kalmış, gitmiştir. Bugün Türkiye 21’inci
yüzyıldadır. Yaptığımız bütün mücadeleleri ve bütün operasyonları hukuk devleti
çerçevesi içerisinde gerçekleştirmeye çalışıyoruz ve bu konuda hukuk
devletinden de santim sapabilecek bir adıma bizim tahammül edebilmemiz mümkün
değildir. AK PARTİ iktidara geldiği günden itibaren bu konulardaki mücadelesini
hukuk devleti içerisinde getirir, “işkence” denilen meseleye sıfır tolerans
ortaya koyar, kim yaparsa yapsın buna ait bir tahammülümüz söz konusu değildir.
Bizim ilerlediğimiz meselelerde geri dönme konusunda kesinlikle ve kesinlikle
bir tahammülümüz söz konusu değildir, onlar geçmiş dönemlerde kalmıştır. Diğer
belediyelerle ilgili cevabı da daha sonra veririm inşallah.
BAŞKAN – Sayın Bakanım, teşekkür ediyoruz. Geri
kalanlara da yazılı cevap verirsiniz.
Sayın Kerestecioğlu, lütfen hemen bitirelim. 
FİLİZ KERESTECİOĞLU DEMİR (İstanbul) – Çünkü önemli,
çünkü tutuklu insanlar ve çünkü kendilerini ifade edemiyorlar. Nuriye ve Semih,
bu iki eğitimci adli sicil kaydı olmayan insanlar; eğitimci bunlar, kamu
çalışanıydı. Yani şimdi “hukuk devletidir” diyorsunuz ama ben de bir
hukukçuyum, kimseyi, hayatta en nefret ettiğim insanı bile yargılanırken, daha
o yargı işlemi de bitmeden kalkıp teröristmiş gibi, yok şu örgütmüş gibi
suçlamam. Bunu yapmaktan vazgeçin.
Bakın, bu hafta savcı ifadesini almaya gitti ve Nuriye
savunma yapmak istemediğini söyledi çünkü “Savunmamı sabahlara kadar uyumadan
hazırlamıştım ancak avukatlarım tutuklandığı için ilk duruşmaya keyfî olarak
getirilmedim, iki gün önce de ikinci duruşmadan yoğun bakıma kaçırıldım. Ben
savunma yapmak istiyorum; annem, KHK’den atılanlar, herkes beni duysun
istiyorum. Beni tahliye edin, ben gelip sözümü söyleyeyim.” diyor. 
(Mikrofon otomatik cihaz tarafından kapatıldı) 
BAŞKAN – Teşekkür ediyorum Sayın Kerestecioğlu.
FİLİZ KERESTECİOĞLU DEMİR (İstanbul) – Bu insanların
işine iade edilmesi lazım, bu kadar. 
İÇİŞLERİ BAKANI SÜLEYMAN SOYLU (Trabzon) – Sayın
Başkan, cevap vermek durumundayım. 
BAŞKAN – Tamam. 
Buyurun Sayın Bakan.
İÇİŞLERİ BAKANI SÜLEYMAN SOYLU (Trabzon) – Bir şey söyleyeyim
Hanımefendi, avukatlar niçin tutuklandı? Nuriye’nin avukatı olduğu için mi
tutuklandı. Ya, Allah’ınızı severseniz, avukatı niçin tutuklandı? 
FİLİZ KERESTECİOĞLU DEMİR (İstanbul) – Siz Nuriye’nin
dediklerini söyleyin. Kimseye olur olmaz “terörist” demeyin. 
İÇİŞLERİ BAKANI SÜLEYMAN SOYLU (Trabzon) – “DHKP-C”
denilen bir örgüt var; savcıları öldüren, milletvekillerini tehdit eden, ona
yön veren, yol veren bir örgüt var ve bu örgüt, Türkiye'de bir taraftan herkesi
tehdit etmeye çalışıyor ve avukatlar üzerinden, bunu İçişleri Bakanı olarak
söylüyorum, bu örgütü yönetiyor ve gerekli bütün altyapısını ve iletişimini
kuruyor. Bu tespit edildi, bu yargıya verildi, yargı da tutukladı. Bu kadar
basit. 
FİLİZ KERESTECİOĞLU DEMİR (İstanbul) – Tamam, siz de hâkimsiniz
İçişleri Bakanı, siz de hâkimsiniz.
İÇİŞLERİ BAKANI SÜLEYMAN SOYLU (Trabzon) – Yani Nuriye
niçin tutuklanmayan bir avukat tutmuyor da tutuklanan bir avukat üzerinden buna
gidiyor. Bakın, ben size bir şey söyleyeyim: DHKP-C’yle ilgili biz gerekli bütün
güvenlik adımlarının tamamını atıyoruz ve atmaya devam edeceğiz ve bu konuda
siyaseti de DHKP-C’nin baskısından kurtaracağımızı ifade etmek istiyorum. Bu
kadar açık ve net.
BAŞKAN – Teşekkür ediyorum.
Birleşime on dakika ara veriyorum.
Kapanma Saati: 17.08
ÜÇÜNCÜ OTURUM
Açılma Saati: 17.29
BAŞKAN: Başkan Vekili Ahmet AYDIN
KÂTİP ÜYELER: Sema
KIRCI (Balıkesir), Mehmet Necmettin AHRAZOĞLU (Hatay)
-----0-----
BAŞKAN – Türkiye Büyük Millet Meclisinin 11’inci
Birleşiminin Üçüncü Oturumunu açıyorum.
497 sıra sayılı Kanun Tasarısı’nın görüşmelerine devam
ediyoruz. 
Komisyon ve Hükûmet yerinde. 
VI.- BAŞKANLIĞIN GENEL KURULA SUNUŞLARI (Devam)
B) Çeşitli İşler
1.- Başkanlıkça, Meclis Başkanıyla birlikte Genel Kurulu ziyaret eden
Nijerya Cumhurbaşkanı Muhammadu Buhari ve heyeti ile Meclis Başkanına “Hoş
geldiniz.” denilmesi
BAŞKAN – Türkiye Büyük Millet Meclisi Genel Kurulumuzu
Nijerya Cumhurbaşkanı Sayın Muhammadu Buhari Meclis Başkanımızla birlikte
teşrif etmişlerdir. 
Tüm Genel Kurul adına Sayın Cumhurbaşkanına, Değerli
Meclis Başkanımıza ve heyetine ülkemize ve özellikle demokrasimizin kalbi
Parlamentomuza “Hoş geldiniz” diyor, çok teşekkür ediyoruz. (AK PARTİ, CHP ve
MHP sıralarından alkışlar)
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (Devam)
BAŞKAN – Sayın milletvekilleri, bölüm üzerindeki
görüşmeleri tamamlamıştık. 
MAHMUT TANAL (İstanbul) – Sayın Başkan…
BAŞKAN – Bölümde yer alan maddeler üzerinde varsa
önerge işlemlerine geçeceğiz. 
İkinci bölüm 21’inci maddeden itibaren başlıyor.
21’inci madde üzerinde üç adet önerge vardır,
önergeleri okutup işleme alacağım ama…
Sayın Tanal, hayırdır…
MAHMUT TANAL (İstanbul) – Teşekkür ederim Sayın
Başkanım.
Birleşime ara vermeden önce, Sayın Bakanımız avukatlara
yönelik şöyle bir şey söyledi: “Bu avukatlar terör örgütünün üyesidir. Başka
avukatları niye bulamıyorlar da bu avukatlar Semih ile Nuriye’nin vekâletini
alıyorlar?”
İÇİŞLERİ BAKANI SÜLEYMAN SOYLU (Trabzon) – Ben böyle
demedim.
MAHMUT TANAL (İstanbul) – Ben bir avukatım, siz bir
avukatsınız. Sayın Bakan da…
BAŞKAN – Tamam da o avukatların da avukatı mısınız?
MAHMUT TANAL (İstanbul) – Ben Anayasa’nın 81’inci
maddesi uyarınca tüm milletimizin avukatıyım. (CHP sıralarından alkışlar) Çünkü
tüm milletin vekiliyim ben.
BAŞKAN – Her bir milletvekili tüm milletin
temsilcisidir, Türkiye'nin temsilcisidir.
MAHMUT TANAL (İstanbul) – O açıdan, Türkiye’de ve
dünyanın her tarafında… 
Rahmetli Faruk Erem Hocamız vardı, derdi ki: “Suçluyu
kazıyın altından insan çıkar.” 
Avukatlar görevlerini yaparken, Değerli Başkanım, iki
şeye hizmet eder: Bir, nasıl devletin temeli adaletse hukuk devletinin temeli
de tarafsız, bağımsız savunma dediğimiz avukatlık mesleğidir.
BAŞKAN – Çok teşekkür ediyorum.
MAHMUT TANAL (İstanbul) – Özür dilerim… Bitiriyorum…
BAŞKAN - İsterseniz Sayın Özcan’ın yerine sizi
çıkartalım önerge üzerinde, imzalayın.
MAHMUT TANAL (İstanbul) – Yani Özcan’ın yerine değil…
BAŞKAN – Tamam da Sayın Tanal, her konuyla ilgili çıkıp
her söylem üzerine bir şey söylemek zorunda niye kendinizi hissediyorsunuz?
MAHMUT TANAL (İstanbul) – Bitiriyorum Sayın Başkanım.
BAŞKAN – Ben de avukatım. Burada çok sayıda avukat
milletvekilimiz var. Ama bu ülkede hiç kimsenin de suç işleme özgürlüğü yoktur.
FİLİZ KERESTECİOĞLU DEMİR (İstanbul) – Ya buna nasıl
karar veriyorsunuz? Bu cümleyi söylemeyin, yapmayın bunu.
MAHMUT TANAL (İstanbul) – Bakın, Sayın Başkanım,
bitiyor… Son cümle… Özür dilerim… 
Anayasa’mızın 38’inci maddesi uyarınca mahkûmiyet
kararı kesinleşinceye kadar herkes masumdur Sayın Bakanım. 
BAŞKAN – 138.
MAHMUT TANAL (İstanbul) – Bu avukatlarla ilgili
elinizde Allah rızası için kesinleşmiş mahkeme kararını bana gösterebilir
misiniz?
FİLİZ KERESTECİOĞLU DEMİR (İstanbul) – Demokrasinin
beşiği diyorsunuz, sonra cezayı siz veriyorsunuz. 
MAHMUT TANAL (İstanbul) – Bu mahkûmiyet kararı olmadan,
avukatlar görevlerini ifa ederken nasıl “Terör örgütünün üyesisiniz.”
diyebilirsiniz? Ben size nasıl diyebilirim böyle bir şeyi? 
BAŞKAN – Sayın Tanal…
21’inci madde üzerinde üç adet önerge vardır, okutup
işleme alacağım, oylarınıza sunacağım: 
Türkiye Büyük Millet Meclisi Başkanlığına
Görüşülmekte olan 497 sıra sayılı Tasarı’nın 21’inci
maddesiyle düzenlenen 5490 sayılı Kanun’un 62’nci maddesinin üçüncü fıkrasında
yer alan “maddi” ibaresinin madde metninin çıkarılmasını arz ve teklif ederiz. 
 Gürsel Erol Tanju
Özcan Burcu Köksal
 Tunceli Bolu Afyonkarahisar
 Murat Bakan Hayati
Tekin Nihat Yeşil
 İzmir Samsun Ankara
 Kemal
Zeybek
 Samsun
BAŞKAN - Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Sayın Başkanım.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkan, katılmıyoruz.
BAŞKAN – Önerge üzerinde söz isteyen Bolu Milletvekili
Tanju Özcan.
Buyurun Sayın Özcan. (CHP sıralarından alkışlar) 
TANJU ÖZCAN (Bolu) – Sayın Başkan, değerli
milletvekilleri; son zamanlarda ülkemizde enteresan bir tartışma yaşanıyor,
hepinizin malumu. “Türkiye kabile devleti mi, hukuk devleti mi?” tartışması,
değil mi? Ben bu tartışma için biraz kafa yordum, bir araştırma yaptım. Hatta
bu konuda “kabile devletinin özellikleri” isimli bir kitabı var siyaset bilimci
doktor Sayın Mehmet Göker’in. Bunu okudum, çok da etkilendim. İzin verirseniz
bu konudaki, kitaptaki bazı tespitleri de sizlerle paylaşmak istiyorum. 
Sayın Göker kitabına şöyle başlamış: Kabile
devletlerinde kararları bir kişi alır, bir kişi uygular, bir kişi denetler, bir
kişi hüküm verir, aynı kişi racon keser. 
Yine, Sayın Göker’e göre, kabile devletlerinde kabile
reisinin sırrı kabilenin sırrı olarak kabul edilir. 
Kabile devletlerinde kabile reisini eleştirmek ağır
ceza gerektiren bir suç kabul edilir. 
Yine, kabile devletlerinde kabile reisinin diploması
sorgulanamaz. 
Kabile devletlerinde kabilenin bakanları görevlerini
kabilenin resmî ajansından öğrenir. 
Kabile devletlerinde kabile reisi kabineyi kabile
hukukuna göre yönetir.
Kabile devletlerinde kabile reisinin, kimin il başkanı
olacağı, hangi belediye başkanının istifa ettirtileceği, kimin FETÖ’cü ilan
edileceği gibi sembolik yetkileri de bulunmaktadır.
Yine, kabile devletlerinde evlenen çiftlerin kaç çocuk
yapacağına, halkın ne yiyip neyi içmeyeceğine karar verme yetkisi de münhasıran
kabile reisine ait.
Kabile devletlerinde kabile reisinin örtülü ödeneği
sorgulanamaz. 
Yine, kabile devletlerinde kabile reisinin kaç danışman
çalıştıracağını ve bunların ücretlerini sorgulamak kimsenin hakkı değil, devlet
sırrı olarak kabul ediliyor.
Yine, sayın milletvekilleri, kabile devletlerinde
kabile reisleri kaçak bir sarayda oturuyor ve kabile devletlerinde “İtibardan
tasarruf olmaz.” deniliyor.
Kabile devletlerinde kabile reisinin kandırılması
aslında bir kabile geleneğiymiş. 
Yine, kabile devletlerinde yolsuzluk yapan eğer kabile
reisinin adamıysa yargı önüne değil kapının önüne konuyormuş. (CHP sıralarından
alkışlar) 
Kabile devletlerinde kabile reisinin bekası için
mühürsüz oylar geçerli kabul edilebiliyormuş.
Gerçekten kafa karıştırıcı değil mi sayın
milletvekilleri? Aslında, kitapta çok daha fazla anlatım var da ben özetledim
size. Ben bu kitabı okuduğumda, gerçekten, iyice kafam karıştı, “Türkiye bir
kabile devleti mi hukuk devleti mi?” diye. Vallahi, ben Türkiye Cumhuriyeti
devletinde doğdum, büyüdüm, avukat oldum, siyasete girdim, milletvekili oldum
ama bugün Türkiye Cumhuriyeti devletinde mi yaşıyorum, Tayyipoğulları
beyliğinde mi yaşıyorum, vallahi kararını vermekte güçlük çekiyorum. (CHP
sıralarından alkışlar) 
Sayın milletvekilleri, ben bunu niye anlattım? Bakın,
Türkiye’de bir kişi karar veriyor, bir kişi o kararları uyguluyor, bir kişi bu
kararları denetliyor, hep aynı kişi. Bir kişi kendisini yargı yerine koyarak
insanları suçlu ilan ediyor ve bu kişiyi eleştiremiyorsunuz bile. Sonra, çıkıp
başka bir ülkeye dönüp “Türkiye kabile devleti değil.” diyorsunuz. Şimdi,
bunları anlattık, örnekler de verdik. Şimdi bu durumda hâlâ Türkiye Cumhuriyeti
devletinin hukuk devleti olduğunu nasıl savunabiliyorsunuz? 
Bakın, Sayın Cumhurbaşkanı uçakta ayrı konuşuyor,
sarayda ayrı konuşuyor. Uçakta ne diyor? “Ağır bedeli olur belediye başkanları
istifa etmezse.” diyor, “Ağır bedeli olur.” diyor. Saraya geliyor, “‘Gereğini
yaparız.’ dedim.” diyor. Şimdi, bu uçaktaki 30 gazeteci yanlış mı duydu bunu?
Aslında söylediği, kafasından geçen, tam da uçakta söyledikleri.
Şimdi, biz buradan günlerdir söylüyoruz -Sayın Bakan da
burada- bu belediye başkanları niye istifa ettirtiliyor? Sorumuzun cevabını istiyoruz.
Bunlar FETÖ’cü mü Sayın Bakan? Bunların çok büyük yolsuzlukları var da siz yeni
mi öğrendiniz? Bunların cevabını arıyoruz. Bunların cevabını aramak Türkiye
milletvekili olarak bizim görevimiz. Belediye başkanları sizin partinizden
seçilmiş olabilir, aday gösterilmiş olabilir ama halkın oylarıyla seçilmiş.
Herhangi bir terör örgütüyle bağlantılıysa atarsın kayyumu. 
Genel Kurulu saygıyla selamlıyorum. (CHP sıralarından
alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
MEHMET NACİ BOSTANCI (Amasya) – Sayın Başkan…
BAŞKAN – Sayın Bostancı, buyurun, sizi dinliyorum.
MEHMET NACİ BOSTANCI (Amasya) – Sayın Başkanım,
“Tayyipoğullarıyla mı idare ediliyoruz?” diyerek yönetimi, demokratik,
meşruiyetçi bir yönetimi kabileyle benzeştirmiştir. Açık bir sataşmadır, bu
çerçevede söz talep ediyorum. 
BAŞKAN – Buyurun Sayın Bostancı.
Lütfen, yeni bir sataşmaya meydan vermeyelim.
IX.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın, Bolu Milletvekili
Tanju Özcan’ın 497 sıra sayılı Kanun Tasarısı’nın 21’inci maddesiyle ilgili
önerge üzerinde yaptığı konuşması sırasında Adalet ve Kalkınma Partisine
sataşması nedeniyle konuşması
MEHMET NACİ BOSTANCI (Amasya) – Sayın Başkanım, değerli
arkadaşlar; gerçi Tanju Bey kendisine yönelik böyle, söz almalarımızdan
sanıyorum çok memnun oluyor, sözlerinin de etkili olduğunu düşünüyor ama etkili
olmasından dolayı değil, bunu belirteyim.
Tanju Bey okuduğu bir kitapla aydınlanmayı beklemek
yerine gerçekten, kabilelerin nasıl oluştuğuna dair antropolojinin farklı
örneklerine baksaydı kafasındaki klişenin doğru olmadığını görürdü. Tanju Bey,
kimi kabilelerde kabile şefinin hiçbir hükmü yoktur, zannettiğiniz gibi
değildir. Afrika’daki kimi kabilelerde şef yedi yıllığına seçilir, yedi yıl
sonra da adamı törenle keserler. Farklı uygulamalar vardır. 
ÖZGÜR ÖZEL (Manisa) – Yapmayın canım, öyle bir şey
yapmayın. Tayyip Bey’e öyle bir şey yapmayın. 
MEHMET NACİ BOSTANCI (Devamla) – “Kabile” deyip burada
aslında aşağıladığınız uygulamaların da öyle olmadığını anlamak için bir
kitabın ötesinde okumak lazım. İşin bu kabile tarafı yanlış.
Gelelim öbür tarafına. Türkiye Cumhuriyeti devleti
muhakkak Sayın Erdoğan’dan önce de vardı, sonra da olmaya devam edecek. Burada
gayrişahsi, milletin meşru zeminlerinde teşekkül etmiş iktidarlardan
bahsediyoruz. Sayın Erdoğan da sizin polemikçi eleştirilerinizin ötesinde,
millete yaslanan bir meşruiyetle görevini yapan birisidir. Eleştirilerinizi bu
doğrultuda yaparsanız bence daha doğru olur. Elbette eleştiriden kimse vareste
değildir ama hem kabileyi yanlış okuyorsunuz hem de bugünkü siyaseti yanlış
okuyorsunuz. Elbette bir kitap üzerinden okumanın da sonucu bu olur. 
Teşekkür ediyorum.
Saygılarımla. (AK PARTİ sıralarından alkışlar) 
TANJU ÖZCAN (Bolu) – Sayın Başkan…
BAŞKAN – Sayın Özcan…
TANJU ÖZCAN (Bolu) – Sayın Başkan, şimdi, konuşmada hem
ağır bir sataşma var “Gayriciddi sözler söylüyor.” gibi sözler var hem de bir
tehdit var.
BAŞKAN – Ne dedi de tehdit etti ya da ağır sataştı? 
TANJU ÖZCAN (Bolu) – Yani “keserler” ibaresini
kullandı, bana doğru dönüp bakarak, “Gün gelir keserler.” ibaresini kullandı. 
BAŞKAN – Ne ibaresi?
TANJU ÖZCAN (Bolu) – “Keserler” ibaresini kullandı. 
Sayın Başkan, ayrıca konuşmamın…
MEHMET NACİ BOSTANCI (Amasya) – Sayın Başkanım…
BÜLENT TURAN (Çanakkale) – Ne dedi Sayın Başkanım?
BAŞKAN – Peki, bir saniye… Ben anladım.
Buyurun, sataşmadan söz vereceğim ama bir kabile
devleti olsaydı bu konuşmaları yapman mümkün olmazdı diye düşünüyorum. (AK
PARTİ sıralarından alkışlar) 
ÖZGÜR ÖZEL (Manisa) – Tartışmanın özüne girme Başkan.
BAŞKAN – Buyurun.
2.- Bolu Milletvekili Tanju Özcan’ın, Amasya Milletvekili Mehmet Naci
Bostancı’nın sataşma nedeniyle yaptığı konuşması sırasında şahsına sataşması
nedeniyle konuşması
TANJU ÖZCAN (Bolu) – Sayın milletvekilleri, şimdi, bu
kabile devleti tartışmasını açan ben değilim. Durup dururken bir gün, sarayda
muhtarlar toplantısında bu tartışmayı açan aslında sizin Genel Başkanınız,
ülkemizin de Cumhurbaşkanı olan Sayın Recep Tayyip Erdoğan. Biz hiçbir zaman
“Türkiye Cumhuriyeti devleti bir kabile devleti.” demedik. Bu tartışmayı
Türkiye'de başlatan, bizatihi başlatan Sayın Recep Tayyip Erdoğan. Ben de
burada size bir araştırma sonucunu anlattım, okudum. Ne kadar benzeştiğini aslında
gördünüz ama Recep Tayyip Erdoğan’ı kastettiğimi nereden anladınız bilmiyorum,
“Diploması sorgulanamaz.” kısmından anladığınızı tahmin ediyorum.
Tabii ki bunlar trajikomik şeyler. Ben nükte katmaya
çalıştım anlatırken ama maalesef çok acı şeyler yaşıyoruz biz. Biz, tam
anlamıyla bir diktatörlüğe doğru gidiyoruz. Afrika’daki az sayıda kalmış olan
kabilelerden daha kötü günlerin beklediğini görüyorum, üzülüyorum ben. İnsan
hakları anlamında, özgürlükler anlamında çok ciddi sıkıntılar var ülkede, siz
bunları görmezlikten geliyorsunuz. Siz, şu anda iktidar kanadında yer aldığınız
için, bizlerin yaşadığı sıkıntıları anlamıyorsunuz yaşamadığınız için. 
Bakın, biz size yıllar önce, ilk milletvekili
olduğumuzda 2011’de, 24’üncü Dönemde bu kürsüden ya bu Fetullah Gülen cemaati
bizim telefonlarımızı dinliyor, bize zarar vermek için her şeyi yapıyor
dediğimizde de böyle, manalı manalı gülüyordunuz ama ne zaman ucu size dokundu,
ondan sonra gerçeklerin farkına vardınız. 
Bakın, beyler, buradan tekrar söylüyorum: Türkiye
diktatörlüğe doğru gidiyor.
İMRAN KILIÇ (Kahramanmaraş) – İrade milletin iradesi.
Millete bakın, milletin iradesiyle buradayız.
TANJU ÖZCAN (Devamla) – Bunun sonunda kısa vadede belki
biz zarar göreceğiz ama uzun vadede topyekûn zarar göreceğiz ve bir gün gene
çıkıp buradan diyeceksiniz ki: “Kandırılmışız.” Bugün sizi kandıran sizin
yöneticileriniz, bunu bilmenizi istiyorum.
Genel Kurulu saygıyla selamlıyorum. (CHP sıralarından
alkışlar)
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (Devam)
BAŞKAN – Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
21’inci maddesinde yer alan "kişinin adı, soyadı, baba adı, ana adı, doğum
tarihi veya doğum yerine" ibaresinin "kişinin adı, soyadı, baba adı,
ana adı, doğum tarihi ve yerine" şeklinde değiştirilmesini arz ve teklif
ederiz.
 Ziya Pir Mehmet
Emin Adıyaman Mehmet Ali Aslan
 Diyarbakır Iğdır Batman
 Hüda Kaya Mahmut
Celadet Gaydalı
 İstanbul Bitlis
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Başkanım.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkan, katılmıyoruz önergeye.
BAŞKAN – Önerge üzerinde söz isteyen İstanbul
Milletvekili Hüda Kaya.
Buyurun Sayın Kaya. (HDP sıralarından alkışlar)
HÜDA KAYA (İstanbul) – Teşekkürler Sayın Başkan.
Değerli milletvekilleri, bugün 19 Ekim, İslam
mütefekkiri, düşünür, değerli özgürlük mücadelesi insanı Aliya İzzetbegoviç’i
saygı, özlem ve rahmetle anıyorum.
Bir parça ondan bahsetmek istiyorum. İktidar medyası
her zamanki gibi yine güzellemeler ve belgesellerle İzzetbegoviç’i bugün
sabahtan bu yana anmaya devam ediyor. Anıyorlar ama keşke o özgürlük aşığı
bilge önderi hakkıyla anlayabilselerdi. O, mücadelesini acılar içinde verirken
de Bosna özgürleştikten sonra da iktidarda olduğu dönemlerde de ilkesellikten,
ahlakilikten, vicdandan hiç ayrılmadı. Kendisini takip edenlerin de bunlardan
uzaklaşmalarına izin vermedi. Halkının kadınları düşmanın tecavüzüne uğrarken,
en korkunç yöntemlerle insanlara işkenceler ve ölümler yaşatılırken asla ama
asla intikamcı, kinci ve rövanşist duygularla hareket etmedi ve buna da kimseye
izin vermedi. Avrupa coğrafyasında “Ben sadece Müslümanım.” dedi ve “İslam
Manifestosu”nu yazdı.
Bugün, AKP iktidarının, özellikle yetkililerine bir
çağrıda bulunuyorum: Toplumu, din, mezhep adına nefret ve kinle ayrıştırıp da
sahte, yapay kutsallıklarla gündemler oluşturacağınıza…
FEVZİ ŞANVERDİ (Hatay) – Aynaya bak!
HÜDA KAYA (Devamla) - …lütfen, “İslam Manifestosu”ndaki
erdemliliği anlamınızı özellikle size de tavsiye ediyorum. İlkeli ve vicdani,
ahlaki, medeni nasıl bir Müslüman ve nasıl bir özgürlük lideri olunurmuş
anlamanız gerekiyor. İçi boş anmalarla değil, o değerleri anlayarak onların
hakkını ancak ödeyebiliriz. 
Dayton Anlaşması’nı imzalarken şu sözleri tarihe geçti:
“Uzun hayatım boyunca pek çok iş yaptım ancak bugüne kadarki en zor iş,
Dayton’daki anlaşma masasına oturmak oldu. Benim derdim, muzaffer bir komutan
olarak anılmak değil, ülkeme koltuğumun altında makul bir barış anlaşmasıyla
dönmekti. Sırplar sadece benim önerilerime ters düşen önerilerle değil, aynı
zamanda tüm adalet ve insanlığa ters düşen önerilerle çıkıyorlardı karşıma.
Böyle bir barışı kabul etmek çok zordu ama başka zor olan bir şey daha vardı,
eve ‘Savaşa devam ediyoruz.’ cümlesiyle dönmekti.”
İki dönem Cumhurbaşkanı seçildi ve kendi isteğiyle
makamını bıraktı, arkasında bir aile saltanatı bırakmadı. Siyaseti bırakırken
yaptığı yine o tarihî konuşmalarda “Düşmanlarımız mert değildi, alçakça
katliamlar yaptılar, bu gerçekleri dünyaya haykırdık ama anlayan olmadı.
Başlattığımız mücadelede eksikler olmasına rağmen bir yerlere geldik. Bundan
sonra görev sizindir.” 
İzzetbegoviç’in arzuladığı insanlık, bütün
farklılıkların bir arada barış içinde yaşadığı bir dünya, bir toplum özlemiydi
ve ömrünü bu mücadele yolunda harcadı; kibre, saltanata asla kapılmadı.
“İktidara gelirseniz hâl ve hareketlerinize dikkat
edin; kibirli olmayın, kendinizi beğenmişlik yapmayın, size ait olmayan şeyleri
almayın, güçsüzlere yardım edin ve ahlak kurallarına uyun. Unutmayın ki sonsuz
iktidar yoktur, her iktidar geçicidir ve herkes er veya geç önce milletin ve
nihayet Allah'ın önünde hesap verecektir.” dedi. 
Bunları, bugün içinde bulunduğumuz toplum ve yönetim
hâlinde, gerçekliğinde, ne kadar da Sayın İzzetbegoviç’i anlamaya ihtiyacımız
olduğunu bir kez daha özlemle ifade ediyorum. Onu anlayanların ancak erdemli
toplumları, mücadeleleri gerçekleştireceklerine inanıyorum.
Hepinizi saygıyla selamlıyorum. (HDP sıralarından
alkışlar)
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Madde üzerindeki son önergeyi okutuyorum:
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
21’inci maddesinin (3)’üncü fıkrasında yer alan “Nüfus olaylarına” ibaresinin
“Tüm nüfus olaylarına” şeklinde değiştirilmesini arz ve teklif ederiz.
 Baki Şimşek Zihni
Açba Mustafa Mit
 Mersin Sakarya Ankara
 Kamil Aydın Mehmet
Erdoğan Zühal Topcu
 Erzurum Muğla Ankara
 Fahrettin
Oğuz Tor
 Kahramanmaraş
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Sayın Başkanım. 
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkan, katılmıyoruz. 
BAŞKAN – Önerge üzerinde söz isteyen Kahramanmaraş
Milletvekili Fahrettin Oğuz Tor. 
Buyurun Sayın Tor. (MHP sıralarından alkışlar) 
FAHRETTİN OĞUZ TOR (Kahramanmaraş) – Sayın Başkan,
değerli milletvekilleri; görüşmekte olduğumuz tasarının 21’inci maddesi
üzerinde verilen önerge hakkında Milliyetçi Hareket Partisi adına söz almış
bulunuyorum. Bu vesileyle sizleri ve bizleri izleyen değerli vatandaşlarımızı
saygıyla selamlıyorum. 
Tasarının 21’inci maddesi atik defter kayıtları ve
işlemden kaldırılmış eski aile kütükleri kullanılarak yapılacak işlemlerle
ilgilidir. İhtiyaçtan doğduğu anlaşılmaktadır. 
Değerli milletvekilleri, yaklaşık iki buçuk yıllık
milletvekilliğim süresi içerisinde vatandaşın nikâh ve nüfus işlemleriyle
ilgili müracaatı ve şikâyeti olmamıştır; yapılan müracaatın çok büyük çoğunluğu
-sizin de bildiğiniz gibi- iş ve aş içindir. Ben de bu vesileyle, nüfusla da
ilgili olması bakımından, Sayın Maliye Bakanımız Naci Ağbal’ın geçen pazartesi
günü 2017 ve 2018 bütçesi konulu basın toplantısında sarf ettiği “Son bir yılda
1 milyonun üzerinde bir istihdam yakaladık.” beyanı üzerinde durmak istiyorum.
Keşke 1 milyon değil, 2 milyon, 3 milyon istihdam artışı yakalayabilseydik,
bundan mutluluk duyarız. Allah kimseyi işsiz, aşsız bırakmasın diyorum. 
Gerçek, Sayın Bakanın beyanı gibi değildir. İstihdamda
artış yakalanamamıştır, bilakis azalışlar söz konusudur. İktidar doğru yapar,
yanlış yapar; bunları örneklemeyeceğim. Doğal olmayan, yapılan her şeyi doğru
olarak gösterme, verileri yanlış değerlendirme gayretidir. 
Sayın Bakanın söz konusu beyanı üzerine resmî verileri
inceledim. Bilindiği üzere sigortalı, BAĞ-KUR’lu ve memur statüsünde
çalışanların bildirimleri Sosyal Güvenlik Kurumuna yapılmaktadır. Bu sebeple,
Sosyal Güvenlik Kurumu verileri resmî, gerçek verilerdir. SGK’nın en son
verileri Temmuz 2017’yi kapsamaktadır. Turizm sektörünün en yoğun olduğu aylar
mayıs-ekim dönemidir; işçi nisanda girer veya mayısta girer, ekimde çıkar. Böyle
olunca mayıs-ekim ayları verileri bizi sağlıklı sonuçlara götürmeyecektir. Bu
sebeple konjonktürden arındırılarak bakmak lazımdır olaya. İstihdamdaki
gelişmeleri doğru teşhis edebilmek için ocak ayı verileri en sağlıklı
verilerdir. Ocak 2016’da SSK’lı, BAĞ-KUR’lu ve memur olarak toplam istihdam 19
milyon 189 bindir, Ocak 2017’de yani bir yıl sonra üç grupta da azalışlar
olmuştur. SSK’lıdaki azalış 237 bindir, BAĞ-KUR’lu da azalış 283 bindir,
memurda 63 bindir. Bir yılda toplam istihdamda 583 bin azalma olmuştur. Bunu
gayet tabii ben demiyorum, bunu SGK’nın aylık yayınladığı bülten söylüyor, açıp
bakılabilir. Bu sebeple, rakamlar Sayın Maliye Bakanını teyit etmemektedir,
birincisi bu. 
Değerli milletvekilleri, Sayın Maliye Bakanını teyit
etmeyen bir başka konu stajyer ve kursiyerlerin istihdama dâhil edilmesidir.
Ticaret meslek, endüstri meslek, otelcilik meslek lisesi gibi liselerde okuyan
veya yüksekokullarda okuyan ve staj yapan öğrenciler yaratılmış istihdama girer
mi, girmez mi? Bunları gerçek istihdama dâhil edebilir miyiz? Stajın Türkçe
sözlük anlamı, herhangi bir meslek edinecek olan kimsenin geçirdiği uygulamalı
öğrenme dönemidir, meslek bilgisini artırmak maksadıyla başka birinin nezareti
altında yapılan çalışmadır. Bunlar geçici, sadece kısa vadeli sigortalar
bakımından sigortalı kimselerdir, iş kazası geçirince tedavisi yapılır,
emeklilik sigortaları, hakları yoktur. Bunlar iş karşılığında çalıştırılmazlar,
gerçek işçinin yanında staj yaparlar, kurs görürler. Bu sebeple bu öğrencileri
gerçek istihdama dâhil edemeyiz. Bakınız, Aralık 2016’da stajyer sayısı 359
binken temmuzda bu sayı 1 milyon 230 bine yükselmiştir, stajyer ve kursiyer
sayısı altı ayda 3,5 kat artmıştır, artan sayı 872 bindir. Siz stajyer ve
kursiyerleri istihdama sayarsanız “İstihdam 1 milyona yakın arttı.” diyebiliriz
ama stajyer ve kursiyerleri gerçek istihdama dâhil edemeyiz, etmemeliyiz.
Çırak, stajyer ve kursiyer sayıları yaratılmış, üretime dayalı istihdam
değildir. Bu sebeple, Sayın Maliye Bakanının eylül itibarıyla “Son bir yılda 1
milyon istihdam arttı.” beyanı gerçeği yansıtmamaktadır. Olayı baştan yanlış
teşhis edersek tedavisini de yanlış yaparız çünkü önümüzde bütçe görüşmeleri
var. Bunlara çok dikkat etmemiz gerektiğini söylüyorum. 
Yüce Mevla’dan işsizimize iş, aş niyaz ediyor, yüce
heyetinizi saygıyla selamlıyorum. (MHP ve CHP sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
21’inci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
22’nci madde üzerinde üç adet önerge vardır, okutup
işleme alacağım ve oylarınıza sunacağım. 
Türkiye Büyük Millet Meclisi Başkanlığına
Görüşülmekte olan 497 sıra sayılı tasarının 22’nci
maddesinin aşağıdaki şekilde değiştirilmesini arz v teklif ederiz.
 Kemal Zeybek Nihat
Yeşil  Murat Bakan
 Samsun Ankara İzmir
 Lale Karabıyık  Burcu
Köksal  Gürsel Erol 
 Bursa Afyonkarahisar Tunceli
 Hayati
Tekin
 Samsun
“MADDE 22- 5490 sayılı Kanunun 63 üncü maddesi
aşağıdaki şekilde değiştirilmiştir. 
"MADDE 63- (I) "Aile kütüklerinde kayıtlı
olan erkek nüfustan askerlik çağına girenlerin listesi Milli Savunma
Bakanlığınca Kimlik Paylaşımı Sistemi üzerinden alınır.”
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Sayın Başkanım.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkan, katılamıyoruz.
BAŞKAN – Önerge üzerinde söz isteyen Bursa Milletvekili
Lale Karabıyık. 
Buyurun Sayın Karabıyık. (CHP sıralarından alkışlar)
ÖZGÜR ÖZEL (Manisa) – O meşhur hikâyeyi anlatayım bu
arada. Hatibin birisi kürsüye çıkmış, Anavatan Partili, demiş ki: “Çok güzel
bir konuşma hazırlamıştım ama dün akşama kadar, buraya çıkana kadar bunu bir
Allah, bir ben biliyordum ama şimdi gözlüklerimi orada unuttum, bir tek Allah
biliyor.” 
BAŞKAN – Buyurun Sayın Karabıyık. 
LALE KARABIYIK (Bursa) – Teşekkürler. 
Sayın Başkan, değerli milletvekilleri; Nüfus Hizmetleri
Kanunu ile Bazı Kanunlarda Değişiklik Yapılmasına Dair Kanun Tasarısı’nın 22’nci
maddesiyle ilgili verilen önergede söz almış bulunmaktayım. Yüce Meclisi
saygıyla selamlıyorum. 
Sayın vekiller, bu kanun maddeleri içerisinde en çok
üzerinde durduğumuz tabii ki müftülerin nikâh kıyma yetkisi. Şimdi, böyle bir
sorun var mıydı bu ülkede? Zaten bu kadar sorun içerisinde böyle bir sorunu
arayıp bulmak da çok ilginç. Bu ülkede isteyen zaten dinî nikâh yapabiliyor.
Ben, komşumun resmî nikahının yanı sıra dinî nikâhı var mı yok mu, bunu
bilmiyorum da sormuyorum da. İnsanlar isterse buna bir engel yok. Ama şimdi bu
uygulama getirilirse, belediye nikâhlı aileler ve müftü nikâhı olan aileler
olarak çok önemli bir ayrışmaya imza atacaksınız. 
Peki, tek sorun bu mu Türkiye'de? Yani bütün sorunlar
çözüldü, her şey rayında tıkır tıkır gidiyor, tek sorunumuz bu, bunu buradan
geçirirsek her şey düzelecek. 
Sayın vekiller, geçen gün hayretler içerisinde bir
konuşma izledim. Adalet ve Kalkınma Partisinin Sayın Grup Başkan Vekili Bülent
Turan şöyle bir ifadede bulundu hatta cümleyi aynen size okuyayım, dedi ki: “Bu
madde kadınların hayatını kolaylaştıracak bir maddedir.”
Sayın vekiller, yani kadınların sorunlarını hepimiz
biliyoruz. Bu ülkede kadınlar öldürülüyor, tacize uğruyor, dayak yiyor,
yoksullukla, işsizlikle mücadele ediyor. Çocuklarının ayağına ayakkabı alarak
okula gönderecek durumları olmayan kadınları biliyoruz biz bu ülkede. Daha çok
şey sayılabilir.
Bakın, ben yukarıda, Plan ve Bütçe Komisyonundayım.
Orada, yukarıda şu anda ekonomideki sorunlar sebebiyle, finans ihtiyacı, para
ihtiyacı sebebiyle hangi üründen nasıl vergi alırızın hesabını yapıyor Hükûmet.
Hazinenin borç limitini 37 milyar lira daha nasıl artırırız diye, bunun
mücadelesini veriyor yukarıda Hükûmet. 
Bütün bu sorunlar bitti, sıra geldi nikâhı kim yapacak
olayına. Zaten bu ülkede böyle bir sorunumuz yok, bunu kabul etmek lazım.
Peki, başka bir noktaya değinmek istiyorum: Lütfen, bu
zihniyetin bu noktada başka yerlere bizi götürebileceğini görmezden gelmeyiniz.
Haberlerde gördünüz, isterseniz gidip izleyebilirsiniz, sübyan mektepleri var
ve bu sübyan mekteplerinde çok küçük çocuklar, daha göz temasını zor kuran
çocuklar -geçen gün ekranlarda gördünüz- eve geldiklerinde annelerine diyorlar
ki: “Anneciğim, kadınların çalışması günahmış, lütfen günaha girme, sen de
çalışma.” Ve bunun gibi başka birtakım konular. 
Sayın vekiller, bizi, bu konular, artık her aşamada
başka noktalara götürebilir, lütfen bunları görmezden gelmeyelim, bunlar son
derece önemli konular.
Yine, AKP Grup Başkan Vekili Sayın Bülent Turan şöyle
bir ifade de kullandı, dedi ki: “Cumhuriyet Halk Partisi bu konuda samimi
değil.” 
Peki, bu ülkede müftü nikâhını istemeyen kadınlar,
aileler bu ülkenin vatandaşı değil mi? Peki “İsteseniz de istemeseniz de
müftüler nikâh kıyacak.” diyenler nasıl bir tutum içerisindeler? Böyle bir
dayatma kültürü müdür samimi olan? Bunu siz samimi buluyor musunuz? Yani bu
ifadeleri ben hayretle karşılıyorum.
Diğer taraftan, özellikle Adalet ve Kalkınma Partisinin
ve bu maddeye destek veren diğer partinin de kadın vekillerine sesleniyorum:
Büyük bir sorumluluk altındasınız ve bu sorumluluğu geleceğe taşıyacaksınız
-çocuklarınıza ait- lütfen, bu hataya düşmeyiniz. 
Biz, burada neler yaşadık, o zaman da sizleri uyardık,
aynı noktaya geldiniz. Burada, vakıfları korumayı çocuklardan önceye alan ve “Bir
defadan bir şey olmaz.” diyen zihniyetler tebrikler gördüler, alkışlandılar.
Yanlış yapıyorsunuz diye burada biz çok konuştuk ve ne oldu? Geri adım atıldı. 
Bakın, aynı noktadasınız. Türkiye'nin böyle bir sorunu
yok. Bu kadar sorun varken böyle bir hataya düşmek, bu konuyu bir sorunmuş gibi
görmek ve bu konuya, bu maddeye “evet” demek en büyük hatadır, lütfen bu hatayı
yapmayınız. 
Başta kadın vekiller olmak üzere tüm vekillere burada
sesleniyorum.
Teşekkürler. (CHP sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Sonraki önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
22’nci maddesinde yer alan “Aile kütüklerinde kayıtlı olanlardan” ibaresinin
“Aile kütüklerinde kayıtları bulunan” şeklinde değiştirilmesini arz ve teklif
ederiz.
 Ziya Pir Mehmet
Emin Adıyaman Hüda Kaya
 Diyarbakır Iğdır İstanbul
 Mahmut Celadet Gaydalı Mehmet
Ali Aslan Erdal Ataş
 Bitlis Batman İstanbul
BAŞKAN – Komisyon önergeye katılıyor mu?
İÇİŞLERİ KOMİSYONU SÖZCÜSÜ MUSTAFA ŞÜKRÜ NAZLI
(Kütahya) – Katılmıyoruz Sayın Başkanım.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkan, katılamıyoruz.
BAŞKAN – Önerge üzerinde söz isteyen İstanbul
Milletvekili Erdal Ataş.
Buyurun Sayın Ataş. (HDP sıralarından alkışlar)
ERDAL ATAŞ (İstanbul) – Sayın Başkan, değerli
milletvekilleri; yine bir torba yasayla, ülkemizdeki temel sorunlardan kaçan
bir siyasetle, maalesef, Meclis gündemini meşgul ediyoruz. Torba yasa
içerisinde, belli teknik düzenlemeler dışında, esas olarak toplumu ilgilendiren
müftülük maddesi önemli oranda tepki almış ve toplumun tepkilerine rağmen,
iktidar partisi tarafından zorla halka dayatılmak istenmektedir. Geçen yıl 600
bin tane evlilik gerçekleşmiş olmasına ve bunların yaklaşık yüzde 95’inde imam
nikâhı da yapılmasına yani dinî ritüellerin de gerçekleştirilmesine rağmen,
yaklaşık olarak 50 bin belediye, muhtar ve elçilik çalışanı üzerinden bu sorun
çözülebilecekken müftülük maddesinin gündeme gelmesinin iki tane sebebi var
bizlerce: 
Bir tanesi zihniyetle alakalıdır yani inançlara yönelik
yaklaşımdaki eşitsizlik ve kadın-erkek eşitliğine yönelik yaklaşımdaki zihniyet
yanlışlığı bu meseleyi gündeme getiren nedenlerden bir tanesidir. 
Diğeri ise gündem saptırmayla alakalıdır. Bu ülkedeki
ekonomik ve siyasi krizi gizleme üzerine, toplumu birbiriyle çatıştıran bir
anlayışla, bir şekilde bunun üzerinden geçinme anlayışıdır. 
Zihniyetle alakalı olan meseleyi şöyle ifade edebiliriz:
İnanç ayrımı bu ülkede önemli bir sorun olarak devlet tarafından bizzat
geliştirildi. Yani bütün dünyada çağdaş devletlerin hepsi inançlar karşısında
eşit dururken, maalesef, bizim ülkemizde devlet, Alevi, Sünni, Ezidi,
Hristiyan, materyalist, bu ülkede var olan bütün inançlar arasında ayrım
yapmaya devam etmiş…
İMRAN KILIÇ (Kahramanmaraş) – Kime ne yapılmış?
ERDAL ATAŞ (Devamla) - …zorunlu din derslerini
dayatmış, tarih anlayışında önemli çarpıtmalar ortaya çıkarmış, Diyanet
içerisinde sadece bir inanç temsil edilmiş, destek meselesinde inançlardan
sadece bir tanesi desteklenmiş. Laiklik dışı olan bu tutuma şimdi de yeni bir
tanesi daha ekleniyor. Sadece bir inanca dayalı insanlar bu ülkede resmî nikâh
kıyabilecek ama bunun dışındaki insanlar kıyamayacak çünkü bunların bir kısmı
memur. Yani devlet, sadece bu inançlardan bir tanesini memur hâline
dönüştürmüş, onun üzerinden siyaset yapıyor. İnancın siyasallaştırılmasının
hiçbir şekilde topluma yararı yoktur. İnancın da gerçek anlamda ritüelleriyle bir
şekilde ibadet olarak yerine getirilmesi engellenmekte, devlet yetkilileri ne
söylüyorsa memur da işini kaybetmemek için onları yapmak zorunda kalmaktadır.
Bu yüzden, bu noktada, bu yasa, ayrımcı bir politikayı bir adım daha ileri
götürerek inançlar arasındaki ayrımı derinleştirmiştir.
İkinci olarak, zihniyet olarak, kadın-erkek ayrımı
üzerine getirilen zihniyettir. Bunda da çocuk yaşta insanları evlendirme,
kadınları siyaset ve politika dışına itme, çok eşli evlilikleri destekleme,
yine kadınların siyaset ve politika dışında kalarak bir şekilde bu toplumun
geri kalmasını sağlayan ve onları miras ve diğer hukuki haklardan da mahrum
eden bu zihniyetin savunduğu anlayışlardan bir tanesidir. Bu anlayış da
kadınlara bir pranga daha vurmuştur. 2015’te küçük yaşta evliliklere ceza
kaldırıldığından bu yana 200 bine yakın küçük yaşta evlilik yani kız
çocuklarının zorla evlendirilmesi gibi bir durum açığa çıkmış ve büyük bir
istismar ortada durmaktadır. Tüm bunların durduğu yerde, maalesef, iktidar,
ikinci bir adımla bu meselede zamanla küçük yaşta evlilikleri, tecavüzleri ve
diğerlerini de adım adım getirecektir. Bunlar da açık olarak bütün bu
anlayışlar üzerinden görülmektedir. 
Gündem saptırma üzerinde yapılan anlayışsa şudur: Bu
ülkede önemli oranda toplumsal karşıtlık üzerinden geçinen bir zihniyet var.
Sürekli toplumu inanç üzerinden, cinsiyet kimlikleri üzerinden, dilleri
üzerinden çatıştıran bu zihniyet, toplumun bu çatışması üzerinden aslında kendi
yapmış olduğu yanlışlıkları gizleme anlayışına gitmektedir. Bugün de iktidarın
büyük oranda yaşamış olduğu ekonomik ve siyasal kriz, işte bu çatışmalar ön
plana çıkarılarak gizlenmektedir. 
Çoğulcu yapıya ters olan, uluslararası sözleşmelere
ters olan…
(Mikrofon otomatik cihaz tarafından kapatıldı) 
ERDAL ATAŞ (Devamla) – …çağdaş anayasalara ters olan,
laikliğe ters olan bu anlayış geri çekilmelidir ve bir an önce medeni hukuka
bağlı olarak var olan evlenme anlayışı devam ettirilmelidir. 
Saygılar sunuyorum. (HDP sıralarından alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
22’nci maddesinde yer alan “üzerinden” ibaresinin “veri tabanından” şeklinde
değiştirilmesini arz ve teklif ederiz. 
 Baki Şimşek Zihni
Açba Arzu Erdem
 Mersin Sakarya İstanbul
 Kamil Aydın Mehmet
Erdoğan Mustafa Mit
 Erzurum Muğla Ankara
 Zühal Topcu
 Ankara
BAŞKAN – Komisyon önergeye katılıyor mu?
İÇİŞLERİ KOMİSYONU SÖZCÜSÜ MUSTAFA ŞÜKRÜ NAZLI
(Kütahya) – Katılamıyoruz Sayın Başkan. 
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkan, katılamıyoruz.
BAŞKAN – Önerge üzerinde söz isteyen İstanbul
Milletvekili Arzu Erdem.
Buyurun Sayın Erdem. (MHP sıralarından alkışlar) 
ARZU ERDEM (İstanbul) – Teşekkür ederim.
Sayın Başkan, değerli milletvekilleri;
Nüfus Hizmetleri Kanunu ile Bazı Kanunlarda Değişiklik Yapılmasına Dair
Tasarı’nın 22’nci maddesi üzerinde Milliyetçi Hareket Partisi Grubum adına söz
almış bulunmaktayım. Genel Kurulu, ekranları başında bizleri izleyenleri ve
basın mensuplarımızı saygıyla selamlıyorum.
İçişleri Bakanımız hazır buradayken
kendisine bir soru yöneltmek istiyorum ve cevabını alabilirsem çok memnun
olacağımı da ifade etmek istiyorum, eminim ki hassasiyet gösterecektir.
Bingöl’ün bir korucu köyünde -ben gidip gördüğüm için hakikaten çok
önemsediğimi de buradan vurgulamak istiyorum- liderimizin de talimatıyla
yaptığımız çalışmalarda gördük ki -Elmalı köyünden bahsediyorum Sayın Bakan-
merkeze bağlı Elmalı köyünün okulu harabe hâlde. Oraya gidip ziyaretimi
yaptığımda çok hanım geldi,
çocuklarıyla birlikte, bir tanesi bana dedi ki: “Sen iki sene önce geldin, bana
söz verdin, tekrar nasıl geliyorsun buraya?” Hâlbuki o giden ben değildim,
muhtemelen iktidar partisinden bir hanım milletvekili gidip “Okulunuzu
yapacağız.” dedi. “Biz kış aylarında çocuklarımızı gönderemiyoruz. Lütfen,
bunun giderilmesi için bari sizler -devletin partisisiniz, Milliyetçi Hareket
Partisi- bu sorunu giderin.” diye benden istekte bulundular. Buradan, kürsüden
dile getirdim ama sizin hassasiyetinize inandığım için bu konuyu tekrar gündeme
taşımış olayım. Bu konuyla ilgili bir de sağlık ocağında hemşire bulunmadığını
özellikle vurguladılar. Bunun çalışmasının yapılması gerektiğini söyleyeyim. 
Özellikle böyle korucu köylerimizin,
milliyetçilerimizin ağırlıklı olduğu, devletin yanında olan köylerin aslında
daha da fazla sahip çıkılmak suretiyle desteklenmesi gerektiğini buradan
söylemem gerekiyor. Çok zor koşullarda yaşıyorlar, çok zor koşullarda günü
geçiriyorlar. Akşam korucu eşini göreve gönderdiğinde -ki gönüllü bir görevdir
o aslında- hakikaten ertesi gün eve gelir mi gelmez mi diye o endişeyle hiç
uyumayan kadınlar var, onları gördüm. 
Güvenlik korucularımızla ilgili bir çok düzenleme
yapılmasına rağmen, kalıcı çözümler yerine geçici tedbirler uygulanmıştır
aslında. Korucularımız kalıcı çözümler beklemekteler. Bu çözümlerin de kalıcı
olması için aslında bir korucu kanununun çıkarılması gerekiyor. Normal koşullarda
442 sayılı Kanun kapsamında çalıştırılıyor korucularımız ama bir korucu kanunu
çıkarılırsa çok daha sağlıklı sonuçlar elde edilebilir diye düşünüyorum.
Ortalama 8 nüfusa sahip korucularımızın maaşı 1.510 Türk lirasıdır. Gece
gündüz, kar kış demeden çok zor koşullarda, çok zor bölgelerde görev yapan bu
korucularımız çıplak bedenlerini vatanın müdafaası için ortaya koyan insanlar.
Gerçekten bu ücret karşısında ezilmekteler ve çocuklarının önemli ihtiyaçlarını
da görememekteler. Bu anlamda, maaşlarının en azında en düşük devlet maaşına
endekslenmesi gerektiğini dikkate almamız gerekiyor. Hepimizi burada hem
milletimizin vebaliyle hem de bunları görüp bunları dile getirmemenin vebaliyle
oturuyoruz. Bu anlamda, Milliyetçi Hareket Partisi olarak milletimizin bu
sorunlarını tespit etmek, sizlerle paylaşmak, bunlara kalıcı çözümler üretmek
adına da hareket etmek bizim şiarımız ve görevimiz. 
Güvenlik korucularımız kısa bir süre önce 4/A
kapsamında sosyal güvenceye alınmışlardır. Burada aslında iyi bir adım atılmıştır
ama “22/5/2003 tarih ve 4857 hükümleri uygulanmaz.” denmiştir. Bu handikapla
beraber bir adaletsizlik oluşmuştur yani emekli olan korucumuz hem toplu
ikramiye alamamaktadır hem ailesi de yardımdan istifade edememektedir. Ayrıca
4/A kapsamına alınan korucularımızın eğitimdeki çocuklarına verilen eğitim
yardımı kesilmiştir, engelli çocuklarının da yardımları kesilmiştir; bunu da
çok iyi düşünmek gerekiyor. Bir şeyi yaparken diğer şeyi yıkmak elbette ki amaç
değildir belki ama neyin ortaya çıktığını da iyi tahlil etmek gerekiyor.
Korucularımızın üniversitede okuyan çocuklarının aldıkları öğrenim bursu
yerine, geri ödemesiz Başbakanlık bursunun verilmesi aslında daha uygundur.
Çünkü çoğunun maddi yeterliliği olmadığı için bu insanların borçları birikmiştir
ve bu çocuklar burslarını da geri ödeyemedikleri için, borçları olduğu için
bunun altında da ezilmektedirler. Hepsi “Devlete karşı zaten gelmeyiz, hiçbir
şekilde biz bir isyanda bulunmayız.” diyorlar ama bunları bizim görüp, tespit
edip bununla ilgili gereğini yapmamız gerekiyor. 
Bir de devlet övünç madalyası var. Bildiğiniz üzere,
askerimize, polisimize, ve diğer kamu görevlilerinden şehit ve gazi olanlara
verilen bir madalyadır bu; mirasçılarına özellikle veriliyor. Orada ben şunu
gördüm: Yine, korucularımıza bu madalya verilmediği için mirasçılarının önemli
bir bölümü “Biz sadece madalyayı alsak, şuraya assak bizim için övünç olacak.”
demektedirler. Bunu da Sayın Bakanımıza ve yüce Meclisimize ulaştırmış olayım.
Saygılar sunuyorum. (MHP sıralarından alkışlar) 
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
22’nci maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir. 
23’üncü madde üzerinde üç adet önerge vardır, okutup
işleme alacağım ve oylarınıza sunacağım.
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
23’üncü maddesinin (1)’inci fıkrasının sonuna aşağıdaki cümlenin eklenmesini
arz ve teklif ederiz.
 Baki Şimşek Zihni
Açba Mustafa Mit
 Mersin Sakarya Ankara
 Kamil Aydın Mehmet
Erdoğan Zühal Topcu
 Erzurum Muğla Ankara
 Deniz
Depboylu
 Aydın
“Bakanlar Kurulu bu tutarı on katına kadar artırmaya,
yarısına kadar indirmeye yetkilidir.”
BAŞKAN – Komisyon önergeye katılıyor mu?
İÇİŞLERİ KOMİSYONU SÖZCÜSÜ MUSTAFA ŞÜKRÜ NAZLI
(Kütahya) – Katılamıyoruz Sayın Başkanım.
BAŞKAN – Hükûmet? 
İÇİŞLERİ BAKANI SÜLEYMAN SOYLU (Trabzon) – Sayın
Başkan, katılamıyoruz. 
BAŞKAN- Önerge üzerinde söz isteyen, Aydın Milletvekili
Deniz Depboylu. 
Buyurun Sayın Depboylu. (MHP sıralarından alkışlar) 
DENİZ DEPBOYLU (Aydın) – Sayın Başkan, değerli
milletvekilleri; 497 sıra sayılı Kanun Tasarısı’nın 23’üncü maddesinde vermiş
olduğumuz önerge üzerinde Milliyetçi Hareket Partisi Grubu adına söz almış
bulunmaktayım. Gazi Meclisimizi ve yüce Türk milletini saygıyla selamlıyorum. 
Değerli milletvekilleri, üzerinde görüştüğümüz kanuna
göre nüfusun tanımlanması, kayıt altına alınması, üzerinde yapılacak
düzenlemelerle birlikte elbette önem arz etmektedir. Ancak, nüfusun kayıt
altına alınması kadar, nüfusun sağlığının, güvenliğinin korunmasının
sağlanmasıyla ilgili de yapılacak olan çalışmalar bilhassa belki de kayıt
altına alınmasından çok daha değerlidir.
Devlet, her vatandaşın güvenliğini sağlamakla
yükümlüdür. Çocuklarımız ve gençlerimiz bunların başında gelir. Ancak,
malumunuz ki bugün bir araştırma önergemiz gündeme geldi ve maalesef
reddedildi; uyuşturucu madde, özellikle sentetik uyuşturucu maddelerle
ilgiliydi. Bu noktada baktığımızda, çocuklarımızın ve gençlerimizin, aynı
zamanda yetişkinlerin ne kadar risk altında olduğunu, sağlığının tehlikede
olduğunu da kabul etmek tabii ki mümkün, mümkünü bir kenara bırakalım göz ardı
etmek mümkün değil.
Biz daha önceden uyuşturucu maddeleri kokain, eroin,
esrar, LSD olarak tanımlarken son zamanlarda özellikle piyasaya sürülen ve
çocuklara yönelik olarak çıkarılan bonzai ve arkasından tekrar piyasaya
sürülen, bugün Türkiye’ye de geldiğini gördüğümüz “flakka” adında
uyuşturucularla tanışmış bulunmaktayız. Özellikle bu flakka çok daha farklı bir
uyuşturucu türü çünkü etki mekanizması çok farklı, insanı bir zombiye
dönüştürüyor; daha doğrusu insana halüsinasyonlar göstererek ve nihayetinde
ağır paranoyaya sürükleyerek çıldırtacak düzeyde saldırganlaştırmaya yönelik
bir uyuşturucu madde.
Bu maddeleri kullananlar da genellikle “Bir iki kez
kullanır, denerim.” diye düşünüyor ama bir iki kez kullanmak bağımlılığın ilk
adımı, maalesef, arkadan, hiç fark etmeden bağımlı hâle geliyorlar. Ne yazık ki
özellikle sentetik uyuşturucularda birkaç kez kullanımın sonucu kesinlikle ölüm
oluyor. 
Ben daha önceden kürsüden de dile getirdiğim gibi
psikoterapi eğitimleri aldım ve bu psikoterapi eğitimlerinin içerisinde
bağımlılık terapileri de mevcuttu. Daha önceden bağımlılık terapileri üzerinde
yoğun bir çalışma yapmadım ama size burada bilgi verecek düzeyde bir eğitime
sahibim. Bağımlılığın evreleri var. Bu bağımlılık evreleri herkes için geçerli
olmasa da -şimdi, içinizde belki sigara kullanıp da sigarayı bırakmayı denemiş
olanlar vardır, bu yaklaşımda olup bırakmayı deneyenler belki çok daha iyi
anlayacaktır- belli evrelerden geçer. Önce, bir hazırlık evresi vardır,
bağımlılığa başlarsınız, ilk madde kullanımı; arkasından, madde kullanmayı
sürdürme, ilerleme; bırakma evresi, bıraktığınızı düşünürken tekrar madde
kullanımını düşünme -biz buna “prolapse” diyoruz- tekrar madde kullanıma
başlama “lapse” ve sürdürme “relapse” dediğimiz dönemler. Bunlar bir döngüdür.
Yani, bağımlılık terapisi başladıktan sonra bağımlı bir kişiyi o maddeden
kurtarmak, temizlemek, bir daha başlamasını engellemek çok maliyetlidir, çok
zaman alır, gerçekten de çok zordur ve bunu da açıkça söylemek gerekir ki
birçok kez de başarısızlıkla sonuçlanabilecek bir terapi türüdür. 
Madde kullanmaya yol açan etkenler de o kadar fazla ki
kişinin kendi özelliklerinden tutun, ailesi, arkadaşı, çevresi, bağlı olduğu
kültürel sosyolojik yapı, bunların hepsi önemli; çok ayrıntılı ele alınması
gerekir. Şimdi, İçişleri Bakanlığı Emniyet Müdürlüğünün yaptığı araştırmaya
göre bakıyoruz, uyuşturucu kullananların yüzde 64,81’i ilkokul mezunu, 49,31’i
işsiz, 31,93’ünün de düzenli bir işi yok, yine ne yazık ki yüzde 2,26’sı da
öğrenci. E, bu durumda bizim çok ciddi adımlar atmamız gerekiyor. Gerçekten de
reddedilmiş olsa bile bunun tekrar gündeme getirilip kabul edileceğine inancım
yüksek. Bununla ilgili bir araştırma komisyonu kurmak gerçekten çok önemli ama
yeterli değil. Geçen hafta bizim kanun teklifimiz geldi daimî çocuk hakları
komisyonu kurulmasına yönelik. Ben biliyorum ki buradaki siyasi partilerin
tamamının kanun teklifi var, araştırma komisyonlarının önerileri tamamen bu
yolda; peki, neden bu komisyonu kuramıyoruz ben hâlâ anlamış değilim. Bu
komisyonu kurduktan sonra çocuklarımızı, gençlerimizi korumak için alt
komisyonlarda yapabileceğimiz çalışmalar çok nitelikli, değerli ve çeşitli. 
Bunu bir kez daha sizlere hatırlatıyor, yüce
Meclisinizi saygıyla selamlıyorum. (MHP sıralarından alkışlar) 
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 497 sıra sayılı Tasarı’nın 23’üncü
maddesiyle düzenlenen 5490 sayılı Kanun’un 65’inci maddesinin (1)’inci
fıkrasının ikinci cümlesinde yer alan “müştereken” ibaresinin “müşterek olarak”
şeklinde değiştirilmesini arz ve teklif ederiz.
 Kemal Zeybek Candan
Yüceer Burcu Köksal
 Samsun Tekirdağ Afyonkarahisar
 Nihat Yeşil Hayati
Tekin Murat Bakan
 Ankara Samsun İzmir
 Gürsel Erol
 Tunceli
BAŞKAN – Komisyon önergeye katılıyor mu?
İÇİŞLERİ KOMİSYONU SÖZCÜSÜ MUSTAFA ŞÜKRÜ NAZLI
(Kütahya) – Katılamıyoruz Sayın Başkanım.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkanım, katılamıyoruz.
BAŞKAN – Önerge üzerinde söz isteyen Tekirdağ Milletvekili
Candan Yüceer. 
Buyurun. (CHP sıralarından alkışlar) 
CANDAN YÜCEER (Tekirdağ) – Sayın Başkan, değerli
milletvekilleri; cumhuriyetin kuruluşunun 94’üncü yılını kutlayacağımız bu
günlerde cumhuriyetimizin, eşit yurttaşlığın, çağdaşlığın kilit taşı olan
laikliğe bir saldırıyla daha karşı karşıyayız. Alışıldığı üzere, AKP, yine
halkımızın dinî duygularını siyasete alet ederek cumhuriyetle bitmeyen bir
hesap içinde olduğunu tekrar gösterdi. Bu sefer şapkadan çıkan, müftülere nikâh
yetkisi. Aslında hepimiz neyin niye yapıldığını çok iyi biliyoruz, bu konuda
herkes bunun farkında. Ama bu, birilerinin yalnızca cumhuriyeti, laikliği
sindirememiş olmasından kaynaklanmıyor, birilerinin kadın haklarıyla da bir
hesabı var. Daha önce “Kadın-erkek eşit değildir, fıtrata aykırıdır.” diyerek
birçok kez, defalarca itiraf edildiği gibi kadının eşitliğini, eşit
yurttaşlığını kabullenemiyorlar; kadının birey olduğunu, kadının bağımsız
olduğunu, kadının istediği gibi giyinebileceğini, dilediği gibi
gezinebileceğini ve hayatının dokunulmaz olduğunu kabullenemiyorlar. Onlar için
kadın, evinin süsü olmanın ötesine geçemeyecek, yalnızca boyun eğdiği sürece
makbul kabul edilecek, ancak belli kalıplar içinde varlığını sürdürdüğü sürece
de hoş görülebilecek ikinci sınıf varlıklar. Kadınlar babalarının,
ağabeylerinin, kocalarının sözünden çıkmayacaklar; kadınların kendi sözü
olmayacak. Kadınları görmek istedikleri statü maalesef bu. Bu yüzden başka pek
çok alanda olduğu gibi, kadınlar için bir koruma kalkanı olan laiklikle, kadınları
eşit gören, eşit bir yaşam vadeden cumhuriyetle bitmeyen bir hesap var. 
Yıllardır siyasetinizi bu kırılma noktaları üzerine
kurguladınız, toplumu bu alanlarda kutuplaştırdınız. Müfredat değişiklikleri,
eğitimde yapılanlar, kadını ikinci sınıf gören söylemler; laikliği ve laik
devlet yönetimini sindirememekle ilişkili tabii ki bu. Amacınız aslında açık,
amacınız Türkiye’yi her alanda Orta Doğululaştırmak. Bu, dış politikada da
böyle, toplum mühendisliğinde de böyle, medyanızda da böyle, çıkarmak istediğiniz
kanunlarda da böyle, Meclis çatısı altında haremlik selamlık düzenlenen iftarda
da böyle. Yüzü Batı’ya dönük olan ülkemizin on beş yılda bütün birikimlerini
heba ettiniz, şimdi de bu düzenlemeyle ülkeyi bir Orta Doğu ülkesi hâline
getirmek istiyorsunuz.
Değerli milletvekilleri, geçtiğimiz haftalarda Genel
Kurulda sordum, Komisyonda da sordum ama bir Allah’ın kulu çıkıp yanıtlamadı,
yine soruyorum: Bugüne kadar bu konuda tek bir sorun, tek bir engel olmamasına
rağmen bu düzenlemeye niçin ihtiyaç duyuldu? Hani, bu soruya bir cevap bulmak
lazım. Evlendirme memuru mu kalmadı, muhtar mı kalmadı da bu düzenlemeye
ihtiyaç duyuldu? Yoksa bir açıkta kalan mı oldu, evlenemedi, kuyrukta kalan mı
oldu? Bu düzenlemeye niçin gerek görüldü? 
Bakın, Sayın Bakan diyor ki: “Bu düzenlemeyle çocuk
yaştaki evlilikler engellenmiş olacak, önlenmiş olacak.” Allah aşkına, kendisi
inanıyor mu buna? O, çocuk yaştaki evlilikler nasıl gerçekleştirildi? Onların
nikâhını kıyan, onları evlendiren din görevlileri değil mi? O din görevlilerini
denetlemeyen, buna göz yuman müftülükler değil mi? Şimdi yaptığınız, imamların
yasak bir fiili gerçekleştirmesine göz yuman müftülere bu yetkinin verilmesi.
Diyanet İşleri Başkanlığına bağlı olarak çalışan müftülerin medeni hukuku
ilgilendiren alanda ne işi var Allah aşkına? Her alanı dinsel referanslara göre
düzenleme isteğinizin başka bir tezahürü bu. Yalana, talana, israfa, kul hakkı
yemeye gelince bunları dinin yasakladığını aklına getirmeyenler, söz konusu
kadın olunca, eşitlik olunca, söz konusu nikâh olunca birden din âlimi
kesiliyorlar. 
Kadınlar haftalardır sokakta hem Medenî Kanun’la hem de
cumhuriyetle edindiği hakların kaybı olmasın diye, Orta Doğu toplumları gibi
olmayalım diye. Bakın, Suudi Arabistan’daki kadınlar daha yeni kendi başlarına
araba kullanma hakkını elde ettiler. Bu, size bir şey anlatmalı, bunu görmeniz
gerekiyor çünkü bu kara taassubun gölgesinde yaşamanın ne sonuçlar
doğurabileceğini görmemiz lazım. Şunu söylemek lazım: Ne yaparsanız yapın, ne
olursa olsun bu kuşatmayı kadınlar kıracaktır diyorum, hepinize sevgilerimi
sunuyorum. (CHP sıralarından alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
23’üncü maddesinde yer alan “sorgu veya dönen kayıt” ibaresinin “sorgu ve dönen
kayıt” şeklinde değiştirilmesini arz ve teklif ederiz. 
 Ziya Pir Hüda
Kaya Mahmut Celadet Gaydalı
 Diyarbakır İstanbul Bitlis
 Mehmet Ali Aslan Mehmet
Emin Adıyaman Ertuğrul Kürkcü
 Batman Iğdır İzmir
BAŞKAN – Komisyon önergeye katılıyor mu?
İÇİŞLERİ KOMİSYONU SÖZCÜSÜ MUSTAFA ŞÜKRÜ NAZLI
(Kütahya) – Katılamıyoruz Sayın Başkan.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkan, katılamıyoruz.
BAŞKAN – Önerge üzerinde söz isteyen, İzmir Ertuğrul
Kürkcü.
Buyurun Sayın Kürkcü. (HDP sıralarından alkışlar) 
ERTUĞRUL KÜRKCÜ (İzmir) – Sayın Başkan, sevgili
arkadaşlar; hepiniz biliyorsunuz, bu tartışma aslında sadece bir tek madde için
yapıldı, geri kalanlar teferruat yani bu tartışmanın özü bakımından bir
karşılığı yok. İçişleri Bakanlığı elde olan çeşitli ihtiyaçlar dolayısıyla
torbaya onları da koymuş, olsa da olur, olmasa da olur. Dolayısıyla, madde üzerinde
o kadar duracak değilim. Ancak bu tartışmalar sırasında ortaya çıkan kimi
meseleleri de ister istemez görmek, karşılamak zorundayız. Özellikle, 6’ncı
maddeyle ilgili tartışma sırasında din, din adamları, din adamlarının nikâh
kıyması meselesi öylesine gündemleşti ki burada şunları duyar olduk: “Din
adamına laf söyleniyor. Din adamı eleştiriliyor. Eleştirilir mi, eleştirilmez
mi?” E, şunları da işitiyoruz: “Vallahi eleştirmedik, ya eleştirdiysek ne
olalım.”
Şimdi, İslamiyet’te din adamlığı diye bir şey var mı
sevgili arkadaşlar? Hani, biz, evet, sizin gibi her gün camiye giden Müslüman
değiliz ama Müslüman anne-babanın çocuğuyuz. İslamiyet’te din adamlığı diye bir
şey yok.
İkincisi: İslamiyet’te dinî vecibelerin cemaat
tarafından yerine getirilmesi için önderlik edenler cemaatin içinden herhangi
birisi olur ve bunun için para almazlar, devlet adamı devletten para alır.
Dolayısıyla, Diyanet İşlerinin memurları devlet memurudurlar, devletin
hizmetini görürler; mevzu bundan ibarettir. Devlet işini gören herkesi
eleştiririz arkadaşlar. Cumhurbaşkanını eleştiriyoruz; müftüyü, imamı, vaizi,
mezarcıyı mı eleştiremeyeceğiz, nereden çıkıyor bunlar? O yüzden, burada
“eleştiriden muaflık” diye bir şeyle önce Diyaneti dokunulmaz kılmak, ondan
sonra Diyanetin işlemlerini dokunulmaz kılmak, kendini Diyanetle bağlayarak
kendini eleştirilmez kılmak, böylelikle hegemonyayı yeniden üretmek; o kadar
ucuz değil, biz bunları kabul etmiyoruz. Din adamlarını da, herkesi de
eleştiririz. Devletin hizmetini gören yani toplumun hizmetini gören herkes
eleştirilmesi gerektiği kadar eleştirilir ve onlara ne bir kutsallık ne de
başka bir şey izafe edilebilir. Bu manada, Diyanet İşleri başkanları da
böyledir. Öyle olmasa “Hizmetini beğenmedik.” diye şutlanıp işten
çıkartılmazlardı, öyle olmasaydı şu ya da bu şekilde devletin maaşına muhtaç
olmazlardı. Din hizmeti böyle olmaz. O yüzden, bizi bunlarla korkutmaya
çalışmayın.
Ben yine de maddenin içinden bir hususa değinmek
isterdim. Eğer hakikaten nüfus işleriyle ilgili kanunda bir önemli değişiklik
yapılacak olsaydı, mesela benim mutlaka ihtiyaç olduğunu gördüğüm fakat kanunun
bizzat gerçekleşmesini engellediği bir hususa dikkat çekmek isterim. Kanun’un
44’üncü maddesi Türkiye Cumhuriyeti yurttaşlarının soyağaçlarını elde
etmelerini engellemektedir. Üst soy ve alt soy dışında, yani anne ve babaları
ile çoluk çocukları dışında hiç kimseyle ilgili olarak nüfus müdürlükleri
insanlara kendi soyları, soyağaçları konusunda hiçbir bilgi vermez, bunu da
Danıştayın bir kararına dayandırır.
Şimdi, böyle bir şey düşünebilir misiniz? Siz bu
ülkede, bu toplumda, bu topraklarda yaşıyorsunuz, binlerce yıldır yaşıyorsunuz.
Bunun kaydı kuydu devlet tarafından tutulmuş fakat siz “Benim büyükbabamın
büyükbabası kim ve onun çocukları kim? Büyükannem kim? Büyükbabamın büyükbabası
kiminle evlendi de oradan büyükbabam doğdu?” diye sorduğunuz zaman İçişleri
Bakanlığı “Yasak, bu konuda bilgi edinemezsin.” diyor.
Ben tahmin ediyorum ki, bu, kişilerin özel hayatının
gizliliğiyle hiçbir ilgisi olmayan, esasen soya ve etnisiteye ve inanca göre
kurulmuş bir ulus tanımını gerçek bilgilerin çeliyor olmasıyla ilgilidir. Eğer
beş kuşak geriye gittiğimizde herhangi birimizin soyunda bir Ermeni’nin, bir
Rum’un, bir gayrimüslimin ya da herhangi bir biçimde İslamiyet ya da Türklükle
alakası olmayan bir Anadolu insanının izi çıkmazsa ben de hiçbir şey
bilmiyorum. Zaten bütün genetik araştırmalar da bunun böyle olmadığını
doğruluyor. O yüzden, bu kadar çok soydan, ecdattan söz edip, yurttaşları
ecdadının bilgisinden yoksun etmek ancak soya, etnisiteye ve inanca bağlı bir
ulus tanımının sonucu olabilir. Ama hakikat bu tanımla çelişiyorsa o zaman
hakikate uymak, tanımı değiştirmek evladır.
Teşekkür ederim. (HDP sıralarından alkışlar)
BAŞKAN – Önergeyi oylarınıza sunuyorum: Kabul
edenler... Kabul etmeyenler... Kabul edilmemiştir.
23’üncü maddeyi oylarınıza sunuyorum: Kabul edenler...
Kabul etmeyenler... Kabul edilmiştir. 
24’üncü madde üzerinde iki adet önerge vardır, okutup
işleme alıyor ve oylarınıza sunuyorum.
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
24’üncü maddesinde yer alan 
“d) Bu Kanunun 15 inci maddesinde belirtilen sağlık
personeline ve 31 inci maddesinde belirtilen Cumhuriyet savcılıklarına”
ibaresinin
“d) Bu Kanunun 15 inci maddesinde belirtilen sağlık
personeline ile 31 inci maddesinde belirtilen Cumhuriyet savcılıklarına”
şeklinde değiştirilmesini arz ve teklif ederiz.
 Ziya Pir Hüda
Kaya Mehmet Emin Adıyaman
 Diyarbakır İstanbul Iğdır
 Mehmet Ali Aslan Mahmut
Celadet Gaydalı Erol Dora
 Batman Bitlis Mardin
BAŞKAN – Komisyon önergeye katılıyor mu?
İÇİŞLERİ KOMİSYONU SÖZCÜSÜ MUSTAFA ŞÜKRÜ NAZLI
(Kütahya) – Katılamıyoruz Sayın Başkan.
BAŞKAN – Hükûmet? 
İÇİŞLERİ BAKANI SÜLEYMAN SOYLU (Trabzon) – Sayın
Başkan, katılamıyoruz.
BAŞKAN – Önerge üzerinde Mardin Milletvekili Erol Dora
konuşacaktır.
Buyurun Sayın Dora. (HDP sıralarından alkışlar)
EROL DORA (Mardin) – Sayın Başkan, değerli
milletvekilleri; Nüfus Hizmetleri Kanunu ile Bazı Kanunlarda Değişiklik
Yapılmasına Dair Kanun Tasarısı’nın 24’üncü maddesi üzerine söz almış
bulunuyorum. Genel Kurulu saygıyla selamlıyorum.
Değerli milletvekilleri, tasarının bu maddesiyle, 5490
sayılı Nüfus Hizmetleri Kanunu’nun 62’nci maddesinde teknik bir değişikliğe
gidilmesi öngörülmektedir. 
Tabii, daha önce de belirttik, Nüfus Hizmetleri
Kanunu’nda yurttaşlara verilecek kimi hizmetlerin kolaylaştırılmasına dönük
düzenlemelere karşı değiliz. Bununla birlikte, bizim özellikle muhalefet
ettiğimiz nokta, Nüfus Hizmetleri Kanunu’nun kapsamını ve yetki alanını hayli
aşan bir düzenleme olan ve makul bir müzakere süreci işletilmeden Genel Kurul
gündemine getirilen ve tasarının aslında içini de boşaltan müftülüklere nikâh
kıyma yetkisi verilmesine ilişkindir.
Değerli milletvekilleri, farklı teknik düzenlemeler içeren
ve 37 madde barındıran bu yasa tasarısı, sağlıklı bir müzakere süreciyle
Meclisten geçirilebilecek iken, tasarı içerisine konulan müftü nikâhı
meselesiyle, tasarı bir bakıma tek madde etrafında kilitlenmiştir.
Kamuoyu gündeminde müftülüklere nikâh kıyma yetkisi
veren tasarı olarak yer bulan bu düzenleme, Anayasa madde 2’de belirtilen
“Türkiye Cumhuriyeti, demokratik, laik ve sosyal bir hukuk devletidir.”
ilkesinin, Anayasa madde 174/4 maddesiyle koruma altına alınan Medenî Kanun’un
resmî nikâh hükmünün ihlaline yol açacaktır. Yani bu tasarı laiklik ilkesinin
çiğnenmesine yol açacaktır. 
Sayın Başkan, değerli milletvekilleri; bakınız, bu
düzenleme sadece laiklik ilkesi açısından değil, din ve vicdan özgürlüğü
açısından da sorunludur ve düzenlemenin iddia ettiği özgürlük alanı açısından
da faydadan çok zarara sebebiyet verecektir. Sizlere Anayasa’nın 10’uncu
maddesini hatırlatmak isterim: “Herkes, dil, ırk, renk, cinsiyet, siyasî
düşünce, felsefî inanç, din, mezhep ve benzeri sebeplerle ayırım gözetilmeksizin
kanun önünde eşittir.” Buna karşın, tasarıda yer alan, nikâh kıyma yetkisinin
bir din kurumu olan müftülüklerle paylaşılması kanun önündeki bu eşitliği
açıkça bozmaktadır. Kaldı ki Diyanet kurumunun mevcut hâli bile çağdaş,
özgürlükçü laiklik uygulamalarına aykırıyken bu tasarı, Meclise ve topluma
âdeta dayatılan düzenlemeler neticesinde, laiklik ilkesinin içeriğini bir
basamak daha boşaltmaktan başka bir işe yaramayacaktır. 
Değerli milletvekilleri, bu düzenleme toplumda gittikçe
artan ayrışma katmanlarına yeni bir katman ekleyecek, bunun yanı sıra müftü
huzurunda evlenenler/evlenmeyenler ayrımıyla yeni bir ötekileştirme ve yeni bir
mahalle baskısı yaratacaktır. 
Çocuklara cinsel taciz ve tecavüzlerin arttığı, çocuk
gelinlerin ve çocuk annelerin ülkenin en acı gerçekleri arasında yer aldığı bir
zaman diliminde şu an üzerinde görüştüğümüz tasarı son derece suni bir
tartışmadır. Tasarıya eklenen bu düzenleme, halkımızın içerisinde bulunduğu
yoksulluğun ve diğer taraftan her geçen gün bir yenisinin tanığı ya da mağduru
olduğumuz hak ihlallerinin izlenmesini amaçlayan bir düzenlemedir. 
Değerli milletvekilleri, dert kazanında kaynayan bu
ülkede yoksulluk ve gelir adaletsizliği sorunları her geçen gün daha da
büyürken, bu ülkenin geleceği olan çocuklarımız ikide bir değişen sınav sistemi
cenderesine sıkıştırılmışken, kadın cinayetleri orta yerde dururken, çocuk
ölümleri görmezden gelinirken müftülere resmî nikâh yetkisi verilmesi
tartışmasının ülke gündemine sokulmasının iyi niyetli bir girişim olmadığını değerlendirmekteyiz.

Bakınız, iki gün önce Şırnak’ta yine bir madende
işçiler feci biçimde hayatlarını kaybettiler. Yakın zamanda, Soma ve Ermenek
gibi, dünyada eşine zor rastlanacak iki büyük işçi kıyımı yaşamış bir ülkede
bundan ders çıkartılmamış olması acı vericidir. İşçilerin çalışma
güvenliklerine dair esaslı yapısal tedbirleri bir türlü hayata geçirmeyen bir
Hükûmetin, toplumda acil hiçbir sorunu gidermeyecek olan müftü nikâhı
tartışmalarıyla ülkenin gerçek gündemini gözlerden kaçırma girişimini asla doğru
bulmuyoruz. Bu nedenle bu yaklaşımı kabul etmiyoruz. 
Bir kez daha Hükûmetin ülkenin gerçek sorunları
konusuna daha ciddiyetle, evleviyetle dönmesini ve bu konularda çözümler
araması gerektiğini belirtiyor, bu duygu ve düşüncelerle tekrar Genel Kurulu
saygıyla selamlıyorum. (HDP sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Tasarı’nın 24’üncü
maddesiyle düzenlenen 5490 sayılı Kanun’un 68’inci maddesinin üçüncü fıkrasının
(d) bendinde yer alan “belirtilen sağlık personeline” ibaresinin “işaret edilen
sağlık personeline” şeklinde değiştirilmesini arz ve teklif ederiz.
 Gürsel Erol Kemal
Zeybek Murat Bakan
 Tunceli Samsun İzmir
 Burcu Köksal Hayati
Tekin Nihat Yeşil
 Afyonkarahisar Samsun Ankara
BAŞKAN – Komisyon önergeye katılıyor mu?
İÇİŞLERİ KOMİSYONU SÖZCÜSÜ MUSTAFA ŞÜKRÜ NAZLI
(Kütahya) – Katılamıyoruz Sayın Başkan.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkan, katılamıyoruz.
BAŞKAN – Önerge üzerinde söz isteyen Samsun
Milletvekili Kemal Zeybek.
Buyurun Sayın Zeybek. (CHP sıralarından alkışlar)
KEMAL ZEYBEK (Samsun) – Sayın Başkan, değerli milletvekili
arkadaşlarım; sizleri saygıyla selamlıyorum. 
Müftülere nikâh kıyma yetkisi veren Nüfus Hizmetleri
Kanunu ile Bazı Kanunlarda Değişiklik Yapılmasına Dair Torba Kanun Tasarısı
üzerinde söz almış bulunuyorum. 
Vatandaşlık hizmetleri doğumdan ölüme kadar sürekli
izlenmeli, gerekli kayıt ve istatistiki verilerle sonuçlarına göre takip
edilmelidir. Vatandaşlarımızın doğumdan ölüme kadar düzgün, rahat bir yaşam
sürdürebilmesi başta Hükûmet olmak üzere hepimizin görevidir.
Nüfus ve Vatandaşlık Hizmetleri Kanunu’nda değişiklik
yaparken vatandaşın hâli nedir, geçimini nasıl sağlıyor? İşsiz insanlarımız iş
bulabiliyor mu? Genç nüfus karamsarlığa düşmüş. Üniversite öğrencileri
yurtların camlarından atlayarak intihar ediyorsa, umutlarını yitiren insanlar
yaşamlarını sonlandırıyorsa bunların bir sebebi olmalıdır.
Nüfus Hizmetleri Kanunu’nda değişiklik yaparken 80
milyonu vatandaş olarak görüyorsunuz, iş ve paylaşım olunca yandaşları
koruyorsunuz. Mevcut iktidarlarınız döneminde dilimize yerleşen önemli
sözcüklerden birisi de "vatandaş” yerine "yandaş” sözcüğü
yerleştirdiniz. İş ve ihaleleri adrese teslim ediyorsunuz. İşe alımlarda
getirdiğiniz mülakat yöntemiyle yandaşın işini kolaylaştırıp vatandaşların
haklarını başkalarına veriyorsunuz.
Buradan 80 milyon insan duysun, Nüfus ve Vatandaşlık
Hizmetleri Kanunu’nda değişiklik yaparken bütün vatandaşlarımıza adil ve eşit
yaklaşılsın. Yazılı sınavlarda üstün başarı gösteren insanların haklarını
mülakatla yok etmeyin. Adam kayırmalarda unutmayın ki hakkını elinden aldığınız
insan da bu ülkenin vatandaşı. 
Her türlü kamu görevini yaparken, vergi verirken,
nüfusumuz 80 milyon, devletin olanakları, sosyal yardımları verirken işe adam
yerleştirmede bakanlıklarda “yandaş-vatandaş” ayrımı yapıyorsunuz. İnsanlarımız
Hükûmetinizden ayrım yapmamasını bekliyor.
Resmî nikâhla beraber, inanç ve kültürel olarak
evlenecek kişiler, bilinen hoca, dede, seyit vesaire din adamlarının önünde iki
kişinin anlaşarak, uzlaşmayı yerine getirerek karşılıklı olarak birbirlerine
söz vermeleridir. Dinsel nikâhlar, insanın ahlaken, vicdanı duygularıyla iki
kişinin bağlılık yeminidir. İnsanın evliliği, dünyada insanların bütünsel
yaşamlarının bir arada yürütülmesidir. Hukuk devletlerinde resmî evlilik
insanın dininden, ırkından bağımsız yurttaş hakkıdır. Resmî evlilikle kadının
anayasal haklarının güvence altına alınması zayıf olanın korunması demektir.
Evlilik bu dünya işi olduğuna göre bu dünyadaki işlerimizi hukuk çerçevesi
içerisinde ele almalıyız. 
Kadının korunması bizim gibi ülkelerde çok önemlidir.
Özellikle dini, yaşamın içinde tutarak toplumumuzda ailede erkek baskısı,
üstünlüğü mevcuttur. Sosyal yaşamda kadının resmî nikâhla anayasal olarak elde
ettiği haklarını korumak zorundayız. 
Cumhuriyetin temel niteliklerinde Türkiye Cumhuriyeti
laik bir hukuk devletidir. Herkes din, mezhep, ırk, renk, siyasi düşünce,
cinsiyet, felsefi inanç ve benzeri sebeplerle ayrım gözetilmeksizin kanun
önünde eşittir. 
Bu çağda erkek üstünlüğü ile Emevi din yönetimi
referanslarını temel alan Diyanet İşleri, ülkemizde Sünni Hanefi inancının
yaşamsal ibadetlerini koruyan bir makamdır. 
Ayrıca, küçük yaşta evlilik ile kadının çalışması ve
giyimine kadar skandal açıklamalar yapan müftülere neden yetki verildiği
zihniyetin geldiği sonuçtur. Müftülere bu yetki verilmemelidir. 
(Mikrofon otomatik cihaz tarafından kapatıldı) 
KEMAL ZEYBEK (Devamla) – Müftülere nikâh kıyma yetkisi
vermekle evlilikler daha güçlü olmayacaktır.
Genel Kurulu saygıyla selamlıyorum. (CHP sıralarından
alkışlar) 
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
24’üncü maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir.
Madde 25’e bağlı ek madde 2 üzerinde iki adet önerge
vardır, okutup işleme alacağım ve oylarınıza sunacağım.
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
25’inci maddesine bağlı ek madde 2’nin tasarı metninden çıkarılmasını arz ve
teklif ederiz.
 Hüda Kaya  Ziya
Pir  Mehmet Emin Adıyaman
 İstanbul  Diyarbakır Iğdır
 Mahmut Celadet Gaydalı Mehmet
Ali Aslan Dilek Öcalan
 Bitlis Batman Şanlıurfa
BAŞKAN – Komisyon önergeye katılıyor mu?
İÇİŞLERİ KOMİSYONU SÖZCÜSÜ MUSTAFA ŞÜKRÜ NAZLI
(Kütahya) – Katılamıyoruz Sayın Başkan. 
BAŞKAN – Hükûmet önergeye katılıyor mu?
İÇİŞLERİ BAKANI SÜLEYMAN SOYLU (Trabzon) –
Katılamıyoruz Sayın Başkan.
BAŞKAN – Önerge üzerinde Şanlıurfa Milletvekili Dilek
Öcalan konuşacaktır.
Buyurun. 
DİLEK ÖCALAN (Şanlıurfa) – Sayın
Başkan, değerli milletvekilleri; maddeyle boşandıktan sonra eşinin soyadını
kullanmaya devam eden kadınların kendi soyadlarını alması ve evliyken eşinin
soyadıyla birlikte kendi soyadını kullanan kadınların yalnızca eşlerinin
soyadını kullanma talepleri bir dilekçe yazmak kadar kolay kılınırken, bunun
gerekçesi olarak da mahkemelerin iş yükünün azaltılması ve vatandaş
memnuniyetinin arttırılması ifade ediliyorken neden kadınlar evlenirken kendi
soyadlarını muhafaza etmek için hâlâ mahkemeye gitmeli. Soyadı işlemlerinde
yapılacak kolaylık bile yine kadın erkek eşitsizliğine dayanmaktadır. Bu madde
de diğer maddelerde belirtildiği üzere kadınların lehine olacak şekilde
düzenlenmelidir. 
Değerli milletvekilleri, geçtiğimiz yıllarda kürtajı
yasaklamaya çalışan, istismarcıların istismar ettikleri çocuklarla evlenmeleri
hâlinde serbest kalmalarını sağlayacak yasa tasarısı hazırlayan, kadınların
gece mesai saatlerini artıran Hükûmet şimdi ise bu yasa tasarısını
kanunlaştırmaya çalışmaktadır. Kadına yönelik her türlü şiddetin her geçen gün
katbekat artmasına karşın, Hükûmet tarafından kadına yönelik katliamların ve
erkek şiddetinin önlenmesi ve ortadan kaldırılmasına dönük politikalar
üretilmemektedir. Aksine bugün de tecrübe ettiğimiz üzere çıkarılan ve
çıkarılmak istenen yasalarla toplumda kadına yönelik şiddet ve ayrımcılık
artmaktadır. Kadınların evde, sokakta, iş yerlerinde yaşam alanları daraltılmak
istenmektedir. 
Değerli milletvekilleri, kadına yönelik şiddet ve kadın
katliamlarına ilişkin bugüne kadar Hükûmete defaatle sorduğumuz sorular
yanıtsız kalmış, konuya ilişkin Meclis araştırma önergelerimiz ise iktidarın oy
çokluğuyla kabul edilmemiştir. Bir Hükûmet politikası olarak yok sayılmaya,
üstü örtülmeye çalışılmıştır. Buna karşılık hayatlarımıza dair bu kadar önemli
bir konuyu gündeme getirmekten dün olduğu gibi bugün de geri durmayacağız. Bu
bağlamda kadına yönelik her türlü şiddet ve kadın cinayetlerini tekrardan
gündemlerimize getirmeye devam edeceğiz. 
Yerel ve ulusal medyada çıkan haberlerden derlenerek
hazırlanan ve sivil toplum örgütlerince takip edilen kadın cinayetlerine
yönelik veri çalışmalarına göre 2017’nin ilk dokuz ayında erkeklerin 211 kadın
ve kız çocuğunu öldürdüğü, 64 kadına tecavüz ettiği, 190 kadını taciz ettiği,
258 kız çocuğuna cinsel istismarda bulunduğu, 306 kadına şiddet uyguladığı
belirtilmiştir. Yine sadece eylül ayında erkekler tarafından 37 kadının
öldürüldüğü ve 33 çocuğun istismara uğradığı, 24 kadına cinsel şiddet
uygulandığı edinilen bilgiler arasındadır. Bu verilerin bakanlıklar ve bağlı
kurumlar tarafından kaydı tutularak kamuoyuyla paylaşılmış veriler olmadığını
da hatırlatmakta yarar görüyorum. Ne var ki imzacısı olunan İstanbul Sözleşmesi
Türkiye'yi veri toplamakla da yükümlü tutmaktadır.
Değerli milletvekilleri, siyasetçilerin ve kamu
görevlilerinin cinsiyetçi ve ayrımcı söylemleri, kadınları değersizleştiren,
erkekliği yücelten kavramlar ve ifadeler AKP döneminde katmerlenerek
yaygınlaşmıştır. Hukuken uygulanan iyi hâl indirimi, kararların
caydırıcılığının olmaması, kadın katliamlarının meşrulaştırılmasına ve artarak
devam etmesine hizmet etmekten başka bir işe yaramamıştır. Son dönemde kadına
yönelik şiddeti körükleyen açıklamaların yapılması, gerici uygulamaların
getirilmeye çalışılması kadın cinayetlerini artırdığı gibi, bu cinayetlerde de
her geçen gün başka bir vahşetle karşı karşıya kalınmaktadır. 
Değerli milletvekilleri, bilindiği üzere, Hükûmet yakın
zamanda kadın katliamlarını ve kadına yönelik şiddeti durdurmak yerine Mecliste
boşanmaları önlemek için komisyon kurmuş ve bu komisyon, kadınların haklarını
tehdit eden bir rapor hazırlamıştır. Türkiye'de ciddi boyutlara ulaşmış kadın
cinayetlerini araştırmak ve önlemek yerine boşanmaları araştırmayı tercih
etmeyi bile kadına yönelik politikaların oluşturulmasındaki erkek egemen bakış
açısının en samimi, en somut göstergeleri arasında söyleyebiliriz. Bu temelde
kanunlaştırılmaya çalışılan ve bu uygulamaların bir an evvel topluma hizmet
eden, kadınlara, kadın kazanımlarına karşı saldırılara son verilmesine…
(Mikrofon otomatik cihaz tarafından kapatıldı) 
DİLEK ÖCALAN (Devamla) – …dönük adımlar olarak
iyileştirilmesi, partimiz adına da ve tüm kadın kurumları, kadın kuruluşları
adına da söylemimizdir. 
Bu çerçevede herkesi saygıyla selamlıyorum. (HDP
sıralarından alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Tasarı’nın 25’inci
maddesiyle düzenlenen 5490 sayılı Kanun’a eklenen Ek Madde 2’nin birinci
fıkrasının metinden çıkarılmasını arz ve teklif ederiz.
 Gürsel Erol Kemal
Zeybek Hayati Tekin
 Tunceli Samsun Samsun
 Nihat Yeşil Kazım
Arslan Murat Bakan
 Ankara Denizli İzmir
 Burcu Köksal
 Afyonkarahisar
BAŞKAN – Komisyon önergeye katılıyor mu? 
İÇİŞLERİ KOMİSYONU SÖZCÜSÜ MUSTAFA ŞÜKRÜ NAZLI
(Kütahya) – Katılamıyoruz Sayın Başkan. 
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkanım, katılamıyoruz.
BAŞKAN – Önerge üzerinde söz isteyen Denizli
Milletvekili Kazım Arslan.
Buyurun Sayın Arslan. (CHP sıralarından alkışlar) 
KAZIM ARSLAN (Denizli) – Sayın Başkan, değerli
milletvekilleri; öncelikle hepinizi sevgiyle, saygıyla selamlıyorum.
497 sıra sayılı Nüfus Hizmetleri Kanunu ile Bazı
Kanunlarda Değişiklik Yapılmasına Dair Kanun Tasarısı’nın 25’inci maddesine
bağlı ek 2’nci maddesinde vermiş olduğumuz önerge üzerinde Cumhuriyet Halk
Partisi adına söz almış bulunmaktayım.
Değerli arkadaşlarım, özellikle bu düzenlemenin, genel
anlamda değerlendirdiğimizde, çok önemli yenilikler getirdiğini hepimiz biliyoruz
ama bunun yanı sıra, özellikle müftülüklere nikâh yetkisinin verilmesinin
toplumu tedirgin eden, rahatsız eden bir konu olduğunu belirtmek istiyorum. Bu
konuyu dün tartıştık, madde de geçti ama ne olur, bu konunun tekrar
değerlendirilmesinde ve özellikle bu maddenin hem Anayasa’mıza hem de Medenî
Kanun’umuza aykırı olması sebebiyle her an için Anayasa Mahkemesince iptal
edilebileceğini düşünmenizde fayda var diye belirtmek istiyorum. 
Değerli arkadaşlarım, şimdi, bu ek madde, dış
temsilciliklerimizde nüfus memurlarının görevlendirilmesiyle ilgili bir
değişiklik öneriyor, elbette ki olumlu çünkü esas olan, dış
temsilciliklerimizde, orada çalışan yabancı vatandaşlarımızın nüfusla ilgili
işlemlerinin yürütülmesi, aynı zamanda evlilik işlemlerinin de hızlandırılması
açısından böyle bir düzenlemenin çok faydalı olduğunu düşünüyorum. Ancak bu
düzenlemenin bir eksik yanı var yani gerekirse orada sicil altına, kayıt altına
alınabilir demek kayıtlar arasındaki uyumsuzluğu ve merkezî kayıt sistemini
altüst edecek böyle bir düzenlemenin kesinlikle yerinde olmadığını belirtmek
istiyorum. O nedenle maddenin bu kısmının çıkartılarak bu değişikliğin
yapılmasında fayda olacağını özellikle belirtmek istiyorum çünkü eğer bu
temsilciliklerimizde -birçok dünya ülkesinde temsilciliklerimiz var- her bir
temsilcilikte açılacak yeni bir kayıt sistemi, merkezî kayıt sistemimizle
yerine göre uyuşmayacak, yerine göre de birçok karışıklıklara sebebiyet
verecektir. 
Şimdi, değerli arkadaşlarım, tabii, madde üzerinde
konuşacak, çok fazla söyleyecek bir sözümüz yok ancak özellikle Sayın Bakandan
son zamanlarda bir göçmen ülkesi durumuna gelen Türkiye’nin hem ekonomik
anlamda hem sosyal anlamda hem de toplumsal anlamda birçok kargaşayı ortaya
çıkaran bu yabancılarla ilgili uygulamakta olduğu vatandaşlığa kabul konusunun
gerçekten çok dikkat edilerek yapılmasının faydalı olacağını düşünüyorum.
Birçok yabancı var, başta Suriyeliler olmak üzere. Bu Suriyelilerin dışında,
Afrika’dan gelenler var, Afganistan’dan gelen var, Irak’tan gelen var, İran’dan
gelen var. Değerli arkadaşlarım, bir Türkiye Cumhuriyeti devleti olarak bu
kadar göçmeni sırtımızda taşımamızın imkânı kesinlikle yoktur. Bunu sadece
ekonomik anlamda değil, sosyal anlamda da, toplumsal anlamda da entegre
etmemizde de çok büyük sıkıntılar yaşayacağımızı belirtmek istiyorum.
Değerli arkadaşlarım, şimdi, özellikle son zamanlarda
polis alımları yapılıyor. Sayın Bakandan ricamız: Bu polis alımlarında siyasi
tercihler yapılmadan yapılmasının çok büyük fayda sağlayacağını ve vatandaşlar
arasında hem eşit hem de adaletli bir uygulamanın yapılması noktasında titizlik
göstermenizi özellikle istirham ediyorum. Sayın Bakan, bu konularda birçok
şikâyet vardır. Ne olur, vatandaşlar arasında ayrım yapmadan polis teşkilatına
alınacak Emniyet mensubu arkadaşlarımız arasında ayrım yapmayınız.
Bir başka sıkıntı da: Özellikle Atatürkçü, cumhuriyetçi
birçok kardeşimiz var, Emniyet mensubu. Bunlar, FETÖ soruşturması sebebiyet
gösterilerek açığa alınmış durumda. Ama bu arkadaşlarımızla ilgili
soruşturmalar maalesef yapılmıyor, öyle bekletiliyor. Peki, suçu varsa? Bir an
önce soruşturmasının yapılıp yargıya teslim edilmesi, hakkında bağımsız
mahkemelerce karar verilmesi gerekirken veyahut da suçluysa tamamen ihraç
edilmesi gerekirken bunların da bekletilmiş olması çok büyük haksızlıklara
neden olmaktadır, bunları da belirtmek istiyorum.
Hepinize tekrar teşekkür ediyorum, saygılar sunuyorum.
(CHP sıralarından alkışlar)
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
Madde 25’e bağlı ek madde 2’yi oylarınıza sunuyorum:
Kabul edenler... Kabul etmeyenler... Madde kabul edilmiştir. 
Birleşime on dakika ara veriyorum. 
Kapanma Saati: 18.57
DÖRDÜNCÜ OTURUM
Açılma Saati: 19.24
BAŞKAN: Başkan Vekili Ahmet AYDIN
KÂTİP ÜYELER: Sema KIRCI (Balıkesir),
Mehmet Necmettin AHRAZOĞLU (Hatay)
-----0-----
BAŞKAN – Türkiye Büyük Millet Meclisinin 11’inci
Birleşiminin Dördüncü Oturumunu açıyorum.
497 sıra sayılı Kanun Tasarısı’nın görüşmelerine devam
ediyoruz.
Komisyon ve Hükûmet yerinde.
Şimdi, madde 25’e bağlı ek madde 3’ün üzerinde aynı
mahiyette olmak üzere iki adet önerge vardır, okutuyorum, birlikte işleme
alıyorum:
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
madde 25’e bağlı ek madde 3’ün kanun tasarısından çıkarılmasını arz ve teklif
ederiz.
 Özgür Özel Kemal
Zeybek Çetin Arık
 Manisa Samsun Kayseri
 Bülent Öz Ahmet
Akın
 Çanakkale Balıkesir
Aynı mahiyetteki diğer önergenin imza sahipleri:
 Filiz Kerestecioğlu Demir Erol
Dora Dilek Öcalan
 İstanbul Mardin Şanlıurfa
 Ertuğrul Kürkcü Erdal
Ataş
 İzmir İstanbul
BAŞKAN - Komisyon aynı mahiyetteki önergelere katılıyor
mu? 
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Katılmıyoruz Sayın Başkanım. 
BAŞKAN – Hükûmet? 
İÇİŞLERİ BAKANI SÜLEYMAN SOYLU (Trabzon) – Sayın Başkan
katılamıyoruz. 
BAŞKAN – Aynı mahiyetteki ilk önerge üzerinde söz
isteyen, İstanbul Milletvekili Filiz Kerestecioğlu. 
Buyurun Sayın Kerestecioğlu. (HDP sıralarından
alkışlar) 
FİLİZ KERESTECİOĞLU DEMİR (İstanbul) – Sayın Başkan,
değerli milletvekilleri; şimdi, burada soyadıyla ilgili maddede, soyadı
değişikliği bu kanunda şöyle açıklanıyor: “Yazılı talepte bulunmak kaydıyla
boşandığı eşinin soyadını kullanmasına izin verilen kadının evlenmeden önceki
soyadını…” Yani, bilmiyorum, erkekler farkındalar mı, kadınlar eşlerinin
soyadını kullanmak zorundalar Türkiye’de. Bu soyadını kullanmanın dışında,
eşinin soyadını aldıktan sonra, eğer boşandığında diyorsa ki “Ben bu soyadıyla
tanındım, ne yapayım, bana kanunlar bu hakkı vermedi ve kocamın soyadıyla
tanındım, o nedenle de ben bu soyadımı kullanmaya devam etmek istiyorum.” Bu
durumda bu kanun değişikliği diyor ki “Sadece yazılı dilekçeyle, beyanla bu
olabilir.” Tamam, bu, iyi bir şey. 
2’nci maddede diyor ki: “Eşinin soyadıyla birlikte
önceki soyadını kullanan kadın da dedi ki: ‘Yok, ben eşimin soyadını kullanmak
istiyorum, vazgeçtim.’ Bunu da yazılı dilekçeyle yapabilir. Yani, bunlar için
dava açmasına gerek yok.” E, peki, kanunları yapan bu erkekler korosu, neden
bizim kendi soyadımızı kullanmamıza izin vermiyor? Ben neden kendi soyadımı
kullanmak için evlendikten sonra dava açmak zorunda kalayım?
Şimdi, Anayasa Mahkemesinin bununla ilgili kararı var?
Anayasa Mahkemesi isim hakkını dış dünyayla iletişim kurma noktasında son
derece önemli bir hak olarak tanımlıyor. Avrupa İnsan Hakları Mahkemesi de
Mayıs 2013’te sadece evlenmeden önceki soyadını taşıma talebiyle başvuran Bahar
Leventoğlu’nu haklı buluyor, Türkiye'nin ayrımcılık yasağını ihlal ettiğine karar
veriyor. Anayasa Mahkemesinin de kararında referans verdiği üzere, AİHM ad ve
soyadı konusunda aldığı kararda soyadının mesleki bağlamı yanı sıra -yani
sadece meslekte tanınmak falan değil, bunun yanı sıra- bireylerin özel ve aile
yaşamında diğer insanlarla sosyal, kültürel ya da diğer türden ilişkiler
kurması için önemli olduğunu, onları dış dünyaya tanıtma fonksiyonunu
üstlendiğini vurguluyor ve AYM aldığı kararda Türkiye'nin taraf olduğu
sözleşmelerden doğan eşlerin evlenirken evlilik sürecinde ve evlilik
sonlandığında kadın ve erkeğin eşit haklarının sağlanması için gerekli tedbir
alma yükümlülüğünü de hatırlatıyor ve bu madde diyor ki -Medenî
Kanun 180’inci maddede aslında farklı bir düzenlemesi var- Anayasa’nın
90’ıncı maddesi uluslararası sözleşmeler yani temel hak ve özgürlüklere ilişkin
milletlerarası anlaşmalar kanunların farklı hükümler içermesi hâlinde
uyuşmazlıklarda üstündür diyor, milletlerarası anlaşmalar öne geçmelidir diyor.
Şimdi şu anda yapabileceğimiz bir değişikliği talep etmemize rağmen bu
değişiklik yine erkekler korosu tarafından reddedilmiş bulunuyor. Yani bu
maddede aslında çok basit bir değişiklik yapabiliriz. Bu bir lüks değil
arkadaşlar, bu bir kimlik. Doğduğunuzdan itibaren sizin bir isim, soyadınız
var. Gerçekten Sayın Ahmet Aydın’a “Ahmet Doğan” diye hitap etmek istiyorum,
Sayın Süleyman Soylu’ya “Süleyman Demir” diye hitap etmek istiyorum. Var mı
böyle bir şey? Nasıl irkilirsiniz, nasıl rahatsız olursunuz, bunu kabul
etmezsiniz. Kadınların niye aynı şekilde bir kimlik hakkı olduğunu, gerçekten
doğduklarından itibaren aldıkları o isim ve soyadını taşıma hakkı olduğunu ve
bunun için çok basit bir değişiklik gerektiğini kabul etmiyorsunuz? Ben kendim
için bunu yapsaydım şu anda mahkeme benimle ilgili “Evet, Kerestecioğlu soyadını
tek başına kullanabilir.” diye karar vermek zorunda. Ama bunu yapmadım, idari
dava açtım; suskunlar, bekliyorlar çünkü ülkenin erkekler korosundan cevap
bekliyorlar, bunun için bir talimat bekliyorlar. Evet, kadınlar bunu
istiyorlar. Bu yasada yaptığınız gibi, kadınları yine duymuyorsunuz.
Saygılar sunuyorum. (HDP sıralarından alkışlar) 
BAŞKAN – Aynı mahiyetteki diğer önerge üzerinde söz
isteyen Çanakkale Milletvekili Bülent Öz.
Buyurun Sayın Öz. (CHP sıralarından alkışlar) 
BÜLENT ÖZ (Çanakkale) – Sayın Başkan, değerli
milletvekilleri; “Galatımeşhûr lügatıfasihten yeğdir.” diye bir söz vardır.
Size galatımeşhûrdan konuşacağım. Gerçekten maşallahınız var. Memleketin tüm
dertlerini çözdünüz, iş nikâhı kıymaya kaldı. Tuzunuz kuru, memleket yansa, ne
zaman sıkışsanız aynı ipe sarılıyorsunuz. Nedir o? İnanç istismarı. Madem
inancımızı bu kadar önemsiyorsunuz, size bazı meseller anlatayım. İslam’da ceza
sistemine ukubât denir. Ukubât ikiye ayrılır: Allah tarafından belirlenen suç
ve cezalara had cezası suçu, cezası ise idareciler tarafından belirlemeye tazîr
denir. Kur'an’da meşhur had cezalarında ayet şöyle der: “Yaptıklarına bir
karşılık ve Allah'tan caydırıcı bir müeyyide olmak üzere hırsız erkek ile
hırsız kadının ellerini kesin. Allah, mutlak güç sahibidir, hüküm ve hikmet
sahibidir.” Maide suresi, ayet 38. Burada, ellerin kesilmesi mecazidir,
“Cezalandırın.” anlamındadır, ellerin kesilmesi değildir. Nikâh nasıl dinî bir
vecibeyse ve nikâhsızlık cezaya tabiyse hırsızlık da çok daha sert bir
yaptırımla cezaya tabi tutulur Kur’an’da. 
Evet, eller dedik. Ben size tanıdığınız bazı eller
göstereceğim. Bu eli tanıdınız mı? Sizin can yoldaşınız, milletin anasına
söven, vergilerini sıfırladığınız, kamu hakkını gasbettirdiğiniz, havuzlar
kurdurduğunuz bir zatımuhterem, evet, Mehmet Cengiz. Gelin, başka bir el daha
göstereyim size. Bu eli tanıdınız mı? Yine, can yoldaşınız, çikolata
kutularıyla rüşvet taşınan bir muhterem. Kim o? Egemen Bağış. Bir el daha
göstereyim size. Ayakkabı kutularında kamu hakkı, yetim hakkı var bu zatın, eli
masum hakkıyla kirlenmiş bir şahıs, evet, hepiniz tanırsınız: Süleyman Arslan.
Reza Zarrab’ın elinin olduğu bir resim bulamadım, keza, hırsızın ustası
ellerini gizlermiş. (CHP sıralarından alkışlar) 
Şimdi, ben siz alın satırı elleri kesin demiyorum,
Kur’an da demiyor. Aslolan eli kesmek değil, cezalandırmaktır. Allah ısrarla
“Cezalandırın." diyor. Siz ne yaptınız? Cezalandırmadınız, aksine paraları
faiziymadınız,n demiyorum, kuran ellerini gizlermiş.
ş lenmiş bir şahıs, evet, hepiniz tanırsınız: Süleyman Arsle iade
ettiniz onlara. Mesele nikâh olunca dini bütünsünüz, mesele hırsızlık olunca
dinimizin vecibelerini unutuyorsunuz. Madem güzel dinimizi bu kadar
önemsiyorsunuz, hırsızı koruyup yoksulu perişan eden, sırtınızda taşıdığınız
vebalin ağırlığını da biliyor olmanız gerekir. Bunca zamandır evlenen insanlar
İslami usule aykırı evlilik yapmadılar. Gittiler imam nikâhı oldular, akabinde
devlette onaylattılar. Nikâhta esas olan beyan ve ilandır. Bugüne kadar kıyılan
hiçbir nikâh inancımızla çelişmez. Kerbelâ’dan sonra İslam dünyası bir fırtına
iklimine döndü, yüzlerce farklı görüş oldu. Ardından, yüzlerce cemaat ve
tarikat doğdu. Her bir cemaat, tarikat kendini gerçek Müslüman sandı. Kimin
gerçek Müslüman olduğuna devletin değil, Allah’ın karar vermesini sağlıyor laik
düzen, tarikatlar ve cemaatler değil. (CHP sıralarından alkışlar) Siz ne
yaptınız? Devleti bir cemaate teslim ettiniz, onlarla nikâh kıydınız ve 15
Temmuzu yarattınız. 
Mesele müftüler değildir, mesele bir içtihadı
devletleştirme niyetinde olmanızdır. Sıkışınca “Batı’da papazlar kıyıyor.” diye
kaçamak yapıyorsunuz. Batı’da papazlar Hazreti İsa’ya yalan hadis isnat ederek
sübyancılığa cevaz vermiyorlar. Doğu’da ise sapkın kimselerin Allah’ın resulü
Peygamber Efendimiz’e her türlü yalan isnatlarla evlilik yaşını reşit olma
sınırının altına çektiği uydurmalar kol geziyor. İşte bu durum, yüzyıllarca
İslam’ı yalan yanlış, kendine göre yorumlayanların yüzünden oldu. Bu gruplar
İslam’ı yalanlarla şekillendirdi. Siz de bu yolda olmayın, İslam’ı bu şekilde
yorumlamayalım. 
Bu konuda mukallitçe Batı’yı taklit etme hevâsıyla ihya
olunmaz. İlla ki İslami ve insani bir iş yapacaksanız Allah’ın emrettiği gibi
hırsızları cezalandırın ve ülkeyi refaha sokun, artık inanç istismarından da
vazgeçin diyorum, hepinize saygılar sunuyorum. (CHP sıralarından alkışlar) 
BAŞKAN – Aynı mahiyetteki önergeleri oylarınıza
sunuyorum: Kabul edenler… Kabul etmeyenler… Önergeler kabul edilmemiştir.
Madde 25’e bağlı ek madde 3’ü oylarınıza sunuyorum:
Kabul edenler… Kabul etmeyenler… Madde kabul edilmiştir.
Madde 25’e bağlı ek madde 4 üzerinde iki adet önerge
vardır, okutup işleme alıyorum.
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
madde 25’e bağlı ek madde 4’ün kanun tasarısından çıkarılmasını arz ve teklif
ederim.
 Nihat Yeşil Muhammet
Rıza Yalçınkaya Murat Bakan
 Ankara Bartın İzmir
 Çetin Arık Gaye
Usluer Haluk Pekşen
 Kayseri Eskişehir Trabzon
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Katılmıyoruz Sayın Başkan.
BAŞKAN – Hükûmet?
GENÇLİK VE SPOR BAKANI OSMAN AŞKIN BAK (Rize) –
Katılmıyoruz efendim.
BAŞKAN – Önerge üzerinde söz isteyen, Eskişehir
Milletvekili Gaye Usluer.
Sayın Usluer, buyurun. (CHP sıralarından alkışlar) 
GAYE USLUER (Eskişehir) – Teşekkür ederim Sayın Başkan.
Değerli milletvekilleri, hepinizi saygıyla
selamlıyorum.
Sayın Başkan, değerli milletvekilleri; keşke laikliğe
düşman olduğunuz kadar FETÖ’ye düşman olsaydınız bu ülke gerçekten bugün daha
huzurlu, 5’inci kez OHAL’i uzatmak zorunda kalmayan bir ülke olacaktık. Keşke
kadınların doğumuna, kahkahasına, ne giyindiğine laf ettiğiniz kadar
istismarcılara, tecavüzcülere, tacizcilere laf etseydiniz bu memleketin anası
ağlamazdı. Her gün şehidimiz var, analar ağlıyor; kadın cinayetleriyle analar,
bacılar katlediliyor. Tecavüzcüleri koruyarak vicdanları kararttınız. Kusura
bakmayın, hoca efendilere devleti teslim ettiniz. Kâbus hepimizin ortak kâbusu
oldu. Şimdi yapılan ne? Başka hoca efendilere kadınların en önemli güvencesi
olan resmî nikâh yetkisini teslim ediyorsunuz. Bu oyunun sonunu belirleyecek
olan, bu oyunu “Yetti artık!” diye durduracak olan da kadınlar olacak, bunu
böyle bilin. 
Memleketin her yerinde nikâh kıymak için işkenceler
çekiliyor, evlendirme dairelerinin önünde kilometrelerce kuyruklar var, kimse
zamanında evlenemiyor! Vallahi, bu tasarının gerekçelerini okurken ve dinlerken
dedim ki: “Galiba böyle bir ülkede yaşıyoruz. Kuyruklar var, işkenceler var,
insanlar nikâhlarını kıyamıyorlar. Herkesin rahatça evlenmesi için müftülüklere
de nikâh yetkisi verip bu sorunu çözüyoruz.” Olmayanı, gerçekmiş gibi burada,
bu yüce Mecliste anlatıyorsunuz. Türkiye’nin hiçbir yerinde evlendirme
dairelerinin yaratığı mağduriyetten ötürü evlenemeyen kimse yok. Kaldı ki böyle
bir durum olsa dahi bunun çözümü müftülüklere yetki vermek değildir. 
Kadın cinayetleri sanki sizin iktidarınız döneminde
artmamış gibi, İstanbul dünyada tacize uğranabilecek 6’ncı şehir olmamış gibi
davranamazsınız. Çocuklarımız çok güvendiğiniz hoca efendilerin yurtlarında
tecavüzlere uğramamış gibi yapamazsınız. Şort giydiği için tekmelenen, çocuk
yaşta zorla evlendirilen, hatta tecavüzcüsüyle evlendirilen kadınları görmezden
gelemezsiniz. “Baba, kızına şehvet duyabilir.” diyen, “Kadınla tokalaşmak ateş
tutmaktır.” diyen, başı açık kadına hakaret eden cemaat liderleriniz, Diyanet
çalışanlarınız yokmuş gibi yasa yapamazsınız. Müftülükler bu zihniyeti taşıyan
kadın düşmanlarıyla ortak etkinlik yapmak için yarışırken nasıl kadının en
önemli hukuki güvencesini müftülüklere teslim edersiniz? Tek bir inanç grubuna
Diyanet eliyle imtiyazlar verilmesi toplumu kutuplaştırır. Eğer samimiyseniz
gelin, müftülüklere verdiğiniz yetkiyi bu ülkedeki diğer mezheplere, diğer
inanç gruplarına da verelim; aksi hâlde, bunu yaparak toplumu her zaman olduğu
gibi bölmekten başka bir şey yapmazsınız.
On beş yılda hayatın her alanında her yaşta insanı,
farklı cinsiyetleri bölen bir toplum yarattınız. İşte, bu yasayla da toplumu
“imam nikâhıyla evlenenler” ve “belediyelerde evlenenler” diye ortadan ikiye
böleceksiniz. Rica ediyorum, rica ediyorum değerli arkadaşlar: Toplumu bölerek
yönetmekten vazgeçin, bu ikilemi yaratmaktan vazgeçin. Yıllarca başı açık olan
kadın ile olmayan kadınları ana akım medya üzerinden birbirine karşı
ötekileştirdiniz ama artık kadınlar gerçeklerin farkında. 
AYŞE SULA KÖSEOĞLU (Trabzon) – Ama siz yaptınız onu. 
GAYE USLUER (Devamla) - Tecavüzcü yasasına engel olmak
için bu Meclise hem başı açık kadınlar geldiler hem de başı kapalı kadınlar
geldiler, korktunuz, korktunuz, oy kaybedeceğiz diye geri çektiniz. (CHP
sıralarından alkışlar) 
AYŞE SULA KÖSEOĞLU (Trabzon) – Ama yıllar yılı sizin
partiniz yaptı bunu Sayın Vekilim. 
GAYE USLUER (Devamla) - Ve bilin ki kadınlar artık kim
Ensarcı, kim tecavüzcüleri koruyor, kim kadın cinayetlerini görmezden geliyor,
kim kılık kıyafete karışıyor bunu biliyor. “İsteseniz de, istemeseniz de bu
yasa geçecek.” demek kimsenin haddi değildir.
Saygılar sunuyorum. (CHP sıralarından alkışlar) 
MEHMET MUŞ (İstanbul) – Sayın Başkan…
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Sayın Muş…
MEHMET MUŞ (İstanbul) – Sayın Başkan, yani, sabahtan
beri, konuşmanın başında sonuna kadar bizleri itham ederek, “Şunu yapıyorsunuz,
bunları koruyorsunuz, insanları ikiye bölüyorsunuz, imam nikâhı yapanlar ile
resmî nikâh yapanları ayrı ayrı bölüyorsunuz.” gibi, hak etmediğimiz, bize ağır
bir sataşmada bulundu.
BAŞKAN – Buyurun Sayın Muş, lütfen yeni bir sataşmaya
meydan vermeyelim.
IX.- SATAŞMALARA İLİŞKİN KONUŞMALAR (Devam)
3.- İstanbul Milletvekili Mehmet Muş’un, Eskişehir Milletvekili Gaye
Usluer’in 497 sıra sayılı Kanun Tasarısı’nın 25’inci maddesine bağlı ek madde
4’le ilgili önerge üzerinde yaptığı konuşması sırasında Adalet ve Kalkınma
Partisine sataşması nedeniyle konuşması
MEHMET MUŞ (İstanbul) – Sayın Başkan, değerli
milletvekilleri; öncelikle bir düzeltmeyi yapmam gerekiyor. 
Bu kanun tasarısında 39 madde var ve bu 39 maddeden
sadece müftülüklere resmî nikâh kıyma yetkisi, her çıkan hatip bununla alakalı
konuşuyor, her çıkan. Geri kalan 38 maddeyle alakalı bir iki hatibin dışında
bir eleştiri getiren olmadı.
Şimdi, bir kere müftülüklere verilen yetki imam nikâhı
değil, bunu bir kere anlamak lazım. Orada “İmam nikâhı yetkisi verilir.”
demiyor.
HALUK PEKŞEN (Trabzon) – Tam da sorun orada Sayın Muş,
sorun da tam orada.
MEHMET MUŞ (Devamla) – Resmî nikâh kıyma yetkisi
veriliyor. Bunu bilmeyenler, lütfen okuyup anlasınlar. 
Bakın, dönemimizde her türlü suçla etkin mücadele
sağlanmıştır ve suçların her türlüsüyle de aynı mücadeleyi yapmaktayız fakat
buradan çıkıp “Sapıkları koruyorsunuz, tecavüzcüleri koruyorsunuz.” gibi
ithamları hak etmediğimizi düşünüyorum. 
Bakın, açık söylüyorum, her kim ki tecavüzcüyü, sapığı
koruyorsa, Allah onun bin belasını versin! (CHP sıralarından “Amin” sesleri,
alkışlar) Bin belasını versin! Bin belasını versin! 
MUSTAFA ELİTAŞ (Kayseri) – İftira edenin de versin!
MEHMET MUŞ (Devamla) – Ama böyle olmayıp da iftiralarla
bunu yapanların da bin belasını versin. (CHP sıralarından “Amin” sesleri) Çünkü
her çıkan hatip, olmayan şeylerle, temelsiz, olmayan, yapmadığımız…
SİBEL YİĞİTALP (Diyarbakır) – Niye yapıyorsunuz? Niye
çıkarıyorsunuz? Amacınız ne?
MEHMET MUŞ (Devamla) – …aklı olan hiç kimsenin düşünmeyeceği
şeylerle bizi itham etmeye hakkı yoktur. 
Değerli milletvekilleri, eleştirebilirsiniz, yaptığımız
düzenlemeleri eleştirebilirsiniz, getirdiğimiz teklifleri eleştirebilirsiniz
ama lütfen, biz de insanız, hak etmediğimiz hakaretlerle bizi itham etmenizi
kabullenemeyiz, az önce söylediğim sözler de bu bağlamdadır.
Teşekkür ediyorum. (AK PARTİ sıralarından alkışlar)
BAŞKAN – Teşekkür ediyoruz.
Rabb’im hepimizi kazadan, beladan korusun diyelim.
MUSTAFA ELİTAŞ (Kayseri) – İftiracıdan da!
BAŞKAN – İftiracıdan da, kazadan da, beladan da,
afetten de, her türlü kötülüklerden hepimizi, bütün grupları muhafaza etsin. 
MÜSLÜM DOĞAN (İzmir) – Herhâlde camideyiz. Camiyi geçti
burası yani. 
TURABİ KAYAN (Kırklareli) – Tehlikeyi önceden
görmeyenlerden de korusun Allah. 
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (Devam)
BAŞKAN – Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nda
çerçeve 25’inci maddeyle 5490 sayılı Kanun’a eklenen ek madde 4’te yer alan
“sebeplerle” ibaresinin “nedenlerle” şeklinde değiştirilmesini arz ve teklif
ederiz. 
 Filiz Kerestecioğlu Demir Erol
Dora Dilek Öcalan
 İstanbul Mardin Şanlıurfa
 Ertuğrul Kürkcü Erdal
Ataş Garo Paylan
 İzmir İstanbul İstanbul
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Katılamıyoruz Sayın Başkan. 
BAŞKAN – Hükûmet? 
GENÇLİK VE SPOR BAKANI OSMAN AŞKIN BAK (Rize) –
Katılamıyoruz Sayın Başkanım. 
BAŞKAN – Önerge üzerinde söz isteyen İstanbul
Milletvekili Garo Paylan. 
Buyurun Sayın Paylan. (HDP sıralarından alkışlar) 
GARO PAYLAN (İstanbul) – Sayın Başkan, değerli
milletvekilleri; hepinizi saygıyla selamlıyorum. 
Hristiyan bir Türkiye Cumhuriyeti vatandaşı ve
milletvekili olarak konuşacağım değerli arkadaşlar.
HALUK PEKŞEN (Trabzon) – İnançlı olmanız yeterli. 
GARO PAYLAN (Devamla) – Değerli arkadaşlar, bakın,
elimde bir kitapçık var: Türkiye Cumhuriyeti Anayasası. Bakın, Türkiye
Cumhuriyeti Anayasası’nın -ki hepimizi bağlıyor, milletvekilleri, Meclis dâhil-
10’uncu maddesi aynen şöyle diyor: “Herkes, dil, ırk, renk, cinsiyet, siyasî
düşünce, felsefî inanç, din, mezhep ve benzeri sebeplerle ayırım
gözetilmeksizin kanun önünde eşittir.” Devamında da şöyle diyor: “Hiçbir
kişiye, aileye, zümreye ve sınıfa imtiyaz tanınamaz.” Ve sonrasında da şöyle
diyor: “Devlet organları ve idare makamları bütün işlemlerinde kanun önünde
eşitlik ilkesine uygun olarak hareket etmek zorundadırlar.” 
Değerli arkadaşlar, müftülere nikâh kıyma yetkisi veren
bir öneri getirdiniz. 
İMRAN KILIÇ (Kahramanmaraş) – Türkiye’de Müslümanlardan
daha fazla hakka sahipsiniz siz. Müslümanlar daha sizin aldığınız hakka
ulaşamadı Türkiye’de. 
BAŞKAN – Müdahale etmeyelim lütfen. 
GARO PAYLAN (Devamla) – Göreceğiz az sonra daha mı
fazla hakka sahibiz. 
İMRAN KILIÇ (Kahramanmaraş) – Evet, öyle. 
MÜSLÜM DOĞAN (İzmir) – Bu ne hiddet ya, ne hiddet! İyi
de niye böyle bu hiddet yani? 
GARO PAYLAN (Devamla) – Şimdi “Müftülere yetki
vereceğiz.” diyorsunuz değerli arkadaşlar. Bakın, bu uygulamaya karşıyız çünkü
böyle bir sorunumuz yok. 
İMRAN KILIÇ (Kahramanmaraş) – Azınlıklar kadar hak
istiyoruz Müslümanlar olarak. Yeter, yeter! 
MÜSLÜM DOĞAN (İzmir) – Yurttaşınız değil mi? Neye
yeter? 
GARO PAYLAN (Devamla) – Değerli Başkanım, müdahale eder
misiniz, bu nedir ya! 
BAŞKAN – Sayın Kılıç, lütfen müdahale etmeyelim. 
Buyurun Sayın Paylan, Genel Kurula hitap edin. 
GARO PAYLAN (Devamla) – Şimdi “Müftülere yetki
vereceğiz.” diyorsunuz. Bu uygulamaya karşıyız çünkü böyle bir sorunumuz yok. 
İMRAN KILIÇ (Kahramanmaraş) – Müslümanlar olarak azınlıklar
kadar hak istiyoruz. 
MÜSLÜM DOĞAN (İzmir) – Allah Allah, bu ne hiddet, bu ne
celal?
GARO PAYLAN (Devamla) – Bakın, değerli arkadaşlar, biz
nikâh kıyacağımız zaman önce belediyeye gideriz, formalite icabı imzalarımızı
atarız, belgemizi alırız, evlilik belgemizi, patrikhanemize gideriz, dinî
nikâhımız için gün verilir ve gider patrikhanede dinî nikâhımızı kıyarız. Sizde
de aynı şekilde, siz de belediye nikâhını kıyıyorsunuz, öncesinde veya
sonrasında dinî nikâhı da kıyıyorsunuz. Böyle bir sorunumuz yok. Sorun ne?
Memleketi kutuplaştırmak lazım, çoğunluk olan kimliktekilere yeni bir
ayrımcılık yaftası lazım ve bu çerçevede kutuplaştırma lazım.
İMRAN KILIÇ (Kahramanmaraş) – Size verilen haklar kadar
hak istiyoruz Müslümanlar olarak.
GARO PAYLAN (Devamla) – Değerli arkadaşlar, velev ki
yetki vereceksiniz…
İMRAN KILIÇ (Kahramanmaraş) – Yeter yaptığınız!
GARO PAYLAN (Devamla) – Bakın, velev ki yetki
vereceksiniz Anayasa 10’a bakacaksınız. Velev ki yetki verilecek, müftülere
yetki veriyorsunuz da patriklere neden yetki vermiyorsunuz? Hahambaşılara neden
yetki vermiyorsunuz veya diğer dinî topluluklara neden yetki vermiyorsunuz?
Bakın, Osmanlı’da…
İMRAN KILIÇ (Kahramanmaraş) – Size verilen hak kadar
hak istiyoruz Müslümanlar olarak. 
GARO PAYLAN (Devamla) – Ya, yeter artık be! Sus! Ya,
yeter ya!
İMRAN KILIÇ (Kahramanmaraş) – Evet, sizin yaptığınız
yeter!
BAŞKAN – Müdahale etmeyelim. 
İMRAN KILIÇ (Kahramanmaraş) – Müslümanlar olarak size
verilen hak kadar hak istiyoruz.
BAŞKAN - Müdahale etmeyelim Sayın Kılıç lütfen.
FİLİZ KERESTECİOĞLU DEMİR (İstanbul) – Sayın Başkan….
Sayın Başkan…
BAŞKAN - Bir saniye… 
HÜDA KAYA (İstanbul) – Arkadaşınıza “Sus.” deyin önce,
saygı gösterin önce. 
BAŞKAN - Sayın Paylan konuşuyor. 
İMRAN KILIÇ (Kahramanmaraş) – Evet, yeter yaptığınız.
BAŞKAN - Sayın Kılıç, lütfen ama kaçtır uyarıyorum.
HÜDA KAYA (İstanbul) – Türkiye’den haberin yok senin.
BAŞKAN - Buyurun Sayın Paylan siz.
GARO PAYLAN (Devamla) – Ek süre istiyorum Sayın Başkan.
BAŞKAN – Siz bir konuşun Sayın Paylan.
FİLİZ KERESTECİOĞLU DEMİR (İstanbul) – Gerçekten
azınlık olarak yaşayan bu ülkede bir…
BAŞKAN – Sayın Paylan kürsüde, lütfen Sayın
Kerestecioğlu, bitirsin.
FİLİZ KERESTECİOĞLU DEMİR (İstanbul) – Hayır ama “size
verilen hak” diyerek, böyle bir ayrımcılık yaparak, ötekileştirerek hitapta
bulunuyor.
GARO PAYLAN (Devamla) – Değerli arkadaşlar…
BAŞKAN – Hatibiniz kürsüde Sayın Kerestecioğlu, lütfen…
HÜDA KAYA (İstanbul) – O zaman susturun.
SİBEL YİĞİTALP (Diyarbakır) – Siz de Meclis Başkan
Vekilisiniz.
BAŞKAN – Siz de milletvekilisiniz, söz vermediğimiz
hâlde konuşmayın lütfen Sayın Yiğitalp.
AHMET GÜNDOĞDU (Ankara) – Azınlık olmak azarlama hakkı
mı veriyor milletvekiline? 
HÜDA KAYA (İstanbul) – Bir saattir konuşuyor.
FİLİZ KERESTECİOĞLU DEMİR (İstanbul) – Hâlâ konuşuyor.
İMRAN KILIÇ (Kahramanmaraş) – Kaç günden beri
Müslümanlara sövüyorsunuz.
BAŞKAN – Birleşime on dakika ara veriyorum.
Kapanma Saati: 19.49
BEŞİNCİ OTURUM
Açılma Saati: 19.58
BAŞKAN: Başkan Vekili Ahmet AYDIN
KÂTİP ÜYELER: Sema KIRCI (Balıkesir), Mehmet
Necmettin AHRAZOĞLU (Hatay)
-----0-----
BAŞKAN – Türkiye Büyük Millet Meclisinin 11’inci
Birleşiminin Beşinci Oturumunu açıyorum.
497 sıra sayılı Kanun Tasarısı’nın görüşmelerine devam
ediyoruz. 
Komisyon ve Hükûmet yerinde. 
Sayın Paylan, bir dakika yirmi saniye kalmıştı, ben
size üç dakika süre vereceğim, makul bir süre. 
GARO PAYLAN (İstanbul) – Bir dakika yirmi saniye,
yapmayın efendim.
BAŞKAN – Tamam, üç dakika dedim, 2 katından fazla
verdim. 
GARO PAYLAN (İstanbul) – Başından beri müdahale etti
biliyorsunuz yani. 
Vallahi adaletinize...
BAŞKAN – İsterseniz adaletli olayım, kalan süreyi
olduğu gibi vereyim size. 
FİLİZ KERESTECİOĞLU DEMİR (İstanbul) - Başkanım, hayır
ama dört dakika verin yani.
BAŞKAN - Buyurun üç dakika süre veriyorum, 2 katından
fazla süre verdim vallahi. 
GARO PAYLAN (İstanbul) – Sayın Başkan, değerli
milletvekilleri; bu Anayasa hepimizi bağlıyorsa eşitliği öneriyor. Sonuç olarak
bu uygulamayı Batı’da yapan ülkeler de var, mesela İngiltere örneği var,
onlarca örnek var. Eğer ki bu hakkı bir papaza veriyorsa mutlaka bir imama da
vermek zorunda çünkü onların da anayasası eşitliği öngörür. Ama burada
çıkardığımız maddede, arkadaşlar, tek bir hukuku öngörüyoruz. Aynı şekilde,
cumhuriyetin ilk yıllarında bakın, Osmanlı’da çoklu bir hukuk vardı, imamlara
da papazlara da hahambaşılara da bu hukuk tanınırdı ve kendi statülerini
oluşturmuş, kendi dinî örgütlenmelerini yapmış şekilde dinî nikâhlarını da
kıyarlardı, boşanmalarını da yaparlardı çünkü çoklu hukuk vardı, cumhuriyetle
beraber tek hukuka geçildi. 
Şimdi, diyorsunuz ki: Biz yine tek hukuka geçeceğiz,
hani çoklu hukuk değil, tek hukuka geçeceğiz. Nedir? Hani “tek devlet tek
millet” dediniz, şimdi, tek din hukukuna geçeceğiz, hatta tek mezhep hukukuna
geçeceğiz. Bu, Anayasa’mıza aykırı arkadaşlar, Anayasa’nın 10’uncu maddesine
aykırı. Bakın, bizim patrikhanemizin şu anda bir statüsü yok, hahambaşılığın
bir statüsü yok, Osmanlı’da bunlar vardı, doksan beş yıldır bunlar gasbedildi,
lağvedildi. Eğer ki hukuku çoklu yapacaksanız -ki bunu şu anda istemiyoruz-
çoklu yapın, tek hukuka geçmeyin değerli arkadaşlar. Şu anda Patrikhanenin bir
statüsü yok, Hahambaşılığın bir statüsü yok. Sekiz yıldır Patrikhanemiz seçim
dahi yapamıyor, bir patrik seçim izni dahi verilmiyor. Vakıflarımızın altı
yıldır seçim yapma hakkı gasbedildi, bu haklar iade edilmiyor. Kendine Müslüman
olmak yetmez. Partinizin başında “adalet” adı yazıyor. Eğer ki bir uygulama
yapacaksanız önce Anayasa çerçevesinde, sonra hak, hukuk, vicdan çerçevesinde,
adalet çerçevesinde yapacaksınız değerli arkadaşlar. 
Değerli arkadaşlarım, Osmanlı’ya özeniyorsanız, eğer ki
-Doğu Perinçek’in dediği gibi- İslamcı Kemalist uygulamaları uygulamıyorsanız,
hani o uygulamalar yolunda yürümüyorsanız çoklu hukuku öneriyoruz arkadaşlar,
çoklu hukukta da mutlaka medeni hukukun kısıtlayıcı hükümleri olmalı. Ama
İngiltere’de veya Batı’nın çeşitli demokrasilerinde olduğu gibi, bir hakkı
teslim ediyorsanız o hakkın denetlenmesi çerçevesinde bütün dinî kurumların
önce statülerinin tanımlanıp eşitlik çerçevesinde bu hakkı herkesin
kullanmasını sağlamalıyız. Ama arkadaşlar, laiklik çerçevesinde pek çok
sorunumuz var. Devleti önce laik uygulamalar konusunda tahkim etmemiz lazım;
sonra, bu çoklu hukuk konusunda düzenlemeler yapacaksak herkese eşitlik
çerçevesinde bu düzenlemeleri yapmamız lazım. 
Hepinize saygılar sunuyorum. 
Değerli müftüyü de kınıyorum arkadaşlar çünkü nefret
söylemi kullandı. (HDP sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Madde 25’e bağlı ek madde 4’ü oylarınıza sunuyorum:
Kabul edenler… Kabul etmeyenler… Madde kabul edilmiştir.
Madde 26’ya bağlı geçici madde 7 üzerinde iki adet
önerge vardır, okutuyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
26’ncı maddesine bağlı geçici 7’nci maddenin çıkarılmasını arz ve teklif
ederiz. 
 Ziya Pir Hüda
Kaya Mehmet Emin Adıyaman
 Diyarbakır İstanbul Iğdır
 Mehmet Ali Aslan Mahmut
Celadet Gaydalı Saadet Becerekli
 Batman Bitlis
 Batman 
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Sayın Başkanım. 
BAŞKAN – Sayın Hükûmet?
GENÇLİK VE SPOR BAKANI OSMAN AŞKIN BAK (Rize) –
Katılmıyoruz Sayın Başkanım. 
BAŞKAN – Önerge üzerinde söz isteyen, Batman
Milletvekili Saadet Becerekli.
Sayın Becerekli, buyurun. (HDP sıralarından alkışlar)
SAADET BECEREKLİ (Batman) – Teşekkürler Sayın Başkan.
Değerli milletvekilleri, sosyal sorunlar dağlar gibi
yığılmış bugün Türkiye’de, önümüzde. 
Kısaca eğitime birkaç vurgu yapmak istiyorum. Sürekli
değişen eğitim sistemiyle başta tüm öğrenciler, aileler olmak üzere,
öğretmenler de dâhil herkes bir şaşkınlık içerisinde ve perişan hâldeler. Ne
yazık ki UNICEF’in yaptığı istatistiklerde, Türkiye’de eğitim kalitesini
değerlendirirken 41 ülke arasında 41’inci sıradayız. Yani yapboz tahtasına
dönen, neredeyse her yıl değişen eğitim müfredatı bir işe yaramıyor ve ne yazık
ki çağdaş, bilimsel bir eğitim sistemi benimsenmediği için, eğitim hiçbir
şekilde yolunda gitmiyor. 
Bakın, yalnızca 2015 ve 2016 döneminde 143 bin kız
çocuğu okula gönderilmemiş. Bunu nereden mi biliyoruz? Yine, yapılan
istatistiklerden. Peki, niye okula gönderilmemiş bu kız çocukları? Biliyoruz ki
birçoğu daha çocuk yaşta evlendirilmiş. 
Dün Meclisten geçen ve müftülere nikâh kıyma yetkisi
veren kanun maddesiyle bunun önümüzdeki dönemlerde çok daha fazla
boyutlanacağını ve sosyal olarak toplumu çok daha sarsacağını, Allah kısmet
ederse hep birlikte yaşayarak göreceğiz. 
Yine, istatistiklere göre 482 bin kız çocuğu zorla
evlendirilmiş. İşte, bu, bununla tamamen bağlantılı bir şey ve bu, kız
çocuklarını küçük yaşta zorla evlendiren ailelerin işini kolaylaştırmak
anlamına da gelir. 
Biliyor musunuz değerli milletvekilleri, çocuk hükümlü
sayısı Türkiye’de kaçtır? Rakamı tam olarak bilmiyorum ama şunu söyleyebilirim:
Beş yılda tutuklu çocuk, hükümlü çocuk sayısı 5 kat artmış, bu korkunç bir
rakam aslında. Yine, 2002 ve 2012 yılları arasında 5.734 kadın cinayeti
gerçekleşmiş. Yani AKP iktidarı döneminde ve bu son beş yılı saymıyoruz, onu da
katarsak çok daha fazla katlanarak çoğaldığını görebiliriz. Peki, ne anlama
geliyor bu? Ne yazık ki ne bu iktidar ne de bu devlet sistemi ne kadınları
koruyabiliyor ne de çocukları koruyabiliyor. 
Tabii, bu sosyal sorunlara değinirken Orta Doğu’da
yaşanan savaşları, iç çatışmaları es geçemeyiz. Neredeyse her yer kan kokuyor,
her gün ölümler, her gün gözyaşları. Bunların neden olduğu bir de göçler var ve
ne yazık ki savaşlar yaşamı yok ettiği gibi yaşamsal bütün güzellikleri de yok
ediyor ve yine, onulmaz acılar yaratarak yoksulluğa neden oluyor ve bu
yoksulluk yine ne yazık ki en çok kadınları ve çocukları vuruyor. 
Evet, sorunlar dağlar kadar ve ne yazık ki hiçbirine
çözüm üretilmiyor. Beş dakikaya, beş saate sığmayacak, belki günlerce
tartışılıp Türkiye'nin önümüze yığılan sosyal sorunlarını çözüp sonra da
siyasal sorunları çözmek hepimizin görevi, hepimizin boynunun borcu ama ne
yazık ki Meclis çok farklı mecralarda yürüdüğü için bu sorunlar giderek daha da
artıyor. 
Tabii, bu biriken sorunları daha çok güvenlikçi
politikalarla çözme zihniyeti her şeyi birbirine daha fazla karıştırıyor.
HDP’ye, bileşenlerine yönelik gözaltılar, tutuklamalar bir türlü durulmuyor. Eş
Genel Başkanımız Figen Yüksekdağ’ın avukatının bir grup avukatla bugün
gözaltına alındığını biliyoruz. En makul taleplerde, itirazlarda bile hemen
gözaltı mekanizması devreye giriyor. Allah muhafaza, hele bir de muhalifseniz
ve yürütülen politikaları ciddi anlamda eleştiriyorsanız işte o zaman size
yaşam hakkı bırakılmıyor.
Cezaevleri doldu taştı, işte bu politikasızlıktan ya da
güvenlik politikalarından dolayı. İnanın değerli arkadaşlar, bu kafayla hiçbir
yere varamayız. Herkesin durup kendine sorması gerekiyor, hepiniz kendinize
sorun, vicdanınıza sorun: Nereye gidiyoruz, ne olacak Türkiye'nin sonu? Eğer
baş aşağı gidiyorsak inanın, yalnız biz değil, şu anda siz iktidarda
olabilirsiniz ama hep birlikte baş aşağıya gideceğimizi ve Türkiye'nin bunu hak
etmediğini kendinize sorgulayın, vicdanınıza sorgulayın ve doğru yolda, doğru
adımlarla Türkiye’yi hep birlikte bu içine düştüğü zorlu durumdan çıkaralım
diyorum.
Hepinizi saygıyla selamlıyorum. (HDP sıralarından
alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 497 sıra sayılı Tasarı’nın 26’ncı
maddesiyle 5490 sayılı Kanun’a eklenen geçici 7’nci maddenin birinci fıkrasında
yer alan “müştereken” ibaresinin “müşterek olarak” şeklinde değiştirilmesini
arz ve teklif ederiz.
 Gürsel Erol Kemal
Zeybek Hayati Tekin
 Tunceli Samsun Samsun
 Murat Bakan Nihat
Yeşil Burcu Köksal
 İzmir Ankara Afyonkarahisar
 Bülent Öz Türabi
Kayan
 Çanakkale Kırklareli
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Sayın Başkan. 
BAŞKAN –Hükûmet?
GENÇLİK VE SPOR BAKANI OSMAN AŞKIN BAK (Rize) –
Katılmıyoruz Sayın Başkan. 
BAŞKAN – Önerge üzerinde Kırklareli Milletvekili Türabi
Kayan konuşacaktır.
Sayın Kayan, buyurun. (CHP sıralarından alkışlar)
TÜRABİ KAYAN (Kırklareli) – Teşekkür ederim Sayın
Başkan.
Grubumuzun önerisi üzerine söz almış bulunuyorum
müftülere ve imamlara resmî nikâh kıyma hakkının verilmesi konusunda.
Sayın Başkan, değerli milletvekilleri; bu kanun
tasarısıyla -önceden çok hukuklu sistemden Medenî Kanun’la tek hukuklu sisteme
geçmiş idik- şimdi tekrar tek hukuklu sistemden çok hukuklu sisteme geçmek için
bir kapı aralanmaktadır. Nedir bu? Bugün imamlara, müftülere verilen bu hak,
yarın öbür gün bir yasa teklifiyle belediye başkanlarından bu resmî nikâh kıyma
hakkının kaldırılmasına kadar gidecektir. Sonuç ne olacaktır? Sonuç,
Türkiye'nin bölünmesine kadar, parçalanmasına kadar gidecektir. Medenî
Kanun’umuzdan önce çok hukuklu sistemimiz vardı –benden önceki arkadaşlar da
izah etmeye çalıştılar- her inanç sistemi, her din kendi içinde hukukuna tabi
idi, kendi içindeki hukukla sorunlarını çözüyorlardı; daha sonra Medenî Kanun
ile bunu kaldırdık, tek hukuklu sisteme geçerek herkesin kabul edeceği bir
Medenî Kanun yarattık. Biz bu kanunu çıkardığımız zaman önceleri diğer inanç
sisteminden “gayrimüslim” dediğimiz vatandaşlarımıza bu mecburiyet
getirilmemişti fakat onlar da gördüler ki bu şekilde yürümeyecek, kendileri
karar verip bu bahsettiğimiz Medenî Kanun’a geçmeyi teklif ettiler ve kabul
ettiler. Şimdi, tek bir kanunla, tek bir hukukla götürülürken sistem tersine
çevriliyor. Yarın öbür gün inanç sistemine göre -diyelim ki belediye
başkanlarından bu hak, bu yetki alındı- Hristiyan kendi içinde nikâh yapacak,
Musevi kendi içinde nikâh yapacak, Müslüman kendi içinde yapacak ve ayrıca
bunların mezheplerine, ayrıca bunların tarikatlarına kadar ayrı ayrı inanç
sistemleri kendisinin nikâhını kıymak isteyecektir. Peki, bir Hristiyan ile bir
Musevi evlendiği zaman ne olacak? Veyahut da bir Müslüman ile bir Hristiyan
veyahut da bir Müslüman ile bir Musevi veyahut da Müslümanın içindeki mezhepler
veyahut da diğer inançların içindeki mezheplerde, ayrı ayrı mezheplerdeki
insanların evlenmelerinde nikâhı kim kıyacak? Nasıl bir anlayıştır bu? Nasıl
bir değerlendirmedir bu? 
Değerli arkadaşlar, bu, ülkemizi ayrıştırmaya; bu,
ülkemizi parçalamaya; bu, ülkemizi böldürmeye kadar götürür. Onun için Medenî
Kanun’da getirilen bu “Resmî nikâhı belediye başkanları veyahut da onun yetki
verdiği kişiler kıyar.” sözcüğünden kurtulacaksınız da ülkeyi nereye
getireceksiniz? Getireceğiniz yer ülkeyi parçalamaktır. Bugüne kadar ülkenin
birliğinden, dirliğinden teker teker tuğlaları sökmeye çalıştınız, bu da o
sökmeye çalıştığınız tuğlalardan birisidir. Bu binayı teker teker tuğlaları
sökerek yıkmak istiyorsunuz ama hiç unutmayın ki bu yıktığınız yapının altında
önce sizler kalacaksınız ve ondan sonra da “Yanılmışız.” diyeceksiniz ama
“Yanılmışız.” dedikten sonra da bunun çaresi kalmayacaktır.
Değerli arkadaşlar, değerli milletvekilleri; bunu
tekrar, izanla bir şekilde düşünüp geri çekmenizi salık veriyoruz çünkü bu
gidişat ülkemizin parçalanmasına, ülkemizin bölünmesine yöneliktir. Bundan
başka şekilde bir düşünceniz var ise burada gelin söyleyin. Birliğimizi nasıl
kuracak bu, nasıl pekiştirecek, hiç düşündünüz mü? Burada hiçbiriniz gelip buna
bir izahat getirdi mi? Getiremezsiniz. Çünkü gidişat parçalanmaktır. Bunu,
gördüğüm ve anladığım kadarıyla, sizlere birileri yukarıdan veya dışarıdan
empoze ediyor, sizler de tam olarak ne yaptığınızı kavrayamadan bu yasayı
geçirmeye çalışıyorsunuz ama bu geçirmeye çalıştığınız yasa -daha demin
söylediğim gibi- sizleri altında bırakacaktır ve sizler bunun altında ezileceksiniz
diyorum, hepinize saygılar sunuyorum. (CHP sıralarından alkışlar) 
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Madde 26’ya bağlı geçici madde 7’yi oylarınıza
sunuyorum: Kabul edenler... Kabul etmeyenler... Madde kabul edilmiştir.
Madde 26’ya bağlı geçici madde 8 üzerinde iki adet
önerge vardır, okutup işleme alacağım, oylarınıza sunacağım.
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
madde 26’ya bağlı geçici madde 8’in Kanun Tasarısı’ndan çıkarılmasını arz ve
teklif ederiz.
 Nihat Yeşil Murat
Bakan Çetin Arık
 Ankara İzmir Kayseri
 Sibel Özdemir Barış
Karadeniz Selina Doğan
 İstanbul Sinop İstanbul
 Gaye Usluer 
 Eskişehir
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Sayın Başkan. 
BAŞKAN – Hükûmet?
GENÇLİK VE SPOR BAKANI OSMAN AŞKIN BAK (Rize) –
Katılmıyoruz Sayın Başkan. 
BAŞKAN – Önerge üzerinde İstanbul Milletvekili Sibel
Özdemir konuşacaktır.
Buyurun Sayın Özdemir. (CHP sıralarından alkışlar) 
SİBEL ÖZDEMİR (İstanbul) – Teşekkür ederim Sayın
Başkan.
Sayın Başkan, değerli milletvekilleri; Nüfus Hizmetleri
Kanunu Tasarısı’nın madde 26, geçici madde 8 üzerine grubumuz adına görüşlerimi
paylaşmak üzere söz aldım. Yüce heyetinizi saygıyla selamlıyorum. 
Üzerine söz aldığım bu maddede vatandaşlarımızın Soyadı
Kanunu’na aykırı soyadları ile yazım ve imla hatalarıyla ilgili düzeltmelerinin
mahkeme kararı aranmaksızın il veya ilçe idare kurulu kararıyla bir defaya
mahsus olmak üzere düzeltebilmeleriyle ilgili bir düzenleme yapılmaktadır.
Vatandaşlarımızın bürokratik engellerin kaldırılması, hızlı, verimli sonuç
almalarıyla ilgili bu taleplerinin karşılanması doğrultusunda biz de bu düzenlemeyi
destekliyoruz. 
Değerli milletvekilleri, laiklik, cumhuriyetimizin ve
devletimizin temeli olduğu kadar demokrasimizin ve eşit yurttaşlık temelinde
birlikte yaşamamızın da temelidir. Laikliği zayıflatan her türlü uygulama
cumhuriyetimiz kadar demokrasimizi de erozyona uğratacaktır. Bu nedenle,
çoğulculuğun ve çeşitliliğin olduğu ülkemizde devleti yönetenler,
vatandaşlarının sosyal yaşamını düzenlerken neyi, neleri referans aldığına özen
göstermeli, toplumun tüm kesimlerinin hassasiyetlerini dikkate almalılar.
Ancak, son yıllarda maalesef cumhuriyet değerlerimiz başta olmak üzere, devlet
yönetiminde laiklik ilkesinin yaralar aldığına, cumhuriyetimizi erozyona
uğratacak düzenlemelerin hayata geçirildiğine şahit oluyoruz; işte en son,
müftülere nikâh kıyma yetkisi. Oysa, dün de söylemiştim, Anayasa’mıza göre
sorumluluk alanı İslam dininin inançları, ibadet ve ahlak esasları ile ilgili
işleri yürütmek, din konusunda toplumu aydınlatmak ve ibadet yerlerini yönetmek
olan Diyanet işleri Başkanlığına bağlı müftülüklere nikâh kıyma yetkisinin
verilemeyeceği çok açıktır. Kadınlar için güvencesizlik yaratacak bu
düzenlemenin iptaline ilişkin Anayasa Mahkemesine en kısa sürede başvuru
yapacağız. 
Değerli milletvekilleri, Komisyonda da Genel Kurulda da
müftülüklere nikâh kıyma yetkisine ilişkin "Vatandaşlarımızdan gelen hangi
talepler doğrultusunda bu düzenleme yapılıyor?” diye ısrarla sorduk ama
maalesef herhangi bir yanıt alamadık. 
Vatandaşlarımızın başka bazı taleplerini de sıralamak
istiyorum: İşte, taşeron işçiler kadro talep ediyor; bu talebi de en kısa
zamanda karşılayacak mıyız? Üniversite mezunu işsiz gençler iş talep ediyor; bu
talebi ne zaman karşılayacağız? Haksız yere işlerinden atılan devlet memurları
görevlerine geri dönmeyi talep ediyor; bu talebi de karşılayacak mısınız?
Çiftçimiz mazotu ve gübreyi daha ucuza almayı, bankalara olan kredi borç
faizlerinin silinmesini talep ediyor; bu talebi de karşılayacak mısınız?
Emekliler hak ettikleri hayatı ve yaşamı sürdürmek için maaş ve ikramiye talep
ediyor; bu talebi de karşılayacak mısınız? On beş yılda maalesef, siyasi çıkar
uğruna kaosa dönüşen ve çöken eğitim sistemimizde şu anda çözüm bekleyen
öğrenci ve velilerimizin talebini ne zaman karşılayacaksınız? İşte kadınlar,
kadına yönelik şiddetin ve kadın cinayetlerinin son bulmasını talep ediyor; bu
talebi karşılayacak mısınız?
İşte daha geçen hafta maalesef, kadın cinayetine kurban
giden lise öğrencimiz Helin'in babasının söyledikleri gerçekten yürek
yaralayıcı: "Her gün bir yasa çıkıyor, kadınlarla ilgili yasa neden
çıkmasın dedim.” diyor. “Medya sadece Başbakanın konuşmalarını verdi, benim
taleplerime yer vermedi.” diyen Helin'in acılı babasının bu taleplerini
karşılayacak mısınız? Farklı mezhebe ait vatandaşlarımızın makul eğitim ve
ibadethane gibi talepleri var; bu talepleri de karşılayacak mısınız? 
Evet, eğer vatandaşın talepleri bizim için önemli ve
mutlaka karşılanmalı diyorsanız, hep birlikte yasama organı olarak çalışalım ve
bu talepleri birlikte karşılayalım. Ama maalesef, müftülük nikâhında da gördüğümüz
üzere bu maddenin amacı çoğunlukçu siyaseti egemen kılarak toplumu ayrıştırma
ve kutuplaştırma yoluyla siyasi çıkar devşirme peşinde olduğu çok açık bir
şekilde ortaya çıktı. 
Son olarak, dün akşam Genel Kurulda müftülüklere nikâh
kıyma yetkisi veren 6’ncı maddeye “Evet” diyenlerin ve buna ses çıkarmayanların
da ağır bir sorumluluk altına girdiklerini şimdiden tarihe not ediyoruz. Tek
kişinin iradesiyle yönetilen bir ülke konumuna getirilen ve iradesini teslim
etmiş milletvekillerin hâkim olduğu ülkelerin sonlarının nasıl geldiğine ve
toplumlarının nasıl ağır bedeller ödediğine tarihte, bölgemizde ve yanı
başımızda şahit oluyoruz. 
Ülkemizin geleceği ve 80 milyon yurttaşımızın mutluluğu
için mücadele eden bizler kişisel veya siyasi çıkarlarımız uğruna yok etmeye
çalıştığınız cumhuriyet kazanımlarımızı her ne olursa olsun korumaya; çağdaş,
özgür, demokratik değer ve insan haklarına sahip, eşit yurttaş olarak mücadele
etmeye devam edeceğiz. 
Yüce heyetinizi saygıyla selamlıyorum. (CHP
sıralarından alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı'nda
çerçeve 26’ncı madde ile 5490 sayılı Kanun'a eklenen geçici madde 8'de yer alan
"karısının” ibaresinin "eşi” ve "evlilik dışı çocukları”
ibaresinin ise sadece "çocukları” şeklinde değiştirilmesini arz ve teklif
ederiz.
 Filiz Kerestecioğlu Demir Erol
Dora  Ertuğrul Kürkcü
 İstanbul  Mardin İzmir
 Dilek Öcalan  Erdal
Ataş Bedia Özgökçe Ertan
 Şanlıurfa İstanbul Van
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Sayın Başkan. 
BAŞKAN – Hükûmet?
GENÇLİK VE SPOR BAKANI OSMAN AŞKIN BAK (Rize) –
Katılmıyoruz Sayın Başkan. 
BAŞKAN – Önerge üzerinde Van Milletvekili Bedia Özgökçe
Ertan konuşacaktır. 
Buyurun Sayın Özgökçe Ertan. (HDP sıralarından
alkışlar) 
BEDİA ÖZGÖKÇE ERTAN (Van ) – Teşekkür ediyorum. 
Sayın Başkan, değerli milletvekilleri; tasarının Meclis
Başkanlığına geldiğini biz de tüm kamuoyu gibi basından öğrenebilmiştik. O
günden beri yüzden fazla kadın örgütü, akademisyenler, hukuk çevreleri,
konuşabilen ve konuşamayan milyonlarca insan, bu tasarının hukuka, uluslararası
mevzuata, Anayasa’ya nasıl aykırı olduğunu teker teker dile getirdiler ve
bizler tartışmalar boyunca bütün bu konuları anlattık, işin toplumsal yönünü,
siyasi yönünü, hukuki yönünü ve yaratacağı olumsuz etkileri de bir bir
anlattık. Bu konu Kadın Erkek Fırsat Eşitliği Komisyonuna bile gelmedi, torba
yasa yöntemi tercih edildi. İşte, yasa yapım süreci bu yönleriyle ihlal
edilerek yine benden önceki konuşmacıların da belirttiği gibi talimatla geldi
ve çoğunluğun oylarıyla hızlıca Meclisten geçiyor. 
Evet, yasayı yaparken hiçbir itirazı duymadınız ama
bilin ki kadınlar bu yasayı tanımayacaklar, mücadele devam edecek. Kadınların
hakları üzerinde bu kadar rahat tasarrufta bulunamazsınız. Her gün kadın
cinayetleri işlenirken, tacizci, tecavüzcüler rahatça aramızda gezerken bu
tasarıyla toplumsal eşitliğe yeni bir darbe vurduğunuzu görmeniz gerekir. Kadın
cinayetlerinin önlenmesi konusunda hiçbir gelişmenin olmaması, kadınların
giysileri dâhil tüm hayatlarına müdahale edilmesi ve şiddetin âdeta teşvik edilmesi,
onlarca taciz ve tecavüz raporu Türkiye’yi güvenli olmayan ülke sıralamasında
ilk sıralara taşımıştır. Bakın en son Reuters Vakfının açıkladığı rapora göre
İstanbul kadınlar için en tehlikeli on mega kent arasında. Bence bu açıklamadan
çok rahatsız olmalısınız, bizler rahatsızlık duyuyoruz. On beş senedir
iktidardasınız, elinizde tüm olanaklar varken gerekli yapısal değişiklikler,
önlemler ısrarla alınmadı. Hâlâ Türkiye’de kadınlar dışarı çıktığı için, şort
giydiği için tecavüze uğruyor, hamile kadınlar darp ediliyor sokak ortasında,
katlediliyor. Çünkü görüyoruz ki bu şiddeti önlemeye ne niyetiniz var ne de
gönlünüz var. Özgecan Aslan’ın katilleri yakalanmıştı ve ceza alabilmişlerdi
belki ama o olaydan sonra yüzlerce Özgecan vakasıyla karşı karşıya kaldık ve o
olaydaki kararlılık sizlerin kararlılığı falan değildi, kamuoyu baskısıydı.
Diğer kadın cinayetlerinde ne oldu? Onlarcasında, yüzlercesinde hâlâ
cezasızlık, hâlâ akıl dışı gerekçelerle indirimler sürüyor. Failleri yakalamak,
mevcut yasaları uygulamak yerine kadınları toplumsal yaşamdan dışlamayı tercih
ettiniz. Bu noktada belediyelerinizin getirdiği akla ziyan öneriler ise pembeye
bürünen araçlar, otobüsler, metrobüsler oldu. Kadına yönelik erkek şiddetini
böyle önlemeniz hepimizin aklıyla dalga geçmek anlamındadır. Bu uygulama yeni
taciz ve tecavüzlere zemin hazırlıyor açıkça, bunu görmek bu kadar mı zor? 
Sayın milletvekilleri, erkek şiddeti son on yılda
yüzlerce kadını aramızdan aldı. Bunun en önemli nedeni her söylemlerinde erkek
şiddetini cesaretlendiren ifadeler kullanan AKP iktidarının ayrımcı
politikalarıdır ve bu politikaların inanın hiç kimseye bir faydası yoktur. Bu
anlayışı her alanda, Hükûmetin her tasarrufunda görüyoruz. Bambaşka
gerekçelerle belediyelerimize kayyum atadınız, o kayyumların ilk işi kadınlara
yönelik çalışmaları engellemek oldu. Bizler seçim merkezlerimizde kadın
merkezlerinin kapatılmalarına şahit olduk. Yetmedi, o merkezlere başvuran
şiddet öyküleri, kadınların bilgileri; bunlara dahi el konuldu, kadınların
onlarca yıl bin bir emekle oluşturdukları arşivlere el konuldu ve o dernekler
kapatıldı. Hemen ardından diğer, tam yirmi dört kadın merkezi ve derneği
kapatıldı. Yıllardır bulundukları bölgede erkek şiddetine karşı mücadele eden,
kadınlarla da dayanışma kuran örgütlerin kapatılması ama o arada imamla,
nikâhla uğraşmak, açıkça, kadınların mücadelesine yönelik açık bir müdahaledir.
Bu tasarıyla uğraşacağınıza, şiddet mağduru kadınlar nasıl mücadele ediyor; bu
dernekler, bu vakıflar, bu örgütler nasıl mücadele ediyor, bence onlardan ders
almalısınız. Çünkü kadın merkezleri ve kadın örgütlerinin kapatılmasının
ardından kadınların, bulundukları bölgede destek alabilecekleri mekanizmalar
tamamen ortadan kaldırıldı. Kadınların haklarına yönelik yasal düzenlemeler
yapılacaksa bunu kadınlar, kadın örgütleri yapmalıdır. Bu konuların muhatabı
Meclisteki erkekler değil, yasadan en çok etkilenecek olan tüm kadınların sesi
olan kadın örgütleridir.
Toplumu ayrıştırıyorsunuz; doğuda kayyum eliyle, batıda
başka dinamiklerle bu ayrımları derinleştiriyorsunuz. Bir gün iktidarınız
mutlaka son bulacak. Ne yazık ki bu toplum yaptıklarınızı, icraatlarınızı hiç
de iyi anmayacak. Bu böyle gitmez, bu böyle gitmez.
Saygılar sunuyorum. (HDP sıralarından alkışlar)
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
Madde 26’ya bağlı geçici madde 8’i oylarınıza
sunuyorum: Kabul edenler… Kabul etmeyenler… Madde kabul edilmiştir.
Madde 26’ya bağlı geçici madde 9 üzerinde iki adet
önerge vardır, okutup işleme alıyorum.
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
madde 26’ya bağlı geçici madde 9’un Kanun Tasarısı’ndan çıkarılmasını arz ve
teklif ederiz. 
 Nihat Yeşil Çetin
Arık Murat Bakan
 Ankara Kayseri İzmir
 Barış Karadeniz Selina
Doğan Mahmut Tanal
 Sinop İstanbul İstanbul
 Gaye Usluer
 Eskişehir
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Sayın Başkan. 
BAŞKAN – Hükûmet?
GENÇLİK VE SPOR BAKANI OSMAN AŞKIN BAK (Rize) –
Katılmıyoruz Sayın Başkan. 
BAŞKAN – Önerge üzerinde söz isteyen, İstanbul
Milletvekili Mahmut Tanal.
Buyurun Sayın Tanal. (CHP sıralarından alkışlar)
MAHMUT TANAL (İstanbul) – Teşekkür ederim.
Değerli Başkan, değerli milletvekilleri; hepinizi
saygıyla, hürmetle selamlıyorum.
Ben, tabii, dün bu tasarının Anayasa’ya aykırılığını
ileri sürerken Sayın Elitaş demiş ki: “Sizi alkışlayacağım eğer iyi
konuşursanız.” Şimdi, korkarım bugün benim üzerime daha fazla saldırırlar; biraz
sakin bir vaziyette… Benim buradaki konuşmam hiçbir arkadaşımızın şahsiyetine,
kişiliğine vesairesine yönelik değil, tamamen bilimsel, objektif olma açısından
bunu sizlerin takdirine, bilgisine, vicdanına sunacağım.
Dün demiştim ki: Değerli arkadaşlar, bu müftülere nikâh
yetkisinin verilmesinin bir FETÖ projesi olduğunu söylemiştim. Bir saldırıya
maruz kalmıştım. Tabii, bu FETÖ’nün toplantıları nerede yapılırdı? Abant’ta
yapılırdı Sayın Elitaş. O toplantıya katılanların çoğu da şu anda cezaevinde
tutuklu. Ama bu Abant toplantılarına katılanların içerisinde mesela orada
kimler vardı? Sayın Burhan Kuzu vardı, Sayın Bülent Arınç Bey vardı; bu, Derin
Tarih dergisini çıkaran, Atatürk’e dil uzatan Mustafa Armağan vardı, Hayrettin
Kahraman vardı, Avukat Kezban Hatemi vardı. Bunlar Abant toplantıları… Ne zaman
bu toplantı? 1998 yılında Abant.. Yani ikinci toplantısı, Abant’ın ikinci
toplantısı. Bundan kaç yıl öncesi? Tam on dokuz yıl öncesi. On dokuz yıl
öncesinin Abant toplantısının işte başlığı şu, katılanların listesi şu. Bu
Abant toplantıları aşağı yukarı 300 sayfa. 88’inci sayfada tebliğ konusu “Din,
laiklik ve İslam ilişkisi.” “Din, laiklik ve İslam ilişkisi.” Sayfa 91’in son
paragrafını okuyorum değerli arkadaşlar: “Müftüler de devlet memurudur.
Müftülere evlendirme yetkisinin verilmesi dinimizin gereğidir.” 92’nci sayfanın
ilk paragrafı diyor ki: “Böyle bir teklifi getirmemiz gereksiz, anlamsız
laiklik heyecanı gösterilerine yol açmaktadır.” Yıl 1998’de tabii ki AK PARTİ o
dönem yoktu, Refah Partisi vardı, Refah Partisinden sonra Fazilet Partisi
açıldı, Fazilet o dönem ikiye ayrıldı, kapandıktan sonra AK PARTİ ve Saadet
Partisi. Yani o Faziletin o dönemde bu toplantıya katılan -ve FETÖ tarafından
alınan bu karar- o milletvekilleri şimdi AK PARTİ’nin sıralarında oturuyor
değerli arkadaşlar, AK PARTİ’nin kurucuları. (CHP sıralarından alkışlar)
Ben bunun AK PARTİ’nin projesi olduğunu dediğim zaman… 
ÖZGÜR ÖZEL (Manisa) – FETÖ’nün…
MAHMUT TANAL (Devamla) – …FETÖ’nün projesi olduğunu
dediğim zaman siz haksız, hukuksuz bir şekilde bana saldırdınız. 
Değerli arkadaşlar, hiçbir Cumhuriyet Halk Partisi
milletvekili belgesi, bilgisi, delili olmaksızın burada konuşmaz. (CHP
sıralarından alkışlar) İşte, bu proje AK PARTİ’nin projesi değil, bu proje
FETÖ’nün projesi. Burada siz şunu söylüyorsunuz: “Ya, biz FETÖ’yle mücadele
ediyoruz.” Vallahi, değerli arkadaşlar, burada teoride ve pratikte hâlen
birliktesiniz; teorisi burada projesi, pratiği Meclise getirdiniz, birlikte
hareket ediyorsunuz. Aslında bununla çıkarlarınız aynı. Bununla ülkeye ne
yaptınız? Aranızda çıkan kavga nedeniyle hain darbe gerçekleştirildi ve ülkemiz
hakikaten tarihte görülmeyen bir darbe girişimiyle karşı karşıya kaldı. Ve
bütün darbeleri de buradan lanetliyoruz ve kınıyoruz. 
Burada biz buna “FETÖ’nün projesidir.” dedik, siz gayet
rahat inkâr ettiniz. Şimdi gelip bana “Bu, FETÖ’nün projesi değildir.” diyen
babayiğit arıyorum buraya. (CHP sıralarından alkışlar) Cinsiyetçi yaklaşımla
söylemiyorum, kadın arkadaşlarımızdan özür diliyorum, babayiğit bir anne de
arıyorum. Gelsinler desinler ki “Bu FETÖ’nün projesi değildir.” 
Onun için buradan benim tertemiz, iyi niyetli, FETÖ’den
yana olmayan değerli milletvekili arkadaşlarıma sesleniyorum: Eğer FETÖ’yü
desteklemiyorsanız bu tasarıya karşı çıkın. Bu tasarıya “evet” diyenler FETÖ’yü
destekleyenlerdir, onun teoride, pratikte yol arkadaşlarıdır. (CHP sıralarından
alkışlar) 
Hepinize teşekkür ediyorum, saygılarımı sunuyorum.
BAŞKAN – Sayın Elitaş, isminizi zikrederek… 
İki dakika süre veriyorum. Lütfen yeni bir sataşmaya
meydan vermeyelim. 
Buyurun.
IX.- SATAŞMALARA İLİŞKİN KONUŞMALAR (Devam)
4.- Kayseri Milletvekili Mustafa Elitaş’ın, İstanbul Milletvekili Mahmut
Tanal’ın 497 sıra sayılı Kanun Tasarısı’nın 26’ncı maddesine bağlı geçici madde
9’la ilgili önerge üzerinde yaptığı konuşması sırasında şahsına sataşması
nedeniyle konuşması
MUSTAFA ELİTAŞ (Kayseri) – Sayın Başkan, değerli
milletvekilleri; Sayın Tanal dünkü söyleminin devamında yeni belgelerle ortaya
çıktığını iddia etti. 1998 yılında, uzun yıllardır, seri hâlinde devam eden
Abant toplantıları vardı. Ona, o toplantılara her kesimden, her birimden
insanlar katılırlar fikirlerini beyan ederler ve o fikirlerini beyan ettikten
sonra da herhâlde, bildiğim kadarıyla bir sonuç, orada konuşulan, panelde
ileriye sürülen fikirler kitap hâlinde yayınlanırdı. Yani oradaki sonuç
bildirgesi, ortaya atılan, bir imzayla ortaya çıkan mesele değil. Orada, iddia
edilen konularla ilgili meseleler gündeme getirilirdi.
ÖZGÜR ÖZEL (Manisa) – Mekanizmayı bayağı iyi biliyor
ama, mekanizmayı bayağı yakından tanıyor.
MUSTAFA ELİTAŞ (Devamla) – Bakın, dün Sayın Mehmet Muş
size çok önemli bir şey söyledi. FETÖ, rahmetli Ecevit de dâhil olmak üzere,
din kisvesi altında, İslamiyet’i önüne alarak bu milleti -yüzde 99’u Müslüman
dediğimiz- hassas konusundan yakalayarak Türkiye’yi kuşatmaya, Türkiye’yi işgal
etmeye çalışmış. Ne zaman? 17-25 Aralık operasyonuyla birlikte ortaya çıkan,
tam netleşen, kesinleşen bir süreç. Dün Sayın Muş size sordu, dedi ki:
“FETÖ’nün bu organları, gazeteleri kapatılırken niye göz yaşı döktünüz?” 
MEHMET MUŞ (İstanbul) – İki sene önce, iki.
MUSTAFA ELİTAŞ (Devamla) – Şimdi, ondan önceki dönemde,
1998, önceki dönemler veya 2010, o süreçler içerisinde ortaya çıkan FETÖ’yü,
biz bir din adamı diye biliyorduk ama bir ihanet mensubuymuş, onun farkında
değildik. Fakat siz 15 Temmuzdan çok yakın bir zaman önce yani 2015 yılında
adamın gazeteleri kapatıldığı anda gittiniz kapısında ağladınız. 
HALUK PEKŞEN (Trabzon) – Sayın Elitaş, bir tek
milletvekiliniz var mı suç duyurusunda bulunan?
MUSTAFA ELİTAŞ (Devamla) - Bu nedir yani? Asıl mesele
burada, asıl çelişki burada. Bilim adamlarının yaptığı toplantıdaki, paneldeki
görüşmelerde ortaya çıkan, yayınlanan meseleleri “FETÖ’nün projesidir.” diye
ifade etmek…
(Mikrofon otomatik cihaz tarafından kapatıldı) 
MUSTAFA ELİTAŞ (Devamla) – FETÖ ayet, hadis de
söylüyor. 
TÜRABİ KAYAN (Kırklareli) – Niye inkâr ediyorsunuz ki!
MUSTAFA ELİTAŞ (Devamla) - Onun için değerli
milletvekilleri, dilin kemiği yok, söylenen söze dikkat etmemiz lazım.
Teröristbaşı olduğu devlet tarafından ilan edilmiş, paralel devlet yapısı
olduğunun altı çizilmiş, Millî Güvenlik Kurulunda alınmış bir karardan sonra
siz adamın gazetesine gidiyorsunuz, ağlıyorsunuz.
Hepinizi saygıyla selamlıyorum.
GÖKCEN ÖZDOĞAN ENÇ (Antalya) – Para yatırıyor
bankasına...
MAHMUT TANAL (İstanbul) – Sayın Başkan...
BAŞKAN – Bir saniye Sayın Tanal.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (Devam)
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
MAHMUT TANAL (İstanbul) – Sayın Başkan...
BAŞKAN – Sayın Tanal... 
MAHMUT TANAL (İstanbul) – Sayın Grup Başkan Vekili
Elitaş konuşmalarında bana sataşmada bulundu. Sataşmadan söz... 
MUSTAFA ELİTAŞ (Kayseri) – Hayır, dünkü soruyu sordum.
GÖKCEN ÖZDOĞAN ENÇ (Antalya) – 2011’di o, 2011’di.
MAHMUT TANAL (İstanbul) – Anladım da siz Kimse Yok Mu
Derneğinin üyesi değil miydiniz? 
GÖKCEN ÖZDOĞAN ENÇ (Antalya) – Tamam, 2011’de...
BAŞKAN – Sayın Tanal, gene dünkü tartışmalara
geçmeyelim. Dün, dünde kaldı, yeni şeyler söylemek lazım artık.
MAHMUT TANAL (İstanbul) – Anladım, yeni şeyler
söyleyeceğiz.
BAŞKAN – Yeni bir sataşmaya meydan vermeyelim ama.
Buyurun.
MAHMUT TANAL (İstanbul) – Kesinlikle. Zaten hanımefendi
bağırıyor. Kimse Yok Mu Derneği vardı.
BAŞKAN – Şimdi, yeni sataşmalara meydan vermeyelim.
IX.- SATAŞMALARA İLİŞKİN KONUŞMALAR (Devam)
5.- İstanbul Milletvekili Mahmut Tanal’ın, Kayseri Milletvekili Mustafa
Elitaş’ın sataşma nedeniyle yaptığı konuşması sırasında şahsına sataşması
nedeniyle konuşması
MAHMUT TANAL (İstanbul) – Değerli Başkan, değerli
milletvekilleri...
MUSTAFA ELİTAŞ (Kayseri) – Hanımefendi saygısızlık
yapmıyor, yüksek sesle konuşuyor. Siz kibar birisiniz. Yani burada...
MAHMUT TANAL (Devamla) – Saygı duyuyorum ama zamanımı
harcamazsanız sevinirim Sayın Elitaş. (CHP ve AK PARTİ sıraları arasında
karşılıklı laf atmalar)
Değerli arkadaşlar, sizi sükûnete davet ediyorum,
Başkanının görevidir, görevinizi gasbetmiyorum, özür dilerim, sükûnete davet
etseniz...
Şimdi, Hanımefendi, Antalya Milletvekilimiz...
BAŞKAN – Efendim, sükûnete davet ediyorum. Sayın Enç,
Sayın milletvekilleri, lütfen...
MAHMUT TANAL (Devamla) – Değerli arkadaşlar, AK PARTİ
Antalya Milletvekili arkadaşımız, 24’üncü Dönem Milletvekili Albümü’ne bakın,
Kimse Yok mu Derneğinin üyesi. 
SELİNA DOĞAN (İstanbul) – O tarih vatandaşlığın...
MAHMUT TANAL (Devamla) – Doğru söylüyor.
O dernek de FETÖ’den dolayı kapandı mı, kapanmadı mı,
onun takdirini kamuoyunun bilgisine sunuyorum. 
Şimdi, gayet rahat, medeni, uygar olan arkadaşlarımız,
herhangi bir eksikliği olmayan arkadaşlarımız geliyorlar, burada konuyu açık ve
net anlatıyorlar, yerlerinden laf atmıyorlar. Yerinden laf atan arkadaşlarımız
anlayın ki AK PARTİ içerisinde kendilerini temizlemenin, aklamanın telaşı
içerisine giriyorlar; bu, bir suçluluk psikolojisi.
Gelelim, Sayın Elitaş’ın bahsettiği biz haksızlık,
hukuksuzluk, adaletsizlik kimden gelirse gelsin, fikri, zihniyeti, siyasi
düşüncesi ne olursa olsun biz her türlü haksızlığa, hukuksuzluğa, adaletsizliğe
karşıyız. 
Sayın Elitaş, ben Ergenekona, Balyoza gittiğim zaman,
şu ayağım 4 metre barikattan atlayıp kırıldığı zaman...
BAŞKAN – Sayın Tanal, kürsüdesiniz, lütfen.
MAHMUT TANAL (Devamla) – ...siz bana “Ergenekoncu,
Balyozcusunuz.” diyenlersiniz. (CHP sıralarından alkışlar) Anladınız mı? O
dönem “Ergenekoncu”, “Balyozcu” diyordunuz. (AK PARTİ sıralarından “İyi ki
olmuş.” sesi)
MEHMET MUŞ (İstanbul) – Hâlâ söyleyemedi, ağladın mı,
ağlamadın mı? 
MAHMUT TANAL (Devamla) – “İyi ki olmuş.” diyor işte bir
AK PARTİ’li milletvekili.
Diyarbakır’daki davalara gittiğim zaman, “PKK’lı”
diyordunuz. 
MEHMET MUŞ (İstanbul) – Sayın Elitaş, ağladı mı,
ağlamadı mı, onu söylesin, bir şey istemiyoruz. 
MAHMUT TANAL (Devamla) – LGBT’li bireylerin davalarına
gittiğimiz zaman -çok özür dilerim 80 milyon insandan- bana “ibne” diyordunuz
siz. 
BAŞKAN – İstirham ediyorum, lütfen Sayın Tanal. Kaba ve
yaralayıcı sözler kullanmayalım lütfen. 
MAHMUT TANAL (Devamla) – Ama maalesef siz var ya, insan
hakları aktivisti olan tüm insanlara her türlü lafı söyleyen kişilersiniz. 
(Mikrofon otomatik cihaz tarafından kapatıldı)
MUSTAFA ELİTAŞ (Kayseri) – Söylediklerimizin hepsi
doğruymuş. Bir gün PKK’lısın, bir gün FETÖ’cüsün, bir gün Balyozcu, her gün
renk değiştiriyorsun. 
MAHMUT TANAL (Devamla) – Bakın, değerli arkadaşlar, ben
AK PARTİ’nin Üsküdar kurucusunun işyeri kapandığı zaman AK PARTİ’li kurucu
üyenin hakkını hukukunu savunmuş olan bir adamım. (CHP sıralarından alkışlar)
Neresi bu? Şampiyon Spor Tesisleri. 
BAŞKAN – Sayın Tanal, süreniz dolmuştur, lütfen,
buyurun. 
MUSTAFA ELİTAŞ (Kayseri) – Hâlâ ona cevap vermedin,
bak, dün Mehmet Muş bir şey söyledi sana. 
BAŞKAN - Diğer önergeyi okutuyorum. 
GÖKCEN ÖZDOĞAN ENÇ (Antalya) – Sayın Başkan…
BAŞKAN- Bir saniye, okutmadan önce, Sayın Enç’in bir
talebi var, onu bir dinleyeyim. 
GÖKCEN ÖZDOĞAN ENÇ (Antalya) – Efendim, hem ismimi
vererek bir sataşmada bulundu, 2011’deki üyeliklerle ilgili. Cevap vermek
istiyorum. 
BAŞKAN – Sayın Enç, lütfen yeni bir sataşmaya meydan
vermeyelim,
Buyurun. (AK PARTİ sıralarından alkışlar) 
6.- Antalya Milletvekili Gökcen Özdoğan Enç’in, İstanbul Milletvekili
Mahmut Tanal’ın sataşma nedeniyle yaptığı konuşması sırasında şahsına sataşması
nedeniyle konuşması
GÖKCEN ÖZDOĞAN ENÇ (Antalya) – Değerli Başkan, değerli
milletvekilleri; burada bir yemin ettik hepimiz milletvekili olduğumuz zaman,
doğru mu? Demokratik, laik, sosyal hukuk devleti, Türkiye Cumhuriyeti ilke ve
inkılapları vesaire… 
Şimdi, iki de bir bunu ısıtıp ısıtıp getiriyorsunuz,
2011 yılındaki Kimse Yok Mu Derneği üyeliğiyle ilgili. 
2014 yılında Millî Güvenlik Kurulu karar alıyor “FETÖ
terör örgütüdür.” diye.
ERTUĞRUL KÜRKCÜ (İzmir) – 2004, 2014 değil. 
GÖKCEN ÖZDOĞAN ENÇ (Devamla) – Şahsımın bir banka
hesabı, bakın, bir daha altını çizerek söylüyorum, toplantı tutanaklarında
ismim, ondan sonra, byLock ve buna benzer programlarla ilgili bir tane belgeyi
Sayın Tanal getirsin, ben hem siyasi partimden istifa edeceğim hem de
milletvekilliğinden istifa ederek siz beni düşüreceksiniz. (Gürültüler) Ama,
bir dakika, Mahmut Tanal 2014’ten sonra, isim de veriyorum, FETÖ’nün kanalları
kapatılırken orada ağlama duvarları oluşturulup… Hepiniz gittiniz, ağladınız,
tenzih ediyorum, hepiniz değil, gidenleri…
HAYDAR AKAR (Kocaeli) – Çok rica ediyorum! Sayın
Başkan, sataşma konusudur, “Hepiniz.” dedi. 
MUSTAFA ELİTAŞ (Kayseri) – Haydar, sen yoksun. Haydar,
seni söylemiyorlar. 
GÖKCEN ÖZDOĞAN ENÇ (Devamla) – “Düzeltiyorum.” dedim
Haydar Bey. 
Diğer bir durum, maaşını aldıktan sonra, dekontu da
Twitter’ına atarak Bank Asyayı kurtarma operasyonuna, teröristbaşı oradan
talimat verdiği zaman parasını yatıran kim? Ben de bunun cevabını istiyorum.
Burada eskiden kalma fotoğrafları çıkartıp çıkartıp gösteriyorsunuz. Terör
örgütü ilan edildikten sonra siz CHP olarak ne yaptınız? Ben bu sorunun
cevabını istiyorum. Verebilirseniz ne kadar güzel olur değil mi? 
Ayrıca şunu da ifade etmek istiyorum: Buradaki
arkadaşlarımızın hepsi sütten çıkmış ak kaşık kadar temizdir, hiçbirisi de
FETÖ’cü değildir. 
Teşekkür ediyorum. (AK PARTİ sıralarından alkışlar) 
TÜRABİ KAYAN (Kırklareli) – Çok komik oldu, çok komik!
Çok komik oldu!
ÖZGÜR ÖZEL (Manisa) – Sayın Başkan…
BAŞKAN – Sayın Özel, buyurun. 
ÖZGÜR ÖZEL (Manisa) – Sayın Başkan, tabii, çok sayıda
sataşma var ama gruba bir sataşma olarak hepsini genel değerlendirip cevap
hakkı istiyoruz. 
GÖKCEN ÖZDOĞAN ENÇ (Antalya) – Efendim tenzih ettim
ama. “Hepsi” demedim efendim “Tenzih ediyorum, düzeltiyorum.” dedim. 
ÖZGÜR ÖZEL (Manisa) – Hayır grup olarak… Siz FETÖ terör
örgütü ilan edildikten…
BAŞKAN – Buyurun. 
ÖZGÜR ÖZEL (Manisa) – Sayın Haluk Pekşen konuşacak. 
BAŞKAN – Sayın Pekşen, buyurun. 
Lütfen yeni bir sataşmaya meydan vermeyelim. 
Buyurun. 
7.- Trabzon Milletvekili Haluk Pekşen’in, Antalya Milletvekili Gökcen
Özdoğan Enç’in sataşma nedeniyle yaptığı konuşması sırasında Cumhuriyet Halk
Partisine sataşması nedeniyle konuşması
HALUK PEKŞEN (Trabzon) - Sayın Başkan, saygıdeğer
milletvekilleri; çok teşekkür ediyorum. 
Bu söylemlerden dolayı gerçekten ben de bir şeyi merak
ediyorum ve sormak istiyorum: 17-25 Aralık FETÖ’nün deşifre olduğu tarih, kabul
ettiniz, tamam, ben de bu tarihi kabul ediyorum. 316 kişilik AK PARTİ Grubundan
2013, 2014, 2015 yılında “FETÖ terör örgütü lideridir. Türkiye'nin bekası için
bir haindir. Muhterem hoca efendi değildir, aman dikkat.” diye savcılıklara suç
duyurusunda bulunan, devletin ilgili birimlerine, Başbakanlık Teftiş Kuruluna
başvuruda bulunan herhangi biriniz var mı, var mı? 
HAYDAR AKAR (Kocaeli) – Yok. 
HALUK PEKŞEN (Devamla) – Yok. Bakın, burada FETÖ’yle
mücadele ettiğim zaman siz beni tehdit ediyordunuz. 
MEHMET MUŞ (İstanbul) – Kimse seni tehdit etmedi ya,
kendi hâline bıraktık seni. 
HALUK PEKŞEN (Devamla) – Bugün, benim savcılıklara
yaptığım suç duyurularıyla FETÖ hakkında soruşturma başladı. 27 Aralık 2013, 27
Aralık 2013 tarihinde “Bu adam bir din adamı değildir, muhterem hoca efendi
değildir, bu adam Türkiye Cumhuriyeti devletinin tarihindeki en büyük terör
örgütü lideridir.” diye Genelkurmay Başkanlığına, Ankara Cumhuriyet
Başsavcılığına dilekçeyi vermiş bir Cumhuriyet Halk Partisi mensubuyum. (CHP
sıralarından alkışlar) Onun için, Cumhuriyet Halk Partisine bu anlamda söz
söyleyeceğiniz zaman lütfen dönün, bir daha geriye bakın. 
Şimdi sizi bir kez daha uyarıyorum. Evet, Sayın Tanal
altını çizerek söyledi, bu bir FETÖ projesidir. Ben birazdan bir hukukçu olarak
buradaki hukukçulara bunu anlatacağım, hiç hamaset anlatmayacağım size, hiç de
siyaset anlatmayacağım; bunun bir FETÖ projesi olduğunu yasal delilleriyle,
belgeleriyle koyacağım.
Genel Kurulu saygıyla selamlıyorum.
Sağ olun. (CHP sıralarından alkışlar) 
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (Devam)
BAŞKAN – Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nda
çerçeve 26’ncı maddeyle 5490 sayılı Kanun’a eklenen geçici madde 9’da yer alan
“müdürlüğünce” ibaresinin “müdürlükleri tarafından” şeklinde değiştirilmesini
arz ve teklif ederiz.
 Filiz Kerestecioğlu Demir Erol
Dora Ertuğrul Kürkcü
 İstanbul Mardin İzmir
 Dilek Öcalan Erdal
Ataş Mehmet Emin Adıyaman
 Şanlıurfa  İstanbul Iğdır
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Başkanım.
BAŞKAN – Hükûmet?
BAŞBAKAN YARDIMCISI FİKRİ IŞIK (Kocaeli) – Katılmıyoruz
Sayın Başkanım.
BAŞKAN – Önerge üzerinde söz isteyen Iğdır Milletvekili
Mehmet Emin Adıyaman.
Buyurun Sayın Adıyaman. (HDP sıralarından alkışlar) 
MEHMET EMİN ADIYAMAN (Iğdır) – Sayın Başkan, değerli
milletvekilleri; 497 sayılı Torba Kanun’un 26’ncı maddesine bağlı geçici 9’uncu
madde üzerine söz almış bulunuyorum. Hepinizi saygıyla selamlıyorum.
Geçici 9’uncu madde, göçmenlerin vatandaşlığa kabulü
hâlinde evraklarındaki eksikliklerin giderilmesi amacıyla düzenlenmiş bir madde
ve yürürlüğe girdiği tarihten itibaren beş yıl içerisinde, doğum tarihlerindeki
yanlışlık veya doğum yerlerine ilişkin yanlışlıkların düzeltilmesini düzenleyen
teknik bir madde. Bunun üzerinde çok da durmayacağım. Ama elimde Türkiye
Cumhuriyeti Anayasası var. Bu Anayasa'nın 2’nci maddesi: “Türkiye Cumhuriyeti
demokratik, laik, sosyal bir hukuk devletidir.” Şimdi, demokratik bir devlet
olup olmadığını, laik olup olmadığını ve sosyal bir devlet olup olmadığını
halkın takdirine bırakıyorum ancak hukuk devleti midir gerçekten? Hukukun
üstünlüğü cari midir şu anda ülkede ve gerçekten mevcut olan hukuk sistemi
bütün yurttaşlara eşit uygulanıyor mu? Bunu bir dakika olsa bile, bir saniye
olsa bile düşünmek lazım. Bakın, bugün basına da yansıdı, bu Parlamentonun
üçüncü büyük partisi, Halkların Demokratik Partisi eş genel başkanları ve
milletvekilleri cezaevinde, bir yıla yakın bir süredir hâlâ Eş Genel Başkanımız
Sayın Selahattin Demirtaş henüz mahkeme huzuruna dahi çıkarılmamıştır. Peki,
hukuk gerçekten herkes için böyle mi işliyor? Tek tek örnekleri bir tarafa
bırakın, bugün Ankara Cumhuriyet Başsavcılığının vermiş olduğu bir karar
ortada. Hepinizin hatırlayacağı üzere, Cumhurbaşkanı Avrupa’dan dönüşte sayın
eş genel başkanımıza hakaret eden ve aynı zamanda yargıyı etkileyen bir
açıklama yaptı, “O bir teröristtir." dedi, “Teröristlerle ilgili karar da
mahkemeleri ilgilendiriyor.” dedi. Bunun üzerine eş genel başkanımız ve
partimiz suç duyurusunda bulundu. Suç duyurusu dilekçesi işleme dahi alınmadı
ve cumhuriyet başsavcısının gerekçesi şu: Anayasa’nın Cumhurbaşkanının
yetkisini ve sorumsuzluğunu düzenleyen 105’inci maddesine dayandırdı. 105’inci
maddede “Cumhurbaşkanının görevlerinden kaynaklı yargılanamayacağı, kişisel
olarak, tek başına imza attığı kararlar dışındaki kararlardan dolayı
sorumluluğun Başbakan ve ilgili bakanda olduğu ama tek başına imzaya yetkili
olduğu kararlardan dolayı da hakkında soruşturma, kovuşturma yani cezai işlem
olmayacağı” belirtiliyor ama bu Anayasa Cumhurbaşkanına birilerine hakaret
etmesini, Türk Ceza Kanunu’nda düzenlenmiş suçlardan herhangi birini, örneğin,
bu Parlamentoda bir parlamenteri tokatlaması ya da sokakta bir vatandaşı dövmesi,
darbetmesi ya da yüz kızartıcı bir suçtan dolayı bir sorumluluk yüklemiyor.
İşte, yargı üzerinde yaratılan vesayet yani tek adam rejiminin, sadece yürütme
üzerinde değil, bu Meclis üzerinde ama aynı zamanda yargı üzerinde dolaşan
gölgesi, dolaşan vesayeti böyle bir kararı aldırtır. Yani mevcut yargı,
Cumhurbaşkanının sorumsuzluğunu adli suçlara dahi, yüz kızartıcı suçlara, darp,
hakaret, cebir, hatta cinayete kadar genişleterek bir sorumsuzluk veriyor ve
böyle yorumluyor ve daha da vahimi, dilekçeyi işleme dahi almıyor. 
Şimdi, değerli arkadaşlar, 2007’den 2013’e kadar,
FETÖ’yle olan el ele, kol kola yürüyüşte Türkiye’de FETÖ hukuku uygulandı. O
dönemin hukukunun ismi FETÖ hukukuydu. 2013’ten bugüne ve özellikle 15 Temmuz
darbe girişiminden bu tarafa artık Türkiye’de uygulanan, AKP hukukudur ve AKP
hukuku keyfî bir hukuktur ve sadece muhaliflere uygulanan bir hukuktur. Bu
hukukta maalesef hukukçuların hiçbir güvencesi yok, hepsinin zihniyetinde
“Vereceğim karar AKP’ye ne kadar dokunur ve dokunursam nerelere sürülürüm,
görevden alınırım.” şeklinde bir sonuç doğurmuştur.
Hepinizi saygıyla selamlıyorum. (HDP sıralarından
alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Kabul edilmemiştir.
Madde 26’ya bağlı geçici madde 9’u oylarınıza
sunuyorum: Kabul edenler… Kabul etmeyenler… Madde kabul edilmiştir.
Madde 26’ya bağlı geçici madde 10 üzerinde iki adet
önerge vardır, okutup işleme alıyorum.
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nda
çerçeve 26’ncı maddeyle 5490 sayılı Kanun’a eklenen Geçici Madde 10’da yer alan
“ergin” ibaresinin “yetişkin” şeklinde değiştirilmesini arz ve teklif ederiz.
 Filiz Kerestecioğlu Demir Dilek
Öcalan Erdal Ataş
 İstanbul Şanlıurfa İstanbul
 Ertuğrul Kürkcü Erol
Dora Sibel Yiğitalp
 İzmir Mardin Diyarbakır
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI FİKRİ IŞIK (Kocaeli) – Katılmıyoruz
Sayın Başkan.
BAŞKAN – Önerge üzerinde Diyarbakır Milletvekili Sibel
Yiğitalp konuşacaktır.
Buyurun Sayın Yiğitalp. (HDP sıralarından alkışlar) 
SİBEL YİĞİTALP (Diyarbakır) – Sayın Başkan, değerli
milletvekilleri; bugün bu yasa tasarısı hakkında yine konuşuyoruz ve bu yasa
tasarısıyla da yeni rejimin inşasının neredeyse finaline doğru gitmekteyiz. Bu
rejimin inşasında, 20 Mayısta dokunulmazlıklarımızın kaldırılmasına onay
vererek eş başkanlarımızın, milletvekili arkadaşlarımızın cezaevine girmesinde
rol alan siyasi aktörlerin sorumluluğunu da hatırlatarak konuma geçmek
istiyorum. Eğer bugün bunu eleştiriyorsak 20 Mayısta bizim
dokunulmazlıklarımızı kaldırıp cezaevine girilmesine sebep olan bütün buradaki
aktörler oturup önce bir öz eleştirisini versinler. Durup dururken bu
cinsiyetçi yasa gelmedi. Bu cinsiyetçi yasanın geliş noktasının, hikâyenin en
yakın zamanlarından biri de 20 Mayıs.
Şimdi, Fetullah Gülen üzerinden sürekli bir tartışma
yürütülüyor, “Ben Fetullah Gülen’i lanetliyorum, ben değilim, benim geçmişimde
yok, o var, bu var.” diye tartışmalar yürütülüyor. Sormak istiyorum: Umut
Kitabevini hatırlarsınız hepiniz, 1 Kasım 2005’te bombalanmıştı ve 1 insan
yaşamını yitirmişti o dönemde. O dönem hukukçuları ve yargı mekanizması dokuz
ila yirmi beş yıl hüküm vermişti ve o insanlar cezaevlerinde kaldılar.
Sonrasında bu dosya Yargıtaya gitti ve Yargıtayda bozuldu. Gerekçesi ne? O
dönemin görevli olan savcı ve hâkimlerinin FETÖ’cü olduğuna dair bir düşünceden
dolayı bu davayı bozdular ve bu davayı bozduktan sonra o dönemde Umut
Kitabevini bombalayan kişiler tahliye oldu. Soruyorum: Bu insanların cezaevine
girmesine sebep olan yargı mekanizmasının mensupları FETÖ’cü oldukları için o
insanlar tahliye oldu; peki, neden Kürtlerin… O zaman KCK davaları oldu, bizim
arkadaşlarımız, siyasi kimlikte olan arkadaşlarımız, on binin üzerinde insan
tutuklandı. Siyasi yasaklar geldi, belediye başkanlarımız tutuklandı ve onu da
Fetullah Gülen’in cemaatinin üyelerinin yaptığı söylendi. Neden bizim
davalarımız söz konusu olduğunda “FETÖ’cü” denmiyor da sizinle ilgili olumsuz
bir şey olduğunda “FETÖ’cü” deniyor ben bunu anlayamıyorum. Mesele sizinle
ilgili bir mesele olduğunda hemen “cemaatçi, FETÖ’cü” deniyor ama Kürtler
üzerinde yapılan bütün yargılamalarda buna karşı sahip çıkılıyor. O zaman şunu
söylemek daha doğru olur: FETÖ’nün ya da Fetullah Gülen teşkilatının Kürtler
üzerinde yapmış olduğu bütün yargılama, tutuklama, haksız hukuksuz bütün
yaklaşımları sahiplenme olur. Bu neye denk geliyor? Onun mirasına sahip çıkmaya
denk geliyor. Kürtler üzerinde yaratmış olduğu, Kürtler üzerinde yapmış olduğu
baskının hepsine sahip çıkmak demektir ve şuna da gelir: Dolayısıyla, Fetullah
Gülen üzerindeki bir savaşın olduğunun kesinlikle sahici bir karşılığı olmadığı
anlamına gelir. Eğer gerçekten Fetullah Gülen üzerinde bir mücadele yürütmüş
olsaydınız KCK davaları üzerinden de aynı işlemi yapardınız. Nedense Kürt
olduğunda bu sizin aklınıza gelmiyor. 
Bugün buraya her çıkan insan -bizim partimiz dışında-
bu müftülük yasası üzerinde -muhalefet üzerinden söylüyorum- eleştirisini
getiriyor. Günaydın yani. 20 Mayısta burada yeni bir rejim inşası yapılıyordu.
Yeni rejimin inşası dokunulmazlıklarımız kaldırıldığı zaman oldu ve biz
dokunulmazlıklarımız kaldırıldığında “Bakın, bu gidişat, gidişat değil.”
dediğimiz de bir şekilde herkes kendine göre bir gerekçe oluşturdu. Bakın, o
gerekçeler bizi nerelere kadar getirdi. Bugün insanlar sokakta artık yürüyemez
hâle geldi, kadınlar yürüyemez hâle geldi. Her kadının potansiyel olarak
saldırıya uğrama zemini oluştu ve kendince, cezasızlık zırhı üzerinden bir
iktidar siyaseti izleniyor ve bu iktidar siyasetine karşı, buradaki aktörler,
sırf Kürt, anasını görmesinden gömmemesine kadar götürdü. Sayın Aysel Tuğluk’un
annesi mezarlıktan çıkarıldığında… Bakın, Sayın Bakan burada, ben soruyorum:
Kendisiyle fotoğraf çektirildi ve düşünüyorum yani ben milletvekili olarak
rahatlıkla karakola gidemem, gidip orada Sayın Bakanla fotoğraf çektiremem,
yapamam böyle bir şeyi. Nasıl gideyim, niye çektireyim, bu ayrı bir mesele ama
orada bulunduğu bir vakitte gidip onunla fotoğraf çektirebilmesi ayrı bir
mesele ve o insanlar on dokuz gün sonra tahliye oldular. Muhammet ve Furkan’ın
Silopi’de evine “Bir gece ansızın gidebiliriz.” dediğiniz, o sözü sürekli
kullandığınız… “Bir gece ansızın gidebilirim.” Bunun tezahürü güvenlik, kolluk
güçlerine gitti işte. Onun pratik ayağı bir gece ansızın Silopi’de Muhammet ve
Furkan’ın evine giderek katletti, o insanlar da ilk mahkemede tahliye oldu.
Eğer vicdanlardan bahsedeceksek, buyurun buradan başlayalım konuşmaya. FETÖ’den
bahsedeceksek “FETÖ Kürtlere bunu yaptı.” demekten başlayalım o zaman, Kürt
siyasetine ne kadar saldırdığından bahsedelim o zaman. 
(Mikrofon otomatik cihaz tarafından kapatıldı)
SİBEL YİĞİTALP (Devamla) – O zaman ben sizin gerçekten
FETÖ’yle mücadele ettiğinize inanacağım.
Hepinizi saygıyla selamlıyorum. (HDP sıralarından
alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
madde 26’ya bağlı geçici madde 10’un kanun tasarısından çıkarılmasını arz ve
teklif ederiz.
 Nihat Yeşil Çetin
Arık Murat Bakan
 Ankara Kayseri İzmir
 Selina Doğan Gaye
Usluer Hayati Tekin
 İstanbul Eskişehir Samsun
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Sayın Başkan. 
BAŞKAN – Hükûmet?
BAŞBAKAN YARDIMCISI FİKRİ IŞIK (Kocaeli) – Katılmıyoruz
Sayın Başkan.
BAŞKAN – Önerge üzerinde söz isteyen Samsun
Milletvekili Hayati Tekin. 
Buyurun Sayın Tekin. (CHP sıralarından alkışlar)
Son derece enerjik bir şekilde geldiniz.
HAYATİ TEKİN (Samsun) – Teşekkür ederim.
Evet, televizyonun yayın saatinin sonuna geldiğim için
konuşmamı biraz kısa keserek hareket edeceğim.
Evet, değerli arkadaşlar, 497 sıra sayılı Kanun
Tasarısı’nın 26’ncı maddesi hakkında söz almış bulunuyorum. Yüce Meclisi
saygıyla selamlarım.
Elbette ki elektronik sistemde depolamaya veya nüfus
kayıtlarının otomatikleşmesine diyeceğimiz hiçbir şey yok, bunlar zaten
ihtiyacımız ve hiç kimsenin de itirazı yok. Yalnız itirazlar, ülkemizin ve
insanımızın gelecek yaşantısına getireceği sıkıntıları önlemek içindir. Biraz
nükteli anlatacağım. Dün dünya haberlerini izlerken Jamaika Parlamentosu önünde
kadınlar büyük bir gösteri yaptı, 10 gösterici kadına 20 polis boğarcasına gaz
sıktı. İnsanlık adına, o ülke adına ve de 20 polis adına üzüldüm. İyi ki
Jamaika’da değiliz diye düşündüm. Türkiye’de olsaydı Sayın Bakanım, benim aziz
hemşehrim, en azından “Ne biçim polissiniz, bir polise yarım anne düşüyor ya da
2 polise 1 kadın düşüyor, utanın gösterdiğiniz gaz bombardımanından.” diye
onları azarlardı diye düşünüyorum.
Müftülerin nikâhını koşuyoruz ama ne müftüsü ne nikâhı,
adamın yemeye ekmeği yok. Bakalım bir dahaki seçime hangi umudu
pazarlayacaksınız? Hani referandum öncesi “2 milyon kişiye iş” diye bir
seferberlik başlatılmıştı, üretmeyen ekonomide genç işsizler yazın ortasında
yani temmuz istatistiğinde yüzde 25 görüldü ya da yaklaştı. Önümüz kış, var
olan üretimin de düşeceği göz önüne alınırsa -kış ortasında- kayıran Mevla
işsizleri kayırsın. Sayın Erdoğan “Pompada su bitti.” diyor. Hemen sarıldınız
vergilere. MTV önce yüzde 40, sonra yüzde 25; gelir vergisine yüzde 30’luk zam,
sonra yüzde 27; çay fiyatlarına yüzde 20 zam, ondan sonra sıfır; buna benzer
birçok örnek. Soruyorum: Sizin birbirinizden haberiniz yok mu? Bunları konuşup
ayarlamıyor musunuz? Bunlara rağmen Maliye Bakanı diyor ki: “18 milyar açığımız
var.” Hemen devreye lojmanların satışı giriyor. Gariban memurun, işçinin evini
sat, sarayın keyfine, itibarına harca. 
Kargaşanın olduğu önemli bir konu da TEOG. Millî Eğitim
Bakanına soruluyor, “Vallahi haberim yok.” YGS ve LYS kalkıyor, YÖK: “Yerine ne
geleceğini bilmiyorum.” diyor.
Ben de bu bilmeyenler kargaşasına bir ironi olsun diye
Yüksek Seçim Kurulu Başkanını aradım, “Seçimler kalkıyormuş.” dedim, “Vallahi
kalksa iyi olur, oy hırsızlığından da günahından da kurtulsak.” dedi. Meclis
Başkanımızı aradım, “Meclis kalkıyormuş.” dedim, “Benim de kulağıma öyle şeyler
geldi. Allah büyüktür, bir kapı kapanırsa Beştepe’de bir kışlık, Otluk Koyu’nda
da bir yazlık kapı açılır inşallah.” dedi.
Neyse, gelelim vahim konulara: Suriye ve Irak’taki
olaylara sırtımızı dönemeyiz. Türkmenler başta olmak üzere, tarihimizin verdiği
sorumluluk, kadim coğrafyayla münasebetimiz ve terörün ihraç edildiği bölge
olması hasebiyle, İdlib başta olmak üzere, bulunmamız gereken yerlerdir.
Endişem odur ki, Barzani çadır devletini gözden kaçırmak için halkın gözü
İdlib’le boyanıyor, Barzani de ortamı soğutup siyasi destek turlarına çıkmaya
hazırlanıyor.
Sayın Erdoğan, “Bir gece ansınız gelebilirim.”
şarkısını söylüyordu, hepimiz umutlanmıştık. Artık ikinci nakarata geçti,
“Belki de hiç gelmem, kölen olurum.” Biz CHP olarak size o tezkerede desteği
gümrük kapısı yapın, gaz borusu döşeyin, kesin diye vermedik. 
Tabii, bu cesaretleri göstermek için kararlılık ve
devlet adamlılığı gerekir. Sayın Bahçeli, “Kerkük 82, Musul 83” diyor. Sayın
Bahçeli kendisini Ecevit’le ortak zannetti, Dışişleri Bakanı da kendisini Turan
Güneş zannetti. Bahçeli’nin iyi niyetle söylediği haklarımız yine saklı kalsın.
Yunanistan’da 54 plaka varmış, 18 tane artış olmuş. Bilmem bu 18 artış size bir
şey hatırlatıyor mu? 72 plaka Kerkük’e benziyor ama Koyun Adası; 73’ün plaka da
Musul’a benziyor ama hiç sesinizi çıkartmadığınız Marathi Adası. Marathi
Adası’nı, AKP’liler, Sayın Davutoğlu’nun tatil yapmak için gittiği ada olarak
hatırlarlar. Neyse ki Sayın Davutoğlu, giderayak Sayın Binali Yıldırım’a
rezervasyon yaptırmış, Yunanlılar “İstediği zaman gelebilir.” demiş, demek ki
komşuda insanlık bitmemiş. 
Musul da başka bahara kaldı, gelecek nesillere sıkıntı
bırakıyoruz.
Teşekkür eder, yüce Meclisi saygıyla selamlarım. (CHP
sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Madde 26’ya bağlı geçici madde 10’u oylarınıza
sunuyorum: Kabul edenler… Kabul etmeyenler… Madde kabul edilmiştir.
Birleşime on dakika ara veriyorum. 
Kapanma Saati: 21.01
ALTINCI OTURUM
Açılma Saati: 21.21
BAŞKAN: Başkan Vekili Ahmet AYDIN
KÂTİP ÜYELER: Sema KIRCI (Balıkesir), Mehmet
Necmettin AHRAZOĞLU (Hatay)
-----0-----
BAŞKAN – Türkiye Büyük Millet Meclisinin 11’inci
Birleşiminin Altıncı Oturumunu açıyorum.
497 sıra sayılı Kanun Tasarısı’nın görüşmelerine
kaldığımız yerden devam ediyoruz. 
Komisyon ve Hükûmet yerinde. 
27’nci madde üzerindeki önergelere geçmiştik. 
27’nci madde üzerinde iki adet önerge vardır, okutup
işleme alıyorum. 
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
27’nci maddesinde yer alan “5490 sayılı Kanunun 8 inci maddesinin ikinci
fıkrası, 21 inci maddesi, 46 ncı maddesinin ikinci fıkrası ile 56 ncı maddesi
yürürlükten kaldırılmıştır.” ibaresinin “5490 sayılı Kanunun 8/2, 21, 46/2 ile
56. maddeleri yürürlükten kaldırılmıştır.” şeklinde değiştirilmesini arz ve
teklif ederiz. 
 Ziya Pir Hüda
Kaya Mehmet Emin Adıyaman
 Diyarbakır İstanbul Iğdır
 Mahmut Celadet Gaydalı Mehmet
Ali Aslan
 Bitlis Batman

BAŞKAN – Komisyon önergeye katılıyor mu? 
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Katılmıyoruz Sayın Başkan. 
BAŞKAN – Hükûmet? 
İÇİŞLERİ BAKANI SÜLEYMAN SOYLU (Trabzon) – Sayın
Başkan, katılmıyoruz. 
BAŞKAN – Önerge üzerinde söz isteyen Diyarbakır
Milletvekili Ziya Pir. 
Buyurun Sayın Pir. (HDP sıralarından alkışlar) 
ZİYA PİR (Diyarbakır) – Teşekkür ederim Sayın Başkan.
Sayın Başkan, değerli milletvekilleri; aslında dün
kaldığım yerden devam etmek isterdim -bu simülasyon vardı, sizlerin de kafasını
karıştırıyorum- fakat bugün farklı malzemeler elimize geldi. Bize bu kadar çok
malzeme de sunmayın lütfen, zaten çok var bizde sizinle ilgili malzeme, bugün
biraz daha geldi. Hem bize orada bir şeyler söyleniyor hem de sizlere bir
işaret var diye düşünüyorum. Çünkü bugün Sayın Cumhurbaşkanımız bir konuşma
yapmış ve orada “Haklı olanın güçlü olduğu değil, güçlü olanın haklı olduğu bir
dünya.” diyor bu dünya için. “Diyojen’in mumla adam araması gibi adalet arıyoruz.
Ben böyle bir dünyada yaşamak istemiyorum.” demiş Sayın Cumhurbaşkanı, ne güzel
söylemiş. Bunu Türkiye için de söyleyebiliriz. Ben bir HDP milletvekili olarak
bunu şöyle anlıyorum: Haklı olanın güçlü olduğu değil, güçlü olanın haklı
olduğu bir Türkiye yarattınız. Diyojen’in mumla adam araması gibi adalet
arıyoruz fakat bizim elimizden mumu da aldınız. Ben böyle bir Türkiye’de size
inat yaşayacağım ve bu Türkiye’yi değiştirmeye çalışacağız biz HDP’liler
olarak. 
Şimdi, burada, tabii ki Sayın Cumhurbaşkanının vakti
yok, Diyojen’in kim olduğunu herhâlde araştırmamıştır, neler yazdığını, nasıl
bir insan olduğunu araştırma vakti yoktur. Ama onu -maalesef diyorum maalesef-
koskocaman cumhuriyetimizin Cumhurbaşkanını danışmanları bu durumlara düşürüyor
maalesef. Bence danışmanlarıyla ilgili tekrar bir düşünsün, onları gözden
geçirsin. 
Diyojen kim? Diogenes. Eskilerden hatırlardım onu yani
bir şeyler okumuştum, biraz önce tekrar kurcaladım. Bizim Sinop’ta böyle iki
bin beş yüz yıl önce yaşamış bir Yunanlı. Nasıl bir adam? Yoksul, sokaklarda
yatıp kalkan, dilencilikle karnını doyuran bir adam. Neden? Çünkü özgürleşmek
istiyordu ve diyor ki: “Özgür olmak için böyle yaşamam lazım.” Bu, Sayın
Cumhurbaşkanına bir sözdür yani Diyojen’den burada ders alması gereken Sayın
Cumhurbaşkanı ve çevresindekilerdir, bir.
İkincisi, bugün bunu, Sayın Cumhurbaşkanına Diyojen’i
söyletmek çok anlamlı. Neden? Biz bugün Nüfus Kanunu’nu konuşuyoruz ve
evlilikten bahsediyoruz, aile bağlarından bahsediyoruz. Peki, Diyojen ne demiş
bu konu hakkında? Diyojen aile kurumunun doğaya aykırı olduğunu söylemiş. Hem
kadın hem de erkek için tek evliliğin doğru olmadığını hem kadın hem de
erkekler için çok evliliği savunan bir insan Diyojen ve diyor ki: “Doğan
çocuklar sadece o ana babanın değil, bütün toplumundur.” Yani Sayın
Cumhurbaşkanının danışmanları ona Diyojen’i bugün söyletiyor. Belki de Sayın
Cumhurbaşkanı bunları bilerek söylüyor, diyor ki: Ey AKP Grubu, sakın ha şu
kanunu geçirmeyin, müftülere bu nikâh kıyma yetkisini vermeyin demek istiyor,
belki de size işarettir diye düşünüyorum. Şimdi, Diyojen üzerinde daha
söylenecek çok şeyler var ama ben başka bir konuya geliyorum. 
Sayın İçişleri Bakanı buradayken şunu söylemek
istiyorum: Bizim Diyarbakır’da “Amedspor” diye bir futbol kulübümüz var yani
Diyarbakır’da en üst ligde, İkinci Lig’de oynayan bir takım. Sayın İçişleri
Bakanım, Amedspor, 30 haftadır -bu hafta Sarıyer’de maç olacak 31’inci hafta-
deplasmanda seyircisiz oynuyor. Seyirci yasağı geliyor onlara, bir buçuk yıl
oldu, bu kış iki yıl olacak, deplasmanda 2 ya da 3 maçına sadece seyirciyle
çıkabildi. O maçlardan sonra da emniyet müdürleri gelip bizim taraftar grubuna
teşekkür etti, herhangi bir olay çıkmadığı için. İlin valiliği, emniyet müdürü,
bunlar toplantı yapıyor; yasak gerekçesi şu, diyor ki: “Biz sizin güvenliğinizi
sağlayamayız.” Yani 10 bin ya da 5 bin kişilik statta yüzde 5 deplasman
seyircisi oluyor. 500 kişilik, 200, 300 kişilik Diyarbakır Amedspor’un
seyircilerinin güvenliğini sağlayamayan bir valilikle karşı karşıyayız. 
(Mikrofon otomatik cihaz tarafından kapatıldı) 
ZİYA PİR (Devamla) - Buradan Sayın İçişleri Bakanından
rica ediyorum: Sayın Bakanım, bunu tekrar bir gözden geçirelim yani iki yıldır
deplasmanda seyircisiz oynamak bir spor takımı için olacak iş değil. Ben sizin
bunu tekrar gözden geçireceğinize inanıyorum. 
Teşekkür ediyorum, hepinize saygılar sunuyorum. (HDP
sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Kabul edilmemiştir.
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Tasarı’nın 27’nci
maddesinde yer alan “ile” ibaresinin “ve” ibaresiyle değiştirilmesini arz ve
teklif ederiz.
 Burcu Köksal Hayati
Tekin Murat Bakan
 Afyonkarahisar Samsun İzmir
 Kemal Zeybek Nihat
Yeşil Gürsel Erol
 Samsun Ankara
 Tunceli
 Haluk Pekşen
 Trabzon
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Katılmıyoruz Sayın Başkan.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkanım, katılamıyoruz. 
BAŞKAN – Önerge üzerinde söz isteyen Trabzon
Milletvekili Haluk Pekşen.
Buyurun Sayın Pekşen. (CHP sıralarından alkışlar)
HALUK PEKŞEN (Trabzon) – Sayın Başkan, saygıdeğer
milletvekilleri; keşke bu yasa gerçekten müftülerin resmî nikâh kıyma yetkisi
üzerine bir tartışmayı içerse, konu bu olsa belki çok daha kolay
tartışabiliriz, daha kolay geçebiliriz ama ben böyle olmadığını biliyorum ve
size böyle olmadığını anlatacağım. Burada hiçbir yorum katmadan size şimdi bir hukuki
durumu özetlemek istiyorum, durumun vahametini, nereye doğru sürüklendiğinizi
anlamanız için. Bugün bir milat noktası, bunu tarihe not düşün lütfen. Yarın,
hep beraber, 80 milyon olarak hiç kimse “aldatıldık” diye bunu önümüze
koymasın. Sayın İçişleri Bakanı, sizden de özellikle istirham ediyorum, burada
söyleyeceklerimi lütfen hukukçularınıza incelettirin. Burada AK PARTİ’nin çok
kıymetli hukukçuları var, onlardan da istirham ediyorum, bu söylediklerimin
hukuken karşılığının ne demek olduğunu bir incelettirsinler. Eminim, bu gece
hiçbirimiz yatağımızda rahat uyumayız. 
Şimdi anlatayım: Lozan müzakereleri sırasında
Yunanistan temsilcisi Venizelos, Hristiyanların evliliğinin dinsel olduğunu, bu
nedenle Hristiyanlık hukukuna göre gerçekleşmesi gerektiğini ileri sürerek
gayrimüslim azınlıklar için ayrı hukuk talep etmiştir. Türk temsilci heyeti
ise, herkesi kapsayacak laik hukuk sistemine geçileceğini beyan etmiş, ancak
böyle bir hukuk olmadığı için gayrimüslim azınlıkların evlenme, evliliğin sona
erdirilmesi, nafaka ve drahoma konularında geleneklerine göre düzenlenmesini
sağlayacak tedbirler almayı da kabul etmek durumunda kalmıştır. 
Bu itibarla, Lozan Anlaşması madde 42 gayrimüslim
azınlıkların aile ve şahsi statüyle ilgili konularda geleneklerine uygun
kanunlara tabi olmalarının önünü açmıştır. Türkiye Cumhuriyeti devleti bütün
vatandaşlarını, dinleri ne olursa olsun eşit gördüğü ve cemaat toplumundan eşit
ve özgür vatandaşlardan oluşan çağdaş bir devlete ancak hukuk birliğiyle
geçileceğini kabul ettiği için 1926 yılında, Türk Medenî Kanunu’nun kabulünden
önce, 1925 yılında Rum, Ermeni ve Musevi cemaatleriyle görüşmeye başlamış ve o
görüşmede bu cemaatler “Evet, herkese eşit bir medeni hukukun geleceğini
anladığımız için biz de Lozan’daki itirazımızı geri çekiyoruz.” demişler. Bunun
üzerine Yunanistan, Milletler Cemiyetine itiraz etmiş. Bu itiraz üzerine
Milletler Cemiyeti toplanıyor, diyor ki: “1926 sayılı Medenî Yasa bu
itirazınızı geçersiz kılmıştır. Herkese eşit, çağdaş bir yasa düzenlemesi söz
konusudur.” 
Şimdi, saygıdeğer milletvekilleri, bundan sonrasını
konuşalım. Bu yasa geçtikten sonra, hiç kuşkunuz olmasın… Burada biraz önce bir
tartışma yaşandı iki değerli milletvekili arasında. Bu iki değerli milletvekili
arasındaki tartışma, emin olun, çok sayıda vatandaş arasında, çok sayıda
yurttaş arasında yaşanacaktır. Bunu yalnızca başka dinlerde, başka inançlarda
olanlara yormayın. Anayasal eşitlik –bahsetti- o 10’uncu madde doğrultusunda
Avrupa İnsan Hakları Mahkemesine gidilecek ve Avrupa İnsan Hakları Mahkemesi bu
yasaya “Evet.” diyecektir. Lozan’ın kabuğunun kırılmasıdır. Tarihimizde ilk kez
kendi elimizle bu Parlamento Lozan’ı yok sayacaksa, bilin ki bu yalnızca
imamlara resmî nikâh kıydırma yetkisinden öte bir şeydir. Yarın bunun
arkasından vakıflar gelecek, bunun arkasından gayrimenkuller gelecek, bunun
arkasından başkaca gerekçeler gelecek. O zaman Lozan’a yaslanamayacaksınız
çünkü “Anayasa’yı bir defa delersek ne olur?” demişti bir Türk büyüğü ama
Anayasa maalesef kevgire dönmüştü. Sizden rica ediyorum: Lozan’ı delik deşik
edeceğiniz bu hamleyi iyi düşünün. Bunu Anayasa Mahkemesine götüreceğiz.
“Anayasa Mahkemesi” diye bir mahkemenin varlığından öte bir hukuki ağırlığı yok
ama buna iptal kararı vermeyecek bir Anayasa Mahkemesinin Türkiye’de bundan
sonra hukuki varlığını devam ettirmesi de çok önemli bir durum olacaktır. 
Buna Cumhuriyet Halk Partisi olarak halkımızın nezdinde
olabildiğince direneceğiz, bunu izah edeceğiz. Bunu halka izah edeceğiz, size
de izah etmeye devam edeceğiz. Bilin ki bu, müftülere resmî nikâh kıydırma
yetkisi değildir, kapıyı açıyorsunuz. İlk kez, tarihte ilk kez Türkiye
Cumhuriyeti Parlamentosu eliyle Lozan’ın çemberini, o zırhını kırıp
atıyorsunuz, bir daha toparlama şansınız yoktur. Emin olun, FETÖ bu projeyi
ayakta alkışlayacaktır ve bu proje tarihteki en büyük FETÖ projesidir. 
Hepinizi saygıyla selamlıyorum. (CHP sıralarından
alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
27’nci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
28’inci madde üzerinde iki adet önerge vardır, okutup
işleme alıyorum.
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
28’inci maddesinin tasarı metninden çıkarılmasını arz ve teklif ederiz.
 Ziya Pir Mehmet
Emin Adıyaman Hüda Kaya
 Diyarbakır Iğdır İstanbul
 Mahmut Celadet Gaydalı Mehmet
Ali Aslan Erol Dora
 Bitlis Batman Mardin
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Katılmıyoruz Sayın Başkanım.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkan, katılamıyoruz.
BAŞKAN – Önerge üzerinde Mardin Milletvekili Erol Dora
konuşacaktır.
Buyurun Sayın Dora. (HDP sıralarından alkışlar)
EROL DORA (Mardin) – Sayın Başkan, değerli
milletvekilleri; Nüfus Hizmetleri Kanunu ile Bazı Kanunlarda Değişiklik
Yapılmasına Dair Kanun Tasarısı’nın 28’inci maddesi üzerinde söz aldım. Genel
Kurulu saygıyla selamlıyorum.
Değerli milletvekilleri, cumhuriyet Türkiyesinde
hakkında en fazla konuşulan problem alanlarından birisi de din ve siyaset
ilişkisidir. Bu tartışmaların odağını da laiklik ilkesinin anlamı ve Türkiye’ye
özgü pratiği oluşturmaktadır. Elbette cumhuriyetin kuruluş biçimi, tek partili
yıllar, dönemin yönetim kadrosunun siyasi anlayışı ve kendisine örnek aldığı
ulus devlet modeli gibi etkenlerle şekillenen bir laiklik kavramı ve
uygulamaları yakın tarihimizde ve kamusal hayatın biçimlendirilmesinde önemli
izler bırakmıştır. İlkesel olarak ilerici bir anlayış olan laiklik ilkesi
çarpık uygulamalar neticesinde maalesef, Türkiye nüfusunun çoğulcu inanç
demografisini de çoğunlukla görmezden gelmiştir. Diğer taraftan, kuruluşu,
yapılanışı, kapsamı ve faaliyetleri bağlamında değerlendirdiğimizde Diyanet
kurumunun da bu hâliyle özgürlükçü bir laiklik anlayışına tezat oluşturduğunu
düşünmekteyiz.
Sayın Başkan, değerli milletvekilleri; öncelikle,
üzerinde tartışma yürütülen bir konuda yanılgılı yaklaşımlar gözlemlediğim bir
iki noktada fikirlerimi belirtmek istiyorum. Birincisi “Müftülere nikâh kıyma
yetkisi verilirse gayrimüslim inançlara mensup azınlık halkların inanç
önderlerine de aynı yetki verilecek midir?” biçiminde yürütülen tartışmalardır.
Şu bilgiyi vermek isterim ki Lozan Anlaşması çerçevesinde Türkiye’de “azınlık”
olarak kabul edilen halkların medeni hukuk kapsamındaki hakları da belli
ölçülerde güvence altına alınmıştır. Lozan kapsamında azınlıkların nikâh
işlemlerini kendi dinî gelenekleri doğrultusunda yapabilecekleri belirtilmiştir
ancak daha sonra, 1926 yılında çıkarılan Türk medeni hukuku kapsamında dönemin
azınlık temsilcileri her yurttaşa ve her inanca eşit mesafede olacak ve
tarafsız devlet memurlarınca yerine getirilecek resmî nikâha da ayrıca tabi
olacaklarını beyan etmişlerdir. Uygulamada, örneğin, Hristiyan ve Musevi
vatandaşlar Medenî Kanun kabul edildiğinden bu yana resmî nikâhın ardından
isteyen kilisede dinî nikâh törenini de açıkça yapabilmektedir aynı
Müslümanların resmî nikâhtan sonra gidip dinî nikahlarını kıydıkları gibi.
Demek ki bu konuda Medenî Kanun çerçevesinde herhangi bir durum yok ve herkese
de eşit olarak uygulanmaktadır. 
Değerli milletvekilleri, tartışma yürütülen ve değinmek
istediğim ikinci benzer bir konu ise yine “Alevi dedeleri de müftüler gibi
nikâh kıyabilecek mi? Onlara da böyle bir hak verilecek mi?” minvalinde
yürütülen tartışmalardır. Öncelikle bu tartışmayı çok anlamlı bulmadığımı
belirtmeliyim çünkü Alevi dedelerine ilişkin bu tartışmadan önce konuşulması
gereken bir gerçeklik vardır ki o da şudur: Bakınız, dedelik yani Alevilik
inancına göre Alevi yurttaşlarımızın inanç önderi durumunda olan bu kurum 30
Kasım 1925 tarihinden bu yana kanunen yasaktır yani bugün meriyette bulunan
kanunlara göre dedelik yasaklı bir kurumdur. Dolayısıyla anlamlı bir iş yapmak
istiyorsak öncelikle Alevi yurttaşlarımıza karşı sorumluluğumuz gereği çoğulcu
inanç yapımızı demokratik, yasal bir zemine kavuşturmak için dedelik kurumunu
yasaklı olmaktan çıkaralım. Yoksa yasaklı olan bir makamın nikâh yetkisini
tartışmaya kalkmak her şeyden önce Alevi yurttaşlarımıza karşı önemli bir
saygısızlık olacaktır.
Değerli milletvekilleri, laik bir devlet dini yok
sayan, dine karşı olan bir devlet değildir, aksine din adına insanlara baskı
uygulanmasına izin vermeyen bir devlettir. Karanlık Orta Çağ olarak nitelenen
dönem incelenmeden bir yargıya ulaşmak olanaksızdır. Arkasında en iyimser
yaklaşımla dört yüz yıllık kanlı bir mücadele, din savaşları ve katliamlar
bulunmaktadır. Nihayet Batı bu arayışlarının sonucunda “İsa’nın hakkı İsa’ya,
Sezar’ın hakkı Sezar’a.” yargısına ulaşacaktır. Sözü edilen bu yargıdan
yapılacak çıkarsama ise şudur: Din ve devlet işleri tamamen birbirinden
ayrılmalıdır. 
Birçok bakımdan çoğulcu bir nüfus yapısına sahip olan
ülkeler güçlü bir demokrasi ve özgürlükçü bir laiklik ilkesiyle daha barışçıl
bir yaşamı birlikte kurabilirler diyor, yine Genel Kurulu saygıyla
selamlıyorum. (HDP sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
28’inci maddesinde yer alan “Bakanlıkça” ibaresinin “Bakanlar Kurulu
tarafından” şeklinde değiştirilmesini arz ve teklif ederiz.
 Baki Şimşek  Zihni
Açba Kamil Aydın
 Mersin Sakarya Erzurum
 Mehmet Erdoğan Zühal
Topcu Mustafa Mit
 Muğla Ankara Ankara
 Ruhi Ersoy
 Osmaniye
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Katılmıyoruz Sayın Başkanım.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkan, katılamıyoruz.
BAŞKAN – Önerge üzerinde söz isteyen Osmaniye
Milletvekili Ruhi Ersoy.
Buyurun Sayın Ersoy. (MHP sıralarından alkışlar) 
RUHİ ERSOY (Osmaniye) – İyi akşamlar. 
Sayın Başkan, değerli milletvekilleri; tabii,
vatandaşlık hukuku önemli. Vatandaşlık ve Nüfus İşleri önemli bir kurum.
Özellikle Anadolu’da en yoğun yerlerden birisi nüfus müdürlükleri. Nüfus
çalışanlarının bu yoğun şartlarda çalıştıklarının hepimiz farkındayız. Bunların
yoğunluklarına ilave olarak, en son Bakanlığın kendi içerisindeki
tasarruflarıyla da pasaportların, ehliyetin ve nüfus cüzdanlarının da
yenilendiği sürecini düşünürsek iş yükleri hayli fazla olacak arkadaşlar.
Tabii, bu fazlalıkların içerisine, her ne kadar direkt kendileri karar
vermeseler de, ciddi anlamda Türkiye’de Suriyeli misafirlerimizin vatandaş olma
talepleriyle ilgili bürokrasiyi de eklediğimizde iş yükü en yoğun olan
kurumlardan bir tanesi olduğu gerçeği göz önünde. Pekâlâ, bu kurumun
işleyişiyle ilgili insan kaynakları istihdam politikamız yeterli mi, yoksa yani
bizim torba yasada yaptığımız gibi, pek çok kurum ve kuruluştan gelenleri
nüfusa gönderelim mi? Veyahut da yeni alınan personelleriyle, istisnai
kadrolara atananlarıyla “Nüfustan hele bir başlasınlar.” diye, bir şekliyle
staj yapılan, mevzuat öğrenilmek için vakit geçirilen bir alan hâline gelmeye
mi başladı? İşte bu durum tespiti önemlidir ve Türk devlet yapısının en önemli
kurumlarından bir tanesi olan ve Türkiye Cumhuriyeti devleti nüfus cüzdanını
veren, pasaportunu verecek olan, ehliyetini verecek olan bu kurumun öncelikli
olarak kendi temel sorunlarına odaklanması, insan kaynakları ve verimlilik
açısından ve çalışan arkadaşların iş yükünü, mesaisini hesaba katarak motivasyonu
açısından bir iyileşmeyle işe başlamanın gerektiğini düşünüyoruz. Genelde o
kuruma geçenlerin de bir an önce oradan kendisini başka yere atmanın derdine
düştüğü gözlemleniyor çalışma şartlarının ağırlığından. Geçenlerde bir kaynakta
gördüm, 1.200 sözleşmeli personel ilanına yalnızca 800 kişi müracaat ediyor.
“Diğerleri neden müracaat etmiyor?” dediğimizde bu tarz sorunların olduğu
gözden kaçmamakta. Dolayısıyla, bu mesele sadece İçişleri Bakanlığının kendi
bünyesinde çözebileceği bir mesele değil, kurumun diğer kurumlarla olan
problemleriyle, Maliyeyle olan meselesiyle oturup tartışılacak mı istisnai
kadro atamaları, detayları nelerdir; baştan sona yeniden düşünülmesi gerekiyor.

Devletimizin çok yönlü kendisini yenileme sürecinde ve
devlet vakurunu, ciddiyetini muhafaza edeceği bilgi birikimiyle donanımlı
devlet temsilinin oluşacağı bir kamu bürokrasisi hayal ediyoruz, arzu ediyoruz.
Böylesine önemli kurumların da geçiştirilecek yerler olmaması gerektiğini
özellikle vurguluyoruz. Bu hususlar üzerinde değerlendirmeler yaparken de
Türkiye’de 3 milyondan fazla misafirimizin olduğunu unutmamamız gerekir. Ve
bunlardan yalnızca 100 bin misafirimiz Suriye’ye geri döndü. Bunların
içerisinde de henüz daha 30 bin civarındaki kişiye de vatandaşlık verdik vermedik.
Toplam hepsi biterse de 50 bin kişiye vatandaşlık verilmiş olacak. Bunu
toparladığımızda da bu 10 bin aile, 15 bin aile eder etmez. Ama, bir ara
Suriyelilerin tamamı Türkiye vatandaşı mı oluyor tartışmaları, oy mu kullanıyor
tartışmalarının ayyuka çıktığı dönemdi, bu konudaki meselelerde de kamu
diplomasisi açısından kamuoyunun bilgilendirilmesi gerektiğini düşünüyoruz. 
Göç İdaresi ve Emniyet iş birliğiyle yürütülen Suriyeli
göçmen politikalarında gettolaşan mahallelerdeki toplumsal sorunlar dikkat çekici.
Bu süreçle ilgili, bu toplumsal sorunları önleyici tedbirlerle -Sayın Bakanımız
da buradayken hatırlatmakta fayda var- bölgeye bir entegrasyon politikası mı
sağlayacağız yoksa geçici konaklamayla beraber geri dönüşleri mi gerekecek; bu
konunun devlet politikası olarak cevaplanması gerekiyor. Bir de orada bir
Turkuaz Kart diye bir öneri vardı, Meclis alt komisyonunda biz de çalıştık
nitelikli bilim adamları, sporcular, önemli değer üretmiş bu tür göçmenlere
vatandaşlık hususunda geçiş olarak kullanılabilir mi diye. O, Genel Kurula
gelmeden önce iptal edildi. Bu konuların da verimlilik açısından tekrar
düşünülmesinde fayda olduğunu düşünüyoruz. 
Nüfus dairelerinde çalışan memurlara, emek veren tüm
arkadaşlarımıza kolaylıklar diliyor ve onların temel meselelerinin gündeme
getirilmesi çağrısını yapıyoruz.
Saygılarımızla. (MHP sıralarından alkışlar)
BAŞKAN – Teşekkürler. 
Önergeyi oylarınıza sunuyorum: Kabul edenler… Kabul
etmeyenler... Önerge kabul edilmemiştir.
28’inci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
29’uncu maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
30’uncu maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
31’inci madde üzerinde ortak bir önerge vardır, okutup
işleme alıyorum.
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
çerçeve 31’inci maddesinin tasarı metninden çıkartılmasını arz ve teklif
ederiz.
 Mehmet Naci Bostancı Özgür
Özel Erkan Akçay
 Amasya  Manisa Manisa
 Mehmet Doğan Kubat Filiz
Kerestecioğlu Demir Sema Kırcı
 İstanbul İstanbul Balıkesir
 Mehmet Erdoğan
 Muğla
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Takdire bırakıyoruz Sayın Başkan.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Katılıyoruz
Sayın Başkan.
MEHMET DOĞAN KUBAT (İstanbul) – Gerekçe…
BAŞKAN – Gerekçeyi okutuyorum. 
Gerekçe: 
Tasarı metnindeki diğer değişikliklerin çerçeve 31’inci
maddede yapılan düzenlemeyle yapılmak istenen maksadı karşıladığı
değerlendirildiğinden söz konusu maddenin metinden çıkartılması uygun
olacaktır.
FİLİZ KERESTECİOĞLU DEMİR (İstanbul) – Sayın Başkan…
BAŞKAN – Sayın Kerestecioğlu, 60’a göre bir dakika söz
veriyorum.
Buyurun.
V.- AÇIKLAMALAR (Devam)
33.- İstanbul Milletvekili Filiz Kerestecioğlu Demir’in, Türkiye’nin ve
kadınların bu yasayı hak etmediğine ilişkin açıklaması
FİLİZ KERESTECİOĞLU DEMİR (İstanbul) – Ben özellikle
finale gelmişken söz almak istedim geneliyle ilgili. 
Esas olarak Türkiye bu yasayı hak etmiyor, kadınlar bu
yasayı hak etmiyor ve farklı inançlardan yurttaşlarımız bu ayrımcılığı hak
etmiyor diye düşünüyoruz. Ancak, maalesef, 6’ncı madde çoğunluk oylarıyla kabul
edilecek. Doğum sonrası sözlü bildirimin zorunlu denetimini ve genel ahlak
kriterinin kaldırılmasını gerçekleştirebildik, bu mümkün olabildi.
Ben diyorum ki: Bu Meclisin erkek egemen yapısı ancak
buna izin veriyor. Kadınlar, mücadeleye devam. 
Teşekkür ederim. (HDP sıralarından alkışlar) 
BAŞKAN – Teşekkür ediyoruz.
Mücadelenizin sonucunda, bakın, ortak birkaç şey de
yapılmış.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (Devam)
BAŞKAN - Evet, Komisyonun takdire bıraktığı, Hükûmetin
katıldığı, bütün grupların ortak imzasıyla sunulan ve gerekçesini okuduğumuz
önergeyi oylarınıza sunuyorum: Kabul edenler… Kabul etmeyenler… Oy birliğiyle
kabul edilmiştir. 
Böylece 31’inci madde kabul edilen önerge doğrultusunda
metinden çıkartılmış oldu.
Maddeler daha sonra teselsül ettirilecektir. 
Şimdi mevcut madde sırasından devam ediyoruz. 
32’nci maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
33’üncü maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
34’üncü maddeyi oylarınıza sunuyorum: Kabul edenler…
Kabul etmeyenler… Kabul edilmiştir. 
35’inci maddeyi oylarınıza sunuyorum: Kabul edenler…
Kabul etmeyenler… Kabul edilmiştir. 
36’ncı madde üzerinde bir adet önerge vardır, okutup
işleme alıyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
36’ncı maddesine aşağıdaki fıkranın eklenmesini arz ve teklif ederiz. 
 Baki Şimşek  Zihni
Açba  Kamil Aydın 
 Mersin Sakarya Erzurum
 Mustafa Mit Zühal
Topcu  Mehmet Erdoğan 
 Ankara Ankara Muğla

“(2) Nüfus ve Vatandaşlık İşleri Genel Müdürlüğünün
merkez ve taşra teşkilatında görevli her statüdeki personele, yılı Merkezi
Yönetim Bütçe Kanununda belirlenmiş olan fazla çalışma ücretinin beş katına ve
ayda elli saati geçmemek üzere Bakanlıkça belirlenen usul ve esaslar
çerçevesinde, 31/12/2020 tarihine kadar ikinci altı ayda da fazla çalışma
ücreti ödenmesine Bakanlık yetkilidir.”
BAŞKAN – Komisyon önergeye katılıyor mu? 
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Katılmıyoruz Sayın Başkan. 
BAŞKAN – Hükûmet? 
İÇİŞLERİ BAKANI SÜLEYMAN SOYLU (Trabzon) – Sayın
Başkan, katılamıyoruz. 
BAŞKAN – Önerge üzerinde söz isteyen Muğla Milletvekili
Mehmet Erdoğan. 
Buyurun. 
MEHMET ERDOĞAN (Muğla) – Sayın Başkan, değerli
milletvekilleri; aslında, ben bölüm üzerinde konuşurken Sayın Bakan burada olsaydı
tekrar konuşmayacaktım ama Sayın Bakan o saatte burada olmadığı için bazı
hususları kendisinin de duymasını istiyorum, belki çözüme vesile oluruz. 
Kanun tasarısının Komisyon görüşmeleri esnasında
üzerinde en çok durduğum hususlardan birisi nüfus hizmetlerinin personel
sorunuydu. Bununla ilgili olarak Komisyonda ortak bir önergeyle taşraya 1.480
tane veri hazırlama ve kontrol işletmen kadrosu tahsis edilmesi olumlu bir
gelişme. Ancak yeterli mi? Değil. Çünkü nüfus hizmetlerini şu anda yürüten personele
baktığımızda bir kere içinde en son KHK’yle ihdas edilen 1.200 sözleşmeli
personel var, 4B’li var, 4C’li var. Şimdi böylesine devletin asli kayıtlarını
tutan bu idarede bir defa “geçici, 4B’li, 4C’li, sözleşmeli vesaire” diye bir
kadro olmaması lazım, buradaki herkesin asli devlet memuru olması lazım. Çünkü
devletin en önemli kayıtlarından birisini tutan kurum Nüfus İdaresi. Bunların
özlük hakları konusunda bir çözüm üretilmesi lazım. Hiç olmazsa fazla
çalışmanın yıl boyu verilmesi lazım. Yani kimse sizden fazla bir rüşvet, haraç
falan istemiyor, yaptığı hizmetin karşılığını istiyor. Bu konuda da bütün nüfus
çalışanları sizden fazladan yaptığı… Hatta bize gelen mesajlara bakılırsa nüfus
çalışanları diyor ki: “Kadroları doldurun, biz fazla çalışmayalım, para da
istemeyelim çünkü biz çoluğumuzu çocuğumuzu göremez hâle geldik.” Esasında bize
en çok mesaj da bu şekilde geldi bu kanun tasarısı gündeme geldiğinden bu yana.

Gene, hiç olmazsa bu önergeyle çalıştıklarının
karşılığı olarak yıl boyu fazla çalışmayı alma imkânının önünü açan bir şey
var. Bu konuda iktidar partisinin de desteğiyle bu kardeşlerimizin
mağduriyetini giderecek bir şey yapabiliriz şu anda eğer önergemiz kabul
edilirse. 
Diğer yandan bu Göç İdaresinin yaptığı çalışmalara göre
Nüfus İdaresi tarafından işte yabancı kimlik numarası verilmesi, yabancı kimlik
kartı verilmesi konusu var. Burada Göç İdaresi bu işi kendisi yapabilir, Nüfus
İdaresinin iş yükü hiç olmazsa birazcık azalmış olur. 
Gene, il nüfus müdürleri, il yazı işleri müdürleri ve
il mahallî idareler müdürleri il müdürü sayılmıyor. Cetvele bakıldığında bu
müdürler (II) sayılı cetvelde. (II) sayılı cetvele alınırsa bunlar da il müdürü
olarak özlük haklarını alacaklar ve maaşları artacak. 
Burada tabii ki bütün İçişleri personelinin taşradaki
mesaisi fazla. Çünkü birçok sahipsiz işi kaymakamlıklar sahiplenmektedir
taşrada; dolayısıyla, onların personeli de çok çalışmaktadır. Bütün taşradaki
İçişleri personelinin özlük haklarıyla ilgili de bir değerlendirmenin
yapılmasında fayda vardır.
Sayın Bakan, tabii, sizi burada yakalamışken birkaç
hususa da gene değinmek istiyorum: Özellikle uzman çavuşların sorunlarının
tekrar masaya yatırılması gerekmektedir. Bunların özlük haklarının ve çalışma
şartlarının, emekliliklerinin ve zatî silahlarıyla ilgili sorunlarının muhakkak
çözüme kavuşturulması gerekmektedir. 
Ayrıca, 15 Temmuz hain darbe girişiminden sonra Emniyet
teşkilatının içinde örgütle irtibatlı birçok kişinin ilişiği kesilmiş,
dolayısıyla polis sayısı azalmıştır. Ancak terörle mücadeledeki yoğunlaşma
dolayısıyla da Emniyet teşkilatının iş yükü çok artmıştır. Burada bu eksik
kadronun bir an önce tamamlanarak polislerimizin çalışma şartlarının artık
normale dönmesi sağlanmalı ve onların da emeklilikle ilgili sıkıntılarının
giderilmesi lazım.
Son olarak da, taşrada mülki idare amirleri
Hükûmetimizi ve devletimizi başarıyla temsil etmektedir. Geçmişte mülki idare
amirleri hep hâkim ve savcılardan fazla maaş almıştır ama devriiktidarınızda
onların yarısına kadar düştü maaşları. Bu konuyu da kısa bir zaman içerisinde,
artık, işte “Şu zaman çözeceğiz, bu zaman çözeceğiz.” diye ipe un sermeyi
bırakarak, hiç olmazsa mülki idare amirleri ile hâkim ve savcıların maaşlarını
eşitleyerek bir çözüme kavuşturmayı Sayın Bakana teklif ediyorum.
Yüce heyetinizi saygıyla selamlıyorum. (MHP
sıralarından alkışlar)
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
36’ncı maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir. 
37’nci madde üzerinde iki adet vardır, okutuyorum:
Türkiye Büyük Millet Meclisi Başkanlığına
Görüşülmekte olan 497 sıra sayılı Tasarı’nın 37’nci
maddesinin Tasarı metninden çıkarılmasını arz ve teklif ederiz. 
 Gürsel Erol Tanju
Özcan Hayati Tekin
 Tunceli Bolu Samsun
 Nihat Yeşil Kemal
Zeybek Burcu Köksal
 Ankara Samsun Afyonkarahisar
 Selina Doğan Murat
Bakan
 İstanbul İzmir
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Katılmıyoruz Sayın Başkan.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) –
Katılamıyoruz Sayın Başkanım.
BAŞKAN – Önerge üzerinde söz isteyen, İstanbul
Milletvekili Selina Doğan.
Sayın Doğan, buyurun. (CHP sıralarından alkışlar)
SELİNA DOĞAN (İstanbul) – Sayın Başkan, sayın
milletvekilleri; 497 sıra sayılı Nüfus Hizmetleri Kanunu Tasarısı’nın 37’nci
maddesinde öngörülen İstanbul’un Eyüp ilçesinin adının Eyüpsultan olarak
değiştirilmesi hakkında söz almış bulunuyorum. Hepinizi saygıyla selamlıyorum.
Kuruluş tarihî İstanbul’un fethine kadar giden Eyüp
ilçesi ismini tarihî bir kişilikten yani Eyüp Sultan olarak bilinen Ebu Eyyûp
El-Ensari’den alıyor. İstanbul’un fethinin ardından surlar dışında kurulan ilk
yerleşim birimi olan Eyüp bu bakımdan İstanbul’un tarihî yarımada dışında kalan
en eski yerleşim yeri konumunda. Tarihî bir kişilikten ismini alan bir ilçenin
bu isimle anılmasına elbette ilkesel olarak karşı değiliz ancak Eyüp yerine
Eyüpsultan isminin öngörülmesi gerçekten tarihe olan bir saygı mıdır, yoksa
pragmatik bir yaklaşım mıdır, bunu takdirinize sunuyoruz. Eğer gerçekten böyle
olsaydı Türkiye'de isimleri değiştirilen yüzlerce yerleşim yerine de aynı
duyarlılıkla yaklaşmak gerekmez miydi? 
Yüz yıl önce ünlü Fransız yazar Pierre Loti'nin
İstanbul’da yaşamak için tercih ettiği Eyüp’e bugün baktığımız zaman içinden
çıkılmaz sorunlarla karşı karşıya olduğunu görüyoruz. Eyüplüler isterdi ki
Eyüp’ün ismi gündeme getirilirken Eyüp’ün katlanarak, artarak sorunlarına da
bir çözüm önerisi getirilsin. Gönül isterdi ki Eyüp’ü bu kadar düşünen bir
anlayış Eyüp’ün trafik sorununu, altyapı sorununu ve tarihî dokusunun giderek
kaybolmasını da burada gündeme taşısın. Oysa bu sorunlar Eyüpsultan ismiyle
örtülemeyecek kadar büyük.
Eyüp, bugün kentsel dönüşüm adı altında rantsal
dönüşüme kurban edilmiş durumda. Eyüp halkının ve mahalle muhtarlarının hiçbir
görüşü alınmadan birbiri ardına kentsel dönüşüm projeleri hayata geçiriliyor.
Altyapısı hazırlanmış, bölge halkının da rıza gösterdiği kentsel dönüşüm
projelerine bizler de “evet” diyoruz. Ancak gecekonduları yıkarak orada
yaşayanların aidatlarını bile ödeyemeyeceği lüks siteler dikilmesine “hayır”
diyoruz. 
Bildiğiniz üzere Eyüp ilçesi içinde Hasdal’da 5. Levent
isimli bir kompleks yapıldı. 515 bin metrekareden büyük bir alanı kapsayan bu
alanda 15 bin kişi ikamet edecek. Peki, kent içinde âdeta yeni bir kent
yaratılırken bunun trafiğe olan etkisi hiç hesaba katıldı mı, altyapının
yeterli olup olmadığına bakıldı mı? Hayır, 15 bin nüfus artışı yaratacak bu
proje için ne bir trafik önlemi alındı ne de bir altyapı düzenlemesi yapıldı.
Yine, üçüncü köprü ve üçüncü havalimanı bağlantılarının bir kısmı Eyüp’ten
geçiyor. Giderek artan araç sayısı Eyüplülerin yaşamlarından çalıyor. 
Eyüp ilçesi aynı zamanda kozmopolit bir ilçe. Bir dönem
Musevi vatandaşlarımızın yoğun olarak yaşadığı ve tarihî sinagoglara ev
sahipliği yapan Eyüp bugün de Alevi vatandaşlarımızın yoğun olarak oturduğu bir
ilçe. Bir yere hizmet götürülürken elbette bu demografik yapının da göz önünde
bulundurulması gerek. Ancak Eyüp’te bu da yapılmadı, tam tersi yapılıyor. Ne
yapılıyor? Bütün okullar neredeyse imam-hatip liselerine çevrilerek oradaki
ailelerin çocuklarını hangi okula gönderecekleri konusunda zorlanmasına sebep
olunuyor. 
Keza, Eyüp Belediyesinin daha önce kullandığı bina
yandaş bir vakfa bedelsiz olarak verildi. Eyüp halkının kolektif kullanımına
sunulması gereken bir bina, soruyoruz, hangi gerekçelerle yandaş vakfa bedelsiz
verilmiştir? Bunun Eyüp halkına bir faydası var mıdır?
Hani, tarihe olan saygıdan bahsediyorsunuz ya…
İstanbul’da bulunduğu zamanlarda Eyüp’te kalan ünlü yazar Pierre Loti, bugün
kendi ismiyle anılan tepeden Eyüp’e baksaydı neler düşünürdü acaba, Eyüp Sultan
Camisi’nin çevresinde dolaşsa neler yazardı?
Burada sayamayacağımız kadar çok sorunla boğuşan
Eyüp’ün ismini değiştirseniz de inanıyoruz ki Eyüp halkı ilk seçimlerde metal
yorgunluğuyla geçiştirilemeyecek kadar çökmüş bu yerel yönetim anlayışına son
verecektir.
Teşekkürler. (CHP sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Kabul edilmemiştir.
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
37’nci maddesinin aşağıdaki şekilde değiştirilmesini arz ve teklif ederiz.
 Müslüm Doğan Filiz
Kerestecioğlu Demir Hüda Kaya
 İzmir İstanbul İstanbul
 Erol Dora  Mehmet
Ali Aslan 
 Mardin Batman
Madde 37: (1) İstanbul iline bağlı "Eyüp”
ilçesinin adı "Eyüpsultan” olarak değiştirilmiştir.
(2) Nevşehir iline bağlı "Hacıbektaş” ilçesinin
adı "Hacı Bektaş-ı Veli” olarak değiştirilmiştir.
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Katılmıyoruz Sayın Başkanım.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkanım, katılamıyoruz.
BAŞKAN – Önerge üzerinde söz isteyen İzmir Milletvekili
Müslüm Doğan. 
Buyurun Sayın Doğan. (HDP sıralarından alkışlar)
MÜSLÜM DOĞAN (İzmir) – Arkadaşlar, bu yasa taslağının
görüşülmesinin sonuna geldik ama AK PARTİ’nin de burada, benim verdiğim önerge
konusunda Alevi yurttaşlara karşı ilgisini, hassasiyetini de ölçmüş olduk, sağ
olsunlar, bunu halkımız değerlendirsin. İsteğimiz neydi arkadaşlar? Hacı
Bektaş-ı Veli’nin yaşadığı yerin, felsefesinin geliştirildiği, yayıldığı bir
yerin isminin “Hacıbektaş” değil “Hacı Bektaş-ı Veli” diye değiştirmesini
istedik. Sağ olsun AK PARTİ’li arkadaşlarımız bu önerimize olumlu bakmadılar. 
Şimdi, değerli milletvekilleri, Hacı Bektaş-ı Veli’nin
felsefesi ve kişiliğiyle ilgili çok kısa iki paragraf size aktarmak istiyorum,
sayın müftümüz de bunu dinlerse iyi olur efendim.
Hacı Bektaş-ı Veli, insanıkâmilin değerini, evrendeki
yerini, önemini, anlam ve etkisini; gelişmenin yaratıcılığını; erdemin insan
hayatındaki yerini; tenasühün olgunlaştırıcılığını; iyinin, güzelin ve doğrunun
yönlendirici erkini konu edinen bir yaşam felsefesini ortaya koyan; geleneksel
baskıcı ortamda dahi hayatı yeşerten, anlam veren, insanın otoriteye
bağlılığından kaynaklanan güçsüzlüğüne karşı ok, kılıç ve kalkan yerine güler
yüz, güzel sözle karşı çıkan; yüzyıllardır öğretisi her dönemde kabul gören,
şöyle ki “her dem yeniden doğan” yeniliğinin geliştirici, diriltici sıcaklığı
içinde tomurcuk güller gibi açan bir öğretinin, bir inancın, bir felsefenin,
kültürün, anlamlı bir hayatın piridir Hacı Bektaş-ı Veli. Başka bir deyişle,
yeniyi araştırıp bulmanın, geçmişle, vahdetivücut felsefesiyle barışık,
ardından gelenleri zaman ve mekân tanımadan düşünmeye, sevmeye, aramaya,
incelemeye, mihman buyur eder gibi düşünmeye çağırmış, zora, baskıya, kötülüğe
iyilikle, güler yüzle, sevgiyle, hoşgörüyle, erginlikle ama riyasız, fakat
çıkar beklemeden, onurla ödünsüz karşı durmuş insanıkâmil felsefesine dayalı
bir yaşam biçimini yoğurup yapan serçeşmenin piridir Hacı Bektaş-ı Veli. 
Eyvallah, peki, niye karşı çıktınız bu isme? Ne diye
savunacaksınız değerli milletvekilleri? 
Sayın Bakan, siz, niye karşı çıktınız? Alevilerin böyle
bir talebi var, niye karşı çıkıyorsunuz? Hacıbektaş ilçesinin adı, Hacı
Bektaş-ı Veli olacak. (HDP ve CHP sıralarından alkışlar) Arkadaşlar, bundan
niye korkuyoruz? 
Arkadaşlar, bakın, lütfen, bunu değerlendirmenizi rica
ediyorum, hepinizi saygıyla selamlıyorum. (HDP ve CHP sıralarından alkışlar) 
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
37’nci maddeyi oylarınıza sunuyorum: Kabul edenler...
Kabul etmeyenler... Kabul edilmiştir madde.
38’inci maddeyi oylarınıza sunuyorum: Kabul edenler...
Kabul etmeyenler... Kabul edilmiştir. 
39’uncu maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir. 
Böylece ikinci bölümde yer alan maddelerin oylamaları
tamamlanmıştır.
Sayın milletvekilleri, Hükûmetin, görüşülmekte olan
kanun tasarısının 5 ve 11’inci maddelerinin yeniden görüşülmesine ilişkin İç
Tüzük’ün 89’uncu maddesine göre bir talebi vardır. Başkanlık bu talebi yerine
getirecektir. 
Danışma Kurulunun, Hükûmetin görüşülmekte olan kanun
tasarısının yeniden görüşülmesine ilişkin talebi hakkındaki görüşünü
okutuyorum:
VII.- ÖNERİLER (Devam)
B) Danışma Kurulu Önerileri
1.- Danışma Kurulunun, görüşülmekte olan 497 sıra sayılı Kanun
Tasarısı’nın Genel Kurulun 10’uncu Birleşiminde kabul edilen 5 ve 11’inci
maddelerinin yeniden görüşülmesine dair Hükûmetin talebinin İç Tüzük’ün 89’uncu
maddesi uyarınca Danışma Kurulunca uygun görüldüğüne ilişkin görüşü
Danışma Kurulu Görüşü
Görüşülmekte olan 497 sıra sayılı Kanun Tasarısı’nın
Genel Kurulun 18/10/2017 tarihli 10’uncu Birleşiminde kabul edilen 5 ve 11’inci
maddesinin yeniden görüşülmesine dair Hükûmetin talebi İç Tüzük’ün 89’uncu
maddesi uyarınca Danışma Kurulunca uygun görülmüştür.
 İsmail
Kahraman
 Türkiye
Büyük Millet Meclisi
 Başkanı
 Mehmet Muş Özgür
Özel
 Adalet ve Kalkınma Partisi Grubu Cumhuriyet
Halk Partisi Grubu 
 Başkan Vekili Başkan
Vekili
 Erkan Akçay Filiz
Kerestecioğlu Demir
 Milliyetçi Hareket Partisi Grubu Halkların
Demokratik Partisi Grubu
 Başkan Vekili Başkan
Vekili 
BAŞKAN – Danışma Kurulunun görüşü bilgilerinize
sunulur.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
B) Yeniden Görüşmeleri Yapılan Tasarılar/Teklifler (Tekririmüzakere)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (5 ve 11’inci Maddeler)
BAŞKAN – Şimdi Hükûmetin istemini okutup oylarınıza
sunacağım.
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın 5
ve 11’inci maddesinin yeniden düzenlenmesi amacıyla Türkiye Büyük Millet
Meclisi İçtüzüğü’nün 89’uncu maddesi gereğince yeniden görüşülmesini arz ve
teklif ederim.
Saygılarımla.
 Osman
Aşkın Bak
 Gençlik
ve Spor Bakanı
BAŞKAN – Hükûmetin istemini oylarınıza sunuyorum: Kabul
edenler... Kabul etmeyenler... Kabul edilmiştir. 
Bu durumda tasarının 5’inci maddesini yeniden
müzakereye açıyorum.
5’inci madde üzerinde söz isteyen yok. 
Madde üzerinde bir önerge vardır, okutuyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Tasarı’nın 5’inci
maddesi ile değiştirilmesi öngörülen 5490 sayılı Kanun’un 15’inci maddesinin
dördüncü fıkrasının son cümlesinin aşağıdaki şekilde değiştirilmesini arz ve
teklif ederiz.
 Mehmet Muş Özgür
Özel Filiz Kerestecioğlu Demir
 İstanbul Manisa İstanbul
 Erkan Akçay Mehmet
Doğan Kubat
 Manisa İstanbul
"Her sözlü beyanda mülki idare amirinin emri ile
aile hekimlerince beyanların doğruluğunun araştırılması zorunludur.”
BAŞKAN - Komisyon önergeye katılıyor mu? 
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Takdire bırakıyoruz efendim. 
BAŞKAN – Hükûmet? 
İÇİŞLERİ BAKANI SÜLEYMAN SOYLU (Trabzon) – Sayın
Başkan, katılıyoruz. 
BAŞKAN – Gerekçeyi okutuyorum:
Gerekçe: 
Doğum bildirimlerinin sözlü beyan ile yapılması
durumunda beyanın doğruluğunun tespitinin zorunlu hâle getirilmesi
amaçlanmıştır.
BAŞKAN – Gerekçesini okuttuğum önergeyi oylarınıza
sunuyorum: Kabul edenler… Kabul etmeyenler… Kabul edilmiştir. 
Kabul edilen önerge doğrultusunda 5’inci maddeyi
oylarınıza sunuyorum: Kabul edenler… Kabul etmeyenler… Kabul edilmiştir. 
Şimdi, tasarının 11’inci maddesini yeniden müzakereye
açıyorum. 
11’inci madde üzerinde söz isteyen yok. 
Madde üzerinde bir önerge vardır, okutuyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
11’inci maddesiyle değiştirilmesi öngörülen 5490 sayılı Kanun’un 45’inci
maddesinin birinci ve üçüncü fıkralarının aşağıdaki şekilde, dördüncü
fıkrasında yer alan "Kimlik Paylaşımı Sistemine bağlı kurumlar veya tüzel
kişiler” ibaresinin "birinci fıkrada belirtilenler” şeklinde, altıncı
fıkrasında yer alan "Kurumun” ibaresinin "Kurum ve tüzel kişiliğin”
şeklinde değiştirilmesini arz ve teklif ederiz.
 Mehmet Muş Mehmet
Doğan Kubat İsmail Emrah Karayel
 İstanbul İstanbul Kayseri
 Nurettin Yaşar Salih
Çetinkaya Adnan Boynukara
 Malatya Kırşehir Adıyaman
 Hasan Turan
 İstanbul
“(1) Bakanlık, merkezi veri tabanında tutulan verileri
bu kanunda belirtilen usul ve esaslar çerçevesinde kurumlarla; kimlik
verilerini, kamu hizmeti sunan tüzel kişilikler, 03/06/2007 tarih ve 5684
sayılı Sigortacılık Kanunu çerçevesinde faaliyette bulunan sigorta ve emeklilik
şirketleri, 19/10/2005 tarihli ve 5411 sayılı Bankacılık Kanunu çerçevesinde
faaliyette bulunan bankalar, Risk Merkezi ve 5411 sayılı Kanunun 73 üncü
maddesinin son fıkrası uyarınca bilgi paylaşımı amacıyla kurulmuş şirketler,
21/11/2012 tarihli ve 6361 sayılı Finansal Kiralama, Faktoring ve Finansman
Şirketleri Kanunu kapsamındaki finansal kiralama şirketleri ile finansman
şirketleri; yerleşim yeri ve diğer adres bilgilerini ise Bakanlıkça belirlenen
adrese dayalı kamu hizmeti sunan kuruluşlar, 5684 sayılı Sigortacılık Kanunu
çerçevesinde faaliyette bulunan sigorta ve emeklilik şirketleri, 5411 sayılı
Bankacılık Kanunu çerçevesinde faaliyette bulunan bankalar, Risk Merkezi ve
5411 sayılı Kanunun 73 üncü maddesinin son fıkrası uyarınca bilgi paylaşımı
amacıyla kurulmuş şirketler, 6361 sayılı Finansal Kiralama, Faktoring ve
Finansman Şirketleri Kanunu kapsamındaki finansal kiralama şirketleri ve
finansman şirketleri ile paylaşabilir."
“(3) Birinci fıkrada belirtilenler kendi iş ve
işlemlerine esas olmak üzere sadece ilgili kişilerin bilgilerini alabilirler ve
aldıkları bilgileri tanımlanmış hizmetlerin yerine getirilmesi dışında başka
hiçbir amaçla kullanamaz; ilgilisi veya 44 üncü maddede belirtilenler dışında
kimseye veremez. Sistemin bütün aşamalarında görev yapan yetkililer de bu
kurallara uymakla yükümlüdür. Bu yükümlülük, kamu görevlilerinin görevlerinden
ayrılmalarından sonra da devam eder. Bu fıkra hükümlerine aykırı davrananlar
hakkında 24/3/2016 tarih ve 6698 sayılı Kişisel Verilerin Korunması Kanunu
hükümlerine göre işlem yapılır."
BAŞKAN – Komisyon önergeye katılıyor mu? 
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Takdire bırakıyoruz Sayın Başkan. 
BAŞKAN – Hükûmet? 
İÇİŞLERİ BAKANI SÜLEYMAN SOYLU (Trabzon) – Katılıyorum
Sayın Başkan. 
MEHMET MUŞ (İstanbul) – Gerekçe…
BAŞKAN – Gerekçeyi okutuyorum:
Gerekçe:
Düzenlemeyle hizmet sunumunda doğrudan adres
bilgilerini esas alarak işlem tesis eden elektrik, doğal gaz şirketleri gibi
altyapı kuruluşları, 5411 sayılı Bankacılık Kanunu çerçevesinde faaliyette
bulunan bankalar, Risk Merkezi ve bu kanunun 73’üncü maddesinin son fıkrası
uyarınca bilgi paylaşımı amacıyla kurulmuş şirketler, 6361 sayılı Finansal
Kiralama, Faktoring ve Finansman Şirketleri Kanunu kapsamındaki finansal
kiralama şirketleri ve finansman şirketlerinin paylaşımına imkân
sağlanmaktadır.
Ayrıca, 6698 sayılı Kişisel Verilerin Korunması
Kanunu'na aykırı davrananlara, bu Kanun'daki hükümlere göre işlem yapılması amaçlanmıştır.
Kişinin kimliğine ilişkin verilerin ise yukarıda
belirtilen kurum ve kuruluşların yanı sıra kamu hizmeti sunan tüzel
kişiliklerle de paylaşılması amaçlanmaktadır.
Diğer taraftan, maddenin üçüncü, dördüncü ve altıncı
fıkralarında birinci fıkraya atıf yapılarak fıkralar arasında uyum
sağlanmaktadır.
BAŞKAN – Gerekçesini okuttuğum önergeyi oylarınıza
sunuyorum: Kabul edenler... Kabul etmeyenler... Kabul edilmiştir.
Kabul edilen önerge doğrultusunda 11’inci maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (Devam)
BAŞKAN – Sayın milletvekilleri, tasarının tümünün
oylamasından önce, şimdi İç Tüzük 86’ya göre oyunun rengini belli etmek üzere
ve lehte olmak üzere Kütahya Milletvekili Mustafa Şükrü Nazlı konuşacak.
Buyurun. (AK PARTİ sıralarından alkışlar) 
Sayın Nazlı, süreniz beş dakikadır. 
MUSTAFA ŞÜKRÜ NAZLI (Kütahya) – Sayın Başkan, değerli
milletvekilleri; Nüfus Hizmetleri Kanunu ile Bazı Kanunlarda Değişiklik
Yapılmasına Dair Kanun Tasarısı hakkında oyumun renginin lehte olacağını
belirtmek üzere söz almış bulunuyorum. Yüce heyetinizi ve aziz milletimizi
saygıyla selamlıyorum.
Konuşmama başlamadan önce, demokrasimizin temel taşı
tüm muhtarlarımızın 19 Ekim Muhtarlar Günü’nü kutluyorum. 
“Hayat, inanan ve salih ameller işleyenler dışında hiç
kimsenin kazanamayacağı bir oyundur.” sözlerini zihnimize kazıdığımız, ardından
geçen yıllar boyunca derin bir hürmet ve özlemle andığımız, ardında özgür bir
Bosna-Hersek bırakarak 19 Ekim 2003’te aramızdan ayrılan bilge dava insanı
Aliya İzzetbegoviç’i rahmet ve saygıyla anıyorum.
AK PARTİ hükûmetleri her zaman milletimizin yanında
olmuş, milletimizle beraber olmuş, onların sorun ve taleplerini bire bir
dinlemiş ve bu Meclis çatısı altında, işte, bu gördüğünüz kanun tasarısında
olduğu gibi gündeme getirmiş ve yasalaştırmıştır. Bu kapsamda, İçişleri
Bakanlığı tarafından Meclisimize getirilen bu tasarının, esas olarak baktığımız
zaman, vatandaşımızın iş yükünü, bürokrasiyi azaltmayı ve bunu hedefleyen
önemli bazı düzenlemeleri içerdiğini görüyoruz. Bunun için, örnek olarak, isim
ve soyadı yanlışlarını düzeltmek için mahkemeye gitme şartının kaldırılması,
birtakım nüfus olaylarının nüfus müdürlüklerine gitmeden elektronik ortamda
bildirilebilmesi, zaten devletin bilgi sisteminde olan yer bildirimi, adres
bilgileri, nüfus kayıt örneği gibi bilgilerin sistemden otomatik olarak
çekilmesi gibi düzenlemeler vatandaşımızın hayatına olumlu şekilde
yansıyacaktır. Esasen bu düzenlemeler de teknolojinin bize sunduğu
kolaylıklardır. 
Burada yapılan işlemler velayet, miras, veraset, tapu
gibi önemli konuları etkiliyor. Dolayısıyla, burada işlem güvenliğini tesis
edebilmek için eski dönemlerde bürokrasinin artırılması yoluna gidilmiş oysa
bugün yeni sistemler entegre edilmiş, örneğin, MERNİS sistemi, Kimlik Paylaşım
Sistemi, TC kimlik numarası gibi birçok altyapı projesi hayata geçirilmiş.
Bunlar fiiliyata geçince doğal olarak bazı eski usuller artık giderek günlük
hayata yük getirir hâle gelmiştir. Bir devlet dairesine gittiğinizde çok basit
bir nüfus evrakını yazılı olarak istediğiniz hâlde sadece TC kimlik numarasını
girip oradaki memur bir tuşa bassa bir bilgiyi alabilecek ama mevzuat müsaade
etmediği için bunlar yapılamamaktadır. Bu kanunla bu tür zorluklar da ortadan
kalkmış olacaktır. 
Eskiden dijital ortam bu kadar gelişmiş değilken
düzenlemelerin yapılmasının mahkemelerin uhdesine verilmesi belki haklı
olabilirdi ama bugünkü teknolojik ortamda bu hataların düzeltilmesini
kolaylaştırıcı tedbirlerin alınması da bir zorunluluk hâlini almıştır.
Dolayısıyla, getirilen bu kanun teklifinin vatandaşımızın hayatı açısından
önemli kolaylıklar sağladığı ve vatandaş odaklı olarak hazırlanan bir kanun
tasarısı olduğunu da ifade etmek lazım. 
Yine bu kanun teklifinde İstanbul Eyüp ilçesinin
isminin “Eyüpsultan” olarak değiştirilmesi maddesi de tabii ki hem bölgenin
tarihî ve manevi özellikleri dikkate alınarak hem de bir hatıraya, önemli bir
şahsiyete saygının ifadesi olarak bu teklifin içerisinde yer almıştır. Eyüp
ilçesi zaten orada yaşayan vatandaşlarımız tarafından “Eyüpsultan” olarak ifade
edilmektedir. Bu saygı ifadesi olarak “Eyüpsultan” şeklinde zikredilen ifadenin
bu kanunda idari terminolojiyle vatandaşın kullanımıyla uyumlulaştırılması bu
hatıra açısından da hakikaten bir saygı gereğidir. Bu değişiklik teklifinin de
gene vatandaşımızın bir isteği olduğunu ifade etmek istiyorum.
Yine bu teklifte yer alan önemli bir konu da il ve ilçe
müftülüklerine nikâh kıyma yetkisinin verilmesidir. Maalesef, burada bilerek
veya bilmeyerek yanlış bir algı oluşturulmaya çalışılmış, işin içerisinde
“müftü” ve “müftülük” terimleri geçince sanki dinî nikâh üzerine bir düzenleme
yapılıyormuş gibi bir sonuca varılmıştır. Oysa burada sadece belediyeler
tarafından veya nikâh memurları tarafından kıyılan nikâhın il ve ilçe müftüleri
tarafından da kıyılabilmesinin önünü açan bir maddedir. 
Sonuç olarak, ben bu vesileyle her yönüyle
vatandaşlarımızın hayatını kolaylaştıracak olan bu yasada oyumun lehte
olacağını ifade ederken kanun teklifinin hayırlara vesile olmasını diliyor,
Gazi Meclisimizi saygıyla selamlıyorum. (AK PARTİ sıralarından alkışlar) 
BAŞKAN – Teşekkür ediyorum.
İç Tüzük 86’ya göre, oyunun rengini belirtmek üzere ve
aleyhte olmak üzere Ankara Milletvekili Şenal Sarıhan…
Buyurun Sayın Sarıhan. (CHP sıralarından alkışlar) 
Sayın Sarıhan, günün ve haftanın son konuşması.
ŞENAL SARIHAN (Ankara) – Teşekkür ederim.
Değerli arkadaşlar, bugün bu yasa tasarısını görüşürken
ve sonuna gelmişken 2000 yılını anımsadım. Ben Cumhuriyet Kadınları Derneğinin
Genel Başkanıydım, burada şu arka locaları tıklım tıklım doldurmuş kadınlardan
biri olarak oturuyordum, Medenî Yasa geçiyordu ve biz kadınlar büyük bir
heyecanla, AKP’nin de yeni iktidarda olduğu dönemde o yasa tasarısının geçişini
oradan izliyorduk. 2005’ten de anılarım var. Yine orada yüzlerce kadın
oturuyorduk ve “Bu yasalar geçiyor, kazanıyoruz, Parlamento bizim yanımızda.”
diye seviniyorduk. Yıl 2017, orası boş çünkü kadınları gazladınız (CHP
sıralarından alkışlar) çünkü kadınlara fişekler attınız, çünkü kadınları gözaltına
aldınız. Ankara’yı bir gözetim merkezi hâline getirdiniz ve Ankaralı kadınlar
bugün burada yoklar. Onların isyanı nedeniyle ben bu tasarıya “hayır” diyorum. 
Bakın, iyi şeyler de oldu. Bu tasarı görüşülürken,
Komisyon çalışmaları, alt komisyon çalışmaları, birçok arkadaşın söylediği
gibi, çok düzeyli bir şekilde gelişti, herkes düşüncelerini açıkça söyledi ama
acaba düşüncelerimizi açık bir şekilde söylemek ve ifade etmek mi önemli ya da
dinleyicilerin, dinleyenlerin sadece bildiklerini duymak için kulaklarını
kapatarak dinliyor olmaları gibi bir gerçeklik mi önemli?
Birkaç yasa maddesinde, tasarıdaki birkaç maddede
değişiklik oldu, son anda geri çekilen ve düzeltilenler oldu. Demek ki akıllar
birleşebilir, ihtiyaçlar birleşebilir ve arkadaşlarımın baştan beri saydığı,
hepimizin saydığı laik bir hukuk sisteminin kadınlarımızı koruyucu
düzenlemeleri için biz güç birliği yapabiliriz, akıl birliği yapabiliriz. Şimdi
kaybediyoruz. Sadece kadınlar kaybetmiyor, evlilik birliği de kaybediyor.
Sadece laiklik kaybetmiyor, toplumsal bir yaşamın düzeni de kaybediyor çünkü bu
bir yol olacak arkadaşlar. Biz dünyayı toplumun isteklerine göre mi dinî
inançlara göre mi düzenleyeceğiz? Temel soru budur ve de yine birçok
arkadaşımın işaret ettiği gibi… Biraz önce Şırnak’tan gelen arkadaşım var,
oradaki olayı gözleri yaşararak, kalbi kanayarak anlatıyor. Başka olaylar var,
şehit cenazeleri geliyor, gençler ölüyor, kaçırılıyor, insanlar mutsuz,
yoksulluk artıyor, Türkiye topraklarına yabancı askerlerin girmesi için burada el
kaldırıp tezkerelere imzalar atıyoruz, dünya kadar sorun var ama biz şimdi
oturduk “Acaba imam-hatiplere, imamlara nasıl iş çıkarabiliriz? Müftülük yasa
tasarısı gibi bir tasarıyla nasıl Türkiye'yi ikiye bölebiliriz?” diye
birbirimize soruyor ve bunu konuşuyoruz. Parlamentonun işi bu değildir.
Parlamentonun işi devrim çarkını ileriye doğru götürmektir sevgili arkadaşlar. 
Şimdi üzülerek söylemek isterim, MHP’li kadın
arkadaşlarım, neden gelip burada 6’ncı maddeden bir tek kelime söylemediniz?
Çünkü içiniz kanıyor, biliyorum çünkü buna “hayır” diyemezsiniz. 
AKP’li kadın arkadaşlarım, AKP’de insan haklarından
sorumlu olan kadın arkadaşlarım, KEFEK üyesi kadın arkadaşlarım; bir tek kadın
arkadaşım 6’ncı maddede neden görüşünüzü söylemedi? Çünkü içiniz kanıyor,
kanadığı için söylemediniz. (CHP sıralarından alkışlar) 
İLYAS ŞEKER (Kocaeli) – Ne var 6’ncı maddede ya, sizi
rahatsız eden ne var 6’ncı maddede?
ŞENAL SARIHAN (Devamla) – Şimdi, kadınlar ve erkek
parlamenterler, hepinize sesleniyorum: Eğer parti disiplini diye ya da genel
başkanlarınız emretti diye “evet” oyu verme noktasında yönelimdeyseniz ne olur
hiç olmazsa oy kullanmayınız. Oy kullanmayarak vicdanlarınızı, akıllarınızı
özgür bırakınız. (CHP sıralarından alkışlar) 
Değerli arkadaşlar, sevgili arkadaşlar, ben bir kez
daha sizi aklınıza, vicdanınıza, çocuklarınızın, kız çocuklarının geleceğini
emanet ediyorum. 
Teşekkür ederim. (CHP ve HDP sıralarından alkışlar) 
BAŞKAN – Teşekkür ediyorum.
DENİZ DEPBOYLU (Aydın) – Sayın Başkan…
BAŞKAN – Sayın Depboylu…
DENİZ DEPBOYLU (Aydın) – Sayın hatip bizim grubumuza
alenen sataşmıştır, bu nedenle söz istiyorum.
BAŞKAN – Sataşmadan mı, MHP’li kadın milletvekilleri
adına?
DENİZ DEPBOYLU (Aydın) – Evet Sayın Başkan.
BAŞKAN – Sayın Depboylu, lütfen yeni bir sataşmaya
meydan vermeyelim.
Buyurun.
IX.- SATAŞMALARA İLİŞKİN KONUŞMALAR (Devam)
8.- Aydın Milletvekili Deniz Depboylu’nun, Ankara Milletvekili Şenal
Sarıhan’ın 497 sıra sayılı Kanun Tasarısı üzerinde oyunun rengini belirtmek
üzere yaptığı konuşması sırasında MHP Grubuna sataşması nedeniyle konuşması
DENİZ DEPBOYLU (Aydın) – Sayın Başkan, değerli
milletvekilleri; öncelikle, biz, Milliyetçi Hareket Partisi Grubu olarak bu
tasarıyı hep birlikte inceledik ve sizin endişe duyduğunuz konularla ilgili
olarak bütün bu görüşleri süzgeçten geçirdik ve sizin düşüncelerinize
katılmıyoruz diye grup olarak bizi itham etmeniz, bizi suçlamanız yersiz ve
haksız bir uygulamadır. Bu, demokrasiye bir bakıma aykırıdır. (MHP ve AK PARTİ
sıralarından alkışlar) Biz sizin gördüğünüz gibi laikliğe aykırı bir durum
görmüyoruz ve tüm vatandaşlarımızın duygu ve düşüncelerine saygı duyuyoruz.
Aynı duygu ve düşüncelerle siyasi gruplara olan saygıyı sizin de göstermenizi
rica ediyoruz.
Teşekkür ederim. (MHP sıralarından alkışlar) 
BAŞKAN - Teşekkür ediyorum.
TÜRABİ KAYAN (Kırklareli) – Gözünüz kör, kulağınız
sağır, hâlâ…
BAŞKAN – Ayıp oluyor, lütfen…
Birleşime iki dakika ara veriyorum.
Kapanma Saati: 22.22
YEDİNCİ OTURUM
Açılma Saati: 22.23
BAŞKAN: Başkan Vekili Ahmet AYDIN
KÂTİP ÜYELER: Sema KIRCI (Balıkesir), Mehmet
Necmettin AHRAZOĞLU (Hatay)
-----0-----
BAŞKAN – Türkiye Büyük Millet Meclisinin 11’inci
Birleşiminin Yedinci Oturumunu açıyorum.
Danışma Kurulunun bir önerisi vardır, okutup oylarınıza
sunacağım:
VII.- ÖNERİLER (Devam)
B) Danışma Kurulu Önerileri (Devam)
2.- Danışma Kurulunun, Genel Kurulun 20/10/2017 Cuma günü
toplanmamasının Genel Kurulun onayına sunulmasına ilişkin önerisi
Danışma Kurulu Önerisi
Danışma Kurulunun 19/10/2017 Perşembe günü (bugün)
yaptığı toplantıda Genel Kurulun 20/10/2017 Cuma günü toplanmamasının Genel
Kurulun onayına sunulması uygun görülmüştür.
 İsmail
Kahraman
 Türkiye
Büyük Millet Meclisi
 Başkanı
 Mehmet Muş Özgür
Özel
 Adalet ve Kalkınma Partisi Cumhuriyet
Halk Partisi 
 Grubu Başkan Vekili Grubu
Başkan Vekili
 Filiz Kerestecioğlu Demir Erkan
Akçay
 Halkların Demokratik Partisi Milliyetçi
Hareket Partisi
 Grubu Başkan Vekili Grubu
Başkan Vekili
BAŞKAN – Danışma Kurulu önerisini oylarınıza sunuyorum:
Kabul edenler… Kabul etmeyenler… Kabul edilmiştir.
ŞENAL SARIHAN (Ankara) – Bir dakikalık söz istiyorum
Başkanım.
BAŞKAN – Tamam, 60’a göre yerinizden bir dakikalık söz
veriyorum.
Buyurun.
V.- AÇIKLAMALAR (Devam)
34.- Ankara Milletvekili Şenal Sarıhan’ın, Aydın Milletvekili Deniz
Depboylu’nun sataşma nedeniyle yaptığı konuşmasındaki bazı ifadelerine ilişkin
açıklaması
ŞENAL SARIHAN (Ankara) – Değerli hazırun ve sevgili
arkadaşım, kadın arkadaşım Sayın Depboylu; şunu söylemek istiyorum: Ben sizi
suçlamadım, sadece sizlere soru yönelttim ama siz bundan bir suçluluk sonucu
çıkarmış ve yanıtınızı öyle vermişseniz diyebileceğim bir şey yok.
Teşekkür ederim. (CHP sıralarından alkışlar)
ERKAN AKÇAY (Manisa) – Cevabını verdi, ayıp, ayıp!
Dünkü tezkerenin sıkıntısını çekiyorsun sen. Sayın Sarıhan, adalet raporunu
gündeme getirmedik daha biz, adalet raporunuz ortada, kime ne anlatıyorsun sen!
Adalet raporunuz ortada kaldı. 
BAŞKAN – Sayın milletvekilleri, bu polemiği
kapatıyoruz, siz sordunuz, o da cevabını verdi, takdir kamuoyunundur. 
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (Devam)
BAŞKAN - 497 sıra sayılı Kanun Tasarısı’nın görüşmeleri
tamamlanmıştır.
Tasarının tümü açık oylamaya tabidir.
Açık oylamanın şekli hakkında Genel Kurulun kararını
alacağım. 
Açık oylamanın elektronik oylama cihazıyla yapılmasını
oylarınıza sunuyorum: Kabul edenler... Kabul etmeyenler... Kabul edilmiştir.
Oylama için üç dakika süre veriyorum ve oylama işlemini
başlatıyorum.
(Elektronik cihazla oylama yapıldı)
BAŞKAN – 497 sıra sayılı Kanun Tasarısı’nın açık oylama
sonucu:
“Kullanılan oy sayısı  : 251
Kabul : 214
Ret : 37 (x)
 Kâtip Üye Kâtip
Üye
 Sema Kırcı Mehmet
Necmettin Ahrazoğlu
 Balıkesir Hatay”
Böylece tasarı kabul edilmiş ve kanunlaşmıştır.
Hayırlı, uğurlu olsun.
Kısa bir teşekkür konuşması yapmak üzere Sayın Bakanı
kürsüye davet ediyorum. 
Buyurun Sayın Bakan. (AK PARTİ sıralarından alkışlar)
İÇİŞLERİ BAKANI SÜLEYMAN SOYLU (Trabzon) – Sayın
Başkan, çok saygıdeğer milletvekili arkadaşlarım; öncelikle, Nüfus Hizmetleri
Kanunu ile Bazı Kanunlarda Değişiklik Yapılmasına Dair Kanun Tasarısı
oylarınızla kanunlaştı; tüm parti gruplarına, tüm milletvekili arkadaşlarımıza,
özellikle, hem Komisyondaki çalışmaları hem alt komisyondaki çalışmaları hem de
Meclisteki çalışmaları dolayısıyla çok teşekkür etmek istiyorum. Bu konuda
Bakanlığımızın bürokratlarına, katkı koyan tüm milletvekili arkadaşlarımıza,
özellikle her safahatını çok önemli ve ciddi bir şekilde takip eden
milletvekillerimize bizlere birtakım uyarılarda bulunup değiştirmemize vesile
oldukları için ve bu konudaki tartışmaları çok olgun, çoğulculuk anlayışı
içerisinde şekillendirdikleri, geliştirdikleri için ve bu kanuna katkı
koydukları için tekrar teşekkürlerimizi sunuyoruz. Milletimize, ülkemize
hayırlı olsun inşallah. 
Her birinize hayırlı akşamlar diliyorum, çok sağ olun.
(AK PARTİ sıralarından alkışlar) 
BAŞKAN – Teşekkür ediyorum. 
461 sıra sayılı Kanun Tasarısı’nın görüşmelerine
başlıyoruz. 
2.- Türkiye Cumhuriyeti Hükümeti ile Birleşmiş Milletler Mülteciler
Yüksek Komiserliği Arasında Ev Sahibi Ülke Anlaşması ile Anlaşmada Değişiklik
Yapılmasına İlişkin Notaların Onaylanmasının Uygun Bulunduğuna Dair Kanun
Tasarısı (1/787) ve Dışişleri Komisyonu Raporu (S. Sayısı: 461)
BAŞKAN – Komisyon? Yok. 
Ertelenmiştir. 
464 sıra sayılı Kanun Tasarısı’nın görüşmelerine
başlıyoruz. 
3.- Türkiye Cumhuriyeti Hükümeti ile Katar Devleti Hükümeti Arasında
Eğitim Alanında İşbirliği Anlaşması ile Notaların Onaylanmasının Uygun
Bulunduğuna Dair Kanun Tasarısı (1/723) ve Dışişleri Komisyonu Raporu (S.
Sayısı: 464)
BAŞKAN – Komisyon? Yok. 
Ertelenmiştir. 
Bundan sonra da komisyonun bulunamayacağı anlaşıldığından,
alınan karar gereğince kanun tasarı ve teklifleri ile komisyonlardan gelen
diğer işleri sırasıyla görüşmek için 24 Ekim 2017 Salı günü saat 15.00’te
toplanmak üzere birleşimi kapatıyorum; hayırlı geceler, hayırlı hafta sonları
diliyorum. 
Kapanma Saati: 22.31




(x) 497 S.
Sayılı Basmayazı 17/10/2017 tarihli 9’uncu Birleşim Tutanağı’na eklidir.


(x) Açık oylama kesin sonuçlarını
gösteren tablo tutanağa eklidir.




