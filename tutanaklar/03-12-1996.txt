


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















 DÖNEM : 20    CİLT : 14          YASAMA YILI : 2



T. B. M. M.

TUTANAK DERGİSİ

25 inci Birleşim

3 . 12 . 1996  Salı



İ Ç İ N D E K İ L E R

 I. - GEÇEN TUTANAK ÖZETİ

 II. - GELEN KÂĞITLAR

III. - TEŞEKKÜRLER, TEBRİKLER,
TEMENNİLER VE TAZİYETLER

1.-Başkanvekili Hasan Korkmazcan'ın,
Dünya Özürlüler Günü ve Türk
Kadınlarına seçme ve seçilme hakkının
verilişinin 62 nci yıldönümüne ilişkin
konuşması

2.-Vatandaşların, Türkiye Büyük
Millet Meclisi ve milletvekillerinden beklentilerini dile getiren
yazılı temennileri

IV. -BAŞKANLIĞIN GENEL KURULA SUNUŞLARI

A)  GÜNDEMDIŞI KONUŞMALAR

1. - Adana Milletvekili İmren Aykut'un, Türk
kadınlarına seçme ve seçilme hakkının
verilişinin 62 nci yıldönümüne ilişkin
gündemdışı konuşması ve
Devlet Bakanı Işılay Saygın'ın
cevabı

2. -Aydın Milletvekili Sema Pişkinsüt'ün,
Türk kadınlarına seçm ve seçilme
hakkının verilişinin 62 nci yıldönümüne
ilişkin gündemdışı konuşması
ve Devlet Bakanı Işılay Saygın'ın
cevabı

3. -İçel Milletvekili Oya Araslı'nın,
Türk kadınlarına seçme ve seçilme
hakkının verilişinin 62 nci yıldönümüne
ilişkin gündemdışı konuşması
ve Devlet Bakanı Işılay Saygın'ın
cevabı

4. -Devlet Bakanı Işılay Saygın'ın;
Adana Milletvekili İmren Aykut, Aydın Milletvekili
Sema Pişkinsüt ve İçel Milletvekili Oya
Araslı'nın, Türk kadınlarına
seçme ve seçilme hakkının verilişinin
62 nci yıldönümüne ilişkin gündemdışı
konuşmalarına cevabı

B)TEZKERELER VE ÖNERGELER

1. -Enerji ve Tabiî Kaynaklar Bakanlığına
bağlı bulunan Maden Tetkik ve Arama Genel Müdürlüğünün
Başbakanlığa bağlanmasına ilişkin
Cumhurbaşkanlığı tezkeresi (3/586)

2. -Hollanda'ya gidecek olan Dışişleri
Bakanı ve Başbakan Yardımcısı
Tansu Çiller'e, dönüşüne kadar, Millî
Savunma Bakanı Turhan Tayan'ın vekâlet etmesinin
uygun görüldüğüne ilişkin Cumhurbaşkanlığı
tezkeresi (3/587)

3. -Portekiz'e gidecek olan Cumhurbaşkanı
Süleyman Demirel'e, dönüşüne kadar,
TBMMBaşkanı Mustafa Kalemli'nin vekâlet edeceğine
ilişkin Cumhurbaşkanlığı tezkeresi
(3/588)

4. -Fransa'ya giden Enerji ve Tabiî Kaynaklar
Bakanı M. Recai Kutan'a, dönüşüne
kadar, Devlet Bakanı Fehim Adak'ın vekâlet
etmesinin uygun görüldüğüne ilişkin
Cumhurbaşkanlığı tezkeresi (3/589)

5. -Gine'ye giden Devlet Bakanı Abdullah Gül'e,
dönüşüne kadar, Devlet Bakanı Lütfü
Esengün'ün vekâlet etmesinin uygun görüldüğüne
ilişkin Cumhurbaşkanlığı tezkeresi
(3/590)

6. -Hatay Milletvekili Ali Uyar'ın, İki
İlçe ve Bir İl Kurulmasına ilişkin
kanun teklifini geri aldığına ilişkin
önergesi (4/111)

7.-Hatay Milletvekili Hüseyin Yayla'nın,
İskenderun'un İl Olmasına ilişkin kanun
teklifini geri aldığına ilişkin önergesi
(4/112)

8.-(10/17) Esas Numaralı Meclis Araştırma
Komisyonu Geçici Başkanlığının,
Komisyonun, başkan, başkanvekili, sözcü
ve kâtip üye seçimini yaptığına
ilişkin tezkeresi (3/591)

9. -Anayasa Komisyonu Başkanlığının,
bazı kanun tekliflerinin, esas komisyon olarak Anayasa
Komisyonuna havale edilmesine ilişkin tezkeresi (3/592)

10.-İsrail Parlamento Başkanı
ile Filistin Yasama Konseyi Başkanından alınan
resmî davetlere Türkiye Büyük Millet Meclisinden
bir parlamento heyetinin icabet etmesine ilişkin Başkanlık
tezkeresi (3/593)

11.-Ankara Milletvekili Cemil Çiçek'in,
TürkCeza Kanununun 102 nci Maddesinin Üçüncü
Fıkrasında Değişiklik Yapılmasına
Dair Kanun Teklifinin (2/13) doğrudan gündeme alınmasına
ilişkin önergesi (4/113)

C) ÇEŞİTLİ İŞLER

1. -Bütçe görüşmeleri
üzerinde şahısları adına söz
almak isteyen üyelerin söz kayıt işlemlerine
ilişkin Başkanlık duyurusu

V. -ÖNERİLER

A) DANIŞMA KURULU ÖNERİSİ

1.-Gümdemdeki sıralamanın yeniden
yapılmasına, çalışma saat ve
süreleri ile görüşülecek konulara ve
3.12.1996 Salı ve 4.12.1996 Çarşamba günkü
birleşimlerde sözlü soruların görüşülmemesine
ilişkin Danışma Kurulu Önerisi

VI. -KANUN TASARI VE TEKLİFLERİYLE
KOMİSYONLARDAN GELEN DİĞER İŞLER

1.-İstanbul Milletvekili Emin Kul ve 9 Arkadaşı
ile Kocaeli Milletvekili Necati Çelik ve 18 ArkadaşınınSosyal
Güvenlik ve Sosyal Sigortalar Kurumu ile  İlgili Sorunların
araştırılarak Alınması Gereken
Tedbirlerin Tespit Edilmesi Amacıyla Meclis Araştırması
Açılmasına İlişkin Önergeleri
ve Meclis Araştırması Komisyonu Raporu (10/1,
14) (S. Sayısı :112)

2.-926 Sayılı Türk Silahlı
Kuvvetleri Personel Kanununa Bir Geçici Madde Eklenmesine
İlişkin 488 Sayılı Kanun Hükmünde
Kararname ve Millî Savunma Komisyonu Raporu (1/215) (S.
Sayısı :23)

3. -Özürlüler İdaresi Başkanlığı
Kurulmasına ve Özürlülerin durumları
ile İlgili Çeşitli Kanun ve Kanun Hükmünde
Kararnamelerde Değişiklik Yapılmasına
Dair Yetki Kanunu Tasarısı ve Sağlık,
Aile, Çalışma ve Sosyal İşler
Komisyonu Raporu (1/438) (S. Sayısı :101)

4. -Emniyet Teşkilatı Kanununun Bir
Maddesinde Değişiklik Yapılmasına Dair
490 Sayılı Kanun Hükmünde Kararname ve
İçişleri Komisyonu Raporu (1/217) (S. Sayısı
:132)

5. -Gümrük Giriş Tarife Cetveli Hakkında
Kanunda Değişiklik Yapılmasına İlişkin
Kanun Tasarısı ve Plan ve Bütçe Komisyonu
Raporu (1/442) (S. Sayısı :113)

VII. -SORULAR VE CEVAPLAR

A) YAZILI SORULAR VE CEVAPLARI

1.-Artvin Milletvekili Süleyman Hatinoğlu'nun,
Artvin SSK ve Bağ-Kur İl Müdürlüklerinde
boş bulunan eczacı kadrolarına ilişkin
sorusu ve Çalışma ve Sosyal Güvenlik
Bakanı Necati Çelik'in yazılı cevabı
(7/1513)

2.-Çanakkale Milletvekili Ahmet Küçük'ün,
hükümeti döneminde yapılan zamlara ilişkin
Başbakandan sorusu ve Ulaştırma Bakanı
Ömer Barutçu'nun yazılı cevabı
(7/1521)

3. -İstanbul Milletvekili Ercan Karakaş'ın,
Halk Bankasının bazı şirketlere  usulsüz
kredi verdiği iddialarına ilişkin Başbakandan
sorusu ve Devlet Bakanı Lütfü Esengün'ün
yazılı cevabı (7/1526)

4. -Giresun Milletvekili Burhan Kara'nın,
Çıngıllıoğlu Şirketler Topluluğuna
verildiği iddia edilen usulsüz kredilere ilişkin
Başbakandan sorusu ve Devlet Bakanı Lütfü
Esengün'ün yazılı cevabı (7/1528)

5. -Konya Milletvekili Nezir Büyükcengiz'in,
belediyelere yapılan yardımlara ilişkin sorusu
ve Maliye Bakanı Abdüllatif Şener'in yazılı
cevabı (7/1540)

6. -İstanbul Milletvekili Bülent Akarcalı'nın,
OHAL kapsamındaki illerde köyleri boşaltılan
vatandaşların sorunlarına ilişkin sorusu
ve İçişleri Bakanı Meral Akşener'in
yazılı cevabı (7/1543)

7.-Hatay Milletvekili Fuat Çay'ın,
Uluslararası İslam Halk Komutanlığı
üyeliği yönünde yapılan açıklamalara
ilişkin Başbakandan sorusu ve Devlet Bakanı
Lütfü Esengün'ün yazılı cevabı
(7/1570)

8.-Hatay Milletvekili Fuat Çay'ın,
Türk Silahlı Kuvvetlerinden disiplinsizlik veya şeriatçı
örgütlenme içinde oldukları gerekçesiyle
ilişikleri kesilen subaylara ilişkin Başbakandan
sorusu ve Devlet Bakanı Lütfü Esengün'ün
yazılı cevabı (7/1571)

9.-İstanbul Milletvekili Ercan Karakaş'ın,
ülkemize sığınan İranlıların
durumuna ilişkin sorusu ve İçişleri
Bakanı Meral Akşener'in yazılı cevabı
(7/1572)

10.-Afyon Milletvekili H. İbrahim Özsoy'un,
deprem afetine uğrayan Dinar, Kızılören
ve Evciler'de bulunan sigortalı ve Bağ-Kur'lu vatandaşların
prim borçlarının ertelenme veya affedilmesine
ilişkin sorusu ve Çalışma ve Sosyal
Güvenlik Bakanı Necati Çelik'in yazılı
cevabı (7/1573)

11. -Tekirdağ Milletvekili Enis Sülün'ün,
kamu personeline yapılan lojman yardımına
ilişkin Başbakandan sorusu ve Maliye Bakanı
Abdüllatif Şener'in yazılı cevabı
(7/1575)

12.-Ordu Milletvekili Müjdat Koç'un,
Ordu Organize Sanayi Bölgesinde hak sahiplerinin alacağı
olan istimlâk bedellerine ilişkin sorusu ve Sanayi
ve Ticaret Bakanı Yalım Erez'in yazılı
cevabı (7/1576)

13. -Adana Milletvekili Sıtkı Cengil'in,
Çukobirliğin borçlarına ve personeline
ilişkin sorusu ve Sanayi ve Ticaret Bakanı Yalım
Erez'in yazılı cevabı (7/1587)

14. -Kahramanmaraş Milletvekili Avni Doğan'ın,
öğretmenlerin eylemlerine ilişkin sorusu ve İçişleri
Bakanı Meral Akşener'in yazılı cevabı
(7/1610)

15.-Muğla Milletvekili Zeki Çakıroğlu'nun,
Memurin Muhakemat Kanununun değiştirilmesine ilişkin
sorusu ve İçişleri Bakanı Meral Akşener'in
yazılı cevabı (7/1618)

16.-Sinop Milletvekili Metin Bostancıoğlu'nun,
Başkanlık Divanı üyeleri ile komisyon
başkanlarına tahsis edilen hizmet araçlarına
ilişkin sorusu ve Türkiye Büyük Millet Meclisi
Başkanı Mustafa Kalemli'nin yazılı
cevabı (7/1695)



I. -GEÇEN TUTANAK ÖZETİ

TBMMGenel Kurulu saat 15.00'te açıldı.

Malatya Milletvekili Ayhan Fırat'ın,
SSKGenel Müdürlüğünün açtığı
memur sınavı,

Aydın Milletvekili Sema Pişkinsüt'ün,
Türkiye Cumhuriyeti Emekli Sandığının
sorunları ve bu sorunların çözüm
yolları,

Konusuna ilişkin gündemdışı
konuşmalarına Çalışma ve Sosyal
Güvenlik Bakanı Necati Çelik cevap verdi.

Hatay Milletvekili Nihat Matkap, Çalışma
ve Sosyal Güvenlik Bakanı Necati Çelik'in,
konuşması sırasında partisine sataştığı
iddiasıyla bir konuşma yaptı.

Mardin Milletvekili Mahmut Duyan da, Güneydoğu
Anadolu'nun devletle olan sosyal ilişkileri konusuna ilişkin
gündemdışı bir konuşma yaptı.

İstanbul Milletvekili Hayri Kozakcıoğlu'nun,
1 Mayıs Olaylarını Araştırma
Komisyonundan istifa ettiğine;

İstanbul Milletvekili Halit Dumankaya ve 33
arkadaşının, Başbakanlık Örtülü
Ödeneğinin amacının dışında
kullanıldığı iddialarını
araştırarak varsa usulsüzlük ve yolsuzlukları
tespit etmek amacıyla Anayasanın 98 inci, İçtüzüğün
104 ve 105 inci maddeleri uyarınca Meclis araştırması
açılmasına (10/133);

İlişkin önergeleri Genel Kurulun
bilgisine sunuldu; araştırma önergesinin gündemdeki
yerini alacağı ve öngörüşmelerinin,
sırasında yapılacağı açıklandı.

Gündemin “Kanun Tasarı ve Teklifleriyle
Komisyonlardan Gelen Diğer İşler” kısmının
44 üncü sırasında yer alan 136 sıra
sayılı kanun tasarısının, bu
kısmın 9 uncu sırasına alınmasının
ve 10 ilde uygulanmakta olan olağanüstü halin Mardin
İlinden kaldırılmasına, 9 ilde 4 ay
süreyle uzatılmasına ilişkin Başbakanlık
tezkeresi ile gündemdeki 6 ncı sıraya kadar
olan tasarıların görüşmelerinin
tamamlanmasına kadar çalışma süresinin
uzatılmasına ilişkin Danışma
Kurulu önerisi;

31 Temmuz 1996 günü saat 17.00'den geçerli
olmak üzere 10 ilde dört ay süreyle uzatılan
ve TBMM'nin 30.7.1996 tarihli ve 453 sayılı Kararıyla
onaylanmış bulunan olağanüstü halin;

1. Mardin İlinden, 30 Kasım 1996 günü
saat 17.00'den geçerli olmak üzere kaldırılmasına,

2. Batman,Bingöl, Bitlis, Diyarbakır,Hakkâri,
Tunceli, Siirt, Şırnak ve Van illerinde 30 Kasım
1996 günü saat 17.00'den geçerli olmak üzere
dört ay süreyle uzatılmasına ilişkin
Başbakanlık tezkeresi, yapılan görüşmelerden
sonra;

Kabul edildi.

Gündemin “Kanun Tasarı ve Teklifleriyle
Komisyonlardan Gelen Diğer İşler” kısmının
:

1 inci sırasında bulunan 23,

2 nci sırasında bulunan 101,

3 üncü sırasında bulunan
132,

Sıra sayılı kanun tasarıları,
komisyon yetkilileri Genel Kurulda hazır bulunmadıklarından
ertelendi.

4 üncü sırada bulunan, Memurlar,
Diğer Kamu Görevlileri ile Bunların Emeklilerinin
Malî ve Sosyal Haklarında Düzenlemeler Yapılamasına
Dair Yetki Kanunu Tasarısının (1/539) (S.
Sayısı :144) görüşmelerine devam
olunarak,

5 inci sırada bulunan, Türkiye Cumhuriyeti
Hükümeti ile Uluslararası Kızılhaç
ve Kızılay Dernekleri Federasyonu Arasında
Uluslararası Federasyonun ve Onun Türkiye Cumhuriyetindeki
Temsilciliğinin Statüsüne İlişkin Anlaşmanın
Onaylanmasının Uygun Bulunduğuna Dair Kanun
Tasarısının (1/344) (S. Sayısı
:110) yapılan görüşmelerden sonra,

Kabul edildikleri ve kanunlaştıkları
açıklandı.

İçel Milletvekili Oya Araslı,
Denizli Milletvekili Ramazan Yenidede'nin, konuşması
sırasında kendisine sataşmada bulunması
nedeniyle bir konuşma yaptı.

3 Aralık 1996 Salı günü saat
15.00'te toplanmak üzere, birleşime 19.09'da son verildi.

Kamer Genç

Başkanvekili

 Ünal Yaşar Mustafa Baş

 Gaziantep İstanbul

 Kâtip Üye Kâtip Üye



II. -GELEN KÂĞITLAR

29.11.1996 CUMA

Tasarılar

1. -Ceza Muhakemeleri Usulü Kanunu, DevletGüvenlik
Mahkemelerinin Kuruluş ve Yargılama Usulleri Hakkında
Kanun ve Bu Kanunlarda Değişiklik Yapan 18.11.1992 Tarih
ve 3842 Sayılı Kanunda Değişiklik Yapılmasına
Dair Kanun Tasarısı (1/543) (Adalet Komisyonuna)
(Başkanlığa geliş tarihi :26.11.1996)

2.-Hâkim ve Savcı Adayları
Eğitim Merkezi Kuruluş ve Görevleri Hakkında
Kanunun İki Maddesinin Yeniden Düzenlenmesine Dair
Kanun Tasarısı (1/544) (Adalet Komisyonuna) (Başkanlığa
geliş tarihi :26.11.1996)

Teklif

1. -Iğdır Milletvekili Şamil Ayrım'ın;
Gaziler Adıyla Bir İlçe Kurulması
Hakkında Kanun Teklifi (2/576) (İçişleri
ve Plan ve Bütçe komisyonlarına) (Başkanlığa
geliş tarihi :26.11.1996)

Raporlar

1. -Ağrı Milletvekili M. Sıddık
Altay ve 8 Arkadaşının, Yükseköğretim
Kurumları Teşkilatı Hakkında 41 Sayılı
Kanun Hükmünde Kararnamenin Değiştirilerek
Kabulüne Dair Kanun ile 78 ve 190 Sayılı Kanun
Hükmünde Kararnamelerde Değişiklik Yapılması
Hakkında Kanun Teklifi ve İçtüzüğün
37 nci Maddesine Göre Doğrudan Gündeme Alınma
Önergesi (2/334) (S. Sayısı :147) (Dağıtma
tarihi :29.11.1996) (GÜNDEME)

2. -Kahramanmaraş Milletvekili Avni Doğan
ve 56 Arkadaşının, Elbistan İlçesinin
İl Olması Hakkında Kanun Teklifi ve İçtüzüğün
37 nci Maddesine Göre Doğrudan Gündeme Alınma
Önergesi (2/100) (S. Sayısı :148) (Dağıtma
tarihi :29.11.1996) (GÜNDEME)

3.-Aydın Milletvekili M.Fatih Atay'ın,
Aydın İli Yenihisar İlçesi Adının
“Didim” Olarak Değiştirilmesi Hakkında
Kanun Teklifi ve İçtüzüğün 37
nci Maddesine Göre Doğrudan Gündeme Alınma
Önergesi (2/341) (S. Sayısı :165) (Dağıtma
tarihi :29.11.1996) (GÜNDEME)

Yazılı Soru Önergesi

1.-Sinop Milletvekili Metin Bostancıoğlu'nun,
Başkanlık Divanı üyeleri ile Komisyon
Başkanlarına tahsis edilen hizmet araçlarına
ilişkin Türkiye Büyük Millet Meclisi Başkanından
yazılı soru önergesi (7/1695) (Başkanlığa
geliş tarihi :6.11.1996)




2.12.1996 PAZARTESİ

Teklifler

1.-İzmir Milletvekili Metin Öney'in;Mal
Bildiriminde Bulunulması, Rüşvet ve Yolsuzluklarla
Mücadele Kanununa Eklemeler Yapılmasına Dair
Kanun Teklifi (2/577) (Adalet Komisyonuna) (Başkanlığa
geliş tarihi :27.11.1996)

2. -Gümüşhane Milletvekili Mahmut
Oltan Sungurlu'nun; 13.4.1994 Tarihli ve 3984 Sayılı
Radyo ve Televizyonların Kuruluş ve Yayınları
Hakkında Kanunun Bazı Maddelerinin Değiştirilmesine
Dair Kanun Teklifi (2/578) (Anayasa Komisyonuna) (Başkanlığa
geliş tarihi :27.11.1996)

3. -Burdur Milletvekili Kâzım Üstüner'in;
Türkiye Cumhuriyeti Emekli Sandığı Kanununun
Bir Maddesinde Değişiklik Yapılması Hakkında
Kanun Teklifi (2/579) (Plan ve Bütçe Komisyonuna)
(Başkanlığa geliş tarihi :28.11.1996)

4. -Refah Partisi Grup Başkanvekili Kayseri
Milletvekili Salih Kapusuz ile Doğru Yol Partisi Grup Başkanvekili
Denizli Milletvekili MehmetGözlükaya'nın; 1580
Sayılı Belediye Kanununun 15 inci Maddesinin 58
inci Bendine Tevfikan Belediyelerce Kurulan Toptancı Hallerinin
Sureti İdaresi Hakkında 80 Sayılı
Kanununun 1 inci ve 552 Sayılı Yaş Sebze ve
Meyve Ticaretinin Düzenlenmesi ve Toptancı Halleri
Hakkında Kanun Hükmünde Kararnamenin 21 inci
Maddelerinin Değiştirilmesine İlişkin Kanun
Teklifi (2/580) (İçişleri Komisyonuna) (Başkanlığa
geliş tarihi :28.11.1996)

5. -Refah Partisi Grup Başkanvekili Kayseri
Milletvekili Salih Kapusuz ile Doğru Yol Partisi Grup Başkanvekili
Denizli Milletvekili Mehmet Gözlükaya'nın; Arsa
Ofisi Kanununun Bir Maddesinin Değiştirilmesi Hakkında
Kanun Teklifi (2/581) (Bayındırlık, İmar,
Ulaştırma ve Turizm ve Plan ve Bütçe
komisyonlarına) (Başkanlığa geliş
tarihi :28.11.1996)

6. -Refah Partisi Grup Başkanvekili Kayseri
Milletvekili Salih Kapusuz ile Doğru Yol Partisi Grup Başkanvekili
Denizli Milletvekili Mehmet Gözlükaya'nın; Büyükşehir
Belediyelerinin Yönetimi Hakkında Kanun Hükmünde
Kararnamenin Değiştirilerek Kabulü Hakkında
Kanunun Bir Maddesinin Değiştirilmesine ve Ek Bir Madde
Eklenmesine Dair Kanun Teklifi (2/582) (Bayındırlık,
İmar,Ulaştırma ve Turizm ve İçişleri
ve Plan ve Bütçe komisyonlarına) (Başkanlığa
geliş tarihi :28.11.1996)

7.-Refah Partisi Grup Başkanvekili Kayseri
Milletvekili Salih Kapusuz ile Doğru Yol Partisi Grup Başkanvekili
Denizli Milletvekili Mehmet Gözlükaya'nın; Maliye
Bakanlığının Teşkilat ve Görevleri
Hakkında,Kanun Hükmünde Kararnamenin Bir Maddesinin
Değiştirilmesine Dair Kanun Teklifi (2/583) (Plan ve
Bütçe Komisyonuna) (Başkanlığa geliş
tarihi :28.11.1996)




3.12.1996 SALI

Teklifler

1. -İzmir Milletvekili Hakan Tartan'ın;
Terörle Mücadele Kanununda Değişiklik Yapılması
Hakkında Kanun Teklifi (2/584) (Adalet Komisyonuna) (Başkanlığa
geliş tarihi :29.11.1996)

2. -Hatay Milletvekili Ali Uyar ve Hüseyin Yayla'nın;
Üç İlçe ve Bir İl Kurulması
ile İlgili Kanun Teklifi (2/585) (İçişleri
ve Plan ve Bütçe komisyonlarına) (Başkanlığa
geliş tarihi :29.11.1996)

3. -Muş Milletvekili Necmettin Dede'nin; Karayolları
Trafik Kanununda Değişiklik Yapılması
Hakkında Kanun Teklifi (2/586) (İçişleri
Komisyonuna) (Başkanlığa geliş tarihi :2.12.1996)




BİRİNCİ OTURUM

Açılma Saati : 15.00

3 Aralık 1996 Salı

BAŞKAN : Başkanvekili Hasan
KORKMAZCAN

KÂTİP ÜYELER : Kâzım
ÜSTÜNER (Burdur), Ahmet DÖKÜLMEZ (Kahramanmaraş)



  

BAŞKAN - Türkiye Büyük Millet
Meclisinin 25 inci Birleşimini açıyorum. 

Toplantı yetersayımız vardır;
görüşmelere başlıyoruz.

III. - TEŞEKKÜRLER, TEBRİKLER,
TEMENNİLER VE TAZİYETLER

1.-Başkanvekili Hasan Korkmazcan'ın,
Dünya Özürlüler Günü ve Türk
Kadınlarına seçme ve seçilme hakkının
verilişinin 62 nci yıldönümüne ilişkin
konuşması 

BAŞKAN - Sayın milletvekilleri, bugün,
Dünya Özürlüler Günüdür. Dünya
Özürlüler Günü nedeniyle, özürlü
vatandaşlarımızın sorunlarına
kalıcı çözümler bulunması
amacıyla, dün, Meclisimizde, siyasî parti temsilcileri
ve özürlü vatantaşlarımızın
katılımıyla yararlı bir toplantı
gerçekleştirdik. Ümit ve temennim, milletimizin
büyük bir kesimini yakından ilgilendiren bu önemli
konunun, artık daha fazla zaman kaybetmeden, hepimize düşen
görev sorumluluğu içinde kalıcı
bir çözüme kavuşturulmasıdır.


Bu anlamlı gün dolayısıyla,
toplumumuzun vazgeçilmez ve her türlü yardıma,
hizmete layık olan gruba, özürlü vatandaşlarımıza
yardımcı olan tüm kurum ve kuruluşları
kutluyorum ve başarılar diliyorum. 

Ayrıca, 5 Aralık 1996 günü,
Türk kadınlarına seçme ve seçilme
hakkının verilişinin 62 nci yıldönümünü
kutlayacağız. Ulu Önder Atatürk'ün çağdaşlaşma
atılımları içinde bu olay, Türk
ve dünya siyasal tarihinde önemli ve anlamlı
bir yer oluşturmaktadır. Türk Milleti olarak,
bu en doğal demokratik hakkı, dünyadaki pek çok
devletten önce gerçekleştirme başarısını
gösterdik. Bundan dolayı, milletçe gurur ve
kıvanç duyuyoruz. Çeşitli etkinliklerle
kutlayacağımız Kadın Hakları Haftası
ve Günü dolayısıyla, tüm Türk
kadınlarını en iyi duygularla tekrar kutluyorum
ve başarılar diliyorum. 

Sayın milletvekili arkadaşlarım,
bu iki önemli hafta dolayısıyla bugünkü
gündemdışı söz taleplerini özellikle,
Türkiye Büyük Millet Meclisinde bulunan gruplarımızın
birer temsilcisini de kapsayacak şekilde, sadece hanım
milletvekillerimize tahsis ettik. Kendilerinden gelen bu talebi
Başkanlık olarak uygun bulduk; sizin de tasviplerinizle...


Şimdi, gündemdışı
konuşmalara geçiyoruz. 

IV. -BAŞKANLIĞIN GENEL KURULA
SUNUŞLARI

A)  GÜNDEMDIŞI KONUŞMALAR

1. - Adana Milletvekili İmren Aykut'un,
Türk kadınlarına seçme ve seçilme
hakkının verilişinin 62 nci yıldönümüne
ilişkin gündemdışı konuşması
ve Devlet Bakanı Işılay Saygın'ın
cevabı 

BAŞKAN -İlk sırada, Adana
Milletvekili Sayın İmren Aykut, 3 Aralık
Dünya Özürlüler Günü ve 5 Aralık
Türk Kadınına Seçme ve Seçilme
Hakkının Verilmesi Günü nedeniyle, gündemdışı
konuşma yapacaktır. 

Buyurun Sayın Aykut. (Alkışlar)

İMREN AYKUT (Adana) - Sayın Başkan,
değerli milletvekilleri; bugün, Özürlüler
Günüdür. Bu münasebetle, daha bir önemle,
toplumumuzun sayıları bir hayli fazla olan bu kesiminin
sorunlarına gerçekçi çözüm
önerileri ortaya koymak, konuyu ciddî ve akılcı
bir biçimde değerlendirmek durumundayız. Uygar
bir toplum olmanın en önemli göstergelerinden
birisi, hiç kuşkusuz, özürlü vatandaşlarla
ilgili olarak alınan önlemler ve bunların etkinliğidir.

Birlemiş Milletlerce yapılan araştırmalar
sonucu, kalkınmakta olan ülkeler nüfusunun yüzde
10-12'si özürlülerden oluşmaktadır.
Bu orana göre, ülkemizde 6,5-7 milyon özürlü
vatandaşımız mevcuttur. Bu vatandaşlarımızın
sorunları ise, sadece kendilerini değil, onların
ailelerini de çok yakından etkilemektedir. Kısacası,
yaklaşık 20 milyona yakın insan, bir sakatlık
problemiyle direkt veya endirekt olarak ilişkilidir. O halde,
bu soruna önemle eğilmek, süratle eğilmek, sadece
insanlık görevimiz değil, aynı zamanda
yurttaşlık görevimizdir. 

Özürlüler, her ne kadar Anayasanın
teminatı altına alınmış iseler
de, yeterli ve etkili kanunî düzenlemeler yapılmadığı
gibi, mevcut düzenlemeler de değişik kanunlarda
yer almış, uygulamalar da devletin çeşitli
birimleri arasında dağılmıştır.
Bu nedenle, mevcut yasal düzenlemelerden önemli bir
fayda sağlanamamaktadır. Örneğin, Sosyal Hizmetler
ve Çocuk Esirgeme Kurumu, Çalışma ve
Sosyal Güvenlik Bakanlığında İş
ve İşçi Bulma Kurumu, Çalışma
Genel Müdürlüğü, Sosyal Sigortalar Kurumu,
Millî Eğitim Bakanlığı, Sağlık
Bakanlığı ve ayrıca Başbakanlığa
bağlı bazı birimler arasında görev
ve sorumluluk dağınıklığı
vardır. Böyle bir kargaşa özürlüleri
sahipsiz bırakmakta; bu nedenle de, istenilen etkin çözümlere
ulaşılamamaktadır.

Özürlü vatandaşlarımız,
sizlerin tahmin edemeyeceği kadar zorluklarla yaşamlarını
sürdürmektedirler. Onların birinci sorunları,
istihdamdır. İşsizliğin yüzde 27'lere
ulaştığı ülkemizde, özürlülerimiz
arasındaki işsizlik oranının yüzde
90'larda olduğunu unutmayınız ve bunun, onlar
için ne demek olduğunu, lütfen, anlamaya çalışınız.
Onların, özel eğitim ve rehabilitasyona ihtiyaçlarının
mutlaka karşılanması gerektiğini de çok
iyi bilmeliyiz. Birçok durumda, yalnız kendilerinin
değil, ailelerinin de rehabilitasyon ve eğitim gereksinimi
vardır. Onlara, devlet ve bizler, mutlaka yardımcı
olmalıyız. Onun için, süratle, çalışmaları
ve imkânları koordine edecek, hızlandıracak,
ilgili kurumlar arasında işbirliği sağlayacak,
bu işe sahip çıkacak ayrı bir yetkili
organa ihtiyaç vardır. Bunu gerçekleştirecek
kanun tasarısı gündemdedir. Bugün vesilesiyle,
Yüce Meclisi, bu yasayı süratle çıkarmak
için göreve çağırıyorum.

Değerli milletvekilleri, sözlerimi bitirmeden
önce, bir konuya daha değinmek istiyorum. İki
gün sonra 5 Aralık günüdür. 5 Aralık,
inanıyorum ki, Türk demokrasi tarihinin en önemli
günüdür; çünkü, 62 yıl
önce 5 Aralık günü, 1924 Anayasasının
iki maddesi değiştirilerek, Türk kadınlarına
seçme ve seçilme hakkı sağlanmıştır.
İşte, Türk kadınları, bu tarihten
itibaren, vatandaşlık sıfatını
kazanabilmişler; ülke yönetimine, seçerek
veya seçilerek katılabilme imkânına
kavuşmuşlardır. 

Ülke nüfusunun sadece yarısının
seçtiği ve seçildiği bir rejim, elbette
ki, demokrasi olamaz. Nüfusun yarısının
sistem dışı bırakılması,
insan haklarının tam anlamıyla ihlali olmaktan
öte, aynı zamanda, büyük bir beşeri
israftır. Uygarlıkla, çağdaş değerlerle
bağdaşmayan bu durumu, Atatürk gibi büyük
bir lider kabul edemezdi. Nitekim, Türkiye Cumhuriyetinin
kurucusu, Türk Milletinin kurtarıcısı,
Büyük Önderimiz, bütün yurt gezilerinde
halkımıza bu gerçekleri anlatarak, kadınlara
bu hakların verilmesi gerektiğini, onların bunu
hak ettiğini savunmuştur. Sonuçta, Türkiye
Cumhuriyetinin 5 inci Meclisi, 5 Aralık 1934 günü,
1924 Anayasasını bu istikamette değiştirerek,
Türkiye'de demokrasinin temelini atmıştır.
Büyük Atatürk, Türk Halkına, böyle
bir rejimi layık görmüştür. 

Demokrasi, toplumun her kesiminin, mümkün
olduğu kadar fazla oranda kararlara katıldığı
bir rejimdir. 

(Mikrofon otomatik cihaz tarafından kapatıldı)

BAŞKAN - Sayın Aykut, konuşmanızı
tamamlayın efendim.

İMREN AYKUT (Devamla) - Bu açıdan
baktığımızda, 62 yıllık
geçmişe sahip demokrasimizin iyi bir seviyede olduğunu
söylemek çok güçtür. 34 milyon kadın
nüfusumuz, 17 milyon kadın seçmenimiz vardır.
Onlar, Parlamentoda, bugün, sadece, yüzde 2,7 oranında
temsil ediliyorlar. Merak ediyorum, demokrasi savunucuları,
insan hakları savunucuları, bundan hiç rahatsızlık
duymuyorlar mı? Bu kimseler, acaba, demokrasiyi nasıl
anlıyorlar, neye demokrasi diyorlar?

Biz, demokrasiyi genişletmek, daha iyi uygulamak,
gerçek bir yaşam tarzı haline getirmek zorundayız.
Bugün, karşı karşıya olduğumuz
sorunların çözümü, gerçek
bir demokraside yatmaktadır. Haksızlıklar,
adaletsizlikler, kirlilikler, huzursuzluklar, insan hakları
ihlalleri, demokrasinin işlemediği ülkelerde mevcuttur.


Yüce Meclisi, bu konuda daha atılımcı
ve daha duyarlı görmek dileğiyle, hepinize saygılar
sunuyorum. (ANAP, DSP ve CHP sıralarından alkışlar)

BAŞKAN - Gündemdışı
konuşan Sayın İmren Aykut'a teşekkür
ediyorum. 

2. -Aydın Milletvekili Sema Pişkinsüt'ün,
Türk kadınlarına seçme ve seçilme
hakkının verilişinin 62 nci yıldönümüne
ilişkin gündemdışı konuşması
ve Devlet Bakanı Işılay Saygın'ın
cevabı 

BAŞKAN - İkinci söz sırası,
Aydın Milletvekili Sayın Sema Pişkinsüt'ün.
(DSP sıralarından alkışlar)

Sayın Pişkinsüt “günümüzde
kadın” konusunda görüş beyan edecekler.

Sayın Bakanım, konuşmaların
sonunda Hükümetin görüşlerini de alacağım.

Buyurun Sayın Pişkinsüt; konuşma
süreniz 5 dakikadır.

SEMA PİŞKİNSÜT (Aydın)
- Sayın Başkan, saygıdeğer üyeler;
bugün, sözlerime bir şiirle başlamak istiyorum:

Ve Kadınlar...

Bizim kadınlarımız,

Ve sanki hiç yaşamamış
gibi ölen,

Ve sofradaki yeri öküzümüzden
sonra gelen,

Ve dağlara kaçırıp uğrunda
hapis yattığımız,

Ekinde, tütünde, odunda ve pazardaki,

Bizim olan kadınlar.

Bizim kadınlarımız...

Nazım Hikmet'in 1939 yılında
yazmış olduğu bu şiirden sonra, ne değişti
diye sorarsanız, herhalde, batan hayvancılıktan
sonra, olsa olsa, sofradaki yerimiz değişmiştir.


Bugün konumuz kadın. Tabiî, insan
haklarından bahsedemediğimiz bir yerde kadın
haklarından, çocuk haklarından, özürlülerin
haklarından da bahsetmek tuhaftır. Bu arada, özürlülerimizin
gününü sımsıcak ve içten bir
sevgiyle kutlamak, onlar için elimizden geleni yapacağımızı
söylemek isterim. 

Kadınlarımıza bakalım,
mutlular mı?!. Bugün, Türkiye'de, yerel yönetimlerde
binde 4, Mecliste yüzde 2.36, üst düzey yönetimlerde
yüzde 1.3 oranında kadınımız
var. 

Ülkemiz kadınlarının yüzde
82'si tarım kesiminde çalışmakta, bunların
yüzde 89'u ücretsiz aile işçisi ve ülkedeki
tüm gayrimenkullerin yüzde 73.1'i sadece erkeklerin
mülkiyetinde, kadınların yüzde 8.7 mülkiyet
hakkı var. 

15 yaşın üzerinde okuryazar olmayan
kadınların oranı yüzde 31. Bu oran,
6 yaş üzerinde, yüzde 28; doğuda yüzde
48 ve biz, hâlâ daha, 8 yıllık ilköğretimi
bekletiyoruz. 

Ülkemizde, anne ölüm hızı
çok yüksek olup, gelişmiş ülkelerin
30 katıdır. Günde 6, yılda 2 200 kadın,
anne olmanın bedelini yaşamını yitirerek
ödüyor. Kadınlarımız, kırsal
kesimde yüzde 60, doğuda yüzde 70 evde doğum
yapıyorlar. Anne olan kadınların yüzde
63'ü ilk dört hafta içerisinde bebeğini kaybediyor.
Türkiye'de, hâlâ, daha, doğurganlık
oranı yüzde 2.5; doğuda ise, yüzde 4.4. 

Ülkemizde, genelev kadınlarının
yüzde 41.6'sı hiç eğitim görmemiş,
yüzde 44'ü ilkokul mezunu, yüzde 64'ü kırsal
kesimden gelmiş ve bunların yüzde 65'inin çocuğu
var; bu çocukların yüzde 81'i de, maalesef,
annelerinin mesleğini bilmiyor. 

Kadınların işledikleri suçlar
için de, birinci sırada hırsızlık,
ikinci, üçüncü sırada adam öldürme
ve zina suçları var; eğitimle de orantılı
gidiyor. Bugün, cezaevlerinde kadın, zor koşullarda.


Doğuda okullar büyük oranda kapalı,
kız çocukları yeterince eğitilemiyor.
Hâlâ, daha, dört, beş imam nikâhlı
evlilikler mevcut. 

Başlık parası, eroin yapma yeteneğine
göre değerlendiriliyor. 

Bugün, dağlardaki kızlarımız,
işe yaramanın onuruyla öldüklerini iddia
ediyorlar. Yine, bugün, göç ve işsizlikle,
doğuda çok zor koşullardalar. 

Bu arada, yetmiyormuş gibi, sayın milletvekilleri,
Türkiye'de, bir yılda işlenen 36 bin suçun
yaklaşık 20 bini kadınlara tecavüzden
oluşuyor ve bugün, eşlerini döven erkeklerin
sayısı 1 milyon 100 bin. Kaldı ki, bu resmî;
gayri resmî olarak, bunun beş altı katı.
Bütün bunlardan sonra, ülkemizde, erkeklerin yüzde
54'ü, kadınlardan daha akıllı olduklarını
söylüyorlar. 

Yüzde 45 erkek, kadının kocasına
itaat etmediği zaman dövülebileceğini savunuyor.


Yüzde 64 erkek, tartışmada erkeklerin
daima haklı olduğunu söylüyor. 

Paylaşmak, bütünleşmek, karşılıklı
değerlerden yararlanmak varken, neden başa çıkma
gereği duyuluyor; neden hep ezmek, üstünlük
yarışı sürüyor? 

Kaldı ki, aklın, öfkenin, acının
ya da sevginin cinsiyeti de yoktur. Üstelik, kadının
sevgisi, şefkati, katkısı olmadan ne yapılabilir
ki? Bugün, onuruyla, kişiliğiyle, haklarıyla,
kısaca, insanlığıyla oynadığımız
kadından ne beklenebilir ki?!. 

Bugün, hepimiz biliyoruz ki, gerek çocuklarımız
için, gerekse ülkemizin geleceğinde, bilgiyi ve
aklını kullanabilen çağdaş kadın
çok önemlidir; çünkü, çağdaş
kadın, bugün, aydınlığın
ve laikliğin teminatıdır. 

Kara çarşafa girmeyen, dört duvar
arkasına gizlenmeyen...


ŞİNASİ YAVUZ (Erzurum) - Çarşaftan
niye rahatsız oluyorsunuz?

SEMA PİŞKİNSÜT (Devamla)
- ...alnı açık, vicdanı hür,
her konuda erkeğinin yanında, eşit yasal haklara
sahip, Atatürk ilkelerinden şaşmayan, ülkesini
ve geleceğini savunan kadınlara ihtiyacımız
var...

(Mikrofon otomatik cihaz tarafından kapatıldı)

BAŞKAN - Sayın Pişkinsüt,
konuşmanızı tamamlayın efendim. 

SEMA PİŞKİNSÜT (Devamla)
- Sayın Başkan, tamamlıyorum; sonuç
olarak da, önemli şeyler söylemek istiyorum. 

Bizler, laikliğin din ve yaşam özgürlüğü
olduğunu, laikliğin ulusal egemenlik ve ulusal bağımsızlık
olduğunu çok iyi biliyoruz. Bunun aksi olan şeriat
düzeninin de teokratik faşizm olduğu ve bugün,
ülkemizin aydınlığa kavuşmuş
olan kadınlarının, bunun ne demek olduğunu
çok iyi bildiklerini de biliyoruz. 

KAHRAMAN EMMİOĞLU (Gaziantep) - Öğren
de gel. Öğren... 

SEMA PİŞKİNSÜT (Devamla)
- Sayın üyeler, ne kadın ne erkek, yalnız
yalnız hiçbir şey yapamaz. Sizler gibi, demokratik
ve laik cumhuriyete, Atatürk ilke ve inkilâplarına
yemin etmiş, kızlarını oğulları
gibi yetiştiren, şahsiyetli, eğitimli insanlara,
erkeklere var. (DSP sıralarından alkışlar,
RP sıralarından gürültüler)ihtiyacımız


İSMAİL YILMAZ (İzmir) - Oraya
konuş, oraya... 

ALİ OĞUZ (İstanbul) - Ayıp...
Ayıp... 

SEMA PİŞKİNSÜT (Devamla)
- Bizler, erkeklere güveniyoruz; erkeklerin de bizlere güvenmesi
gerekir. Güveninizi, insan haklarına, şiddete
ve ayrımcılığa karşı çıkmaya,
eşitlik konusuna destek vererek gösteriniz. Bu konuda
Meclisimize verilmiş olan tekliflerin en erken şekilde
Meclis komisyonlarına getirilmesini sizlerden bekliyoruz.
Şimdiden sizlere teşekkür ediyorum. Ettiğiniz
yemine sadık kalınız. 

Son söz olarak da Tevfik Fikret'in “Elbette
sefil olursa kadın, alçalır beşer”
sözlerini hatırlatıyorum. 

Saygılar sunar, teşekkür ederim.
(DSP sıralarından alkışlar, RP sıralarından
gürültüler) 

İSMAİL YILMAZ (İzmir) - Ne alakası
var Sayın Başkan... 

BAŞKAN - “Günümüzde kadın”
konusundaki gündemdışı konuşmasından
dolayı Sayın Pişkinsüt'e teşekkür
ediyorum. 

İSMAİL YILMAZ (İzmir) - Sayın
Başkan, sözünü geri alsın. 

3. -İçel Milletvekili Oya Araslı'nın,
Türk kadınlarına seçme ve seçilme
hakkının verilişinin 62 nci yıldönümüne
ilişkin gündemdışı konuşması
ve Devlet Bakanı Işılay Saygın'ın
cevabı 

BAŞKAN - Değerli arkadaşlarım,
şimdi, İçel Milletvekili Oya Araslı,
gündemdışı konuşmasını
yapacak. Sayın Araslı, hukuk sistemimizde kadının
yeri konusunda konuşacaklar.  

Buyurun Sayın Araslı. (CHP sıralarından
alkışlar) 

Konuşma süreniz 5 dakikadır Sayın
Araslı; buyurun. 

OYA ARASLI (İçel) - Sayın Başkan,
değerli milletvekilleri; sizleri saygıyla selamlıyorum.


Bu hafta iki önemli günü kutluyoruz.
Bunlardan birincisi, 3 Aralık Dünya Özürlüler
Günü. Özürlü vatandaşlarımızın
sorunlarıyla ilgili bir kanun tasarısının
bugün Yüce Meclise gelmesi, özürlüler
gününe ayrı bir anlam kazandırıyor.
Özürlüler gününü kutlarken, bu çatının
altında yapacağımız çalışmaların,
özürlü vatandaşlarımızı
en kısa zamanda sorunsuz bir yaşama kavuşturmasını
dilerim. 

Bu haftanın ikinci önemli gününe
gelince, bunun, 5 Aralık olduğunu hepimiz biliyoruz.
5 Aralıkta, Türk kadınının milletvekili
seçme ve seçilme hakkına kavuşmasının
62 nci yıldönümünü kutlayacağız.


Türk kadınlarının, 5 Aralığı,
buruk bir sevinçle kutlamaya hazırlandığını
ifade etmek zorundayım; çünkü, 1935 seçimleriyle
Meclise giren kadın milletvekili oranına, bugün,
hâlâ ulaşılamamıştır
ve yasalardaki eşitlik, yaşama, tam anlamıyla
geçirilememiştir. Ülkemizde yaşanan bu
durum üzüntü vericidir; çünkü,
bu durum, demokrasimizin, bir erkekler yönetimine dönüşmesine
yol açmaktadır. Bu durumdan kurtulabilmenin çaresi,
belli bir süre için, milletvekili seçimlerinde
ve yerel seçimlerde kadın kotası uygulamaktır.
Yüce Meclisimizden, bu konuda destek bekliyoruz. 

Değerli milletvekilleri, 5 Aralık öncesinde
kadınlarımızın sevincine hüzün
katan bir başka durum da -Anayasamız herkesin kanun
önünde eşit olduğunu bildirmesine rağmen-
birtakım yasalarımızın, erkeklere
üstünlük tanıyan hükümleri nedeniyle,
bu eşitliğin tam anlamıyla yaşanamayışıdır.
Medenî Kanunumuzun aile reisliği, aile bakım
yükümlülüğü, soyadı, ikametgâh,
aile konutunun seçimi, evlilik birliğinin temsili,
karının yaptığı hukukî işlemlerin
geçerliği, velayet ve mirasta tarımsal işletmelerle
ilgili hükümleri, bu tür eşitsizliğin
örnekleridir. Bu eşitsizlikleri giderecek bir Medenî
Kanun değişikliği önerisini Türkiye Büyük
Millet Meclisine vermiş bulunmaktayız. 

Diğer yandan, bazı hukuk kuralları
da, eşitlikçi bir anlayışla ortaya konulmuş
olmalarına rağmen, uygulamada, kadın aleyhine
çalışarak eşitliği bozabilmektedir.
Bu tür kurallar arasında, Medenî Kanunumuzun
evlilikte zorunlu mal rejimiyle ilgili hükümleri de
yer almaktadır. Mal ayrılığı olarak
adlandırılan bu zorunlu rejim, özünde
eşitlikçi olmasına rağmen -geleneklerimiz
nedeniyle- ölüm veya boşanmada, kadın eş
aleyhine sonuçlar doğurmaktadır. Bu konuda da,
evlilik boyunca edinilen malların, ölüm veya
boşanma halinde, eşler arasında eşit
biçimde paylaştırılmasını
öngören bir Medenî Kanun değişikliği
önerimiz, Türkiye Büyük Millet Meclisine verilmiş
bulunmaktadır.

Kadın haklarına, kadın - erkek
eşitliğine inanan tüm milletvekillerimizi, bu önerilerimizi
desteklemeye davet ediyorum. Bu arada, boşanma sonrası
maddî sıkıntıya düşen eşi
koruyacak sistemler geliştirilmeden 1983 yılında
Medenî Kanunda yapılan değişiklikle boşanmanın
kolaylaştırılmasının, çok
kere, kadın eşin mağduriyetine neden olduğuna
da dikkat çekmek istiyorum.

Değerli milletvekilleri, kadınlarımızın
ıstırabına yol açan durumlardan bir
başkası da, şiddettir. Kadını,
özellikle kocasının, babasının,
erkek kardeşinin uyguladığı ev içi
şiddete karşı koruyacak hukuk kurallarının
ve sosyal yardım mekanizmalarının gerektiği
ölçüde yeterli olmadığı, bugün,
bilinen bir gerçektir. Bu konuda gerekli önlemlerin
de derhal alınması beklenmektedir.

Kısaca, Türkiye'de, kadınlarımızı
toplumsal yaşamın her alanında erkeklerle
eşit konuma getirmek, eşitsizlikleri ortadan kaldırmak
ve tarafı olduğumuz Kadınlara Karşı
Her Türlü Ayırımcılığı
Önleme Sözleşmesi doğrultusunda bir düzene
ulaştırabilmek için yoğun bir çalışmaya
girişilmesi gerekmektedir.

Değerli milletvekilleri, eski bir atasözü
“Göğün yarısı kadınlarındır”
diyor. Biz kadınlar, göğün yarısını
değil; ama, yalnız yeryüzünde eşitliği
arıyor ve istiyoruz bugün. Bu hedefe ulaşmak
için de, Türkiye Büyük Millet Meclisindeki,
cinslerarası eşitliğe inanan tüm milletvekillerinin
desteğini bekliyoruz.

Değerli milletvekilleri, kadınlarımızın
katlanamadığı bir başka husus da, günümüzde
Atamıza, Atatürk ilkelerine...

(Mikrofon otomatik cihaz tarafından kapatıldı)

BAŞKAN - Konuşmanızı tamamlayın
Sayın Araslı.

Buyurun.

OYA ARASLI (Devamla) - ...laik ve demokratik cumhuriyet
anlayışına karşı hareket ve düşüncelerin
kazanmış olduğu ivmedir. Hele, bu tür düşünce
sahiplerinin, düşüncelerini, kadınlarımızın
giysileriyle simgeleştirmeye kalkışmalarının
ve bazı kadınlarımızın da kendilerini
buna alet etmekten kaçınmamalarının
üzüntüyle izlendiğini ifade etmekten kendimi
alamıyorum.

Bugün, Yüce Meclisteki varlığımı
Aziz Atatürk'ün ve düşünce arkadaşlarının
devrim anlayışlarına borçlu olduğum
bilinci içerisinde, Atatürk ilke ve devrimlerine,
çağdaşlığa inanan tüm milletvekillerinin,
parti farkı gözetmeksizin, bu değerleri korumak
ve Türk kadınını layık olduğu
konuma getirmek için güç birliği yapacağına
güvenerek, inanmak isteyerek, saygılar sunuyorum.
(CHP, ANAP ve DSP sıralarından alkışlar)

BAŞKAN - Sayın Oya Araslı'ya,
gündemdışı konuşmasından
dolayı, teşekkür ediyorum. 

Gündemdışı konuşmaları
cevaplamak üzere, Devlet Bakanı Sayın Işılay
Saygın söz istemişlerdir. 

Buyurun Sayın Saygın. (DYP ve RP sıralarından
alkışlar) 

4. -Devlet Bakanı Işılay Saygın'ın;
Adana Milletvekili İmren Aykut, Aydın Milletvekili
Sema Pişkinsüt ve İçel Milletvekili Oya
Araslı'nın, Türk kadınlarına
seçme ve seçilme hakkının verilişinin
62 nci yıldönümüne ilişkin gündemdışı
konuşmalarına cevabı 

DEVLET BAKANI IŞILAY SAYGIN (İzmir)
- Sayın Başkan, saygıdeğer milletvekilleri;
üç değerli milletvekili arkadaşıma
cevap vermek üzere, Hükümet adına huzurunuza
çıkmış bulunuyorum. 

Anayasamızda ifadesini bulan ilkeler ve Atatürk'ün
“toplumun uygarlık düzeyi, sakatlara verdiği
değerle ölçülür” gerçeği
yanında, darüşşifalar, darülacezeler
kurup, özürlüsünü, yaşlısını,
din, dil, ırk, cinsiyet ayrımı gözetmeksizin
koruma altına alan bir medeniyetin, kültürün
devamı olarak bizlere, topluma, büyük görevler
düşmektedir. O halde, temel ilkemiz, özürlülerin
topluma entegre olmalarını, moral ve ekonomik açıdan
güçlü birer birey olarak yaşamalarını
sağlamak yolunda tüm hizmetlerin yapılması,
yaygınlaştırılması ve benimsetilmesi
olacaktır. 

Anayasamızda yer alan hükümlere
paralel olarak, değişik kanunlarda, çeşitli
özür gruplarının durumunu iyileştirici
ve kolaylaştırıcı hükümler
ve bunları yerine getirmekle görevli kamu kurum ve
kuruluşları yer almaktadır. Bu kurum ve kuruluşlar
arasında Çalışma ve Sosyal Güvenlik
Bakanlığı, Sakatları Koruma Milli Koordinasyon
Kurulu, İş ve İşçi Bulma Kurumu,
Sağlık Bakanlığı, Millî Eğitim
Bakanlığı ve Sosyal Hizmetler ve Çocuk
Esirgeme Kurumunun esaslı çalışma gayretleri
içerisinde bulunduklarını görmekteyiz.
Ancak, özürlülerle ilgili hizmetleri yürüten
bu kamu kurum ve kuruluşlarının koordinasyonunda
bazı problemler yaşanmaktadır. Bu amaçla,
Özürlüler İdaresi Başkanlığı
Kurulmasına ve Özürlülerin Durumlarıyla
İlgili Çeşitli Kanun ve Kanun Hükmünde
Kararnamelerde Değişiklik Yapılmasına
Dair Yetki Kanunuu Tasarısı, Meclis Genel Kurulunda
bugün görüşülecektir. Bu yetki kanunuyla
özürlülerin sorunlarının daha kolay
ve tek elden çözümlenmesi ve bu konuda çalışan
tüm kamu kurum ve kuruluşları arasında
koordinasyonun sağlanabilmesi ve istenilen hedeflere kısa
sürede ulaşılabilmesi için, özürlülere
ait bir özürlüler idaresi başkanlığı
kurulacaktır. 

Hükümetimiz programında, özürlü
bireylerimizin topluma kazandırılması için
sosyal ve yasal düzenlemelerin gerçekleştirilmesine
önem verilmesi hususuna dikkat çekilmesi, Hükümetimizin
özürlülere desteğini göstermektedir. Bu
destek çerçevesinde, özürlüler idaresi
başkanlığının bir an önce
kurulması ve fonksiyonel hale getirilmesi önem arz
etmektedir. Özürlülerin istihdamını
kolaylaştırmak amacıyla, Hükümetimizce,
mevzuatta çeşitli düzenlemeler yapılmakta
olduğunu ifade etmek istiyorum.

Sakatların istihdamı hakkında
tüzükte değişiklikler öngören taslak,
Danıştayın incelemesinden geçmiş
olup, önümüzdeki günlerde yürürlüğe
girecektir. Yeni düzenlemede, özürlülük
oranı yüzde 70'in üzerinde bulunan kişilerin
de işe yerleştirilebilmeleri öngörülmektedir.
İşverenler, bundan sonra, aradıkları
vasıfta özürlü işçi bulunmadığı
takdirde, İş ve İşçi Bulma Kurumunca
gönderilen listelerden kendileri için en uygun vasıftaki
özürlü kişiyi istihdam etmek zorunda kalacaklardır.
Halen, İş Kanununa göre yüzde 2 oranındaki
özürlü istihdamına ilişkin yükümlülüğünü
yerine getirmeyen işyerlerine uygulanan para cezası
miktarı günün şartlarına göre
artırılacak ve güncelliğinin korunması
için de gerekli değişiklikler yapılacaktır.


Ülkemizde, özürlülere yönelik
halen 167 özel eğitim okulu bulunmakta ve bu okullarda
11 963 öğrenci eğitim görmektedir. Millî
Eğitim Bakanlığınca 1997 yılında
bitirilmesi öngörülen 22 adet özürlülere
yönelik özel eğitim okulunun da inşaatı
devam etmektedir. 

Ülkemizde 8 milyon özürlünün
bulunduğu bilinmektedir. Bu sayı oldukça yüksek
olup, annenin gerek gebelik döneminde gerekse doğum sonrası
bebeğin bakımında yeterli sağlık
imkânlarına kavuşamamasının yanında,
ülkemizin bazı yörelerinde yaygın olan
akraba evliliklerinin de bu sayının yüksek
olmasında önemli bir rolü vardır. 

Özürlüler için eğitim alma
ve istihdama katılma güçtür; ancak, kadın
özürlüler için, bu, çok daha güçtür.
Bu nedenle, özürlü kadınlara ilişkin,
işe girme ve işi sürdürebilme imkânları
sağlayacak özel programlar geliştirilmesi ve çalışma
koşullarının, özürlü kadınların
ihtiyaçları doğrultusunda düzenlenmesi
gerekmektedir. Ayrıca, özürleri nedeniyle iş
bulamamaktan doğan kayıplara karşı yasal
düzenlemeler geliştirilmiştir. Birleşmiş
Milletlerin Pekin 4 üncü Dünya Konferansı
Eylem Planı çerçevesinde özürlü
kadınlara ilişkin getirilen önerilerin ve eylem
planının, Türkiye tarafından da hayata
geçirileceğine inanıyorum ve bu konunun takipçisiyiz.

Saygıdeğer milletvekilleri, kısmet
olursa, 5 Aralık Perşembe günü Türk
kadınına seçme ve seçilme hakkının
verilişinin 62 nci yıldönümünü
kutlayacağız. Kadınların seçme
ve seçilme haklarını elde etmelerinin 62
nci yıldönümünü 5 Aralıkta kutlamanın
önemini hepimiz biliyoruz. Bugüne kadar ayrı
ayrı yerlerde farklı etkinliklerle kutlanan 5 Aralığı,
bu sene, ilk defa, Devlet Bakanlığımızın
öncülüğünde, Ankara'daki tüm gönüllü
kuruluşlarla 13 kadın milletvekilimiz, el ele vererek
organize etmiş bulunuyoruz. Bu, Devlet Bakanlığının
öncülüğündeki kamu kurum ve kuruluşları,
üniversiteler, siyasî partiler, sendikalar ve Ankara'daki
tüm gönüllü kuruluşlarla birlikte, 5
Aralıkta, saat 10.00'da, Atatük Kapalı Spor
Salonunda kutlanacaktır. Bütün Ankara halkını
ve siz saygıdeğer milletvekillerimizi de aramızda
görmek istiyoruz.

Saygıdeğer milletvekilleri, kadınlarımızın
seçme ve seçilme hakkını elde etmeleri,
Atatürk devrimlerinin en önemlilerinden olup, sadece
bir kadın hakkı değil, demokrasinin gereklerinden
biridir. Türkiye'de kadınlar, birçok ülkeden
önce seçme ve seçilme hakkını
elde etmişlerdir. 1930'larda yerel yönetimlerde, 1934'te
de Parlamentoda seçme ve seçilme hakkını
Atatürk bizlere vermiştir. 1935 yılında
395 milletvekilinin bulunduğu Parlamentoya 18 kadın
milletvekilimiz seçilmiştir. Bugün ise, bildiğiniz
gibi, 550 milletvekilimizden 13'ü kadındır.
Yasal olarak elde ettiği siyasî hakların yaşama
geçirilmediğini hep birlikte üzülerek görmekteyiz.
Bunun dışında, 1934'te, Türk kadınına
seçme ve seçilme hakkının verildiği
günlerde, Fransa'da, İtalya'da, Yunanistan'da, Belçika'da,
kadınların seçilme hakkı yoktu. Fransa'da
1944'te, İtalya'da 1945'te, Yunanistan'da 1952'de, Belçika'da
1960'ta, İsviçre gibi bugün dünyanın
ileri ülkelerinden biri olarak geçinen bir ülkede,
1990'larda ancak bu hakka sahip olabildiler. 

Kadınların siyasal yaşama aktif
olarak katılmalarını sağlayacak olumlu
destek politikaları gerekmektedir; bunu da, siz değerli
milletvekillerinin destekleyeceğine canı gönülden
inanıyorum.

Kadınlara yönelik kanun tasarılarımızı
hazırladık; zamanı gelince, Kadının
Statüsü ve Sorunları Genel Müdürlüğünce
hazırlanan bu kanun tasarılarımızı
sizlere bir bir anlatacağım. Medenî Kanun çalışmalarımız
da son aşamadadır; Hükümet olarak bunun
takipçisiyiz. 937 maddeden oluşan Medenî Kanunla
ilgili tasarı -50-60 maddesi kalmıştır
görüşülmek üzere- yakın zamanda
bitecek; 1997 senesinin başından itibaren komisyonlarda
görüşülmeye başlanacaktır.

Bana, anlatma fırsatı verdikleri için,
değerli üç milletvekilime candan teşekkür
ediyor; saygılar sunuyorum. (Alkışlar)

BAŞKAN - Gündemdışı
konuşmaları cevaplayan Devlet Bakanı Sayın
Işılay Saygın'a teşekkür ediyorum.

RİFAT SERDAROĞLU (İzmir) - Sayın
Başkan, Refah Partisinde hiç bayan milletvekili yok
mu çıkıp konuşacak?!. (RP sıralarından
“sana ne!” sesleri)

İLYAS ARSLAN (Yozgat) - Gelecek efendim...

KAHRAMAN EMMİOĞLU (Gaziantep) - Bir şeyleri
öğrenin de gelin; öğrenmeden geliyorsunuz.

BAŞKAN - Sayın milletvekilleri, sunuşlar
biraz uzun olduğu için, Divan Üyesi arkadaşımızın
sunuşları oturarak okuması hususunu oylarınıza
sunacağım: Oturarak okumasını kabul edenler...
Kabul etmeyenler... Kabul edilmiştir.

Cumhurbaşkanlığı tezkereleri
vardır; okutuyorum:

B)TEZKERELER VE ÖNERGELER

1. -Enerji ve Tabiî Kaynaklar Bakanlığına
bağlı bulunan Maden Tetkik ve Arama Genel Müdürlüğünün
Başbakanlığa bağlanmasına ilişkin
Cumhurbaşkanlığı tezkeresi (3/586) 

  28 Kasım 1996

Türkiye Büyük Millet Meclisi
Başkanlığına

İlgi: Başbakanlığın,
26 Kasım 1996 gün ve B.02.0.PPG.0.12-1/1-22374 sayılı
yazısı.

Enerji ve Tabiî Kaynaklar Bakanlığına
bağlı bulunan Maden Tetkik ve Arama Genel Müdürlüğünün,
3046 sayılı Kanunun 3313 sayılı Kanunla
değişik 10 uncu maddesine göre, Başbakanlığa
bağlanması, Başbakanın teklifi üzerine
uygun görülmüştür.

Bilgilerinize sunarım.

  Süleyman Demirel

  Cumhurbaşkanı

BAŞKAN - Bilgilerinize sunulmuştur.

Diğer tezkereyi okutuyorum:

2. -Hollanda'ya gidecek olan Dışişleri
Bakanı ve Başbakan Yardımcısı
Tansu Çiller'e, dönüşüne kadar, Millî
Savunma Bakanı Turhan Tayan'ın vekâlet etmesinin
uygun görüldüğüne ilişkin Cumhurbaşkanlığı
tezkeresi (3/587) 

  26 Kasım 1996

Türkiye Büyük Millet Meclisi
Başkanlığına

Görüşmelerde bulunmak üzere,
27 Kasım 1996 tarihinde Hollanda'ya gidecek olan Dışişleri
Bakanı ve Başbakan Yardımcısı
Prof. Dr. Tansu Çiller'in dönüşüne
kadar; Dışişleri Bakanlığı
ve Başbakan Yardımcılığına,
Millî Savunma Bakanı Turhan Tayan'ın vekâlet
etmesinin, Başbakanın teklifi üzerine, uygun
görülmüş olduğunu bilgilerinize sunarım.

  Süleyman Demirel

  Cumhurbaşkanı

BAŞKAN - Bilgilerinize sunulmuştur.

Diğer tezkereyi okutuyorum:

3. -Portekiz'e gidecek olan Cumhurbaşkanı
Süleyman Demirel'e, dönüşüne kadar,
TBMMBaşkanı Mustafa Kalemli'nin vekâlet edeceğine
ilişkin Cumhurbaşkanlığı tezkeresi
(3/588) 

  29 Kasım 1996

Türkiye Büyük Millet Meclisi
Başkanlığına

Lizbon'da yapılacak olan Avrupa Güvenlik
ve İşbirliği Teşkilatı Zirvesine
Türkiye'yi temsilen katılmak üzere, 1-3 Aralık
1996 tarihlerinde Portekiz'i ziyaret edeceğimden, dönüşüme
kadar Cumhurbaşkanlığına, Türkiye
Cumhuriyeti Anayasasının 106 ncı maddesi
uyarınca, Türkiye Büyük Millet Meclisi Başkanı
Doç. Dr. Mustafa Kalemli vekâlet edecektir.

Bilgilerinize sunarım.

  Süleyman Demirel

  Cumhurbaşkanı

BAŞKAN - Bilgilerinize sunulmuştur.

Diğer tezkereyi okutuyorum:

4. -Fransa'ya giden Enerji ve Tabiî Kaynaklar
Bakanı M. Recai Kutan'a, dönüşüne
kadar, Devlet Bakanı Fehim Adak'ın vekâlet
etmesinin uygun görüldüğüne ilişkin
Cumhurbaşkanlığı tezkeresi (3/589) 

  25 Kasım 1996

Türkiye Büyük Millet Meclisi
Başkanlığına

Görüşmelerde bulunmak üzere,
25 Kasım 1996 tarihinde Fransa'ya giden Enerji ve Tabiî
Kaynaklar Bakanı M. Recai Kutan'ın dönüşüne
kadar; Enerji ve Tabiî Kaynaklar Bakanlığına,
Devlet Bakanı Fehim Adak'ın vekâlet etmesinin,
Başbakanın teklifi üzerine, uygun görülmüş
olduğunu bilgilerinize sunarım.

  Süleyman Demirel

  Cumhurbaşkanı

BAŞKAN - Bilgilerinize sunulmuştur.

Diğer tezkereyi okutuyorum:

5. -Gine'ye giden Devlet Bakanı Abdullah
Gül'e, dönüşüne kadar, Devlet Bakanı
Lütfü Esengün'ün vekâlet etmesinin uygun
görüldüğüne ilişkin Cumhurbaşkanlığı
tezkeresi (3/590) 

  25 Kasım 1996

Türkiye Büyük Millet Meclisi
Başkanlığına

İslam Kalkınma Bankasının
21 inci Yıllık Guvernörler Kurulu Toplantısına
katılmak üzere, 25 Kasım 1996 tarihinde Gine'ye
giden Devlet Bakanı Doç. Dr. Abdullah Gül'ün
dönüşüne kadar; Devlet Bakanlığına,
Devlet Bakanı Lütfü Esengün'ün vekâlet
etmesinin, Başbakanın teklifi üzerine, uygun
görülmüş olduğunu bilgilerinize sunarım.

  Süleyman Demirel

  Cumhurbaşkanı

BAŞKAN - Bilgilerinize sunulmuştur. 

Kanun tekliflerinin geri alınmasına
dair önergeler vardır; okutuyorum: 

6. -Hatay Milletvekili Ali Uyar'ın, İki
İlçe ve Bir İl Kurulmasına ilişkin
kanun teklifini geri aldığına ilişkin
önergesi (4/111) 

Türkiye Büyük Millet Meclisi
Başkanlığına 

İki ilçe ve bir il kurulmasına
dair hazırlamış bulunduğum 29.3.1996 tarih
2/99 nolu kanun teklifimi birleştirerek yeniden takdim etmek
üzere geri çekiyorum. 

Gereğini saygılarımla arz ederim.
29.11.1996

  Ali Uyar 

  Hatay

BAŞKAN - Diğer tezkereyi okutuyorum: 

7.-Hatay Milletvekili Hüseyin Yayla'nın,
İskenderun'un İl olmasına ilişkin kanun
teklifini geri aldığına ilişkin önergesi
(4/112) 

Türkiye Büyük Millet Meclisi
Başkanlığına 

İskenderun'un il olmasına dair hazırlamış
bulunduğum 21.10.1996 tarih 2/478 nolu yasa teklifimi birleştirerek
yeniden takdim etmek üzere geri çekiyorum. 

Gereğini saygılarımla arz ederim.
29.11.1996

  Hüseyin Yayla

  Hatay

BAŞKAN - Plan ve Bütçe Komisyonunda
bulunan 2/99 ve 2/478 esas numaralı kanun teklifleri geri
verilmiştir. 

Zorunlu Tasarrufların Değerlendirilmesi
Konusunda Kurulan 10/17 esas numaralı Meclis Araştırması
Komisyonu Geçici Başkanlığının,
başkan, başkanvekili, sözcü ve kâtip
seçimine ilişkin bir tezkeresi vardır; okutup
bilgilerinize sunacağım: 

8.-(10/17) Esas Numaralı Meclis Araştırma
Komisyonu Geçici Başkanlığının,
Komisyonun, başkan, başkanvekili, sözcü
ve kâtip üye seçimini yaptığına
ilişkin tezkeresi (3/591) 

   28.11.1996

Türkiye Büyük Millet Meclisi
Başkanlığına 

Komisyonumuz başkan, başkanvekili, sözcü
ve kâtip seçimi için 28.11.1996 Perşembe
günü saat 14.00'te toplanmış, kullanılan
oy pusulalarının tasnifi sonucu aşağıda
adı, soyadı ve seçim çevresi belirtilen
üyeler, karşılarında gösterilen
oyları alarak başkan, başkanvekili, sözcü
ve kâtip seçilmişlerdir. 

Bilgilerinize sunulur. 

Saygılarımla. 

  İsmail Coşar

  Çankırı

  Komisyon Geçici Başkanı

Başkan : İsmet Attila (Afyon) (6 oy)

Başkanvekili : İsmail Özgün
(Balıkesir) (6 oy)

Sözcü : A. Aykon Doğan (Isparta) (6
oy)

Kâtip : Ömer Özyılmaz (Erzurum)
(6 oy)

BAŞKAN - Bilgilerinize sunulmuştur. 

Anayasa Komisyonu Başkanlığının,
İçtüzüğün 34 üncü maddesine
göre verilmiş bir tezkeresi vardır; okutuyorum:

9. -Anayasa Komisyonu Başkanlığının,
bazı kanun tekliflerinin, esas komisyon olarak Anayasa
Komisyonuna havale edilmesine ilişkin tezkeresi (3/592)


Türkiye Büyük Millet Meclisi
Başkanlığına

Başkanlığınızca,

Antalya Milletvekili Deniz Baykal ve 30 arkadaşının,
Yükseköğretim Kanununda Değişiklik Yapılmasına
Dair kanun Teklifi (2/404) ile,

Gümüşhane Milletvekili M. Oltan Sungurlu
ve 3 arkadaşının 2547 Sayılı
Yükseköğretim Kanununda Değişiklik Yapılmasına
Dair Kanun Teklifi (2/455)

Esas komisyon olarak Milli Eğitim, Kültür,
Gençlik ve Spor Komisyonuna, tali komisyon olarak da Anayasa
Komisyonuna havale edilmiştir.

Partilerarası Komisyonca hazırlanan
ve Denizli Milletvekili Hasan Korkmazcan ile siyasî parti
gruplarını temsilen 10 milletvekilinin, Yükseköğretim
Kanununun 59 uncu Maddesinin Değiştirilmesi Hakkında
Kanun Teklifi (2/567) ise esas komisyon olarak Anayasa Komisyonuna,
tali komisyon olarak da Milli Eğitim, Kültür, Gençlik
ve Spor Komisyonuna havale edilmiştir.

Anılan teklifler, Anayasanın 68 inci
maddesinin 23.7.1995 tarihli ve 4121 sayılı Kanunla
değiştirilmesi üzerine, 2547 sayılı
Yükseköğretim Kanununun 59 uncu maddesinin de bu
değişikliğe uygun biçimde düzenlenmesine
yönelik olarak hazırlanmıştır.
Dolayısıyla, Anayasa değişikliğinin
kanun kuralına inikası niteliğinde olup, doğrudan
anayasal alanı ilgilendiren (2/404) ve (2/455) sayılı
kanun tekliflerinin de esas komisyon olarak Anayasa Komisyonunda
görüşülmesi gerekmektedir.

Bu nedenle, (2/404) ve (2/455) sayılı
kanun tekliflerinin, İçtüzüğün
34 üncü maddesi uyarınca esas komisyon olarak
Anayasa Komisyonuna havale edilmesi için gereğini arz
ederim.

Saygılarımla.

  Ahmet İyimaya

  Amasya 

  Anayasa Komisyonu Başkanı

BAŞKAN - Anayasa Komisyonunun bu talebi, Mill
Eğitim, Kültür, Gençlik ve Spor Komisyonunca
da uygun görülmüştür; gereği Başkanlığımızca
yerine getirilecektir.

Bilgilerinize sunulur.

Türkiye Büyük Millet Meclisi Başkanlığının
bir tezkeresi vardır, okutup oylarınıza sunacağım:

10.-İsrail Parlamento Başkanı
ve Filistin Yasama Konseyi Başkanından alınan
resmî davetlere Türkiye Büyük Millet Meclisinden
bir parlamento heyetinin icabet etmesine ilişkin Başkanlık
tezkeresi (3/593) 

  2 Aralık 1996

Türkiye Büyük Millet Meclisi
Genel Kuruluna

İsrail Parlamento Başkanı ve
Filistin Yasama Konseyi Başkanından alınan
resmî davetlerde, Türkiye Büyük Millet Meclisinden
bir Parlamento heyeti İsrail ve Filistin'e davet edilmektedir.

Söz konusu davetlere icabet edilmesi hususu,
Türkiye Büyük Millet Meclisinin Dışilişkilerinin
Düzenlenmesi Hakkındaki 3620 sayılı
Kanunun 6 ncı maddesi uyarınca Genel Kurulun tasviplerine
sunulur.

  Mustafa Kalemli

  Türkiye Büyük Millet Meclisi

  Başkanı 

BAŞKAN - Kabul edenler... Kabul etmeyenler...
Kabul edilmiştir.

İçtüzüğün 37 nci
maddesine göre verilmiş doğrudan gündeme alınma
önergeleri vardır; ayrı ayrı okutup,
işleme koyacağım ve oylarınıza
sunacağım.

İlk önergeyi okutuyorum:

11.-Ankara Milletvekili Cemil Çiçek'in,
TürkCeza Kanununun 102 nci Maddesinin Üçüncü
Fıkrasında Değişiklik Yapılmasına
Dair Kanun Teklifinin (2/13) doğrudan gündeme alınmasına
ilişkin önergesi (4/113) 

Türkiye Büyük Millet Meclisi
Başkanlığına

Tarafımızca hazırlanarak 16.1.1996
tarihinde Türkiye Büyük Millet Meclisi Başkanlığına
sunulan Türk Ceza Kanununun 102 nci maddesinin üçüncü
fıkrasını değiştiren (2/13) esas
numaralı kanun teklifim, 5.4.1996 tarihinde sevk edildiği
Adalet Komisyonunda görüşme yapılmadan
bugüne kadar bekletilmektedir.

Teklifimin, İçtüzüğün
37 nci maddesinin ikinci fıkrasına göre doğrudan
doğruya gündeme alınmasını Yüce
Meclisin takdirlerine arz ederim.

Saygılarımla.  5.11.1996  

  Cemil Çiçek

  Ankara 

BAŞKAN - Sayın milletvekilleri, ikinci
önergeyi sunan milletvekili arkadaşlarımız
“Yükseköğretim Kurumları Teşkilatı
Hakkında 41 Sayılı Kanun Hükmünde
Kararnamenin Değiştirilerek Kabulüne Dair 2809
Sayılı Kanun ile 78 ve 190 Sayılı
Kanun Hükmünde Kararnamelerin Eki Cetvellerde Değişiklik
Yapılması Hakkında verdiğimiz Kanun Teklifinin
(2/119) doğrudan gündeme alınma önergemizi
geri çekiyoruz. Gereğini saygılarımızla
arz ederiz” tarzında Başkanlığımıza
bir önerge daha göndermişlerdir. Bu sebeple, ikinci
önergeyle ilgili herhangi bir işlem yapmıyoruz.


Birinci önerge sahibi Sayın Cemil Çiçek
söz istemiştir. 

Sayın Çiçek, buyurun efendim.


Sayın Çiçek, konuşma süreniz
5 dakikadır efendim. 

CEMİL ÇİÇEK (Ankara)
- Teşekkür ederim. 

Sayın Başkan, değerli milletvekilleri;
hepinizi saygıyla selamlıyorum. 

16.1.1996 tarihinde, Türk Ceza Kanununun 102
nci maddesinin üçüncü bendinde bir değişiklik
yapılmasıyla ilgili olarak bir teklif vermiştim;
aradan geçen bir senelik süre zarfında komisyonda
görüşülemediği için, İçtüzüğün
37 nci maddesinin bana verdiği imkâna dayanarak konuyu
huzurlarınıza getirmiş bulunuyorum. 

Takdir edersiniz ki, bugün, Türk siyasetinin
önündeki en temel mesele, siyasetin, kirlenmelerden,
hırsızlıklardan, yolsuzluklardan arındırılması
meselesidir. Bugün, temiz toplum ve temiz siyaset, hemen
hepimizin özlemidir; Türk toplumunun da bugün birinci
öncelikli özlemleri arasında yer alamaktadır.
Böyle olunca da, temiz toplum ve temiz siyasetin ilk şartı,
kanunların, istisnasız olarak herkese, bütün
müeyyideleriyle birlikte uygulanmasıdır. Suçu
işleyen kim olursa olsun, hangi sıfatı taşırsa
taşısın, yargı önüne çıkabilmeli
ve yaptıklarının hesabını verebilmelidir.
Yapılan kanunsuz hiçbir hareket, işlenen hiçbir
suç, yapanın yanına kâr kalmamalı,
mutlaka yargı önüne getirmelidir. Aksine bir
uygulama, devlete olan güveni zedeler; kanunların
sadece zayıflara ve güçsüzlere uygulandığı,
güçlü olanın bir yolunu bulup takibattan
ve cezadan kurtulduğu yolundaki bir genel kanı, hukuk
devletini temelinden sarsar, en az terör kadar, devlete ve
kamu düzenine zarar verir. 

Bu nedenle, özellikle, kamu görevlileri
ve kamu adına yetki kullanan, en başta da, siyasî
gücü elinde bulunduranlarla ilgili olarak, toplumda
oluşan olumsuz kanaati ortadan kaldırmak ve yolsuzluk
olarak nitelenen suçlarda zamanaşımını
yeni baştan gözden geçirmekte zaruret vardır.


Yolsuzluklarla ilgili suçlar, genellikle,
o siyasî otorite yahut bu suçları işleyen
kişiler iktidarda veya görevdeyken ortaya çıkmamaktadır.
Bu tip suçlar, ancak, iktidar dönemi bittikten veya
bunlar görevlerinden ayrıldıktan sonra tespit
edilebilmekte, fakat, bu defa da, aradan geçen süre
dolayısıyla, zamanaşımı zırhının
arkasına sığınılarak, suçluluktan
ve adlî takibattan kurtulabilmektedir. Oysa, bu suçlarda
zamanaşımı engeli ortadan kaldırılmalı;
yapanın, yaptığının yanına
kâr kalmayacağı anlaşılmalıdır.
Böylece, yetki istismarı ve çeşitli kombinezonlarla,
suçluluklarının ortaya çıkmasını
geciktirerek, zamanaşımına sığınıp,
temize çıkabileceğini sananlar, sıfat
ve mevkileri ne olursa olsun, suçlulukları ortaya
çıkarılarak cezalandırılmalıdır.


Bütün bunlar ve benzeri gerekçeler
dikkate alınarak, Türk Ceza Kanununun 102 nci maddesinin
üçüncü bendinin metindeki tarzda değiştirilmesini
takdirlerinize arz ediyoruz. Bu üçüncü bentte
zikredilen suçlar, aslında, bugün, hepimizi
rahatsız eden ve belli bir süreden beri de Türk
siyaset gündemini hep meşgul eden suçlar olarak
tavsif edilebilir. 

Bunlar “Devlet İdaresi Aleyhine İşlenen
Cürümler” başlıklı üçüncü
babın birinci faslındaki “basit ve nitelikli
zimmetle, devlet alım ve satımlarında menfaat
sağlama”, İkinci faslındaki “irtikâp”,
üçüncü faslındaki “rüşvet”,
240 ıncı maddedeki “görevi kötüye
kullanma”, “evrakta sahtekârlık”,
“ihaleye fesat karıştırma”, “dolandırıcılık”,
“emniyeti suiistimal” ve “Bankalar Kanununa aykırılık”
suçlarında zamanaşımı süresini
5 yıldan 10 yıla çıkarma mecburiyeti
vardır;  sebebini de, biraz evvel, gerekçesinde
izah etmeye çalıştım.

Şimdi, eğer, hepimizin temel isteği,
temel arzusu, temiz toplum ve temiz siyaset ise, dünyanın
en zor işini yapan insanlar olarak, Türk kamuoyunun
karşısına alnı açık,
başı dik, şerefli ve haysiyetli insanlar olarak
çıkabilmek istiyorsak, bu konuda bir adımı
atma mecburiyetimiz vardır. 

(Mikrofon otomatik cihaz tarafından kapatıldı)

CEMİL ÇİÇEK (Devamla)
- Sayın Başkan, 1 dakika eksüre rica edeceğim.


BAŞKAN - Buyurun, konuşmanızı
tamamlayın Sayın Çiçek.

CEMİL ÇİÇEK (Devamla)
-Bu, temiz toplum, temiz siyaset meselesi, partilerarası
bir kavga olmaktan çıkmalı, partilerüstü
bir fazilet mücadelesi haline gelmelidir. Uzun zamandan beri,
biz, hep bu sloganları söylüyoruz; fakat, Meclis
olarak bir adımı atamadık. Bundan dolayı
da, hem Türkiye Büyük Millet Meclisi hem de siyasî
kurumlar giderek itibar kaybediyor. Onun için, bu işin
bir yerinden başlanmasında fayda vardır. Bir
taraftan, Anayasanın 84 üncü maddesindeki dokunulmazlık
konusu şu günlerde Meclis gündemine inşallah
gelecektir, bir taraftan da, ona paralel olarak, bu zamanaşımı
kavramının bir an evvel Meclis gündemine alınması,
öncelikle ve ivedilikle görüşülmesinde,
hepimizin, en başta da devletimizin sayısız
yararı olduğu kanaatini taşıyorum.

Bu konuda olumlu oy vereceğinizi ümit ediyor,
hepinize saygılar sunuyorum. (ANAP sıralarından
alkışlar)

BAŞKAN - Sayın Cemil Çiçek'e
teşekkür ediyorum.

Önerge üzerinde, Komisyon adına,
Adalet Komisyonu Başkanı Sayın Ahmet Tekdal
söz istemişlerdir. 

Buyurun Sayın Tekdal. (RP sıralarından
alkışlar)

Sayın Tekdal, konuşma süreniz 5
dakikadır.

ADALET KOMİSYONU BAŞKANI AHMET TEKDAL
(Ankara) - Sayın Başkan, sayın milletvekilleri;
Yüce Heyetinizi saygıyla selamlıyorum.

Bilindiği üzere, Yüce Heyetiniz, 20
nci Yasama Dönemi çalışmalarına,
1995 yılı 24 Aralığından sonra
başlamıştır. 4 Nisan 1996 tarihinde
Adalet Komisyonumuz teşekkül etmiş ve bu Komisyon,
bugüne kadar, 32 tasarı ve teklifi kabul ederek Yüce
Heyetinize sunmuştur. 

Şu anda, elimizde 111 konu mevcut bulunmaktadır.
Takdir edersiniz ki, zaman dilimi içerisinde, bunlar, gerekli
incelemeler yapıldıktan sonra, Heyetinize hazırlanmış
olarak sunulmakta ve Yüce Heyetinizde de gerekli çalışmalar
titizlikle yapılarak sonuçlandırılmaya
gayret edilmektedir.

Değerli Ankara Milletvekilimiz Sayın Çiçek'in
teklifi, 5 Nisan günü Komisyona intikal etmiş
ve görüşülmeyen teklifler meyanında
beklemekteydi. İçtüzüğün 37 nci
maddesine istinaden, her ne kadar, değerli parlamenterlerimizin
tekliflerinin, süresi içerisinde görüşülmemesi
halinde, Genel Kurula intikali söz konusu ise de, kanaatimizce,
komisyonlarda görüşüldükten ve yeterli
hazırlık yapılarak Yüce Heyetinize sunulabilecek
bir seviyeye getirildikten sonra görüşülmesinde
fevkalade isabet vardır. Bu sebepten dolayı, önergenin
reddedilerek, konunun Komisyonda incelendikten sonra Yüce
Heyetinize intikalinde fayda görmekteyiz. 

Bu bakımdan da, istatistikî bilgileri
sizlere arz etmiş oldum. 111 konu mevcuttur; bugüne
kadar 32 konu karara bağlanmış ve Yüce Heyete
sevk edilmiştir. Konunun, tekrar süresi içerisinde
Komisyonumuzda müzakere edilerek, hazırlıklı
bir şekilde Genel Kurula intikalinde fayda görmekte
ve Yüce Heyetinizi saygıyla selamlamaktayım.
(RP ve DYP sıralarından alkışlar)

BAŞKAN - Adalet Komisyonu Sayın Başkanı
Ahmet Tekdal'a teşekkür ediyorum. 

RECEP KIRIŞ (Kayseri) - Sayın Başkanım,
lehinde söz istiyorum...

BAŞKAN - Lehte bir arkadaşımıza
söz verebiliyorum; sizden önce, İzmir Milletvekili
Sayın Metin Öney'in söz talebi vardı.


Buyurun Sayın Öney. (ANAP sıralarından
alkışlar)

Konuşma süreniz 5 dakikadır.

METİN ÖNEY (İzmir) - Sayın
Başkan, muhterem milletvekilleri; Türk Ceza Kanununun
102 nci Maddesinin Üçüncü Fıkrasının
Değiştirilmesi Hakkındaki Kanun Teklifinin doğrudan
gündeme alınma önergesi üzerindeki görüşlerimi
arz etmek üzere söz almış bulunuyorum;
bu vesileyle, Yüce Heyeti saygıyla selamlıyorum.

Teklif, zamanlama itibariyle fevkalade yerindedir.
Toplumun temiz siyaset ve temiz toplum özleminin gerçekten
had safhaya ulaştığı günümüzde,
böyle bir teklif verilmesi suretiyle, evvela, meselenin slogandan
çıkarılıp hukukî bir altyapıya
kavuşturulması amaçlanmıştır.
Üçlü bir tasarruf yerine getirildiğinde,
temiz toplum, temiz siyaset ilkesine ve özlemine, gerçekten
daha çabuk ulaşacağımızı
ümit ediyorum. Bir taraftan dokunulmazlığın
sınırlandırılması -ki, bu konuda
açılan kampanyalara binlerce imzayla halkımızın
iştirak etmiş olması meselenin önemini
ortaya koymaktadır- diğer taraftan, Memurin Muhakematı
Kanununda bir değişiklik yapılmak suretiyle,
o meselenin de gündeme getirilip, artık hiç
kimsenin hukukî statüsünü bir başka
zırhın arkasına saklamaması ve üçüncü
olarak da, bu zamanaşımı teklifiyle, üçlü
bir altyapıyla, temiz toplumun ve temiz siyasetin bütün
öğeleri yerine getirilmiş olacaktır.

Şimdi, dokunulmazlık, memurin muhakematı
ve zamanaşımı kavramlarını,
Yüce Meclisin, birlikte mütalaa etmek suretiyle elde
edeceği sonuç, halkın özlemini giderecektir.
Bu bakımdan, Ankara Milletvekili Sayın Cemil Çiçek'in
teklifinin gündeme alınması, özlediğimiz
ilkelerin gerçekleşmesi açısından
da fevkalade önem kazanacaktır.

Zamanlama doğrudur, teklif doğrudur. Gündeme
alınırsa, o konudaki görüşlerimiz
de açıklık kazanacak ve teklif sahibinin
de ifade ettiği gibi, meseleye bir yerden başlamak suretiyle,
tartışma yerine tahakkuk yolu seçilecektir.


Yüce Meclise, bu vesileyle tekrar saygılar
sunuyorum. (ANAP sıralarından alkışlar)

BAŞKAN - Sayın Öney'e teşekkür
ediyorum. 

Önergeyi oylarınıza sunuyorum:
Kabul edenler... Kabul etmeyenler... Önerge kabul edilmemiştir.


Sayın milletvekilleri, bütçe üzerinde
kişisel söz kaydıyla ilgili olarak Başkanlığın
bir duyurusu vardır; bilgilerinize sunuyorum.

C) ÇEŞİTLİ İŞLER

1. -Bütçe görüşmeleri
üzerinde şahısları adına söz
almak isteyen üyelerin söz kayıt işlemlerine
ilişkin Başkanlık duyurusu 

BAŞKAN - Bütçenin görüşme
programı bastırılıp dağıtılmıştır.
Bütçeler üzerinde şahısları
adına söz almak isteyen sayın üyelerin
söz kayıt işlemleri, 4 Aralık 1996 Çarşamba
günü saat 09.00-10.00 arasında, Refah Partisi,
Anavatan Partisi, Doğru Yol Partisi Grupları toplantı
salonunda, Başkanlık Divanı kâtip üyelerince
imza karşılığında yapılacaktır.

Bu saatten sonra söz kaydı, Kanunlar
ve Kararlar Müdürlüğünde yapılacaktır.

Söz kaydını, her sayın
üyenin bizzat yaptırması gerekmektedir. Başkası
adına söz kaydı yapılmayacaktır.

Genel Kurulun aldığı karara uygun
olarak kişisel söz kaydı, her tur için,
lehte ve aleyhte olmak üzere ve sadece biri hakkında
yapılacaktır. 

Bir milletvekili sadece bir tur için söz
kaydı yaptırabilecektir.

Sayın üyelerin bilgilerine sunulur.

Danışma Kurulunun önerileri vardır;
okutup, ayrı ayrı oylarınıza sunacağım:

V. -ÖNERİLER

A) DANIŞMA KURULU ÖNERİSİ

1.-Gümdemdeki sıralamanın yeniden
yapılmasına, Genel Kurulun çalışma
saat ve süreleri ile görüşülecek konulara
ve 3.12.1996 Salı ve 4.12.1996 Çarşamba günkü
birleşimlerde sözlü soruların görüşülmemesine
ilişkin Danışma Kurulu Önerisi 

Danışma Kurulu Önerisi

 No: 41 Tarih: 3.12.1996

Danışma Kurulunun 3.12.1996 Salı
günü yaptığı toplantıda aşağıdaki
önerilerin Genel Kurulun onayına sunulması
uygun görülmüştür.

  Yasin Hatiboğlu

  Türkiye Büyük Millet Meclisi

  Başkanı Vekili

 Salih Kapusuz Mustafa Cumhur Ersümer

 RP Grubu Başkanvekili ANAP Grubu Başkanvekili

 Ali Rıza Gönül Hikmet Uluğbay

 DYP Grubu Başkanvekili DSP Grubu Başkanvekili

Nihat Matkap

CHP Grubu Başkanvekili

Öneriler:

1.  Gündemin “Kanun Tasarı ve Teklifleriyle
Komisyonlardan Gelen Diğer İşler” kısmının
32 nci sırasında yer alan 113 sıra sayılı
kanun tasarısının bu kısmın
4 üncü sırasına; 52 nci sırasında
yer alan 152 sıra sayılı kanun tasarısının
5 inci sırasına; 50 nci sırasında
yer alan 145 sıra sayılı kanun tasarısının
9 uncu sırasına, 51 inci sırasında
yer alan 146 sıra sayılı kanun tasarısının
10 uncu sırasına; 55 inci sırasında
yer alan 165 sıra sayılı kanun teklifinin
11 inci sırasına alınması önerilmiştir.

2.  Genel Kurulun 3.12.1996 Salı günkü
Birleşiminde, özel gündemde yer alan Sosyal Güvenlik
ve Sosyal Sigortalar Kurumu ile İlgili Sorunlar Konusundaki
(10/1, 14) Esas Numaralı Meclis Araştırması
Komisyonu raporunun görüşmelerinin tamamlanmasından
sonra kanun tasarı ve tekliflerinin görüşmelerine
başlanması ve 5 inci sıraya kadar olan tasarıların
görüşmelerinin tamamlanmasına kadar çalışma
süresinin uzatılması önerilmiştir.

3.  Genel Kurulun 4.12.1996 Çarşamba
günü 14.00-19.00, 5.12.1996 Perşembe günü
14.00-20.00 saatleri arasında çalışmalarını
sürdürmesi; 3.12.1996 Salı ve 4.12.1996 Çarşamba
günkü birleşimlerde sözlü soruların
görüşülmemesi önerilmiştir.

BAŞKAN - Şimdi, Danışma
Kurulu önerilerini tek tek okutarak, oylarınıza
sunacağım.

Birinci öneriyi tekrar okutuyorum:

1. Gündemin “Kanun Tasarı ve Teklifleriyle
Komisyonlardan Gelen Diğer İşler” kısmının
32 nci sırasında yer alan 113 sıra sayılı
kanun tasarısının bu kısmın
4 üncü sırasına, 52 nci sırasında
yer alan 152 sıra sayılı kanun tasarısının
5 inci sırasına, 50 nci sırasında
yer alan 145 sıra sayılı kanun tasarısının
9 uncu sırasına, 51 inci sırasında
yer alan 146 sıra sayılı kanun tasarısının
10 uncu sırasına, 55 inci sırasında
yer alan 165 sıra sayılı kanun teklifinin
11 inci sırasına alınması önerilmiştir.


BAŞKAN - Öneriyi oylarınıza
sunuyorum: Kabul edenler... Kabul etmeyenler... Kabul edilmiştir.


İkinci öneriyi okutuyorum: 

2.- Genel Kurulun 3.12.1996 Salı günkü
Birleşiminde, özel gündemde yer alan Sosyal Güvenlik
ve Sosyal Sigortalar Kurumu ile İlgili Sorunlar Konusundaki
(10/1, 14) Esas Numaralı Meclis Araştırması
Komisyonu raporunun görüşmelerinin tamamlanmasından
sonra kanun tasarıları ve tekliflerinin görüşmelerine
başlanması ve 5 inci sıraya kadar olan tasarıların
görüşmelerinin tamamlanmasına kadar çalışma
süresinin uzatılması önerilmiştir.


BAŞKAN - Öneriyi oylarınıza
sunuyorum: Kabul edenler... Kabul etmeyenler... Kabul edilmiştir.


Üçüncü öneriyi okutuyorum:

3. Genel Kurulun 4.12.1996 Çarşamba
günü 14.00-19.00; 5.12.1996 Perşembe günü
14.00-20.00 saatleri arasında çalışmalarını
sürdürmesi; 3.12.1996 Salı ve 4.12.1996 Çarşamba
günkü birleşimlerde sözlü soruların
görüşülmemesi önerilmiştir. 

BAŞKAN -Öneriyi oylarınıza
sunuyorum: Kabul edenler... Kabul etmeyenler... Kabul edilmiştir.


Gündemin “Kanun Tasarı ve Teklifleriyle
Komisyonlardan Gelen Diğer İşler” kısmına
geçiyoruz.

VI. -KANUN TASARI VE TEKLİFLERİYLE
KOMİSYONLARDAN

GELEN DİĞER İŞLER

1.-İstanbul Milletvekili Emin Kul ve 9
Arkadaşı ile Kocaeli Milletvekili Necati Çelik
ve 18 ArkadaşınınSosyal Güvenlik ve Sosyal
Sigortalar Kurumu ile  İlgili Sorunların araştırılarak
Alınması Gereken Tedbirlerin Tespit Edilmesi Amacıyla
Meclis Araştırması Açılmasına
İlişkin Önergeleri ve Meclis Araştırması
Komisyonu Raporu (10/1, 14) (S. Sayısı :112) (1)

BAŞKAN - Genel Kurulun 27.11.1996 tarihli 23
üncü Birleşiminde alınan karar gereğince,
İstanbul Milletvekili Emin Kul ve 9 arkadaşı
ile Kocaeli Milletvekili Necati Çelik ve 18 arkadaşının
sosyal güvenlik ve Sosyal Sigortalar Kurumuyla ilgili sorunların
araştırılarak, alınması gereken
tedbirlerin tespit edilmesi amacıyla, Anayasanın
98 inci, İçtüzüğün 104 ve 105
inci maddeleri uyarınca bir Meclis araştırması
açılmasına ilişkin önergeleri
üzerine kurulan (10/1,14) esas numaralı Meclis Araştırması
Komisyonunun raporu üzerindeki genel görüşmeye
başlıyoruz.

Komisyon?.. Burada. 

Hükümet?.. Burada.

Komisyon ve Hükümet yerlerini aldılar.

İçtüzüğümüze
göre, Meclis Araştırması Komisyonunun
raporu üzerindeki genel görüşmede ilk söz
hakkı Meclis araştırması önergesi
sahibine aittir; daha sonra, İçtüzüğümüzün
72 nci maddesine göre, siyasî parti grupları
adına birer üyeye, şahısları adına
iki üyeye söz verilecektir. Ayrıca, istemleri
halinde, Komisyon ve Hükümete de söz verilecek;
bu suretle, Meclis Araştırması Komisyonu raporu
üzerindeki genel görüşme tamamlanmış
olacaktır. 

Konuşma süreleri, Komisyon, Hükümet
ve siyasî parti grupları için 20'şer
dakika, önerge sahibi ve şahıslar için
10'ar dakikadır. 

Komisyon raporu, 112 sıra sayısıyla
bastırılıp dağıtılmıştır.


Rapor üzerinde, Başkanlığımıza,
şu ana kadar, Demokratik Sol Parti Grubu adına Kocaeli
Milletvekili Bekir Yurdagül'ün müracaatı
vardır. 

Önerge sahipleri söz istemiyor mu efendim?

Demokratik Sol Parti Grubu adına, Kocaeli
Milletvekili Sayın Bekir Yurdagül; buyurun efendim.
(DSP sıralarından alkışlar)

Sayın Yurdagül, konuşma süreniz
20 dakikadır.

DSP GRUBU ADINA BEKİR YURDAGÜL (Kocaeli)
- Sayın Başkan, değerli milletvekilleri; sosyal
güvenlik ve Sosyal Sigortalar Kurumu ile ilgili sorunların
araştırılarak alınması gereken
tedbirlerin tespit edilmesi amacıyla kurulan Meclis araştırması
komisyonu raporu üzerinde, partimin görüşlerini
açıklamak üzere söz almış
bulunuyorum. Demokratik Sol Parti Grubu ve şahsım
adına sizleri saygıyla selamlıyorum. 

Sayın Başkan, değerli milletvekilleri;
İstanbul Milletvekili Sayın Emin Kul ve 9 arkadaşıyla
Kocaeli Milletvekili Sayın Necati Çelik ve 18 arkadaşının
vermiş oldukları araştırma önergeleri
sonrası oluşturulan Meclis araştırma
komisyonu, çok uzun bir çalışmadan
sonra, raporunu Türkiye Büyük Millet Meclisi Başkanlığına
11 Ekim 1996 tarihinde sunmuştur. Gerçekten, komisyon
üyeleri olarak, çok uyumlu bir çalışma
sonucu, büyük bir emek vererek, bu raporu hazırladık.
Bir şansın sonucu olsa gerek, bu önergeyi veren
İstanbul Milletvekili Sayın Emin Kul, 53 üncü
Hükümette Çalışma Bakanı
oldu -bu önergeyi daha önce vermişti- daha sonra
da, bu önergeyi veren Sayın Necati Çelik, 54
üncü Hükümette Çalışma
Bakanı oldu. 

Sayın Başkan, değerli milletvekilleri;
sosyal güvenlik sistemi, biliyorsunuz, Bağ-Kur, Emekli
Sandığı ve Sosyal Sigortalar Kurumu olmak üzere
üç güvenlik kuruluşundan oluşuyor.
Sosyal Sigortalar Kurumunda 4 milyon 370  bin aktif sigortalı,
2 337 755 pasif sigortalı; Emekli Sandığında
657 sayılı Devlet Memurları Yasasına
tabi 1 milyon 880 bin aktif sigortalı, 995 749 pasif sigortalı;
Bağ-Kur'da ise, 1479 sayılı Kanuna tabi esnaf,
sanatkâr, bağımsız çalışanlar,
şirket ortakları, köy ve mahalle muhtarları
olmak üzere, 2 024 683 aktif sigortalı, 690 687 pasif
sigortalı; 2926 sayılı Kanuna tabi; tarımda
kendi adına çalışanlar da, 800 bin
aktif sigortalı, 58 248 pasif sigortalı olmak üzere
toplam 13 milyon kişi bu sosyal güvenlik şemsiyesine
tabidirler. Bunların eş ve çocuklarıyla,
bakmakla yükümlü olduğu kişileri de göz
önüne aldığımızda, Türkiye
nüfusunun yaklaşık yüzde 75'ine üç
güvenlik kurumu sağlık hizmeti götürmektedir.

Burada komisyon raporunu başlık olarak
incelediğimizde, Türk sosyal sisteminin sorunları
şu ana başlıklarda toplanmıştır:
Kuruluşlarca sağlanan haklarda farklılıklar
olması, işsizlik ve aile yardımları
sigortalarının yokluğu,  politikalardaki dağınıklık,
idarî ve malî özerkliğin olmaması,
sağlanan yardımların yetersiz kalması,
aktif-pasif sigorta oranının bozulması, çıkarılan
af yasaları, sosyal yardım zamları, prim
tahsilatındaki aksaklıklar.

Bunların içerisinde en önemlisi,
aktuaryel dengenin bozulmasıdır. Bugün Sosyal
Sigortalar Kurumunda yaklaşık 1,7 çalışana,
1 emekli düşmektedir. Özellikle, sistemden her
yıl 200 bin kişi emekli olmaktadır; sistemin
yürüyebilmesi için, bunun yerine her yıl
600 bin işçiyi sigorta kapsamına almak zorunluluğu
vardır. Bunun dışında, ne kadar katkı
yaparsanız yapınız, hangi yasal düzenlemeleri
yaparsanız yapınız, sistemi ayakta tutma
olanağınız yoktur

Özellikle, 5 Nisan 1994 kararlarından
sonra, kamudaki zorunlu emeklilik, SSK'nın aktuaryel dengesini
çok olumsuz etkilemiştir. Bu, bundan önceki
53 üncü Hükümet döneminde kaldırılmış;
ancak, 54 üncü Hükümet, 18 Ekim 1996 tarihli
genelgesiyle, kamu iktisadî teşekküllerinde,
yeniden zorunlu emekliliği getirmiştir. Bu, SSK'nın
aktuaryel dengesini daha da bozan faktörlerden sadece bir
tanesidir. 

Bunun dışında, Bağ-Kur ile
ilgili, belli basamaklarda yığılmayı
önlemek amacıyla yeni düzenleme yapılmıştır.
4181 sayılı bu Yasa, 4.9.1996 tarihli 22747 sayılı
Resmî Gazetede yayımlanmış ve 1 Ekim
1996 tarihinden itibaren yürürlüğe girmiştir.
Bu yasayla, hem emekli olan Bağ-Kurlulara hem de aktif Bağ-Kur
sigortalılarına basamak yükseltme olanağı
tanınmıştır; ama, öyle bir olanak
tanınmıştır ki, özellikle geçim
zorluğu çeken Bağ-Kur emeklilerinin, 30 Eylül
1996 tarihine kadar, bu haktan yararlanmaları için
müracaatları halinde -yasanın ilgili maddesine
göre- üç yıl süreyle emekli maaşı
almayacaklar, altı ay içerisinde de 600-700 milyon
liraya yakın -basamak yükseltme sayısına
göre- bir ödeme yapacaklar ve ancak üç yıl
sonra emekli maaşları artacaktı; ama, 30 Eylül
1996 tarihine kadar, Bağ-Kur'a, hiçbir emekli Bağ-Kurlu
müracaat ederek, basamak yükseltme talebinde bulunmamıştır.
Bunun dışında, aktif Bağ-Kur sigortalılarının
bu yasadan yararlanabilmeleri için 3 Şubat 1996 tarihine
kadar müracaat etmek hakları vardır; bunun
için de yine, yükseltecekleri basamağa göre,
750 milyon liraya yakın borçlanmaları zorunluluğu
söz konusudur; ama, şu ana kadar -Bağ-Kur il müdürlüklerimizden
aldığımız bilgilere göre- bunun
için de yok denecek sayıda az müracaat vardır.

Hükümet, bu yasa tasarısını
Meclisin olağanüstü toplantısında
gündeme alırken, 43 trilyon liralık bir gelir
hedefliyordu; ama, ne yazık ki, şu ana kadar, bu
gelire bırakın ulaşmayı, yaklaşmak
bile olanaklı olamamıştır.

Sayın Başkan, değerli milletvekilleri;
Sosyal Sigortalar Kurumunun ve genelde sosyal güvenlik sisteminin
ortak sorunlarının en önemlisi, sosyal güvenlik
kuruluşlarının özerkliklerinin fiilî
olarak sağlanmamasıdır. Raporun üzerinde
durduğu en önemli nokta budur; ama, ne yazık ki,
geçmişteki siyasî iktidarların kuruma
müdahalesi, 54 üncü Hükümet döneminde
de aynen devam etmiştir. 4792 sayılı SSK Yasasının
1 inci maddesine göre, SSK, idarî ve malî açıdan
özerk bir devlet kurumudur. Bu özerkliği sağlamak
yönünde, ne yazık ki, adım atılması
bir yana, bu özerkliğe darbe indirilmiştir. Sayın
Bakan Türkiye Büyük Millet Meclisi Plan ve Bütçe
Komisyonunda yaptığı konuşmada “müsaade
edin, ben kadromu kurayım” demektedir; acaba, Sayın
Bakanın, idarî ve malî özerklik anlayışı
bu mudur? 

Şu ana kadar, genel müdür, 2 genel
müdür yardımcısı, 2 yönetim
kurulu üyesi, 5 daire başkanı, 50 başhekim
ve sigorta müdürü görevden alındı.
Bunların dışında, SSK'da, yaklaşık
altıyüz atama gerçekleştirildi.

Sayın Bakan, herhalde, Türkiye'nin en
büyük bütçesine ve 60 bine yakın
çalışana sahip SSK'da, bu kadrolaşma
hareketiyle ipin ucunu ele geçirmeyi hedefliyor olsa gerek.


Sayın Bakan 1994 yılında katıldığı
bir kolokyumda, Hak-İş Sendikası Genel Başkanı
olarak aynen şöyle söylüyordu: “Eksik
olmasınlar; aksine, takdir ettiğim Sayın Genel
Müdür ve yöneticiler, bütün çırpınmalarına
rağmen, bu başka nedenlerden dolayı SSK'nın
içerisine düştüğü durumdan kaynaklanan
güveni sağlayamamaktadır.”

Ne yazık ki, Sayın Çelik Bakan
olduktan sonra, Kurumu bu hale getirenler SSK Genel Müdürü
ve yönetim kurulu olarak gösterilmiş ve görevden
alınmıştır. Ben, buradan soruyorum:
Acaba, SSK Genel Müdürü ve yönetim kurulu
üyeleri hakkında Hak-İş Genel Başkanı
Sayın Necati Çelik mi doğru söylüyordu;
yoksa, Çalışma ve Sosyal Güvenlik Bakanı
Sayın Necati Çelik mi doğru söylüyor?

Yine, 1 Nisan 1996 tarihinde Millî Gazeteye
verdiği beyanatta Sayın Bakan, Refah Partisi Grup Başkanvekili
olarak aynen şöyle söylüyor: “SSK'nın
bilerek ve sistemli bir şekilde batırıldığını
ileri sürerek, batış nedenlerini tespit etmeden
üretilecek çözümlerin SSK'yı krizden
kurtaramayacağını savundu. Çelik, SSK'nın
batmasının temel sebebini, hükümetlerin
bu kurumu yönetmeye kalkışması olarak
gösterdi.” SSK'ya bir kuruş katkıda bulunmayan
hükümetlerin, SSK'yı yönetme hakkının
olmadığını belirtiyor Refah Partisi Grup
Başkanvekili Sayın Necati Çelik; ama, şu
5 aylık kısa sürede, görülmeyecek
bir şekilde, Sosyal Sigortalar Kurumunda siyasî iktidarın
müdahalesi var.

YALÇIN GÜRTAN (Samsun) - Daha da batırmak
için 2 500 kişiyi işe alıyorlar.

ZEKİ ERGEZEN (Bitlis) - Denge sağlanıyor
denge...

BEKİR YURDAGÜL (Devamla) - Elbette ki,
denge sağlamak sizin bileceğiniz iş; ama, Hak-İş'in
Genel Başkanı Sayın Necati Çelik'in,
Bakan olarak bu uygulamalardan uzak durması ve kurumu gerçek
sahiplerine emanet etmesi gerekiyordu; Hak-İş Genel
Başkanı olarak verdiği söz oydu. İşçiler
-Hak-İş üyeleri dahil- Sayın Bakandan
bunu bekliyorlar. 

ALİ RIZA BODUR (İzmir) - Dün dündür,
bugün bugündür(!)

ZEKİ ERGEZEN (Bitlis) - Sayın Bakan
yapar...Sabırlı olun...

BEKİR YURDAGÜL (Devamla) - Sayın
Başkan, değerli milletvekilleri; elbette ki sabırlı
olacağız da, kadrolaşmayı tamamladıktan
sonra kurumu gerçek sahiplerine teslim etmenizin de çok
fazla bir anlam taşımayacağını
bu arada belirtmek istiyorum.

ZEKİ ERGEZEN (Bitlis) - Bir çocuk 9
ayda dünyaya gelir; sabredin... 

BEKİR YURDAGÜL (Devamla) - Siz, 5 ayda
bunları yaptığınıza göre,
9 ayda kimbilir neler yapacaksınız!..

Sayın Başkan, değerli milletvekilleri;
gayrimenkullerin satışıyla ilgili bir yasa
tasarısı hem Plan ve Bütçe Komisyonundan
hem Sağlık ve Sosyal İşler Komisyonundan
geçti ve bu konuda da ne yazık ki, Hak-İş
Genel Başkanı Sayın Necati Çelik'in
söylediklerini size aktarmak istiyorum “SSK üzerinde
kayıtlı görülüp, aslında gerçek
sahibi işçiler olarak gayrimenkullerin devrine, satışına
tamamen karşıyız” diyor. Bunu ancak işçilerin
yapabileceğini söylüyor Sayın Necati Çelik;
ama, 7 kişilik yönetim kurulundaki 4 kişiyi kendisi
atıyor, Hükümet atıyor; 3 kişi,
işçi, işveren ve emekli temsilcisi; Hükümetin
çoğunluğu var yönetim kurulunda ve bu yasa
tasarısını apar topar Meclisten geçirmeye
çalışıyoruz. 

ZEKİ ERGEZEN (Bitlis) -O kadar hakkımız
olsun!..

Fazla müdahale ediyorsun!..

BEKİR YURDAGÜL (Devamla) - Sayın
Başkan, değerli milletvekilleri; SSK'yı batıran
en önemli nedenlerden bir tanesi pirim faizlerinin affı
ve SSK'nın borçlanmasıdır. Ne yazık
ki, 54 üncü Hükümet, 3 üncü kaynak
paketinde, yurtdışında çalışan
işçilerimize borçlanma olanağı
tanıyor; ayrıca, SSK pirimlerinin faizlerinin affına
yönelik bir taahhütte bulunuyor. 

Sayın Başkan, değerli milletvekilleri;
Başbakan ve Başbakan Yardımcısının
açıkladıkları 3 üncü kaynak
paketinde SSK'nın alacakları için faiz affı
getirileceği taahhüt edilmiştir. SSK alacaklarına
af getirilemeyeceğine ilişkin Anayasa Mahkemesinin 10
Ağustos 1995 tarih ve 22370 sayılı Resmî
Gazetede yayımlanan kararına rağmen böyle
bir taahhüdün inandırıcılığı
olabilir mi? Bu tür yaklaşımlarla, bundan sonra,
namusuyla dürüstçe sigorta pirimini ödeyen
vatandaşlar pirimini ödeyebilir mi? Bunlara haksızlık
yapmış olmuyor muyuz bu faizleri affederek?

Yine, Sayın Bakanın Hükümete
sunduğu SSK ile ilgili tasarıda, sosyal güvenliğe
devlet katkısı olarak, sosyal yardım zamlarının
Hazine tarafından karşılanması öngörülüyor.
Elbette ki, devlet, sosyal güvenliğe katkıda bulunmalı;
ama, devletin, sosyal yardım zammıyla değil,
üçüncü ayak olarak, prim olarak, sosyal
güvenliğe katkıda bulunması gerekmektedir.
Bugün, Amerika Birleşik Devletlerinde yüzde 30,
Almanya'da yüzde 25, İzlanda'da yüzde 88, İsveç'te
yüzde 49, İngiltere'de yüzde 55, Fransa'da yüzde
19 devlet katkısı vardır. Geçmişte,
SSK'nın maaş giderleri içerisinde sosyal yardım
zammı, yüzde 62 oranıyla çok önemli
bir rakamken, bugün, bu oran yüzde 40'lara düşmüştür.
İki senedir de sosyal yardım zammı dondurulmuştur.
Bundan sonra da artırılmayacağını
düşündüğümüzde, devletin, Hazinenin,
SSK'ya yapacağı katkı gitgide azalmış
ve reel gücü de sıfıra yaklaşmış
olacaktır. 

Özellikle sosyal güvenlik kuruluşlarının
sağladıkları fonların iyi değerlendirilememesi
sonucu, 1965-1993 arası, Ankara Sanayi Odasının
yaptırdığı bir araştırmaya
göre, SSK'nın 20 milyar doları kaybolmuştur.
SSK'nın fonları, ucuz kredilerle, birilerine peşkeş
çekilmiştir. 

Gerçekten, bugün yaşam mücadelesi
veren Bağ-Kur emeklileri, işçi emeklileri çok
zor durumdadır. Yine, Başbakanlığa sunulan
bu yasa tasarısında, bunlarla ilgili sistemin tek
tip gösterge sistemine dönüştürülmesi
gerekirken, iki emekli cemiyeti arasındaki anlaşmazlık
bahane edilerek tek gösterge sistemine geçiş,
bu yasa tasarısında öngörülmemiştir.
Bu, daha sonraki döneme bırakılmıştır.


Sayın Başkan, değerli milletvekilleri;
bir de, sınav sorununa değinmek istiyorum. SSK'ya 2
500 memur alımı için verilen ilan, hukuka
aykırıdır. 6.12.1985 tarih ve 85/10260 sayılı
Bakanlar Kurulu Kararıyla yürürlüğe
konulan, İlk Defa Devlet, Kamu Hizmeti ve Görevlerine
Devlet Memuru Olarak Atanacaklar İçin Mecburî
Yeterlilik ve Yarışma Sınavları Genel
Yönetmeliğinin 8 inci maddesine aykırı
olan SSK sınav duyurusuna rağmen, bu sınavı
yapacak mısınız Sayın Bakanım?
Bakanlar Kurulu kararıyla yürürlüğe
giren sınav yönetmeliğine aykırı
sınav duyurusu yapanlar hakkında soruşturma
açmayı düşünüyor musunuz? Bir
kişinin yargıya başvurması halinde,
bu sınavlar, sonuçlarıyla birlikte iptal
edilebilecektir. Eziyet çektirdiğiniz, umut verdiğiniz,
masraf ettirdiğiniz onbinlerce insana yazık, günah
değil mi? Neden, ÖSYM aracılığıyla
yapmadınız?.. Zaman yok diyorsunuz, bu acelenin
nedeni nedir? ÖSYM aracılığıyla
yapmış olsaydınız, acaba, istediğiniz
kişileri SSK'ya sokamayacak mıydınız?
Bunun endişesini mi taşıyordunuz? (DSP sıralarından
alkışlar)

Sayın Bakan, sınavsız sağlık
personeli almak için yaptığınız
yönetmelik değişiklik teklifini, Devlet Personel
Dairesi Başkanlığı, az önce bahsettiğim
yönetmeliğe aykırı olduğu gerekçesiyle
reddetmiştir; bunu da, Bakanlığınıza,
5.11.1996 tarih ve 12450 sayılı yazısıyla
bildirmiştir. Bu yazıya rağmen, yönetmelik
değişikliğini, 30 Kasım 1996 tarih ve 22833
sayılı Resmî Gazetede yayımlatarak,
yürürlüğe soktunuz. Bu arada, bir şey
daha yaptınız; size ret yazısını
yazan Devlet Personel Dairesi Başkanını, partinize
mensup Devlet Bakanı, âdeta cezalandırırcasına,
derhal, usulsüz olarak açığa aldı.
Bunu, sizin hukuk devleti anlayışınıza
bırakıyorum.

Türkiye gibi, her meslekte işsizi bol
bir ülkede, kuruma, sınavla en iyi elemanları
alma olanağınız varken, bu yolu seçmenizin
nedeni, acaba, yandaşlarınızı almak
değilse, nedir? Hukuk devleti kuralları içerisinde,
bir gün, bunun hesabının sorulacağını
düşünmüyor musunuz? Bu konuda, bu kadar mı
gözünüz kara Sayın Bakanım? 

(Mikrofon otomatik cihaz tarafından kapatıldı)

BAŞKAN - Sayın Yurdagül, konuşmanızı
tamamlayın.

Yalnız, konuşmayı Başkanlığa
ve Genel Kurula hitaben yapacaksınız; Genel Kurulda,
Sayın Bakana doğrudan hitap imkânı yok.

Buyurun.

BEKİR YURDAGÜL (Devamla) - Sizin delaletinizle
söylüyorum Sayın Başkan.

SSK'ya ait Kızılcahamam Soğuksu
Millî Parkı içindeki Çam Oteli, 25.10.1996
tarih ve 3895 sayılı Yönetim Kurulu kararıyla,
ihalesiz olarak kimlere verildi? Bu işlemi, Yönetim
Kurulu, kendi özgür iradesiyle mi gerçekleştirdi,
yoksa Sayın Bakanın talimatlarıyla mı?

SSK Hukuk Müşavirliği, 17.10.1996
tarih ve 3863 sayılı mütalaasında bu
işlemin hukuka aykırı olduğunu bildirmesine
rağmen, hangi gerekçelerle, otel, bu işgalcilere
verilmiştir? Oysa, Ankara 13 üncü İcra
Hâkimliğinden, söz konusu otelin tahliyesi için
karar çıkarılmıştı. 

Yine, Van'da, kadın doğum ve çocuk
hastalıkları hastanesi yapılmak üzere
tahliye edilen Kuruma ait bina, yine ihalesiz, Millî Gençlik
Vakfına tahsis edildi. Tüm bunlar, sizin dışınızda,
Sayın Bakanın dışında mı
gerçekleşiyor?

Eski bir sendikacı ve işçilikten
gelen bir milletvekili olarak, size bu kürsüden sesleniyorum;
lütfen, eski söylemlerinizi hatırlayın
ve yanlıştan vazgeçin.

İşçinin kuruluşu olan SSK
mallarının talanına, Demokratik Sol Parti
izin vermeyecektir, Türkiye Büyük Millet Meclisi
izin vermeyecektir. 

Sayın Başkan, yukarıda belirttiğim
konularla ilgili soruşturma açtırıp
açtırmayacağını Sayın Bakandan
öğrenmek istiyorum. Sonuçları hakkında,
Yüce Meclisi ve kamuyonu bilgilendirmesini istiyorum. Zannediyorum,
geçmişte Başkanlığını
yaptığı Hak-İş Konfederasyonu üyesi
işçi arkadaşlarım da bu konuda açıklama
bekliyorlar.

Sayın Başkan, değerli milletvekilleri;
adil düzen deyip iktidara gelenler, işçinin
alınteriyle oluşturduğu SSK'nın mallarını
yağmalamayı sürdürüyorlar. Eleman istihdamı
için yasadışı yollara başvurup,
hukukun ayaklar altına alınmasına neden oluyorlar.


Demokratik Sol Parti olarak, tüm bu yasalara
ve yönetmeliklere aykırı olumsuzlukları
açığa çıkartmakta kararlıyız.
Buradan, Başbakanlık Yüksek Denetleme Kurulu
ve Başbakanlık Teftiş Kurulunu göreve
davet ediyor, hepinizi saygıyla selamlıyorum. (DSP,
ANAP ve CHP sıralarından alkışlar)

BAŞKAN - Demokratik Sol Parti Grubu adına
konuşan Kocaeli Milletvekili Sayın Bekir Yurdagül'e
teşekkür ediyorum.

Gruplar adına ikinci söz, Cumhuriyet
Halk Partisi Grubu adına Antalya Milletvekili Sayın
Bekir Kumbul'un. 

Buyurun efendim. (CHP sıralarından
alkışlar)

Sayın Kumbul, konuşma süreniz 20
dakikadır.

CHP GRUBU ADINA BEKİR KUMBUL (Antalya) - Sayın
Başkan, değerli arkadaşlarım; İstanbul
Milletvekili Emin Kul ve 9 arkadaşı ile Kocaeli Milletvekili
Necati Çelik ve 18 arkadaşının sosyal
güvenlik ve Sosyal Sigortalar Kurumuyla ilgili verdikleri
araştırma önergesinin sonucunu sizlere sunmak
üzere kürsüye çıkmış
bulunuyorum; bu vesileyle, Partim ve şahsım adına
sizleri ve bu konuyla ilgili tüm sosyal tarafları
saygıyla selamlıyorum.

Ayrıca, sözlerime başlamadan önce,
bugünün önemi nedeniyle, 3 Aralık nedeniyle,
özürlü vatandaşlarımızın,
umarım, yine, bugün, Genel Kurulda, onlar hakkında
yapacağımız yasal düzenlemeyle ikinci bayramlarını
kutlatırız; bu vesileyle onları da saygı
ve sevgiyle selamlıyorum. 

Değerli arkadaşlarım, dört
ay gibi bir süre içerisinde, sosyal güvenlik
sistemlerinin ve özelde Sosyal Sigortalar Kurumunun sorunları
nedir, nereden nereye gelmiştir, sonuçta nasıl
düzeltebilirizi gerçekten çok kapsamlı
ve tüm incelikleriyle ortaya koyduk; umarım, önümüzdeki
günlerde ve süreçte, bu rapordan gerekli kesimler
yararlanır. 

Sayın Başkan, değerli arkadaşlarım;
sosyal güvenlik kavramının zihinlerde yarattığı
çağrışımın insanları
mutlu kıldığı tartışılmaz
bir olgudur. Bireyin kendisinin ve birlikte yaşadıklarının
toplumsal güvencesinin, toplumsal bir güç tarafından
sağlandığını ve karşılaştığı,
karşılaşacağı risklere karşı
yalnız olmadığını bilmesi, yaşamın
bütün zorluklarına karşı direncini
artırmakla kalmayacak, aynı zamanda, toplumsal yaşamın
gerilimsiz ve çatışmasız olmasını
da sağlayacaktır. 

Genel olarak, sosyal güvenlik, gelirleri ne
olursa olsun, kişilere, belirli sosyal, fizyolojik, ekonomik
riskler karşısında ekonomik güvence sağlamak
şeklinde tarif edilebilir. 

Anayasanın 60 ncı maddesinde de “Herkes,
sosyal güvenlik hakkına sahiptir. Devlet, bu güvenliği
sağlayacak tedbirleri alır ve teşkilatı
kurar.” hükmü yer almaktadır. 

Ülkemizde uygulanan sosyal güvenlik sistemlerini,
iki ana başlıkta toplamak mümkün: 

Birinci başlık, primsiz kesim. Bu alanda
yapılan en önemli düzenleme 10.7.1976 tarihinde
ve 2022 sayılı Yasayla 65 yaşını
doldurmuş, muhtaç, güçsüz kimselere
aylık bağlanması olmuştur. 

Gene, 2828 sayılı Sosyal Hizmetler
ve Çocuk Esirgeme Kurumu Kanunu bu bağlamdadır;
3294 sayılı Sosyal Yardımlaşma ve Dayanışmayı
 Teşvik Kanunu; yani, halk arasında bilinen adıyla
Fak Fuk Fonu bu bağlamdadır. 

Ayrıca, 3816 sayılı Yeşil
Kart uygulaması primsiz sistem içerisinde yer almaktadır.
Gene, bu bağlamda, sosyal yardım zammı da sayılabilir.


Primli sosyal güvenlik sistemlerine gelince,
ILO'nun 102 Sayılı Sözleşmesinde belirttiği
dokuz sigorta kolundan yedisi uygulanmaktadır. Bunlar,
iş kazası, meslek hastalığı, hastalık,
analık, yaşlılık, maluliyet ve ölüm
sigorta kollarıdır. 

Sosyal güvenlik kuruluşlarımızın
primli sisteme dahil kollarından en eskisi, 1949 yılında
5434 Sayılı Yasayla kurulan, kamu kesimindeki memurların
ve emeklilerin yaşlılık, maluliyet, ölüm
ve hastalık riskleriyle, bunların bakmakla yükümlü
oldukları eş, ana ve çocuklarının
hastalık ve analık risklerini karşılayan
Emekli Sandığıdır. Bu kapsamda, ülkenin
yüzde 15,1'i bulunmaktadır. 

Diğeri, 1964 yılında, 506 sayılı
Kanunla  kurulan Sosyal Sigortalar Kurumu, hizmet aktiyle çalışan
işçilerin sosyal güvenliğini sağlayan
bir kurumdur, yedi sigorta kolunu kapsar, toplam ülke nüfusunun
yüzde 41,1'ine hizmet verir. 

Diğeri, 1971 yılında, 1479 Sayılı
Kanunla kurulan Bağ-Kur, esnaf ve sanatkârlar  ve diğer
bağımsız çalışanların
sosyal güvencilisi sağlar ve ülke nüfusunun
yüzde 19,7'sini kapsamaktadır. 

Bunun dışında, 22 adet özel
sandık da primli kesime dahildir. Tarımda işçi
niteliğinde çalışanyar, 2925 Sayılı
Yasayla SSK'ya; kendi hesabı ve namına çalışan
tarım sigortalıları da, 2926 Sayılı
Yasayla, Bağ-Kur'a bağlı olarak çalışan,
primli sosyal güvenlik sistemi kapsamına alınanlardandır.


Sayın Başkan, değerli arkadaşlarım,
malî ve idarî yönden özerk, özel statüye
tabi bu sosyal güvenlik kuruluşları, kağıt
üzerinde böyle görülmesine rağmen, yönetimleri
devlet ağırlıklıdır. SSK'nın
yönetiminin yedide dördü, Bağ-kur'un yönetiminin
beşte üçü, Emekli Sandığının
yönetiminin altıda altısı devlet tarafından
atanır. 

Ülke nüfusunun yüzde 76'sını
kapsayan SSK, sonra Bağ-Kur ve Emekli Sandığı,
son yıllarda, giderek artan ve darboğazlara varan finansman
açığı vermektedir. Sosyal Sigortalar
Kurumu, son geldiği noktada, 201 trilyon lira açık
vermiştir;  1997 bütçesinde ise, kurumun, 350
trilyon lira açık vermesi öngörülmektedir.

İlk açığı 1989 yılında
veren Bağ-kur, 1996 yılında 43 trilyon lira
açık vermiştir. Yine, ilk açığı
1993 yılında veren Emekli Sandığı,
1996 yılında 5 trilyon lira açık vermiştir.


Hızla artan ve çok yüksek rakamlara
varan açıkların, Hazineden yapılacak
transferlerle karşılanmasının, ileriki
yıllarda mümkün olamayacağı açıktır.
Diğer bir deyimle, sistem, hızlı bir çöküş
içerisindedir.

Ne oldu da sosyal güvenlik sistemleri, böyle,
kar yumağı gibi yuvarlandıkça artan çöküş
içerisine girdi; bunları -aslında kitapçıkta
tüm detaylarıyla verildi- şu şekilde sıralamak
mümkün:

1. Türkiye'de, devlet, sosyal güvenlik
finansmanına, şimdiye kadar, ciddî bir katkıda
bulunmamıştır. Devlet, ancak, son zamanlarda,
açığı kapatma anlamında yardımda
bulunmuştur; oysaki, OECD ülkelerinde bu oran, yüzde
20'den, yüzde 84'e kadar varmaktadır. 

2. Aktif/pasif sigortalı oranı, uluslararası
standardın çok altındadır. Türkiye'de
en büyük sorun, emekli aylığı alanlar
ile prim ödeyenler arasındaki oranın giderek
azalmasıdır. Sosyal Sigortalar Kurumunda, bu oran,
1976 yılında 6 çalışana 1 emekli
iken, bugün, maalesef, 1,8 çalışana 1
emekli durumuna gelmiştir; keza, Emekli sandığında,
bu oran 1,8 çalışana 1 emekli durumundadır.
Yine, bu oran, Bağ-Kur'da, 3 çalışana
1 emekli durumundadır. Bu oran, OECD ülkelerinde,
6 - 7 çalışana 1 emekli durumundadır.

Elbette, burada etkili olan nedenler vardır.
Yaş, bir etkendir; kayıtdışı
ekonomi bir etkendir; borçlanma yasaları bir etkendir...Bunları
uzatmak mümkün.

Prim oranları yüksektir; sosyal güvenlik
sistemimizde, gerek çalışan gerek çalıştıranın
primleri oransal olarak yüksektir; ama, primler, prime esas
ücretler üzerinden ödeneceği yerde, çoğunlukla
asgarî ücret üzerinden ödenmektedir. Yüksek
oranlı prim, hem çalışanı hem
de çalıştıranı kayıtdışına
itmektedir.

Sosyal güvenlik kurumlarının yönetimi,
devlet ağırlıklıdır ve politik
müdahaleye açıktır. SSK ve Bağ-Kur,
kâğıt üzerinde yönetsel ve malî
açıdan özerk görünmesine karşın,
yönetim kurullarında devlet ağırlıklıdır.
Bu durum, kurumların kaynaklarının politik
amaçlarla kullanılmasına ve kurumun gerçek
sahiplerinin yönetim dışı kalmasına
yol açmaktadır.

Kayıtdışı sektörün
büyüklüğü, sosyal güvenlik sistemini
olumsuz yönde etkilemektedir. Sosyal güvenlik kurumları
arasında norm farklılıkları vardır;
SSK, Bağ-Kur, Emekli Sandığı ve özel
sandıklar, kapsadığı kişilere değişik
haklar tanımaktadır. Özellikle, üçünün
de uyguladığı yaşlılık,
malullük ve ölüm sigortalarında farklı
standartlar mevcuttur.

Sosyal güvenlik kurumları, prim karşılığı
olmayan bazı yardımlardan sorumlu tutulmaktadır;
SSK ve Bağ-Kur'daki sosyal yardım zammı, bu
kapsamdadır. 1977'de yakacak zammı olarak 750 lirayla
başlayan ve bugün, kişi başına ayda
4 milyon 690 bin lirayla, SSK'ya yıllık 103 trilyon
lira yük bindiren sosyal yardım zammı, en büyük
etkenlerden birisidir. Yine, Emekli Sandığındaki,
prim karşılığı olmayan sağlık
yardımı bu kapsamdadır; SSK'daki isteğe
bağlı sigortalılarda prim karşılığı
olmayan emeklilikteki sağlık yardımı
da bu kapsamdadır. Bu durum, kuruluşların
finans dengelerini onarılmaz bir şekilde bozmaktadır.

Kuruluşların prim borçlarını
zamanında yatırmamaları, kamu kuruluşlarına
çıkarılan af yasaları, borçlanma
yasaları -ki, bu şimdiye kadar 11 kez yapılmıştır-
yine, sosyal güvenlik kurumlarını kötü
yönde etkileyen etkenlerdendir. 

Erken yaşta emeklilik uygulaması, yıllar
boyunca, soruna politik, hatta deyim yerinde ise, oy kaygısıyla
yaklaşan iktidarlar, emeklilik sistemini, ülke gerçeklerinden,
ortalama yaşam umudu gerçeklerinden bağımsız
hale getirmişlerdir. Bugün, ülkemizde ortalama
emeklilik aylığı, 20 yıl ve üzerinde
verilmektedir; oysa ki, Avrupa ülkelerinde, bu, 10 yıldır.
Emeklilik yaşları, sosyal tarafların sağlayacağı
konsensüsle belirli seviyeye yükseltilmelidir. Yukarıda
saydığımız ortak noktaların dışında,
kurumlara özgü sorunlar da elbette var; bunlar, birike
birike büyük boyutlara ulaşmıştır.


Sayın Başkan, değerli arkadaşlarım;
dönem dönem kurumsal bazda ıslah adımları
atılmak istenilmesine rağmen, her nedense, sistemi
bozan uygulamalara gidilmiştir. Örneğin, 506 sayılı
SSK Kanunu yürürlüğe girdiği tarihlerde
gelişkin ve sorun yaratmayan bir yasa olduğu halde,
zaman içinde çeşitli politik kaygılarla
bozulması, onarılmaz sorunlar yaratmıştır.
Emeklilik yaşının sürekli olarak politik
amaçlarla değiştirilmesi, her üç
kurum açısından hiç beklenilmeyen
bir zamanda yeni sorunlara yol açmıştır.
Süper emeklilik, sistemde halen telafi edilemeyen olumsuz
sonuçlara ve sisteme olan güvenin zedelenmesine yol
açmıştır. Oysaki, sosyal güvenlikte
temel amaç, bütün toplumun sosyal, fizyolojik
ve ekonomik risklere karşı sosyal güvenceye
kavuşturulmasıdır. 

İnsanların, bugünlerini ve geleceklerini
güven içerisinde korkusuz yaşayabilmeleri için,
karşılaşmaları muhtemel risklere karşı
kendilerini güvencede hissetmeleri gerekmektedir. Sosyal
güvenliğin bütün toplumsal kesimleri kapsaması,
bu güvence hissinin bütün insanlara yayılması
ve istenen amaca ulaşması anlamına gelmektedir.
Bu temel amaca bağlı olarak, sosyal güvenlik sistemi
kendi kendisine yetecek ve yeniden üretebilecek bir yapıya
kavuşturulmalı ve dış etkenlerden zarar
görmesi engellenmelidir. 

Raporda ayrıntılarıyla ele aldığımız
sorunlar ve çözümlerini ana omurgalarıyla
şöyle sıralamak mümkün:

Sosyal güvenlik sistemimizin omurgasını
oluşturan kurumlar, iktidarların müdahale edebilecekleri
bir yapıdan kurtarılmalıdır. Bunun
için, gerçekten, hem idarî hem de malî
açıdan özerk tutulması gerekir. Sosyal
güvenlik, Anayasada düzenlenen bir haktır. Bu
işlevi yerine getirmek üzere faaliyet yürüten
kurumların, siyasî bir sosyal güvenlik politikası
izlememesi gerekmektedir. Kurumların yönetimi, kuruma
katkıda bulunan taraflara bırakılmalıdır.


Sosyal güvenlik kurumlarının finansmanına
devlet katkısı mutlaka sağlanmalıdır,
üçüncü bir ayak olarak mutlaka bulunmalıdır.


Kayıtdışı sektörü
ortadan kaldıracak önlemler mutlaka alınmalıdır.


Sosyal güvenlik sistemimizdeki norm farklılıkları
ortadan kaldırılmalıdır. 

Sosyal güvenlik sistemimiz içerisinde
olmayan sigorta kolları, ILO standartlarına uyumlu
bir şekilde kurulmalıdır. Bu bağlamda,
bugüne kadar uygulanan yedi kolun dışında,
işsizlik sigortası ve aile yardımı
da, ülke koşullarına göre düzenlenmelidir.


Prim oranları, daha makul bir seviyeye, aşamalı
olarak, mutlaka çekilmelidir. 

Sağlık sigortası ile emeklilik
sigortası birbirinden ayrılmalıdır.


Emeklilik yaşı gözden geçirilmelidir.
Bu konuda, emeklilik yaşının, toplumsal kesimler
arasında uzlaşmaya varıldıktan sonra,
belirli bir program etrafında ve kademeli olarak, sistemi
zorlamayan düzeylere yükseltilmesi gerekir. 

Ulusal sosyal güvenlik sistemi mutlaka kurulmalıdır.
Bugün, ülkemizde, ulusal düzeyde uygulanan norm
ve standart açısından eşit ve kapsadığı
kitleye sorunsuz sosyal güvenlik sağlayan bir sigorta
sisteminin olmadığı açık. 

Sistemle ilgili yasal düzenlemeler yapılırken,
sosyal sigorta, sosyal yardım ve sosyal hizmetleri bütünüyle
kapsamasına dikkat etmeli ve ulusal sosyal güvenlik
sistemiyle ilgili yasaların bu esaslara göre yapılması
sağlanmalıdır.

Kurum içi işleyiş, hiyerarşik
ve merkeziyetçi modellerden kurtarılmalı
ve yerel yönetim modellerinin uygulama bulma ve inisiyatif
kullanma yolları açılmalıdır.

Değerli arkadaşlarım, bu perspektif
altında, keşke bu araştırma, Kurumun
başındakilere ışık tutucu olup
da, Türkiye genelinde Çalışma ve Sosyal
Güvenlik Bakanlığı bünyesine alınacak
2 500 kişi, müracaat eden 88 bin kişi arasından
merkezde değil de, yerel yöneticiler tarafından,
kendi bölgelerinde imtihana alınıp seçilebilseydi...
Yine bu raporun ışığı altında,
Sağlık Aile ve Sosyal İşler İhtisas
Komisyonunda tartışılan Sosyal Sigortalar
Kurumunun gayrimenkullerinin satışı, Kurumun
asıl sahipleri tarafından değerlendirilmeye
tabi tutulabilseydi... Yine, Başbakanlıkça
açıklanan, yurtdışında çalışan
işçilerin 12 500 dolar ödeyerek emeklilik kapsamına
alınmasının Kuruma ne gibi yükler getireceği
göz önünde bulundurulsaydı. Keşke,
Sayın Bakanın belirttiği, benim dilimin varmadığı,
ip ve ucu neyse, ortaya konulabilseydi; şimdi, o nerede,
onu da bilseydik... Çarçur edilen bürokratların,
Kurumun kötüye gidişinde ne gibi etkileri olduğunu
sıraladığımız sorunlar çerçevesinde
ele alınabilse ve yine, Kurumun, kamudan alacaklarının
faizlerinin ertelenmesinin mantığının
nerede olduğunu görebilseydik... Bunlar, sorunu çözme
mantığı mı yoksa, soruna sorun ekleme
mantığı mı?..

Bütün bunlara rağmen, ayrıntılarıyla
sosyal güvenlik sisteminin sorunlarını ve çözümlerini
sunduğumuz bu rapor, ulusal sosyal güvenlik sistemi uygulayıcılarına
ışık tutucu olması kanısıyla,
hepinizi saygıyla selamlıyorum. (CHP sıralarından
alkışlar)

BAŞKAN - Cumhuriyet Halk Partisi Grubu adına
konuşan, Antalya Milletvekili Sayın Bekir Kumbul'a
teşekkür ediyorum. 

Gruplar adına konuşmalar devam etmektedir;
şimdi, Anavatan Partisi Grubu adına, Sayın
Mustafa Balcılar konuşacaktır.

Buyurun Sayın Balcılar. (ANAP sıralarından
alkışlar)

Konuşma süreniz 20 dakikadır.

ANAP GRUBU ADINA MUSTAFA BALCILAR (Eskişehir)
- Sayın Başkan, değerli milletvekilleri; sosyal
güvenlik ve sosyal sigortalar kurumlarının
sorunları ve bu sorunların çözüm
yollarıyla ilgili Meclis araştırma komisyonunun
raporu üzerinde, Anavatan Partisi Grubu adına söz
almış bulunuyorum; Yüce Heyetinizi saygılarımla
selamlıyorum.

Değerli milletvekilleri, böyle, sosyal güvenlik
kuruluşlarının sorunlarıyla ilgili
bir araştırma komisyonu kurulduğuna göre,
demek ki, Türkiye'de, Türk sosyal güvenlik sistemi
ve Türk sosyal güvenlik kuruluşlarının
büyük sorunları var ki, böyle bir komisyon
kurulma ihtiyacı söz konusu olmuştur. 

Burada, değişik partilere mensup konuşmacı
arkadaşlar, rapordaki çok ince detaylara girdiler;
dolayısıyla, raporumuz, her türlü kesimin
görüşlerini kapsayacak, ciddî bir rapordur;
problemleri tespit etmiştir; çözüm yollarını
ortaya koymuştur. Bütün konulara değinebilmemiz,
bu yirmi dakikalık süre içerisinde mümkün
değildir; dolayısıyla, belli konulara ağırlık
vererek konuşmamı sürdürmeyi düşünüyorum.


Burada, hataları ve yanlışları
tespit etmemiz halinde, izah etmemiz halinde, hataların
ve yanlışların, cumhuriyet hükümetleri
tarafından tekrar yapılmaması halinde, en
azından, Kurumun düzeleceği mantığından
hareket etmemiz gerekiyor.

Türkiye'de, sosyal güvenliğin yaygınlığı,
yüzde 75'ler, bir hesaba göre yüzde 78'ler civarındadır.
Türkiye gibi, gelişmekte olan ve gelişmiş
ülkeler seviyesine ulaşmayı hedefleyen bir ülkede,
tüm vatandaşlara, Anayasanın hak olarak tanıdığı
sosyal güvenlik hakkının sağlanamamış
olması, bir eksikliktir.

Bir başka nokta, şu anda, sosyal güvenlik
kuruluşlarının aktuaryel dengelerinin bozukluğu
ve açıkları, Hazineye, bütçeye
getirmiş oldukları yükler o kadar yüksektir
ki, ikinci KİT açıkları seviyesinde
mütalaa etmek veya ifade etmek mümkündür.

Türkiye'de yapılan en büyük
yanlış, sosyal sigortalar ile sosyal yardımın
birbirine karıştırılmasıdır.
Sosyal yardım, muhtaçlık kıstaslarını
esas alır; sosyal sigortalar ise, nimet-külfet dengesini
esas alır ve objektiftir. Türkiye'de yapılan
yanlışlıklar ve biraz popülist politikaların
etkisiyle, biraz idarenin zayıflığı,
beceriksizliği yüzünden bu iki kavramın birbirine
karıştırılmış olması,
en büyük sosyal güvenlik sistemini, sosyal sigortaları
açmaza sokan nedendir.

Sosyal güvenlik kuruluşlarının
aktuaryaları, 1991 yılına kadar açık
vermeden devam ederken -bir de bakıyoruz ki- başta
Sosyal Sigortalar Kurumu olmak üzere, 1991 yılında
büyük açıklarla karşı karşıya
kalıyoruz,  Tabiî ki, bütün kabahati, falan
veya filan iktidara yüklemenin de doğru olmadığı
kanaatindeyim; burada, olaya, objektif bakmak durumundayız.
Ama,1991'e kadar başabaş gelirken, aktuaryası
denkken, açık vermezken, 1991'den sonra büyük
açıklarla karşı karşıya
kalmışsak, 1991'den sonra yapılan uygulamalara
şöyle bir göz atmamız mutlaka gerekecektir;
acaba ne yapılmıştır da, ne yanlış
yapılmıştır da, ne eksik yapılmıştır
da bu açıklar birden artmıştır
diye bakmak gerekir. 

Burada, ilk gözümüze çarpan,
özellikle 1991 seçimlerinde -belki birileri, bunu,
makul karşılayabilir; ama, devlet idaresinde, hele
millî olarak kabul ettiğimiz sosyal güvenlik kuruluşlarının
idaresinde bunu kabul etmek mümkün değildir- nasıl
“ey vatandaş, tütüne, falan partiden 5 bin
lira daha fazla vereceğim, beni seçin” diye taahhütte
bulunulması, ekonomik mantalite olarak ne kadar yanlışsa,
sosyal güvenlikte de “ey vatandaş, eğer beni
seçersen, ben size erken emekliliği getireceğim”
 ifadesiyle ve taahhüdüyle seçime gitmek de o
kadar yanlıştır. İşte sosyal
güvenlik kuruluşlarında -1992'de büyük
açık verdiği yıllarda- yapılan
hata, Erken Emeklilik Kanunudur; yani, yaş sınırına
bakılmaksızın erken emeklilikle ilgili getirilen
kanundur. 

Sosyal sigortalardan ve sosyal güvenlikten vatandaşların,
sigortalıların beklentisi, emekli oldukları
zaman, alacakları emekli aylıkla, gelirle aktif
hayatlarındaki sosyal yaşantılarını
devam ettirebilmektir. Burada, devletin sosyal güvenlik kuruluşlarına
yardımı da dahil olmak üzere, gelişmiş
ülkelerdeki sigortacılık sisteminde, 6,4-7
civarında aktif sigortalının 1 emekliyi beslemesi
gibi bir kıstas belirlenmiş olmasına rağmen,
ülkemizde, bu oran, işte bu erken emeklilik gibi yanlış
kanunlardan dolayı, maalesef SSK ve Emekli Sandığı
gibi sosyal güvenlik kuruluşlarında 1,8 aktif
çalışan 1 emekliyi besler duruma gelmiştir,
ki, 1,8 aktif çalışan 1 emekliyi besliyorsa
ve devlet de ekonomisi çok güçlü değil
de yeterince yardım yapmıyorsa, oradan emekli olanın
ele güne muhtaç olmayacağını, çoluğuna
çocuğuna avucunu açmak zorunda kalmayacağını
iddia edebilmek ve emekliliğinde mutlu bir yaşantı
sürebileceğini, insanca bir yaşam sürebileceğini
iddia edebilmek mümkün değildir. Bu oranı,
bu kıstası bozan her türlü uygulama, emeklilerin,
çalışanların ve sosyal güvenlik
sisteminin, sosyal güvenlik kuruluşlarının
aleyhinedir. İşte, 1992'de getirilen, yaş sınırına
bakılmaksızın erken emeklilik kanunu, bardağı
taşıran son damla gibi, sosyal güvenlik sistemindeki
çöküşü başlatmıştır.

Bir başka nokta: Sosyal güvenlik kuruluşlarında
-Emekli Sandığında o problem yok- ve özellikle
Bağ-Kur ve SSK'da sigortalıların borçlarını
ödeme güçlükleri, icra takipleri söz
konusudur. Zaman zaman, cumhuriyet hükümetleri, bu konuda
sigortalılara kolaylık gösterirler. 1983-1991
yılları arasında Bağ-Kur'da ve SSK'da,
anaparanın ödenmesi halinde, prim ve gecikme zamlarının
ertelenmesiyle ilgili iki sefer kanun çıkarılmıştır.
Bu kanunlar görüşülürken, muhalefetten,
iktidardan arkadaşlarımız “böyle
bir imkân sağlıyoruz, anaparayı ödeyenin
faiz borcunu, prim borcunun faizini de affedelim, ertelemeyelim”
dediklerinde, uzman arkadaşlar “eğer böyle
bir şey yaparsanız, Türk sosyal güvenlik
sisteminin prim tahsilat oranlarını düşürürsünüz”
demişlerdir. Kişi, nasıl olsa üç
beş sene sonra popülist politika uygulayan ve seçmene
selam etmek isteyen bir idare gelir ve beni seçerseniz,
ben anaparanın ödenmesi halinde, faiz ve gecikme zamlarını
affedeceğim der, dolayısıyla ben sıfır
faizli kredi kullanmış olurum düşüncesindedir.
Bu nedenle, biz, iki sefer, bu ertelemelerde affı getirmedik,
sadece erteleme getirdik. 

1992 yılında, yine sosyal güvenlik
sistemini sarsan, bozan, köküne kibrit çakan
olaylardan bir tanesi de, o tarihteki Hükümetin, anaparanın
ödenmesi halinde, prim borçlarının faiz
ve gecikme zamlarının affıyla ilgili kanun
tasarısını getirmesidir. Burada, kürsüde,
komisyonlarda basbas bağırdık, zabıtlara
geçirdik, dedik ki; Türk sosyal güvenlik sisteminde
prim tahsilat oranlarını düşürürseniz;
geriye dönüş başladığı
zaman, ekonomik sıkıntılar başladığı
zaman, aktuarya açığı başladığı
zaman, öncelikle, sağlık hizmetlerini veremez
duruma gelir sosyal güvenlik kuruluşları. Vatandaş,
aktif sigortalılığında bir tek imkân
olarak sağlanan sağlık sigortası imkânlarını
da alamaz duruma gelince, onlar da primlerini ödemez olur.
Diğerleri, zaten ucuz kredi, sıfır faizli kredi
düşüncesiyle primlerini ödemeyecektir. Prim
tahsilat oranları düşer ve sosyal güvenlik
sistemi çöker dedik -önemli olduğu için
uzun izah ediyorum- buna rağmen, parmaklar kalktı,
indi ve bu af getirildi. İşte, Türk sosyal güvenlik
sisteminin, 1991'den sonra, aktüaryasını bozan,
açıklarını artıran, Hazineye
muhtaç kılan ana etkenlerden bir ikincisi de budur.


Bir başka nokta: Belediyelerin, başta
SSK'ya olmak üzere borçları vardı. Bir
tahkim kanunu tasarısı getirdi o tarihteki hükümet.
Yine, biz, endişelerimizi, az önceki mantaliteden kaynaklanan
endişelerimizi dile getirdik ve orada belediyelerden primini
ödemeyenlerin borçları tahkim edildi, devlet
üzerine aldı ve daha sonra da tabiî ki, SSK'ya
ödedi. Buraya kadar, SSK açısından bir
şey yok gibi gözüküyor; ama, olayın
enteresan bir nüansı vardır. O tarihte Sayın
Cindoruk Meclis Başkanı, şu anda bizim Partimizde
Milletvekili olan Sayın Dedelek de o zaman DYP Milletvekili;
Eskişehir'in Sarıcakaya İlçesinde bir
ziyaret yapıyoruz, Sarıcakaya DYP'li Belediye Başkanını
ziyaret ediyoruz. Belediye Başkanı, Cindoruk'a “Sayın
Başkanım, bizi enayi yerine koyuyorsunuz. Primini
ödeyen dürüst belediyeleri enayi yerine koyuyorsunuz.
Ben, diğer belediyeler gibi, bu primlerimi ödemeyip,
başka işlerde kullanabilirdim. Dolayısıyla,
bundan sonra ben, nasıl olsa ileride başka bir hükümet
gelir, böyle bir tahkim kununu getirir diye bir daha prim
ödemeyceğim” dedi. Aynı, sigortalıların
prim ödememe alışkanlığına
sahip kılınması gibi, kamu kuruluşları
ve belediyelerin de prim ödememe alışkanlığı,
bu getirilen yanlış kanunla gündeme gelmiştir.
Yine sosyal sigortalar sistemini çökerten nedenlerden
bir başkası da budur. 

Sayın Başbakanımız, Hocamız,
geçen gün...

HALİT DUMANKAYA (İstanbul)- Hangisi?..

MUSTAFA BALCILAR (Devamla) - Erbakan Hocamız,
Profesör; ama, üniversite hocamız değil.


Erbakan Hocamız, kaynak paketleriyle ilgili,
yurtdışındaki vatandaşlarımızın
sosyal güvenlikleriyle ilgili olarak “bulundukları
ülkede elde ettikleri emeklilik hakkına ilave olarak,
Türkiye'de de emeklilik hakkını sağlamayı
düşünmekteyiz. Bu, SSK genel bütçesine
katılmayacak; 3 yıl sonra başlayacağı
için, bu emeklilik hakkından dolayı da, bir
5 milyar dolar daha imkân sağlayacağız”
diyor. 

Ben, Çalışma ve Sosyal Güvenlik
Bakanlığının bütçesini Plan
ve Bütçe Komisyonunda takip ettim -Sayın Bakan
da burada, ben yanılıyorsam lütfen ikaz etsin-
üç beş gün evvel Hükümetin sosyal
güvenlikle ilgili en yetkili kişisi, ilgili Bakanı,
Plan ve Bütçe Komisyonunda konuşma yapıyor,
hiç böyle bir şeyden bahsetmiyor. Sosyal güvenlikle
ilgili kararlar, gece yatıp da, sabahleyin, rüyasında
gördüğü işleri veya istihareye yatıp
da, aklına gelen şeyleri uygulama değildir. Sosyal
güvenlik, sigorta sistemine dayanır, nimet külfet
esastır, aktuarya hesapları esastır; bu hesaplar
yapılmadan, aklına gelip de “böyle bir
imkânı sağlayacağım” diye seçmene
selam etmeyi, 1991-1995 yılları arasındaki
hükümetlerin yaptıkları yanlışlıkların
bir benzeri olabileceği endişesiyle, buradan, Yüce
Heyetinize ve Türk Milletine duyurmak istiyorum. 

Bu konuda bir hazırlık var mıdır?
Bu konuda, sadece “Almanya'daki vatandaşlara böyle
bir imkânı sağlıyorum” dersen, acaba,
Anayasaya göre eşitlik ilkelerine uygun mudur, değil
midir? Hangi sosyal güvenlik sistemiyle bunu yapacaksınız?
Ayrı bir sosyal güvenlik sistemi mi yaratıyorsunuz?
Bu soruların cevabını veremezsiniz. 

Özel sigorta şirketlerinin yapacağı
bir işi yapıyorsanız, o zaman Hayat Sigortaya
yaptırın, Başak Sigortaya yaptırın,
başka bir sigorta şirketine yaptırın...Dolayısıyla,
bunları, popülist politika olarak mütalaa ediyoruz.


Bir başka nokta: Başbakan Yardımcımız
Sayın Çiller'in, eşiyle birlikte idarede bulunurken
iflas ettirdikleri İstanbul Bankasının, batan
İstanbul Bankasının, zaman içerisinde,
oradaki çalışanların sandığının
SSK'ya devriyle ilgili bir kanun tasarısı getirildi...


HALİT DUMANKAYA (İstanbul) - 17,5 trilyon
lira.

MUSTAFA BALCILAR (Devamla) - O tarihteki rakamı
24,1 trilyon lira.

Bu kanun tasarısı geldiğinde, o
tarihteki ilgili arkadaşlara, teknik arkadaşlara,
SSK Genel Müdürüne ve Hükümete sorduk,
dedik ki: “Her türlü borçlanma, prensip
olarak sosyal güvenlik kuruluşlarının
aleyhinedir; acaba, bu kanunla, Sosyal Sigortalar Kurumunun bir
zararı olacak mıdır?” Bize verilen cevap:
“Biz, teknik olarak inceledik, kesinlikle, Sosyal Sigortalar
Kurumunun bir zararı olmayacaktır.” Aynı
Genel Müdür arkadaşımız, aradan
bir sene geçti, yine bir komisyonda kendisine -ya KİT
Komisyonunda veya başka bir yerde- sorulduğunda, o günkü
rakamlarla SSK'ya 24 trilyon lira yük getirdiğini söyledi;
bugünkü kura göre hesaplarsak, bunun üç
dört misli eder. Değerli arkadaşlar, işte,
bu tür yanlışlıklardan dolayı
SSK batmıştır . Bundan sonraki cumhuriyet
hükümetleri tarafından bu yanlışlıklar
yapılmazsa, zannediyorum, SSK biraz kendine gelir; ilave,
mantıkî tedbirler alınması halinde
de, biraz daha toparlanır. 

Burada başka sebepler de vardır; işte,
norm standart farklılıkları, Konut Edindirme
Yardımı ve Zorunlu Tasarruf Kanunlarının
aktif sigortalı sayısını menfi etkilemesi
gibi... Bunlar raporda olduğu için ve zamanın
da darlığı dolayısıyla sorunlar
kısmını burada bitirip, çözümlerle
ilgili birkaç cümle söylemek istiyorum.

Değerli milletvekilleri “okullar olmasa
Millî Eğitimi idare etmek kolay olur” demiş
bir yetkili. Primleri artırırsın, aylık
bağlama oranlarını düşürürsün,
kurumları rahatlatırsın; ama, tabiî,
bunun doğuracağı sosyal patlamaların önüne
geçemezsin. 

Başka bir tedbir: Tüm sosyal güvenlik
kuruluşlarını, geçici bir maddeyle
iptal edersin, sıfırdan, belli bir tarihten itibaren
18 yaşını dolduran herkesin kaydolacağı,
üye olacağı genel sağlık sigortasını
ve sosyal güvenliği de asgarîden, taban basamaktan,
fakrü zaruret içerisinde olanların primlerinin
bir kısmının veya tamamının
devlet tarafından ödeneceği; tavan olarak, kişinin
emekli olduğu zaman reel olarak almak istediği basamağa
kadar -aktuarya hesapları yapılarak- istediği
basamağı seçebileceği yeni bir sosyal güvenlik
sistemi getirirsin, şu andaki mevcut sistemde de yatay geçişleri
özendirici kanunlar düzenlersin ve zaman içerisinde,
bu 3 sosyal güvenlik kuruluşunu iptal edersin; fakat,
bu, bugünkü Parlamento aritmetiğinden çıkabilecek
hükümetlerle gerçekleştirilebilecek bir
olay değildir. Bu, ancak, bir tek parti iktidarıyla,
kalkınma hızı ortalama yüzde 7'lerin
üzerinde olan, fert başına millî geliri
4 000-5 000 doları aşan bir Türkiye'de gerçekleşebilir.
İleriye dönük, olması gereken budur. 

Bugün için ne yapabiliriz? Sosyal güvenlik
kuruluşları arasında norm ve standart eşitsizliği
vardır; SSK, Emekli Sandığı ve Bağ-Kur'un,
emekli aylığı bağlama oranlarından
tutun da, emekli olanın tekrar çalışabilme
imkânına kadar, değişik maddelerinde değişik
farklılıklar vardır. Öncelikle, tüm
sosyal güvenlik kuruluşlarının tabi olacağı
bir kaideler manzumesi, sosyal güvenlik anayasası
mahiyetinde bir kanun çıkarılır ve
bu 3 sosyal güvenlik kuruluşunun birbirine uyumsuz
olan, paralel olmayan maddeleri, bu anayasaya uydurulmak suretiyle
paralel hale getirilir. 

(Mikrofon otomatik cihaz tarafından kapatıldı)

MUSTAFA BALCILAR (Devamla) - Sayın Başkanım,
ne kadar eksüre veriyorsunuz?

BAŞKAN - Sayın Balcılar, konuşmanızı
tamamlayın. 

MUSTAFA BALCILAR (Devamla) - Peki.

Zaman içerisinde de, bu kuruluşlar,
norm ve standart eşitliklerini kolay sağlayabilmek amacıyla,
önce tek bakanlık çatısı altında
toplanır, daha sonra da -az önce arz ettiğim seviyede-
tek bir sosyal güvenlik sistemi haline getirilir. 

Burada esas olan, sağlıkla ilgili bir
sigorta kolunun, sosyal güvenlik kuruluşlarından
ayrılması ve ayrı bir “Genel Sağlık
Sigortası Kurumu Başkanlığı”
adı altında faaliyet göstermesi, primlerin,
bu sosyal güvenlik kuruluşları tarafından
toplanması, devletin buna katkıda bulunması
ve sağlık hizmetlerini ayrı bir kuruluşun
vermesi şeklinde, sağlık hizmetlerinin, öncelikle
hizmetin verilişi itibariyle, bu kuruluşlardan alınması
lazım.

Bir SSK düşünün ki, hem sağlık
hizmetlerini veren hem satın alan kuruluş olmakla,
kesinlikle maliyet hesabı olmadan verdiği bu hizmetlerde,
hem sigortalısını memnun edememekte hem de
rantabl ve sağlıklı sağlık hizmeti
verememektedir.

Gerek genel sağlık sigortasında
gerek sosyal güvenlikte devletin görevi, vatandaşların
yüzde yüzünü sosyal güvenlik ve sağlık
sigortası şemsiyesi altında toplamaktır;
bunları toplarken de, herkesi, en alt basamaktan zorunlu
olarak sigortalı yapmak, en alt basamaktan sigortalı
olanlardan fakrüzaruret içerisinde olanların
primlerinin bir kısmının veya tamamının
devlet tarafından ödenmesi gibi bir sistemle toplamaktır.
Bu hizmetleri verirken, asgarîden sağlık hizmetleri
ve sosyal güvenlik hizmetleri vermek ve daha yüksek
hizmet talebinde bulunanların, basamak yükseltme imkânına
sahip olanların da, devletin yardım ve himayesinden
ayrı tutulacağını bilmesi gerekir.

(Mikrofon otomatik cihaz tarafından kapatıldı)

BAŞKAN - Son cümlenizi ifade edin lütfen.

MUSTAFA BALCILAR (Devamla) - Bitiriyorum Sayın
Başkanım.

Zaman darlığından diğer konulara
giremiyorum. Bu görüşler, Partimizin Abant ve
Denizli toplantılarında yaptığı
çalışmalar neticesinde, gizli bir şeyler
olmayıp kitaplara geçirilmiş ve kamuoyuna
deklare edilmiş, seçimlerden evvel de kamuoyuna,
biz iktidar olursak bunları yapmaya çalışacağız
dediğimiz bilgilerdir. 

Bu düşüncelerimi, Anavatan Partisinin
görüşleri olarak Yüce Heyetinize arz eder,
saygılar sunarım. (ANAP sıralarından
alkışlar)

BAŞKAN - Anavatan Partisi Grubu adına
konuşan Eskişehir Milletvekili Sayın Mustafa
Balcılar'a teşekkür ediyorum.

Şimdi, söz sırası, Refah
Partisi Grubu adına, Tokat Milletvekili Sayın Ahmet
Feyzi İnceöz'de. 

Buyurun efendim. (RP sıralarından alkışlar)

Konuşma süreniz 20 dakikadır.

RP GRUBU ADINA AHMET FEYZİ İNCEÖZ
(Tokat) - Sayın Başkan, değerli milletvekili
arkadaşlarım; görüşülmekte olan,
sosyal güvenlik ve Sosyal Sigortalar Kurumuyla ilgili sorunların
tespiti ve çözüm yolları konusunda kurulan
araştırma komisyonu raporu üzerinde, Refah Partisi
Grubunun görüşlerini arz etmek üzere huzurlarınızdayım;
konuşmama başlamadan, hepinizi saygıyla selamlıyorum.


Benden önce konuşan değerli grup sözcüsü
arkadaşlarımız, Amerika'yı yeniden
keşfetme babında, üç aşağı
beş yukarı değişik ifadelerle, SSK'nın
başta olmak üzere, sosyal güvenlik kuruluşlarının
içinde bulundukları sıkıntıları
ve çözüm yolları konusunda kendi partilerinin
görüşleri doğrultusunda görüşlerini
arz ettiler. 

Değerli arkadaşlar, gerçekten, büyük
bir kitleyi ilgilendiren, böylesine bir sosyal güvenlik
sisteminin Türkiye Büyük Millet Meclisinde ele
alınması, Türkiye Büyük Millet Meclisinde
yapılan araştırma komisyonları çalışmaları
içerisinde en önemli yeri işgal eden bir çalışmadır.
Bunu böyle belirttikten sonra, 1992 yılında,
yine toplumun geniş bir kesimi olan özürlülerle
ilgili vermiş olduğumuz önergeye yönelik yapılan
çalışmalar doğrultusunda bir rapor hazırlanmıştı.
O dönemin milletvekillerinden birisi ve o komisyon üyesi
olarak Grubum adına konuşma yaptığım
zaman, bu güzel tespitlerin hayatiyete geçirilmesi
gerektiğini ifade etmiştim. 7 milyonu aşkın
ve çevresiyle birlikte 15-20 milyonluk bir kitleyi ilgilendiren
bu kesimin problemlerine el atacak düzenlemeleri,  inşallah,
birazdan, gecikmeli de olsa -dört senelik bir gecikmeden
sonra- Türkiye Büyük Millet Meclisi ele alacak.


Yine, birazdan, Yüce Meclisin tasviplerine arz
edilecek olan bu komisyon raporu doğrultusundaki gayretler,
güzellikler de, inşallah, şu andaki Hükümete
nasip olacak; ama, bir farkla, gecikmeden inşallah.

Şu andaki sosyal güvenlik kuruluşları
içerisinde en önemli kesimi SSK işgal etmektedir.
Ülkemizde, 102 sayılı ILO Sözleşmesinde
tespit edilen 9 sigorta kolundan, henüz aile yardımları
ve işsizlik sigortasının bulunmayışının
önemli bir noksanlık olduğu bir ortamda, sosyal
güvenlik sisteminin tarihine kısaca bir göz atacak
olursak, insanlık, tarihin her döneminde, kendisini,
fakirlik, hastalık, muhtaçlık, kaza ve benzeri
risklere karşı koruma duygu ve çabası
içerisinde olmuştur; bu risklere karşı
tedbir alma, kendisini güvenlik altına alma istek
ve çabasının, insanlığın
başlangıcı kadar eski olduğu muhakkak.
Bu durum -usul ve esasları ne kadar ilkel olursa olsun-
sosyal güvenliğin başlangıcının,
insanlık tarihi kadar eskilere dayandığını
göstermektedir. 

Bununla beraber, modern sosyal güvenliğin
başlangıcı Birinci Dünya Savaşı
sonrası, gelişmesi ise İkinci Dünya Savaşı
sonrası oluyor. Tabiî, o zamandan bu vakte kadar,
kendi yağıyla kavrulan veya artılarıyla,
hatta, ülke bütçesiyle yarışan çok
önemli bir KİT olan bu sosyal güvenlik müesseseleri
içerisinde -ki, biraz önce de ifade ettiğim gibi-
SSK'nın malî tablosuna ve negatif tabloya geldiği
döneme bir göz attığımızda
şu rakamları görmekteyiz: 1989 yılında,
prim tahsilatı ve gider toplamı arasındaki
fark -rakamları vermiyorum- 682 milyar; 1990'da 1,399 milyar;
1991'de 128 milyar -nihayet, eksilere geçiş- 1992'de
eksi 2,556 milyar-yani, açık- 1993'te eksi 8 trilyon
-küsuratına geçmiyorum- 1994'te eksi 19 trilyon;
1995'te eksi 81 trilyon ve 1996'da rekor bir açık,
eksi 201 trilyon; 1997'de 300'lere varacağı tahmin
edilmekte. Ben,   bu gidişat içerisinde, korkutucu
rakamları ve açığıyla bu sosyal
güvenlik sisteminin niye bu hale geldiğini, başta
SSK olmak üzere tüm bu sosyal güvenlik sistemlerinin
acilen kurtarılması lazım geldiğini ve
Türkiye Büyük Millet Meclisinin, bu konuda -değerli
arkadaşlarımız da ifade ettiler- politik mülahazaların
ötesinde, doğruları yapmada bir araya gelerek,
komisyonlarda, tartışmalar içerisinde, yapmış
olduğum bazı benzetmeler ölçüsü
içerisinde,batan gemi misali, bu gemileri kurtarmak zorunda
olduğumuzu ifade ettim.

Değerli arkadaşlar, Bağ-Kur ayrı
bir dert, Emekli Sandığı ayrı bir dert.
Sandıklar var, 0,4 kesimi, kamu programları var;
yani, bu sosyal güvenlik içerisinde yüzde 1,5
ve kapsam dışı yüzde 22'lik bir kesimin,
toplam olarak, SSK, Bağ-Kur, Emekli Sandığının
toplamı da yüzde 76,3 oranında bir kapsama
alınan nüfusu ihtiva etmekte. 

Böylesine geniş bir kitlenin problemleri
konusunda, biz, önce, konunun yetkililerini komisyona çağırarak,
genel müdürleri ve teknik seviyedeki kişileri
dinleyerek, zaman zaman kendi yanlarına giderek, geniş
bir araştırma yaptık ve Türkiye Büyük
Millet Meclisinin huzurlarına getirdik. 

Şu anda, kısaca, yine, bazı bilgiler
de vermek istiyorum, arkaşlarım bunlara temas etmediler.
SSK, en büyük sosyal güvenlik kuruluşu; iş
kazaları, meslek hastalıkları, hastalık,
analık, yaşlılık, maluliyet, ölüm
gibi konularda ve ayrıca, tabiî, sadece kendisine
ait değil, eş ve çocukları için
de sosyal güvenlik sağlayan en büyük sosyal
güvenlik sistemimiz, kuruluşumuz. 

Bu SSK üzerinde, tabiî, ağırlıkla
duruyoruz demiştim. Bir havuz örneğini verecek
olursak, SSK havuzuna çeşitli borularla su akıyor.
Bunun başında, hepimizin bildiği gibi, işveren
ve işçilerin ödediği primler gelmektedir;
sonra,  İş Kanununa göre işçi ücretlerinden
yapılan ceza kesintilerinden Çalışma
Bakanlığınca Kuruma verilmesi uygun görülecek
paralar, İş Kanunda belirtilmiş olup işçi
sigortalarına hükmedilecek para cezaları, gerçek
ve tüzelkişiler tarafından yapılacak
bağışlar ve vasiyetler, Kurumun menkul ve gayrîmenkul
mallarından doğan gelirleri ve genel bütçeden
yapılacak yardımlar... Şimdi, bunlardan “büyük
borular” diye tanımladığımız,
işverenin ve işçilerin, ayrıca, kendi
emlakinden gelen gelirlerin kalın borularla aktığı
bu havuzda, havuzun dibinde öylesine kaçaklar, yarıklar
var ki, büyük borular, giderler var ki, bu havuz, biraz
önce de söylediğimiz gibi, eksiler seviyesine, negatifler
seviyesine düşmüş ve Kurum, negatif bilançoyla
çalışmak zorunda bırakılmış.
Tabiî, geçmişte uygulanan bazı uygulamalardan
dolayı, özellikle, bir iki konu nedeniyle, arkadaşlarımız,
bu negatif tablonun olduğu kanaatini ağırlıkla
ifade buyurdular; o da, erken emeklilik konusuydu. Aslında,
erken emeklilik konusunun ne kadar rakama baliğ olduğu
konusunda da çalışmalarımız
esnasında sağlıklı bir rakam elde edebilmiş
değiliz; ama, bu konuda buna katılmamak da elde değil.
Örneğin, Avrupa ülkelerinde, Batı ülkelerinde,
Amerika Birleşik Devletlerinde 65, Danimarka'da 67, İtalya'da
60, Türkiye'de 38 ve 43 yaşları; diğer üçüncü
dünya ülkelerinden Libya'da 65, Yemen'de 60, Kenya'da
55; yani, biz, bu çizelge içerisinde, gerçekten,
erken emeklilik konusunda pek savunulacak bir noktada değiliz.
Bunu itiraf etmek zorundayız; ama, bütün yükün
de buna yüklenmemesi gerektiğini, özellikle şu
tablo içerisinde biraz önce ifade ettim. 1991'den
sonra ve özellikle sosyal demokrat partilerin hükümette
yer aldığı -çünkü, çeşitli
isimlerde hükümette yer aldıkları için
öyle tavsif buyuruyorum- Çalışma Bakanlığına
hâkim oldukları dönemde, maalesef, bu uçurum
daha da büyümüş ve biz, bu konuda...

REFİK ARAS (İstanbul) - Ortağına
söyle, ortağına.

AHMET FEYZİ İNCEÖZ (Devamla) -
Sosyal demokratlara söylüyorum efendim; Bakanlık
sosyal demokratların uhdesindeydi. 

Ben, belki konuşmam esnasında çok
şeyler söyleyeceğim, madem söz buraya geldi.
Özellikle, yine geçen dönemde bu konuda mücadele
veren bir arkadaşınız olarak “SSK'nın
malları Emlak Bankasına peşkeş çekiliyor”
demiştim. Emlak Bankasının, güvenirlik
hududunun nerelere kadar vardığı malumlarınız;
şaibeli bir banka. Maalesef, emeklilerin bir maaşı
kadar bir noktada, SSK'nın kaymak kısmı,
malları peşkeş çekilmiştir ve
ben, komisyon çalışmaları esnasında
arkadaşlarımı da bunaltacak derecede, özellikle,
bu konuya konsantre olan bir arkadaşları olarak,
zaman zaman, komisyon üyesi arkadaşların da
canını sıkacak şekilde bu konu üzerinde
durdum. Çünkü, biraz önce havuz örneğinde
değindiğim gibi, yarığın veya borudaki
büyük kaçağın buralardan olduğuna
inanıyordum.

 Ben, sırası gelmişken, burada,
Emlak Bankasına devredilen taşınmazlarla ilgili,
Emlak Bankasına devredilip satışı yapılan
taşınmazlarla ilgili konuları, kalın
bir rapor halinde büyüteç altında incelenmek
üzere sayın genel müdüre takdim ettim ve
burada iddialı da konuşmuyorum; ama, sanıyorum
ki, ikinci bir İSKİ olayını, herhalde,
Emlak Bankasında göreceğiz; çünkü,
buradan çok pis kokuların geldiğini huzurlarınızda
ifade etmek istiyorum... 

ALGAN HACALOĞLU (İstanbul) - Mercümek
olayında olduğu gibi!..

AHMET FEYZİ İNCEÖZ (Devamla) -
Bir iki rakam vermek istiyorum: Şu anda, sadece bir daire
fiyatına 3 dönümlük bir arazi veriliyor.
Bir örnek: Ankara'nın Varlık Mahallesinde 3
katlı bir binadaki 14 dükkân ve 6 daire 4 milyar
liraya veriliyor; rakam ne kadar korkunç!.. Efendim, Artvin-Murgul'da
 231 metrekarelik boş bir arsa 90 bin liraya veriliyor;
ama, bunlardan ziyade İstanbul'da, Florya'dan bir rakam
vermek istiyorum: 3 dönümlük bir arazi 11 milyara
veriliyor. 

Yine o geniş rapora baktığımız
zaman, altı ay sonrasında, sadece bin lira artırımla,
ikinci bir ihalede, yine, aynı şahıs üzerinde
bazı malların kaldığı ve böylesine
peşkeş çekildiği acı gerçekleri
görüyoruz. Ben bu konuda fazla konuşup, diğer
konulardaki zamanımı harcamak istemiyorum; ama,
başlıklar halinde arz edeyim: Niye bu vaziyete geldi?..İşte,
esas bu dönemi irdelemek lazım değerli arkadaşlar.

Tabiî,  birazdan bahsedeceğim; şu
anda, SSK'nın içinde bulunduğu problemlerle
ilgili, bakanlığın hazırladığı
kanun tasarısı önümde. Biraz önce
 arkadaşlarımızın ifade buyurdukları,
işte, kanunun yürürlüğe gireceği
tarihten itibaren ilk defa sigortalı olacak kadınların
50 yaşında, erkeklerin 55 yaşında emekli
olacakları; 15 yıl sigortalık süresi
bulunanların yeni yasadan etkilenmeyecekleri; işçi
emeklilerinin yurtdışında tedavi olabilecek
şekilde düzenlemelerin yapılması; protez,
araç, gereç yapımında analık
sigortasından yararlanılabileceği; emeklilerden
muayene ücretinin alınmayacağı; kaçak
işçi çalıştırmanın
önleneceği; denetimde, sigorta müdürlükleri
ve memurlara da yetki verip, kaçakların önleneceği;
 tüm kamu denetim elemanlarınca, çalışanların
sigortalı olup olmadığının tespit
edileceği; işçiye de bildirim yükümlülüğü
getirerek, biraz önce arkadaşlarımızın
ifade ettiği gibi, kaçakların kısmen
önleneceği ve sosyal yardım zammının
Hazinece karşılanacağı... Ki, biraz önce
de ifade ettiğim gibi, SSK'nın en önemli  kaçaklarından,
havuzunu boşaltan borulardan, çatlaklardan birisi
de bu. İşte, böylesi düzenlemelerle, inşallah,
şu andaki Hükümet ve Sayın Çalışma
Bakanımız huzurlarımıza gelecek, bu
güzellikleri yapacak. 

Biz buralarda kalmayalım. Bakın, ben,
yine kamuoyunun gündemine girsin diye 16.7.1996 tarihli toplantıda
komisyona sunduğum, gayri resmî edindiğim bilgileri
aktarmak istiyorum. Elbette bunlar, ispat edilmeye muhtaç
; ama, pis kokuların geldiği noktalar. 

İlgisi olmayan 40 bin kişinin sigorta
kapsamına alınması sonucu SSK'ya ek bir yük
getirildiği... “Sanatçı” adı
altında, sanatçı niteliğine haiz olmayan
kişilerin sigorta kapsamına alındığı
bir gerçek. Bu, geçen dönemde yapıldı.
Kendilerine sanatçı süsü veren -bunları
küçümsemek istemiyoruz- davulcu, zurnacı
şeklinde, belli bir ad altında, hele hele özellikle
doğuda, herkesin bu şekilde sigortalandığı
ve haksız bir şekilde SSK'yı sömürdükleri;
İstanbul Bankası ve TÖBANK'ın SSK'ya
54 trilyonluk ek yük getirdiği; erken emeklilikle birlikte
kurumun yükünün arttığı; ölçümleme
konusunun tekrar ele alınması gerektiği... Aslında,
bu konularda doluyum ve yanılmıyorsam, bu da, 1987
yılında, ANAP dönemini ilgilendiren bir hata
ve o dönemdeki açıklardan bir tanesi. Müteahhitlere
ödemelerde öncelik tanındığı;
Başbakanlık tasarruf genelgesi hilafına 60
hekim, 2 000 sağlık personelinin kuruma alındığı;
Dışkapı SSK Hastanesinde olduğu gibi,
bölücü ve suçlu kişilerin işe
alındıkları...  Hiç değilse, bunların
hepsi, mutlaka, Türkiye Büyük Millet Meclisi zabıtlarına
geçsin ve yeni Hükümet tarafından değerlendirilsin
diye burada arz ediyorum; yoksa, bilinenleri tekrar etmekten öte,
bunların çok çok önemli olduğuna
inanıyor ve bunu tarihî bir görev olarak biliyorum.

Yine, 20 Eylül 1995 tarihli tasarruf genelgesi
hilafına, 750 kişinin Ankara ve İstanbul'da
geçici işçi olarak alındığı...
Değerli sosyaldemokrat arkadaşlarımız,
burada ifade ettiler; şu anda, gayet demokratik bir ortam
içerisinde ve herkesin gözü önünde
yapılan imtihanlara gölge düşürtenlere
ithaf olunur bu bilgiler.

Etlik depoda, 200 kadar sigortasız kaçak
işçi çalıştırıldığı;
Eskişehir SSK Hastanesi için alınan hemodiyaliz
cihazlarının, birbuçuk yıl süreyle,
kullanılmadan depoda bekletildiği; küçük
onarım işlerinin büyütüldüğü;
lüks inşaatlar yapılmış gibi fiyatlandırmalar
ve ödemeler yapıldığı; eski Çalışma
Bakanlığı binasının lüks
bir tadilattan sonra, Çankaya Belediyesine verildiği
ve kendi yandaşlarına peşkeş çekildiği;
Göztepe Hastanesindeki ihalelerde, usulsüzlük ve
yolsuzlukların yoğun olarak bilindiği; Ankara'daki
SSK İşhanı ve Onur Çarşısında
olduğu gibi, kuruma ait gayrimenkullerin düşük
fiyatlarla kiraya verildiği... Evet, 200 trilyonluk bu eksi
rakam, boş yere oluşmadı değerli arkadaşlar.


Lojman tahsislerinde usulsüzlüklerin olduğu;
belediye pirim borcuna karşılık, fahiş
fiyatlarla arsa ve benzeri gayrimenkul alındığı...

(Mikrofon otomatik cihaz tarafından kapatıldı)

BAŞKAN - Konuşmanızı tamamlayın
Sayın İnceöz; buyurun.

AHMET FEYZİ İNCEÖZ (Devamla) -
SİYAV adı altında kurulan Sigorta Personeli
Yardımlaşma Vakfında birçok yolsuzluğun
yapıldığı, Kartal SSK Hastanesine ait
dinlenme tesisinin, DİSK'e çok az bir fiyatla kiraya
verildiği...

Değerli arkadaşlar, Sayın Balcılar'ın
ifade ettiği  ve şairin de dediği gibi, bir dokun,
bin ah işit kâsei fağfurdan... Gerçekten,
bin ahın yükseldiği bu sosyal güvenlik sistemi
üzerinde çok şeyler söylemek mümkün;
ama, şu andaki Refahyol Hükümeti, Allah'ın
izniyle, bütün bu yanlışlıkların
üzerine cesaretle gidecek ve bu rapor doğrultusunda,
tüm doğrular konusunda, elbirliğiyle, işbirliğiyle
tüm bu sosyal güvenlik sistemlerini yeniden düzenleyecek,
hayatiyete geçirecek ve milletimizin refahını
sağlayacaktır.

Hepinize saygılar sunuyorum. (RP sıralarından
alkışlar)

BAŞKAN - Refah Partisi Grubu sözcüsü
Sayın Ahmet Feyzi İnceöz'e teşekkür
ediyorum.

SAFFET ARIKAN BEDÜK (Ankara) - Sayın
Başkan, Doğru Yol Partisi Grubu adına, Aksaray
Milletvekili Sayın Nevzat Köse konuşacaklar.

BAŞKAN - Gruplar adına son konuşma,
Doğru Yol Partisi Grubu adına yapılacaktır.

Sayın Nevzat Köse, buyurun efendim. (DYP
sıralarından alkışlar)

Konuşma süreniz 20 dakikadır.

DOĞRU YOL PARTİSİ GRUBU ADINA NEVZAT
KÖSE (Aksaray) - Sayın Başkan, saygıdeğer
milletvekilleri; Doğru Yol Partimizin konuyla ilgili görüşlerini
sunmak üzere huzurlarınızdayım; bu vesileyle,
Yüce Meclisimize saygılar sunarım.

Anayasamızda da belirtildiği üzere,
Türkiye Cumhuriyeti Devleti, sosyal bir devlettir, sosyal
devlet olmanın gereklerini yerine getirmekle mükelleftir.
Bu nedenle, gerek doğrudan gerekse yasalarımızla
kurulan sosyal güvenlik kurumlarımızla bu işlevini
yerine getirmektedir. Ancak, zamanla ağırlaşan
sorunlara paralel olarak, sosyal güvenlik kurumlarımız,
özellikle SSK ve Bağ-Kur, sıkıntılar
yaşamaya başlamıştır. Bu nedenle
de, zaman zaman, hükümetlerimizce bazı müdahalelerin
yapılmasına, bazı revizyonlara gerek duyulmuştur.
Yapılan bu girişimler de hep tartışılmıştır.
Konuyla ilgili kurulan araştırma komisyonunun bir
üyesi olarak, bugün de, üzerinde konuştuğumuz,
tartıştığımız, sosyal güvenlik
kurumlarının durumunu yakından irdeleme fırsatı
buldum. 

Doğrudur, bugün, yanlış yapıldığını
kabul ettiğimiz noktalar vardır, doğruluğunu
desteklediğimiz noktalar da vardır; ama, bir gerçek
vardır ki, sosyal güvenlik kurumlarının,
bugün itibariyle, Türk insanını rahat
ettirecek düzeyde olduğu söylenemez. Bu kurumlar,
kuruluş itibariyle, parasal katılımlı
sigorta sistemleridir. Sosyal güvenlik kurumlarının
bugünkü göstergeleri, prim ödeyen kesimlerin
durumu, kurumların bizatihi kendilerinin yapı ve
işleyişlerinin durumu, Türkiye'nin genel ekonomik
göstergelerinin bir yansımasıdır; gelinen
nokta, maalesef, dünya normlarında değildir; konular
da hep birbirlerine bağlıdır. 

Araştırma komisyonumuzca, teferruatlı
bir rapor, Yüce Meclisimize sunulmuştur. Raporda, sosyal
güvenlik kurumlarının, özellikle Sosyal
Sigortalar Kurumu, Bağ-Kur ve Emekli Sandığının
durumları tespit edilmiştir. Sosyal sigorta sistemlerimizin
pek çok problemleri vardır. Bunların bazıları,
kurumların kendilerine özgü problemler, bir kısmı
da sosyal güvenlik kurumlarının ortak problemleridir.
Bunlar birer tespittir. 

Sosyal güvenlik kurumları henüz
standardize edilememiştir. Sigortalıların
yükümlülükleri ve yükümlülüklerini
yerine getiriş biçimleri farklıdır.
Sigorta sistemlerinin sunduğu aynı türden hizmetler
farklıdır. Sağlık ve emeklilik sistemlerinde
bu açıkça gözlenmektedir. Bu durum güvensiz
ve tedirgin bir ortamı da beraberinde getirmektedir. Tüm
dünyanın gündeminde olmasına ve uluslararası
sözleşmelerde yerini almasına rağmen, henüz
bir işsizlik sigortasına kavuşmuş değiliz.


Sosyal güvenlik kurumlarımızın
yönetimi ve koordinasyonu ayrı ayrı bakanlıklarda
olduğundan, politikalarının tespiti, geliştirilmesi
ve uygulamalarında zorluklar yaşanmaktadır;
umut ederim ki, tek çatı altında birleştirilmelerini
sağlarız. 

Sosyal güvenlik kurumlarının idarî
ve malî özerklikleri henüz rayına oturtulamamıştır.
Aktif-pasif sigortalı dengesi, her gün kurumlar aleyhine
bozulmaktadır. Pirim tahsilat sistemindeki aksaklıklar
giderilememiştir; çözüme ihtiyaç
vardır. 

Emeklilik yaşıyla ilgili konu, Hükümetimizin
ciddî gayretleriyle ve geniş bir konsensüsle
çözülme noktasına gelmiştir; mutluluğumuzu
ifade etmek istiyoruz. 

Sigortasız çalışanlarla
ilgili getirilmek istinen kurallar umut vericidir. Denetim hizmetlerinin
daha yaygınlaştırılması gerekmektedir.


Çok önemli gördüğümüz
ve gelişmiş dünyada çok başarıyla
uygulanan özel sigortacılık sistemleri güvenceli
bir şekilde daha da teşvik edilmelidir. Konuyla ilgili
komisyonumuz da, bu ve benzeri konulardaki tespitlerin çözümleri
için de kanaatlerini raporda belirtmiştir. Sonuçta,
kurumlarıyla, işleyişleriyle ve sosyal devlet
olarak insanımıza sunuşuyla, uluslararası
standartları yakalamamız veya en azından
çok yaklaşmamız gereği düşünülmüştür.
Doğru Yol Partisinin görüşleri de budur; çağdaş
standartlarıyla sosyal güvenlik sistemlerinin Türkiye'de
işlerlik kazanmasıdır. Çağdaş
dünya insanının sosyal güvencesi ne ise,
Türk insanı da ona sahip olmalıdır.
Sağlık sigortasıyla, emeklilik sigortasıyla,
iş kazası ve meslek hastalıkları sigortalarıyla
ve benzeri dünyaca tanımlanan sigorta sistemleriyle,
insanımızın, dünyaya paralel haklara
sahip olmasıdır. Partimizin hedefi de budur. 

Bununla ilgili olarak, 54 üncü Hükümetimizin
yapmaya çalıştığı revizyon,
iyileştirme ve kalıcı çözümlere
destek veriyoruz. Toplum barışını bozmadan,
nimet-külfet dengesinde dikkatli ve geniş bir konsensüsle
bu çalışmaların yapılacağına
inanıyoruz. Konunun, Hükümetimiz ve Partimizce
çok ciddî tutulduğunu biliyoruz. Sonucun kalıcı
ve memnun edici olacağından da eminiz. Yüce Parlamentomuzun
bu çalışmalara destek vereceğine inanıyoruz.

 Bu duygu ve düşüncelerle, Yüce
Meclisimize saygılar sunuyorum. (DYP ve RP sıralarından
alkışlar)

BAŞKAN -  Doğru Yol Partisi Grubu adına
konuşan Sayın Nevzat Köse'ye teşekkür
ediyorum.

Şimdi, söz sırası Sayın
Hikmet Sami Türk'te.

Buyurun Sayın Türk. (DSP sıralarından
alkışlar)

Konuşma süreniz 10 dakikadır.

HİKMET SAMİ TÜRK (Trabzon) - Sayın
Başkan, değerli milletvekilleri; Yüce Meclisimiz,
iki ayrı partiye mensup milletvekillerimizin verdikleri
bir önerge üzerine kurulan araştırma komisyonunun
raporunu tartışmaktadır. Araştırma
komisyonunun raporu, genel olarak, Türk sosyal güvenlik
sisteminin, sosyal güvenlik kuruluşlarının,
özellikle, Sosyal Sigortalar Kurumunun sorunlarını
gerçekçi bir yaklaşımla tespit eden,
alınması gereken tedbirleri gösteren ve çözümler
öneren bir rapordur. Böyle bir rapor hazırladıkları
için, komisyon üyesi arkadaşlarıma teşekkür
ediyorum ve kendilerini kutluyorum.

Raporda yer alan tespit ve öneriler üzerinde
partilerarası bir mutabakat olması, şimdiye
değin yapılan hataların tekrarlanmaması
ve bundan sonra alınması gereken tedbirler bakımından
da önemli bir temel oluşturmalıdır. Öte
yandan, 54 üncü Hükümetin Programında
sosyal güvenlik kurumları hakkında benimsenen
ilkeler ile araştırma komisyonu raporunda yer alan
çözüm önerileri de aynı doğrultudadır.
Uygulamanın da, aynı yönde gelişmesini
beklemekteyiz. 

Sosyal güvenlik sisteminin bugünkü
sorunlarını anlamak için, sosyal sigortaların
ve genel olarak sigortacılığın özelliklerini
göz önünde bulundurmakta yarar vardır. Sosyal
sigortalar, başta çalışanlar olmak üzere,
kişileri, toplumsal işlevleri itibariyle tehdit eden
rizikolara karşı yapılan sigortalardır.
Örneğin, kişiler, memur, işçi ya da
bağımsız çalışanlar olarak
sosyal sigortaların kapsamındadır. Sosyal
sigortalarla karşılanan başlıca rizikolar,
Sosyal Sigortalar Kanunundaki kapsamıyla, iş kazaları,
meslek hastalıkları, hastalık, analık,
yaşlılık, maluliyet ve ölüm gibi
olaylardır. 

Toplumsal işlevleri içinde, bu olayların
malî sonuçlarını karşılamak
çağdaş devletin görevlerindendir. 

Sosyal devlet ilkesini benimseyen Anayasamızda,
kişilere sosyal güvenlik hakkı tanınmıştır.
İnsanların sosyal güvenlik içinde yaşamalarını
sağlamak üzere, devlete yüklenen sosyal güvenlik
hakkı sağlamak görevi, bir kamu hizmeti olarak,
çeşitli sosyal güvenlik kuruluşları
eliyle yerine getirilmektedir.

Sigortacılık, rizikoların, aynı
konumda bulunan çok sayıda insan arasında
paylaştırılması ve dağıtılması
ilkesine dayalı bir sistemdir. Sigortacı ya da sigorta
kuruluşu, bu sisteme katılanların ödedikleri
primlerden oluşan fondan, sigorta kapsamındaki rizikolar
gerçekleştikçe, sigortalılara ödeme
yapmak suretiyle rizikoları paylaştırır.
Prim ödeyenlerin sayısı ne kadar çok
olursa, rizikolar da o ölçüde dağıtılmış
olur. Sigorta kuruluşu, burada, büyük sayılar
kanunu ve ihtimaller hesabından yararlanarak rizikoyu dağıtmaktadır.
Böylece, sigortacı, aynı rizikoyu binlerce
kişiye yaymak suretiyle bir riziko topluluğu oluşturmaktadır.
Gerçekleşen rizikoların sonuçları,
bu topluluğun ödediği primlerden oluşan fondan
 karşılanmaktadır. 

Ödenen primlerin, büyük sayılar
kanunu ve ihtimaller hesabına göre gerçekleşecek
rizikoları karşılayacak miktarlarda belirlenmesi
ise, doğrudan doğruya matematiğe ve istatistik verilere
dayanır. Bu konudaki hesaplar, ayrı bir uzmanlık
alanı olan aktüerya servislerince, başka bir
deyişle, aktüer denilen teknisyenlerce, çeşitli
faktörler dikkate alınarak yapılır.


Sigortacıların veya sigorta kuruluşlarının,
üzerlerine aldıkları rizikolar gerçekleştikçe,
gerekli ödemeleri yapabilmeleri için, bu ödemelerle
primler arasında bir denge bulunması zorunludur.
Buna aktüerya dengesi diyoruz. Eğer, bu denge daha baştan
yanlış kurulur veya sonradan bozulursa, sigortacı
veya sigorta kuruluşu, yükümlülüklerini
yerine getiremeyecek duruma düşer. İşte,
Türkiye'de sosyal güvenlik kuruluşlarının,
özellikle Sosyal Sigortalar Kurumunun karşı
karşıya bulunduğu durum budur. Araştırma
komisyonu raporunda, bu durum, bütün ayrıntılarıyla
açıklanmıştır. 

Dengenin bozulmasının nedenlerinin
başında, aslında, ilgili yasalar gereğince
özerk olmaları gereken sosyal güvenlik kuruluşlarına
birtakım popülist politikalarla, altından kalkamayacakları
erken emeklilik gibi, ağır yüklerin yüklenmesi,
sosyal yardım zammı gibi, sigortacılıkla
ilgili olmayan hizmetlerin verilmesi veya bu kuruluşların,
alacaklarını tahsil olanağından yoksun
bırakılmaları gelmektedir. Süper emeklilik
gibi, ciddî bir aktüerya hesabına dayanmayan
uygulamalar da, bu dengeyi bozan faktörler arasındadır.
Bu örnekleri çoğaltmaya gerek yoktur. 

Araştırma komisyonu raporu, sosyal güvenlik
kuruluşlarının içinde bulundukları
durumun nedenlerini ve alınması gereken tedbirleri
açıkça belirtmektedir. 

Başta Sosyal Sigortalar Kurumu olmak üzere,
en kısa zamanda, bütün sosyal güvenlik kuruluşlarında
aktif sigortalı ve pasif sigortalı dengesinin, dünya
standartlarına uygun bir biçimde yeniden kurulması,
finansman açıklarını kapatacak tedbirlerin
alınması, bu arada, alacaklarının
hızla tahsil edilmesi, gerekli yasal düzenlemelerin
yapılması, artık, daha fazla geciktirilemeyecek
bir ödevdir. 

Aslında, sosyal güvenlik kuruluşlarının
içinde bulundukları durumun nedenleri, bu durumun
düzeltilmesi için neler yapılması, en
azından nelerin yapılmaması gerektiğini
de gösterecek niteliktedir. Böyle olduğu halde,
Hükümetin üçüncü kaynak paketinde
açıklanan, yurtdışında çalışanlara,
dövizle ödenecek primler karşılığında
emeklilik hakkı tanınması, kamuya ait alacakların,
bu arada, sosyal güvenlik kuruluşlarına ait
alacakların faizlerinde indirime gidilmesi, geçmişte,
sosyal güvenlik kuruluşlarının bugünkü
duruma düşmelerine neden olan uygulamaların
benzerleridir. Araştırma komisyonu raporundaki tavsiyelere
ters düşen bu uygulamalar yeni sorunları da
birlikte getirecektir. 

Sosyal güvenlik kuruluşlarını,
içine düştükleri durumdan kurtarmayı
ve sağlıklı bir yapıya kavuşturmayı
düşünürken, tersine sonuçlar verecek
uygulamalardan kesinlikle kaçınmak gerekir. 

Sosyal güvenlik sistemi, insanlarımızın
geleceğe güvenle bakmalarını sağlayan
bir sistemdir. Hiç kimsenin, kısa vadeli hesaplarla
bu güveni sarsmaya hakkı yoktur. Tersine, sosyal güvenlik
sistemini, bütün insanlarımızı
kapsayacak biçimde genişletmemiz zorunludur. 

Bu düşüncelerle, Yüce Meclisi
saygıyla selamlıyorum. (DSP sıralarından
alkışlar)

BAŞKAN - Trabzon Milletvekili Sayın
Hikmet Sami Türk'e teşekkür ediyorum. 

Komisyon raporu üzerinde Hükümet söz
talebinde bulunmuştur. 

Hükümet adına, Çalışma
ve Sosyal Güvenlik Bakanı Sayın Necati Çelik;
buyurun. (RP sıralarından alkışlar)

Sayın Bakan, konuşma süreniz 20
dakikadır. 

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - Sayın
Başkan, değerli milletvekilleri; İstanbul Milletvekili
Emin Kul ve 9 arkadaşı ile bendeniz ve 18 arkadaşımın,
sosyal güvenlik ve Sosyal Sigortalar Kurumu ile ilgili sorunların
araştırılarak, alınması gereken
tedbirlerin tespit edilmesi amacıyla verdiğimiz önergeyle
kurulan Meclis araştırması komisyonunun hazırladığı
rapor üzerinde, değerli grup sözcülerinin yaptıkları
konuşmaları cevaplamak üzere, Hükümet
adına söz almış bulunuyorum. Sözlerimin
başında, Muhterem Heyetinizi saygıyla selamlıyorum.


Değerli milletvekilleri, hepinizin bildiği
gibi, sosyal güvenlik, ülkede yaşayanlar arasında
hiçbir ayırım gözetmeksizin, toplumun
bütün fertlerinin, ekonomik ve sosyal ihtiyaçlarını
karşılayacak biçimde, bugünlerini ve
yarınlarını güven altına almayı
hedefleyen sistemler bütünü olarak tanımlanmaktadır.


Değerli arkadaşlarım, bildiğiniz
gibi, sosyal güvenlik kurumları arasında Sosyal
Sigortalar Kurumunun ayrı bir yeri vardır; en büyük
sosyal güvenlik kuruluşudur ve nüfusun yaklaşık
yüzde 43'üne hizmet vermektedir. Ne var ki, bu dev kuruluş,
üzülerek ifade ediyorum, sistemli bir biçimde
çökertilmiştir. Bu, benim, daha sendikacılık
yıllarımdan beri ifade ettiğim bir doğrudur.
Bu doğru, burada, bütün grup sözcüsü
arkadaşlarımca da ifade edilmiştir ve memnuniyetle
görüyorum ki, araştırma komisyonu, bizim,
öteden beri savunageldiğimiz fikirleri aynen rapora derc
etmiştir. 

Değerli milletvekilleri, söz alan grup sözcülerinin
hemen tümünün konuşmalarından yararlandığımı
huzurlarınızda ifade etmek istiyorum. Takdir edilir
ki, bilinenler tekrarlanmıştır; ama, doğru
tektir ve bütün grup sözcüsü arkadaşlarım,
burada, doğruları ifade etmişlerdir. Özellikle,
değerli CHP Grubu sözcüsü Sayın Bekir
Kumbul, ANAP Grubu sözcüsü Sayın Balcılar,
Refah Partisi sözcüsü Sayın İnceöz
ve DYP Grubu sözcüsü Sayın Nevzat Köse'nin
konuşmaları, gerçekten, yapıcı,
olumlu, tribünlere oynamayan, teknik konuşmalardı.
Kendilerine, huzurlarınızda teşekkür
ediyorum. Bakanlığım, hem değerli sözcülerin
konuşmalarından hem de araştırma komisyonunun
hazırladığı bu rapordan yararlanacaktır.


Değerli milletvekilleri, hemen, sözlerimin
başında, şunu ifade etmek istiyorum: Hem değerli
sözcülerin konuşmaları hem de hazırlanan
komisyon raporu incelendiğinde, bizim çalışmalarımızın
isabeti açıkça görülmektedir. Şu
raporda ne yazılmışsa, sosyal güvenlik
sistemi ve SSK'nın kurtarılması anlamında
ne tespit edilmişse, hemen hemen hepsine, Bakanlığım
tarafından, şu geçen beş ay içerisinde
parmak basılmıştır. 

Değerli milletvekilleri, izin verirseniz, Muhterem
Heyetinize bilgi vermek istiyorum.:

Değerli arkadaşlarım, SSK, benim
de kanaatim odur ki, çökertilmiştir. Çökertilme
nedenleri bellidir: Devletin, sosyal güvenliğe katkısı
yoktur; aktif-pasif dengesi bozulmuştur; prim tahsil edilememektedir;
prim afları, kurumu, daha da içinden çıkılmaz
bir malî darboğaza sokmuştur; kayıtdışı
sektör, kayıt içindeki kadar büyümüştür
ve hepsinin üstünde, özellikle son beş yıldır,
kurum yüzüstüdür.

Beni özellikle eleştiren arkadaşlarıma
cevap olmamak üzere ifade ediyorum ki, kurumda, son beş
yılda sadece ideolojik kadrolaşma yapılmıştır,
sadece ihale takip edilmiştir; hizmet namına hiçbir
şey, ama hiçbir şey yapılmamıştır.
Bunu, zaten benim söylememe hacet yok; bizi halk izliyor.
Nüfusun yüzde 43'ü, yani, 25 milyon insan, bu kurumdan
hizmet satın almaktadır ve sigortalı eş
ve çocukları, her hastaneye gelişinde, bugüne
kadar bu kurumu yönetenlere beddua etmektedir; ilaç
kuyruğunda beddua etmektedir, fiş kuyruğunda beddua
etmektedir, poliklinik kuyruğunda beddua etmektedir. Biz,
kurumu ve Bakanlığı böyle devraldık.

Değerli arkadaşlarım, siz ne yapıyorsunuz...
İşte, ne yapacağımıza ilişkin,
ne yaptığımıza ilişkin, müsaade
ederseniz, bir miktar bilgi vermek istiyorum. Öncelikle,
bugüne kadar hiçbir zaman öngörülmeyen
ve gerçekleştirilemeyen bir hususu gerçekleştirdik.
Nedir o; işçi, işveren ve emekli kuruluşlarıyla
uzlaşarak çalışma hayatını
programlamak ve imkânlar ölçüsünde
birlikte yönetmek. 

Bakınız, siz, her şeyin, sosyal
demokratlar olarak lafını ettiniz; ama, biz, icraatını
yapıyoruz. 506 sayılı Yasayı, biz,
bu anlayışla, birlikte hazırladık;
506 sayılı Yasada yapılmasını
düşündüğümüz değişikliği
birlikte programladık. Neler yapıyoruz; hastalık
sigortasında 60 gün staj süresi getiriyoruz,
sosyal güvenlik destek primini yüzde 24'ten yüzde
30'a çıkarıyoruz. Prime esas kazanç
üst sınırını uzlaşmayla
iki katı, Bakanlar Kuruluna da üç katı
artırma yetkisi veriyoruz. İsteğe bağlı
sigortalılar ile topluluk sigortasının uzun
vadeli sigorta kollarına devam edenlerden yüzde 20
oranında alınan prim, bunların emekliliklerinde
sağlık yardımlarından yararlanmaları
nedeniyle yüzde 25'e çıkarılıyor.


Değerli arkadaşlarım, hizmet birleştirilmesi
de; son yedi yıl yerine, hangi sosyal güvenlik sisteminde
daha fazla hizmeti geçmişse, sigortalının
oradan emekliliği düzenleniyor. Bunlar, reform niteliğinde,
çok önemli düzenlemelerdir. 

Değerli arkadaşlarım, yine, emeklilik
şartlarında köklü ve kalıcı
düzenlemeler yapıyoruz. İlk kez, emeklilikte
yaş haddi getiriyoruz; kadın ise 50, erkek ise 55
yaşını doldurmuş olmaları ve
en az 5 bin gün veya kadın ise 50, erkek ise 55 yaşını
doldurmuş olmaları, onbeş yıldan beri
sigortalı bulunmaları ve en az 3 600 gün prim
ödemiş olmaları gerekmektedir  emeklilik için.


Değerli arkadaşlarım, görüldüğü
gibi, burada, DSP sözcüsü arkadaşım
“Hak-İş Başkanıyken onu dedin,
Bakanken bunu yaptın, Grup Başkanvekiliyken şunu
söyledin...” Polemiğe girmek istemiyorum ve diğer
sözcü arkadaşlarımın düzeyli
konuşmalarını da dikkate alarak, konuşmamın
düzeyini düşürmek istemiyorum; ama, izin
verirseniz, şunu Muhterem Heyetinize ifade ediyorum ki,
Necati Çelik, Hak-İş Başkanıyken
ne dediyse, Grup Başkanvekiliyken neyi savunduysa, Bakan
olarak da onu yapmaktadır. (RP sıralarından
alkışlar) Bundan, kamuoyu, Muhterem Meclis ve bütün
çalışanlar müsterih olsun. 

MAHMUT IŞIK (Sıvas) - Daha bir şey
görmedik.

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - İşte,
ben, 5 bin prim/gün sayısı, öteden beri,
mutlaka, Türkiye şartları dikkate alınarak
muhafaza edilmelidir dedim ve işveren kuruluşlarını
da işçi kuruluşlarıyla birlikte ikna
ettik; daha doğrusu, iknaya da ihtiyaç kalmadı,
birlikte uzlaştık ve Hükümette hiçbir
ihtilafa da meydan vermeden, tasarıda, böylesi bir
hükmü birlikte koruduk; ama, bakınız,
biz, ne yapacağız; 5 bin prim/gün sayısını,
kaçakları önleyerek daha da yüksek noktalara
çekmeyi programlıyoruz, planlıyoruz; inşallah,
bunu da komisyonda ve Genel Kurulda yapma imkânımız
olacaktır. 

Değerli arkadaşlarım, sigortalılık
süresi onbeş yıl ve daha fazla olanlar yeni
düzenlemeden etkilenmeyecek. Ne dedik sendikacıyken,
Hak-İş Başkanıyken: “Hiçbir
zaman müktesep haklara zarar verilmemelidir yeni düzenlemelerde.”
İşte, müktesep haklar aynen korunmuştur.
Onbeş yıl sigortalılığı
olanlar sistemden etkilenmeyecek; hiçbir çelişki
yok. Sigortalılık süresi on yıldan fazla
onbeş yıldan az olanlar, kadın ise 41, erkek
ise 46 yaşını; sigortalılık
süresi beş yıldan fazla on yıldan az
olanlar kadın ise 43, erkek ise 48 yaşını;
sigortalılık süresi beş yıldan
az olanlar kadın ise 45, erkek ise 50 yaşını
doldurduklarında emekli olabileceklerdir.

Değerli arkadaşlarım, bakınız,
biz, daha önce hazırlanan tasarıları
görünce, işçi kesimi olarak sokaklara düştük;
bu tasarı “bizi mezarda emekli edecek” dedik;
ama, şimdi, değerli arkadaşlarım, burada,
beni eleştirenlere soruyorum: Bugün işçi
sokakta mıdır; mezarda emeklilik mitingleri yapılmakta
mıdır?!. Herkes memnun; Hükümet yaptığından
memnun, gruplar memnun, işçi memnun, işveren
memnun. Aslolanı da budur. Bunun neresini tenkit ediyorsunuz;
niçin kendinizi bu kadar zor duruma düşürüyorsunuz?


Değerli arkadaşlarım, bakınız,
kaçak işçi çalıştırmaya
dönük çok ciddî tedbirler alıyoruz.
Sigorta müfettişleri yanında, sigorta müdürlerine
kontrol ve denetleme, görevlendirilecek memurlara ise yoklama
ve tespit yetkisi veriyoruz bu tasarıda. Kamu kurum ve
kuruluşlarının denetim elemanlarına
da, kendi mevzuatları çerçevesinde yapacakları
her türlü denetim ve incelemeleri sırasında,
çalıştırılanların sigortalı
olup olmadığını da tespit zorunluluğu
getiriyoruz. İşçilere, otuz gün içinde
işe başladıklarını kuruma bildirme
yükümlülüğü getiriyoruz.

Değerli arkadaşlarım, 1996 yılı
Kurumun ödemesi gereken sosyal yardım zammı
110 trilyondur. Yıllardır bunun kavgasını
verdik; ama, başaramadık. Hazineye, hem de hiç
ihtilafsız, Hükümette hiç ihtilafa düşmeden,
1996 yılında 110 trilyon olan sosyal yardım
zammı 1997 yılında 160 trilyon olacaktı.
Bunu -ifade ettiğim gibi- hiçbir ihtilafa meydan vermeden
Hazineye devrediyoruz. İnşallah, bunu yaptıktan
sonra, ikinci adım, sosyal güvenliğe devletin
katkısını, yine, sosyal taraflarla tartışmak
olacak. Hiçbir şey bırakılmış
değil, hiçbir şey yüzüstü değil,
her şey takiptedir. Bütün sorunlar tespit edilmiştir
ve sorunların üstüne üstüne gidilmektedir.
Hiçbir zaman -huzurlarınızda bir taahhüt
olarak da ifade ediyorum- bizim doğru bildiğimiz yolda
yürürken, hiçbir güç bizi yolumuzdan
döndüremeyecektir; hızımızı
hiç kimse kesemeyecektir; yeter ki, yaptığımızın
doğruluğuna inanalım. (RP sıralarından
alkışlar)

AYHAN FIRAT (Malatya) - Kendiniz kesiyorsunuz...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Değerli
milletvekilleri, bakınız, biz, bir taraftan kurumu
kurtarırken; emeklilere çok haksız uygulamalar
yapılmaktaydı, bunları da kaldırıyoruz;
birkaçına, izninizle işaret etmek istiyorum:


Aktif sigortalının yurtdışında
şarta bağlı olarak tedavi olma imkânı
varken, pasif sigortalının, yani emeklinin bu hakkı
yok; bu da insan -Allah kimseye hastalık vermesin- hastanın,
yurtdışında tedavi görmesi lazım;
ama “emeklisin, gidemezsin” böyle bir mantık
olur mu; işte, kaldırıyoruz. 

Emekli, dul ve yetimler ile hak sahibi aile bireylerine,
protez, araç gereç yardımı yapılması
hakkı tanıyoruz. Araç, protez ve sağladığımız
diğer imkânlar için, sigortalıların
yüzde 20, emekliler ve hak sahiplerinin yüzde 10 oranında
katkıda bulunmasını getiriyoruz; yani, bir
taraftan hizmet üretirken, diğer taraftan popülist
politikalar peşinde koşmuyoruz; kurumun aktuaryel
dengelerini de titizlikle muhafaza etmeye ve korumaya çalışıyoruz.

Değerli arkadaşlarım, bir başka
önemli husus; yaşlılık ve ölüm
aylıklarında aylık bağlama oranı
üst sınırı yüzde 85'ten yüzde
100'e çıkarılmaktadır ve emeklilerden
muayene ücreti alınması uygulamasına
da son verilmektedir. 

Değerli arkadaşlarım, dolayısıyla,
aynı sistemi, aşağı yukarı, Bağ-Kur
için de öngörüyoruz; ancak, zamanım
bakımından -izin verirseniz- Bağ-Kur'la ilgili
ayrıntıya girmiyorum. Ne var ki, SSK, Bağ-Kur
ve Emekli Sandığı, yani, sosyal güvenlik
kuruluşlarının tek çatı altında
toplanması hedefi doğru bir hedeftir; ama, bir büyük
ütopyadır, gerçekleştirilmesi çok
mümkün olmayan bir ütopyadır. Hiç
değilse, önce bir norm birliği sağlansın;
ben bunun çabası içerisindeyim; önce,
bir norm birliğini sağlayalım. Dolayısıyla,
aynı şeyi Bağ-Kur için, aynı şeyi
Emekli Sandığı için de düşündüğümüzü
huzurlarınızda ifade etmek istiyorum.

Değerli Başkan, değerli milletvekilleri;
burada, değerli sözcüler -ifade ettiğim gibi-
yararlandığım konuşmalar yaptılar.
Bu arada, açıklığa kavuşturulması
gereken birkısım hususlara da işaret ettiler;
izin verirseniz, ben de, o hususlarda bir miktar beyanda bulunmak
istiyorum.

BAŞKAN - Sayın Bakan, konuşma
sürenizin son dakikasındasınız. 

Buyurun.

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Yapmayın
yahu!

BAŞKAN - Evet...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Değerli
arkadaşlarım, bir güzel söz söylendi
Türkiye'de; hiçbirimizin, herhangi bir konuda gerçek
bilgi sahibi olmadan kanaat sahibi olmaması lazım.
Üzülerek ifade ediyorum, birçok bilgi eksiktir,
birçok bilgi yanlıştır ve sırf
muhalefet mülahazasıyla, sırf eleştireyim,
konuşayım mülahazasıyla çok yanlış
konuşmalar yapılmaktadır ve tabiî, yanlış
burada kalmıyor; halk yanlış bilgilendiriliyor,
halk tahrik ediliyor, halk rahatsız ediliyor. Ben, halk
adına, bu konuşmalardan büyük üzüntü
duyuyorum; çünkü, hepimiz halk içiniz,
halka hizmet içiniz; halkı rahatsız etmek,
sırf kürsüde konuşmak, sırf muhalefet
olsun diye konuşmak hiçbir akla hizmet etmez, hiçbir
mantığa da sığmaz. 

HASAN GÜLAY (Manisa) - O, iktidar için
de geçerli...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Aynen katılıyorum.
Zaten onu söyledim; herkes için geçerli, hepimiz
için geçerli. Şimdi, o anlamda, izin verirseniz,
izninizle, sizleri bilgilendirmek istiyorum. 

Değerli arkadaşlarım, SSK'nın
özerkliğini dün de savundum, bugün de savunuyorum,
yarın da savunacağım; ama, arkadaşlar,
SSK, bugünkü haliyle bir kurumdur, anladığımız
anlamda özerk bir kurum değil. 

(Mikrofon otomatik cihaz tarafından kapatıldı)


ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Birkaç
dakika istirham edeceğim. 

BAŞKAN - Konuşmanızı tamamlayın
Sayın Bakan. 

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - SSK sınavlarından,
sağlık hizmetlerinden, emekli maaş kuyruklarından
beni sorumlu tutuyorsunuz. Şimdi, sorumlu tuttuğunuz
bir bakana, kuruma neden müdahale ediyor, niçin karışıyor
diyemezsiniz. Önce, kurumu, savunduğumuz özerk yapıya
kavuşturalım, ondan sonra ben ve benden sonrakiler
de kuruma karışmasın; buna ben varım;
bu bir. 

Değerli arkadaşlarım, ikincisi;
bakınız, SSK'nın taşınmazlarının
satışına dün de karşı çıktım,
bugün de karşı çıkıyorum.
Bizim yaptığımız adi bir satış
değildir, basit bir satış değildir. Kurum
-İşletmeciliğin gereği neyse- kendi aktifini
pasifini bilsin, kendi taşınmazını,
ne yapacağını bilsin; almaya da, satmaya da
kurum yetkili olsun ve biz, bu yetkiyi, hükümete değil,
SSK Yönetim Kuruluna devrediyoruz. Yönetim Kurulunda
hükümetin ağırlığını
kabul ediyorum. İnşallah, 4792'de yaptığımız
değişiklikle onu da düzelteceğimizi huzurlarınızda
ifade ediyorum. 

Değerli arkadaşlarım, bir başka
yanlış, prim affına, vergi affına dün
karşı çıktık, bugün de
karşı çıkıyoruz. Bizim yaptığımız
af değildir. Bakınız, biz ne yapıyoruz;
ana borcu alıyoruz, o kadar da faiz borcunu alıyoruz.


HALİT DUMANKAYA (İstanbul) - Olmadı
Sayın Bakan... 

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Müsaade
ediniz...Bakınız, niçin...

HALİT DUMANKAYA (İstanbul) - Doğru
bir ifade değil...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Müsaade
et efendim... Bir müsaade et, anlatayım, ondan sonra
itiraz et. 

Değerli arkadaşlarım, bakınız,
reel enflasyon, aylık ortalama yüzde 6-7'dir. Halbuki
SSK prim gecikmesine uyguladığımız faiz
aylık yüzde 15'tir. 

HALİT DUMANKAYA (İstanbul) - Bankalar
yüzde 80 veriyor...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Hayır,
böyle şey olmaz; biz ne yapıyoruz; ana borç
artı reel enflasyona...

(Mikrofon otomatik cihaz tarafından kapatıldı)

BAŞKAN - Sayın Bakan...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Sayın
Başkan, bu bilgileri açıklamak durumundayım;
çünkü, kamuoyu çok yanlış
bilgilendiriliyor.

BAŞKAN - Sayın Bakan, başka bir
fırsatta da onu değerlendirebilirsiniz; size son cümleleriniz
için süre tanıyorum  efendim.

ÇALIŞMA VE SOSYAL GÜVENLİK
BAKANI NECATİ ÇELİK (Devamla)-Değerli
arkadaşlarım, ana borcu tahsil ediyoruz; bir o kadar
da faiz borcunu tahsil ediyoruz ki, bu, reel enflasyona eşittir,
dolayısıyla af söz konusu değildir. Tahsilatı
yapıyoruz, yapmaya çalışıyoruz;
bir taraftan da hem kurumu malî kaynağa kavuşturuyoruz
hem de borçluyu rahatlatıyoruz; çünkü,
aylık yüzde 15 faizi haksız olarak uyguluyoruz;
buna hiç kimsenin, hiçbir yönetimin hakkı
yok. (ANAP ve CHP sıralarından gürültüler)

AYHAN FIRAT (Malatya) -Şimdiye kadar ödeyenleri
ne yapacaksınız?

ÇALIŞMA VE SOSYAL GÜVENLİK
BAKANI NECATİ ÇELİK (Devamla)-Değerli
arkadaşlarım, Sayın Başkanın
bir kez daha ikazına muhatap olmamak için, son cümlelerimi
ifade ediyorum.

Değerli arkadaşlarım, benim Bakanlığım
dönemimde kanuna, mevzuata aykırı hiçbir
iş yapmayacağımı taahhüt ediyorum,
hiçbir işleme müsaade etmeyeceğimi taahhüt
ediyorum; ama, daha önce yapılmış kanuna
aykırı bütün işlemlerin üstüne
üstüne yürüyeceğimi de huzurlarınızda
ifade ediyorum. (RP ve DYP sıralarından alkışlar)
Sadece yürümekle kalmayacağım -Türkiye
bir hukuk devletidir ve kanun hâkimiyeti esastır-
ve kanuna, mevzuata rağmen uygulama yapan bürokratsa
bürokrat, siyaset adamıysa siyaset adamı demeyip,
hepsinin üstüne üstüne gideceğiz ve hepsinden
de hesap soracağız. (RP ve DYP sıralarından
“Bravo” sesleri, alkışlar) Bundan da Yüce
Meclisin emin olmasını istiyorum.

Bunu şunun için söylüyorum:
Ne Kızılcahamam'daki otele ilişkin ne de Van'daki
SSK'nın taşınmazına ilişkin olayda
kanunsuz bir işlem yoktur.

Yüce Meclisi bu duygu ve düşüncelerle
saygıyla selamlıyorum; sağ olun. (RP ve DYP
sıralarından alkışlar)

BAŞKAN - Hükümet adına konuşan,
Çalışma ve Sosyal Güvenlik Bakanı
Sayın Necati Çelik'e teşekkür ediyorum.

Komisyon Başkanı Sayın Erkan
Mumcu söz istemişlerdir.

Buyurun Sayın Mumcu.

Sayın Başkan, konuşma süreniz
20 dakikadır.

(10/1,14) ESAS NUMARALI MECLİS ARAŞTIRMASI
KOMİSYONU BAŞKANI ERKAN MUMCU (Isparta) - Teşekkür
ederim Sayın Başkanım.

Sayın Başkan, değerli milletvekilleri;
gündemin 112 sıra sayısına kayıtlı
Meclis Araştırması Komisyonu raporu üzerine,
Komisyon Başkanı sıfatıyla görüşlerimi
açıklamak üzere huzurlarınıza
gelmiş bulunuyorum; bu vesileyle, Yüce Heyetinizi saygılarımla
selamlıyorum.

MUSTAFA RÜŞTÜ TAŞAR (Gaziantep)
- Arkadaşlarınız nereye gidiyor?!

(10/1,14) ESAS NUMARALI MECLİS ARAŞTIRMASI
KOMİSYONU BAŞKANI ERKAN MUMCU (Devamla) - Arkadaşlarım,
zannediyorum, Komisyon raporu hakkında, şu ana kadar,
grupların yaptıkları açıklamaları
kâfi görüyor olmalılar ki, değerli
zamanlarını başka türlü değerlendirmek
istiyorlar.

Sayın Başkan, değerli milletvekilleri;
sözlerime başlarken, Komisyonumuza üye, parti
gruplarını temsil eden bütün arkadaşlarıma
huzurlarınızda teşekkür etmek istiyorum.
Zira, sosyal güvenlik konusunun kapsam genişliğine
rağmen, son derece sınırlı bir zamanda
-kaldı ki, biz, İçtüzüğün
bize verdiği uzatma imkânlarının tamamını
kullandık, yaklaşık dört ay bir süre
zarfında çalıştık- sosyal güvenlik
nosyonuna sahip, sosyal güvenlikle ilgili konularda daha
önce çalışmış olan arkadaşlarım,
fevkalade iyi niyetli, gayretli yaklaşımlarda bulundular
ve şu ana kadar, gruplar ve Hükümet adına
görüşlerde de zikredildiği gibi, genel kabul
gören bir Komisyon raporu meydana getirildi; bu vesileyle,
hizmet eden arkadaşlarıma tekrar teşekkür
etmek istiyorum. 

Değerli arkadaşlar, Türk sosyal güvenlik
sisteminin sorunları, sadece sosyal güvenlik başlığı
altında ele alınıp değerlendiremeyeceğimiz
kadar kapsamlı ve geniş bir mahiyet arz ediyor. 

Bir sosyal güvenlik organizasyonunun ya da sosyal
güvenlik organizasyonlarının başarısını
ya da başarılı olup olmadığını,
genelde iki temel kriter perspektifinden değerlendirme imkânımız
var. Bunlardan bir tanesi, iktisadî etkinlik kriteri, bir
diğeri ise sosyal etkinlik kriteridir. İktisadî
etkinlik kriteri ve sosyal etkinlik kriteri çerçevesinde,
biraz sonra, Türk sosyal güvenlik sisteminin başarılarını
ya da başarısızlıklarını
ya da sorunlarını birlikte değerlendireceğiz;
ama, buna geçmeden önce, Türkiye'de, sosyal güvenlikten
ne anladığımızın üzerinde
bir parça durmakta yarar vardır; zira, hem Anayasada
hem de diğer hukukî metinlerde yahut hükümetlerin
ve siyasî partilerin konuya yaklaşımlarında
sosyal güvenlik tanımından kaynaklanan birtakım
kargaşalar, karışıklıklar vardır.
Burada kastettiğim şey, siyasî partilerin birbirlerinden
farklı yaklaşımlarından kaynaklanan,
yani birbirlerinden farklı yaklaşımlara sahip
olmasından kaynaklanan kargaşa değil; hemen hemen
bütün siyasî partilerin benimsemiş oldukları
yaklaşımların, tamamının malul
olduğu bir tanım ve bir kavram kargaşasıdır.

Değerli arkadaşlar, sosyal güvenlik
sistemleri, İkinci Dünya Savaşından hemen
sonra, birçok ülkede, ekonomik büyümenin
hızlanmasına, demografik gelişmelere, nüfus
hareketlerine ve başka pek çok faktöre bağlı
olarak -bunların başında, sanayi işçiliği
tanımının gelmesi ve nüfus içinde
sanayi işçilerinin sayısının
bir hayli yükselmesi geliyor- sosyal güvenlik anlayışları
geliştirilmiş ve sosyal güvenlik sistemleri kurumsallaştırılmıştır.


Batılı ülkelerle aynı ekonomik
ve demografik göstergelere sahip olmamakla beraber, Türkiye,
temelde, Batı norm ve standartlarına ulaşmayı
bir ideolojik tercih olarak benimsediği ve kabul ettiği
için, bir hedef olarak ortaya koyduğu için,
sosyal güvenlik alanında da, bu kriterlerin, yani
bu demografik ve ekonomik kriterlerin var olup olmamasına
bakmaksızın, Batı norm ve standartlarına
uygun bir yaşam standardı, bir toplumsal standart
yakalama iddiasıyla, Türkiye de, hemen hemen Batı
ülkeleriyle eşzamanlı olarak sosyal güvenlik
sistemini kurumsallaştırmıştır.
Bizde de, İkinci Dünya Savaşından hemen
sonra bir sosyal güvenlik sistemi kurulmuş, kurumsallaştırılmıştır.


Burada dikkat etmemiz gereken şey; 1970'li
yılların ikinci yarısından sonra,
hemen hemen bütün dünyada ortaya çıkan
ekonomik durgunluk, artan işsizlik ve enflasyon gibi sorunların,
sosyal güvenlik sisteminde birtakım finansman sorunlarını
da beraberinde getirmiş olmasıdır. 

Bu tarihten itibaren, Batı'da, sosyal devlet
kavramında ve sosyal güvenlik sistemlerinde bazı
kapsam daraltmalarına gidilmesi eğilimi baş göstermiştir.
Bugün, özellikle, Avrupa Birliğine üye ülkeler,
ekonomik istikrarın ve sürdürülebilir bir
büyümenin temini bakımından, sosyal harcamalarda
ve özellikle sosyal güvenlikle ilgili standartların
daraltılması yolunda kararlar almakta, uygulamalar
başlatmaktadırlar. Özellikle Maastricht Antlaşmasının
öngördüğü ağır yükümlülüklerini
yerine getirebilmenin yegâne yolu olarak, sosyal harcamalarda,
özellikle de sosyal güvenlik sisteminin açıklarında
kısıntıya gitmeyi öngörmekte ve
bunu hayata geçirmektedirler. Özellikle, emeklilik
yaşı üzerinde getirdikleri sınırlandırmalar;
yani, emeklilik yaşının uzatılması
yolundakı sınırlandırmalar, Türkiye'de,
konuyla ilgili birçok çevreler tarafından
bilinmekte, hatta basınımızda da sık
sık haber konusu olmaktadır. 

İlke ve prensip düzeyinde gösterdiğimiz
uyum yeteneğini, yani Batı'yla uyum yeteneğini,
maalesef, pratikte, uygulama alanında gösterdiğimizi
söyleyebilmek mümkün değildir. Avrupa Birliğine
üye ülkeler, Birliğin norm ve standartlarını
koruyabilmek amacıyla, sosyal güvenlik sistemleri
üzerinde süratle bir yeniden yapılanmaya giderlerken,
Birliğe üye olma iddiasını  yıllardan
beri kesin bir şekilde, sürekli ifade etmekte olan
Türkiye'nin, sosyal güvenlik sisteminin içine
düştüğü bunalım konusundaki aymazlığı,
siyasî partilerin soruna, popülist bir yaklaşım
ortaya koymaları, dışarıdan bakanlara
“bu ne perhiz, bu ne lahana turşusu” dedirtecek
niteliktedir.

Şimdi, sözlerim belki rijit bir ifade
olarak nitelendirilebilir; ama, biraz evvel, benden önce
Hükümet adına konuşan Sayın Bakan,
soruna, bir bakıma popülist bir yaklaşım
içinde olduklarını kendi ifadeleriyle de
ortaya koymuştur; ancak, burada hemen şunu ifade etmek
istiyorum ki, bu popülist yaklaşım belası,
sadece bugünkü Hükümete özgü bir
hastalık da değildir. Bugüne kadar, Türkiye'de,
sosyal güvenlik kavramına yaklaşımımız
bakımından, bu popülist yaklaşımların
doğurduğu sorunlardan kurtulabilmek, -sosyal güvenlik
sistemi için- maalesef, mümkün olamamıştır.
Bunun çeşitli örneklerini, siyasî parti
grupları adına konuşan arkadaşlarımız
dile getirdiler.

Sevgili arkadaşlarım, kavram kargaşasına
işaret edebilmek için, önce, Türkiye'de
sosyal güvenlik anlayışının kaynaklık
ettiği belgelere, metinlere bir gönderme yapmak zorundayız.
Anayasamızın 60 ıncı maddesi, herkesin
sosyal güvenlik hakkına sahip olduğunu, devletin
bu güvenliği sağlayacak gerekli tedbirleri almasını
veya ilgili teşkilatını kurmasını
hüküm altına almıştır. Ülkemizde
sosyal güvenliğin tanımı, benden önce
konuşan Hükümet temsilcisinin de ifade ettiği
gibi, genel olarak, ülkede yaşayanlar arasında
hiçbir ayırım gözetmeksizin, toplumun
bütün fertlerinin ekonomik ve sosyal ihtiyaçlarını
karşılayacak tarzda, kişilerin bugünlerini
ve yarınlarını güven altına almayı
hedef tayin eden bir sistemler bütünü olarak yapılmaktadır.
Bu anlayış, Anayasa Mahkemesinin, Anayasamızın
2 nci maddesinde, yani cumhuriyetin nitelikleri arasında
yer alan sosyal devlet kavramına getirdiği tanıma
da yansımıştır. Tanıma ilişkin
Anayasa Mahkemesi kararında, sosyal devletin, yalnızca
kamu dengesinin sarsılması halinde topluma müdahale
etmekle yetinen, onun dışındaki sosyal koruma
politikalarına gözlemci kalan bir devlet olmadığı,
topluma, özellikle eğitim, sağlık, çalışma
ve sosyal güvenlik alanında hizmet sunarak, toplumu
yönlendirerek, istihdamı sağlayan, geliri oluşturan
ve bu gelirin kaybolmaması için onu sosyal güvenlik
teminatı altına alan ve yurttaşlarına,
insan hak ve onuruna yaraşır bir yaşama düzeyi
sağlamayı ödev edinen bir devlet olduğu belirtilmiştir.
Özellikle, tanımın son cümlesinde yer
alan ifade, sosyal güvenliğin unsurlarında meydana
gelmiş olan karmaşanın aslî sebebidir.


Sosyal güvenlik, tekniği, finansmanı
ve prensipleri birbirinden oldukça farklı; sosyal
sigorta, sosyal yardım ve sosyal hizmetlerin birbirini
optimal düzeyde tamamladığı entegre bir
sistemin adıdır. Ancak, bu entegre oluş, sosyal
güvenliği bir araya getiren, birbirini tamamlayan bu
unsurların, birbirlerinden farklı karakterler arz
ettiğini, birbirlerinden farklı yaklaşımları
zorunlu kıldığını gözardı
etmemize yol açmamalıdır. 

Bu bağlamda, sosyal devlet, sürekli gelir
sahibi bireylerin, emin, etkili ve verimli kuruluşlarca
kendilerini sigortalayabilecekleri; fakrüzaruret içerisinde
bulunan bireylerin ise, ülkenin nimetlerinden, karşılıksız
ve asgarî istifadeyi temin edebilecekleri, kendi ihtiyacını
teminden bedenen veya ruhen aciz olanların, beşerî
haysiyetlerini koruyarak, hayatlarını sürdürebilmek
için destek alabilecekleri kurumları kurarak, asgarî
norm ve standartları sağlayan, bu konuda özel
inisiyatiflere örnek olan; ancak, hiçbir zaman tekel
durumunda olmayı benimsemeyen devlettir. 

Sürekli gelir sahibi bireylerin, emin, etkili
ve verimli kuruluşlarca kendilerini sigortalayabilecekleri
sigorta kurum ve kuruluşlarına sahip olabilmeleri
imkânını sağlamak, devletin görevidir.
Anayasanın 60 ıncı maddesinde zikredilen
“teşkilatı kurar” ifadesi “bir tekeli
kurar” ifadesi olarak anlaşılmıştır
bugüne kadar. Bu ise, devletin, finansmanı, yönetim
tekniği bakımından kendine özgü özellikleri
bulunan sosyal sigorta alanında bir tekel oluşturmasına;
dolayısıyla, rekabet ortamının gerçekleşememesi
dolayısıyla, hem hizmetin kalitesinin düşmesine
hem de politik amaçlarla sisteme dönük müdahalelerin
yapılabilmesine imkân sağlamıştır.

Değerli arkadaşlar, gördüğünüz
gibi, yukarıda sözünü ettiğim unsurlar,
sosyal güvenlik sisteminin üç ana unsurunu işaret
etmektedir . Bu unsurlardan bir tanesi, sosyal sigorta, bir tanesi
sosyal yardım, bir tanesi sosyal hizmettir. Türkiye'de
sosyal güvenlik sisteminin içine düştüğü
kavram kargaşası, tam olarak buradan kaynaklanmaktadır.
Sosyal sigorta, sosyal yardım ve sosyal hizmet kavramları
o kadar iç içe geçmiş bir şekilde
anlaşılmakta ve Hükümet politikaları
o kadar birbirlerine... Esasında, tekniği ve finansman
yöntemleri itibariyle, birbirlerinden tamamen bağımsız
olması gereken bu hizmetlerin, ancak birbirlerini tamamlayan
bu hizmetlerin, son derece verimsiz, son derece kalitesiz bir
biçimde uygulanması sonucuna yol açmaktadır.

Sosyal devletin tanımında meydana gelen
sözünü ettiğim sapma ve daralma, toplumsal
işlevleri kendinde toplamayla hantallaşmış,
hantallaştıkça, görevleri altında
çıkmaza girmiş kurumları ortaya çıkarmıştır.
İşte, Sosyal Sigortalar Kurumu, bunun en belirgin,
en göze çarpan örneklerinden bir tanesidir. Bu
durumun en belirgin örneği olarak -demin de söylediğim
gibi- sosyal güvenlik kurumlarını, bunların
başında da Sosyal Sigortalar Kurumunu saymak mümkündür.
Halbuki, sosyal güvenliğin üç temel unsurundan
birini oluşturan sosyal sigorta, tekraren söylüyorum
ki, tekniği itibariyle, ticarî işletme prensibine
dayanan, belli norm ve standartlara sahip bir hizmeti; yani, bir
nevi, bir malı talep edenlere asgarî maliyette arz
etmeyi hedeflemektedir ya da hedeflemelidir. Bir farkla ki, arz
edilen sigorta hizmetlerinin asgarî norm ve standartları,
ilgili işletme tarafından değil, devletin temel
sosyal güvenlik kuruluşu veya uluslararası sözleşmelerce
tespit edilmiş olmalıdır; yani, sosyal devletin,
sosyal güvenlik alanındaki temel fonksiyonu, temel
norm ve standartları, asgarî norm ve standartları
belirlemek olmalıdır.

Asgarî norm ve standartlara sahip özel
sigorta işletmelerine fırsat tanınması,
ayrıca sosyal devletin bir başka özelliği
olsa gerek; çünkü, sosyal devletle, onun karşıtı
olan dikta devlet arasındaki fark, ilkinin, toplumun içinde,
onunla özdeş ve toplumun ihtiyaçlarına
hassas olması, diğerinin ise, toplumdan ayrışmış
ve onun ihtiyaçlarına çok fazla -tabiî,
otoriteye karşı bir tehdit olması ihtimalinin
dışında- duyarlı olmaması halidir.

Yine, mutlaka altı çizilmesi gereken
bir husus vardır ki, sosyal devlet, toplumu bir tek tercihe
zorlayan devlet değil, çoğulcu demokrasinin de
bir gereği olarak, ona alternatifler üreten, alternatifler
arasında kendisi için en yararlı, en verimli
ve en ekonomik olanını seçme imkânını
vatandaşa sunan devlettir. 

Şu halde, çağdaş anlamda,
modern anlamda, sosyal devletle, yani Anayasamızın
60 ıncı maddesinde yer alan sosyal devlet fonksiyonu
ile sosyal güvenlik alanına kanalize edilmiş
devletimizin bugünkü yapılanması ya da
devletin sosyal güvenlik alanındaki yapılanması
arasında tam bir çelişki vardır. 

Bir diğer çelişki, Anayasanın
2 nci maddesinde, sosyal hukuk devleti nitelemesinin aynı
cümle içinde yer alması dolayısıyla,
sosyal devlet ile hukuk devleti arasındaki çelişkidir.


Bugünkü yapılanmanın bir
sonucu olarak, ülkemizde, daha iyi siyasallaşmış
kesimlerin, daha iyi örgütlenmiş kesimlerin, kamu
mülkiyetinden, yani Hazineden, yani bütçeden;
daha iyi siyasallaşmamış, daha iyi örgütlenmemiş
kesimler aleyhine bir zenginleşmesi söz konusudur.
Yani, bugün, herhangi bir sosyal güvenlik kurumunun
şemsiyesi altında olmayan, sendikalarca hakları
korunmayan köylüler, bugün, sosyal güvenlik
sisteminin, bütçenin yüzde 10'ları, 15'leri
düzeyine ulaşmış çok büyük
açıkları bütçe tarafından
karşılandığında, bir haksızlıkla
karşı karşıyadırlar. Eğer,
sözünü ettiğimiz mülkiyet, yani bütçeyle
kontrol ettiğimiz mülkiyet, yani Hazine bu toplumun ortak
malıysa ve bu toplumun her bir ferdi, bu ortak mülkiyet
üzerinde eşit haklara sahipse, daha iyi siyasallaşmış,
daha iyi örgütlenmiş kesimlerin, hükümetlere
baskı kurmak yoluyla elde edebildikleri haklarından,
daha iyi siyasallaşmamış olan kesimlerin mahrum
kalmaları, hukuk devleti anlayışıyla
bağdaşabilir bir anlayış değildir.


Sosyal devletin ikinci unsuru olan sosyal yardım,
toplumsal birliği, dirliği ve bütünlüğü
koruma ve adalet ilkesinden hareketle, gelir sahibi birey ve kurumlardan,
düşük gelir sahibi kişilere malî transferi
hedeflemektedir. Sosyal devletin bir ödevi olarak sosyal
yardımların, adil bir şekilde, bir sistem
dahilinde dağıtılması, millet olma şuurunun
devamlılığı ve ülkemiz için
geçerli olmak üzere “devlet, ebet müddet”
geleneğinin korunmasının teminatıdır.
Sahip olunan kadim kültürün, bu anlamda ihtiyaç
duyulan gücün kaynağı olduğu noktasında,
zannediyorum, Yüce Heyetinizin hiçbir kuşkusu
olmasa gerektir.

Sosyal devletin üçüncü unsuru
olan sosyal hizmet ise, bakıma ve korunmaya muhtaç
bireylerin, beşerî onurlarını koruyarak
hayatlarını sürdürmelerini sağlayacak
bir sistemi gerektirmektedir. Bu sistemin varlığı,
devletin haysiyetidir. 

Sosyal yardım ve sosyal hizmetlerin sağlanmasında
sosyal devlete düşen görev, gücünü,
genelde, geleneksel kültürden alan, dinden alan ya da
başka sosyal organizasyonların başka kültürel
saiklerinden alan gönüllü inisiyatiflerin yolunu
açmak ve teşvik etmek olmalıdır. Bunu,
çoğulcu demokrasinin bir gereği olarak ifade ediyoruz.
Bu görev, daha ziyade, makro düzenlemeleri, sağlam
bir kayıt sistemiyle yerel yönetimlere hareket rahatlığı
sağlayacak fon düzenlemelerini de içermelidir.
Bu da, sosyal adaleti pekiştiren bir organizasyonla mümkündür.


Bu sebeple, sosyal güvenlik organizasyonlarının
-başta söylediğim gibi- başarısını,
diğer organizasyonlardan farklı olarak, sadece, ekonomik
etkinlik kriteriyle değerlendirmemiz mümkün değil;
bunun yanında, sosyal etkinlik kriterleriyle de değerlendirmemiz
icap eder diye düşünüyorum. 

Değerli arkadaşlarım, raporun tümünü,
başlıkları itibariyle bile olsa, burada sunabilme
imkânından mahrumum; ancak, Türkiye'de sosyal
güvenlik sisteminin içerisinde yer aldığı
sorunları üst başlıklarıyla ifade
etmek gerekirse, sorunun temelinde, sosyal güvenlik anlayışındaki
kargaşa yatmaktadır. Sosyal sigorta başka bir
şeydir, sosyal yardım başka bir şeydir,
sosyal hizmet başka bir şeydir. Türkiye'de, sorun,
sosyal güvenlik anlayışına yönlendirilen
devletin bu alandaki yapılanmasıyla ilgilidir. Bu
yapılanmadaki temel sorun, devletin tekelci karakteridir.
Özellikle sosyal sigorta alanında, emeklilik sigortası
alanında...

(Mikrofon otomatik cihaz tarafından kapatıldı)

BAŞKAN - Sayın Başkan, komisyona
ayrılan süre tamamlandı. Komisyon raporunda
da yer alan değerli görüşlerinizden, zaten,
üyelerimiz bilgi sahibi olacaklar. Ben, son cümleleriniz
için, size, kısa bir süre veriyorum; bu sürede
konuşmanızı toparlamanızı rica
ediyorum.

(10/1,14) ESAS NUMARALI MECLİS ARAŞTIRMASI
KOMİSYONU BAŞKANI ERKAN MUMCU (Devamla) - Çok
teşekkür ederim Sayın Başkanım.

Değerli arkadaşlar, sadece Sosyal Sigortalar
Kurumunun, 2008 yılına kadar mevcut sistemin yürürlükte
kalması halinde, gelecekte bizi hangi ekonomik göstergelerin
beklediğine dair yaptırdığı simülasyonlar,
fevkalade çarpıcıdır. Buradan çıkan
sonuç şudur: 2008 yılında -tüm
sosyal güvenlik sisteminin değil- sadece Sosyal Sigortalar
Kurumunun  kamuya yükleyeceği açığın
miktarı 53 milyar dolar düzeyindedir. Gayri safî
millî hâsılanın 2008 yılında
hangi düzeyde olacağına dair bir hesaplama da
yapılmamış; ama, 2030 yılına
kadar yapılan bir simülasyonda, eğer, gayri safî
millî hâsılanın tamamını
Sosyal Sigortalar Kurumunun açığına harcasak,
tek başına Sosyal Sigortalar Kurumunun açıklarını
karşılamaya yetmeyeceği aşikâr görünmektedir.
Dolayısıyla, Sosyal Sigortaların, sosyal
güvenlik sisteminin içerisinde bulunduğu sorunlar,
popülist yaklaşımlarla, siyasî partilerin,
birbirlerinden farklı yaklaşımlarıyla,
halka şirin görünme yaklaşımlarıyla
değerlendirebilecekleri bir konu değildir. Sorun, tek
başına, kamu maliyesini kendisiyle beraber aşağıya
çeken özelliği dolayısıyla, Türkiye'de
ekonomiyi iflasa götürecek büyüklükte
bir sorundur, Türkiye'de sosyal kargaşalara, sosyal
patlamalara yol açabilecek büyüklükte bir
sorundur.

Son söz olarak şunu söylemek istiyorum:
“SSK mı daha büyük bir sorundur, PKK mı
daha büyük bir sorundur” benzetmesi her ne kadar
hoş görünmese de, kulağa şirin gelmese
de, SSK sorununun büyüklüğünü ifade
etmek bakımından dikkate değer bir ifadedir.


Beni dinlediğiniz için saygılar
sunuyor; huzurlarınızda, alakalarınıza
teşekkür ediyorum. (ANAP sıralarından
alkışlar)  

ALGAN HACALOĞLU (İstanbul) - SSK'nın
PKK ile ne ilgisi var?!. Sosyal devletle PKK'nın, terörün
ne ilgisi var?!..

(10/1,14) ESAS NUMARALI MECLİS ARAŞTIRMASI
KOMİSYONU BAŞKANI ERKAN MUMCU (Isparta) - Anlamamışsınız;
terörle ilgisi değil, sorunun büyüklüğünün
anlaşılırlığı açısından...


ALGAN HACALOĞLU (İstanbul) - Benzetme
bile ayıp!

(10/1,14) ESAS NUMARALI MECLİS ARAŞTIRMASI
KOMİSYONU BAŞKANI ERKAN MUMCU (Isparta) - Anlama
yeteneğinize veriyorum.

KAHRAMAN EMMİOĞLU (Gaziantep) - Neyse;
genç, teşbihte hata yaptı, bir daha yapmaz.

BAŞKAN - Komisyon Başkanı Sayın
Erkan Mumcu'ya teşekkür ediyorum.

Değerli milletvekilleri, sosyal güvenlik
ve Sosyal Sigortalar Kurumu ile ilgili sorunların araştırılarak
alınması gereken tedbirlerin tespit edilmesi amacıyla
kurulan (10/1,14) esas numaralı Meclis Araştırması
Komisyonu raporu üzerindeki  genel görüşme
tamamlanmıştır. 

2.-926 Sayılı Türk Silahlı
Kuvvetleri Personel Kanununa Bir Geçici Madde Eklenmesine
İlişkin 488 Sayılı Kanun Hükmünde
Kararname ve Millî Savunma Komisyonu Raporu (1/215) (S.
Sayısı :23) 

BAŞKAN - 926 Sayılı Türk
Silahlı Kuvvetleri Personel Kanuna Bir Geçici Madde
Eklenmesine İlişkin 488 Sayılı Kanun
Hükmünde Kararname ve Millî Savunma Komisyonunun
raporunun müzakerelerine kaldığımız
yerden devam edeceğiz. 

Komisyon?.. Yok. 

Ertelenmiştir. 

3. -Özürlüler İdaresi Başkanlığı
Kurulmasına ve Özürlülerin Durumları
ile İlgili Çeşitli Kanun ve Kanun Hükmünde
Kararnamelerde Değişiklik Yapılmasına
Dair Yetki Kanunu Tasarısı ve Sağlık,
Aile, Çalışma ve Sosyal İşler
Komisyonu Raporu (1/438) (S. Sayısı :101) (1)

BAŞKAN - Özürlüler İdaresi
Başkanlığı Kurulmasına ve Özürlülerin
Durumları ile İlgili Çeşitli Kanun
ve Kanun Hükmünde Kararnamelerde Değişiklik
Yapılmasına Dair Yetki Kanunu Tasarısı
ve Sağlık, Aile, Çalışma ve Sosyal
İşler Komisyonu raporunun müzakerelerine başlıyoruz.

Komisyon?.. Burada. 

Hükümet?.. Burada.

ALİ RIZA BODUR (İzmir) - Uzaktan kumandayla
mı çalışıyor Sayın Bakan?!

SALİH KAPUSUZ (Kayseri) - Hayır, Sayın
Bakanın konusu...

BAŞKAN - Sayın milletvekilleri, Komisyon
ve Hükümet hazır.

Özürlüler İdaresi Başkanlığı
Kurulmasına ve Özürlülerin Durumları
ile İlgili Çeşitli Kanun ve Kanun Hükmünde
Kararnamelerde Değişiklik Yapılmasına
Dair Yetki Kanunu Tasarısının müzakerelerine
başlıyoruz. 

Komisyon raporunun okunup okunmaması hususunu
oylarınıza sunacağım: Raporun okunmasını
kabul edenler... Kabul etmeyenler... Kabul edilmemiştir.

Tasarının tümü üzerinde,
Cumhuriyet Halk Partisi Grubu adına, Sayın Yılmaz
Ateş; buyurun efendim. (CHP sıralarından alkışlar)

Konuşma süreniz 20 dakikadır.

CHP GRUBU ADINA YILMAZ ATEŞ (Ankara) - Sayın
Başkan, sayın milletvekilleri; şahsım
ve Cumhuriyet Halk Partisi Grubu adına Yüce Meclisi
saygıyla selamlıyorum.

3 Aralık, Uluslararası Sakatlar Günü
olarak yıllardan beri kutlanmaktadır. Bu vesileyle,
sakatlarımızın ülkemizde de insan onuruna
yaraşır bir düzenlemeyle yaşamlarını
sürdürmelerini diliyoruz. 

Uluslararası Sakatlar Günü, hayır
kurumlarına daha fazla bağışta bulunulması
için, sakatlar adına düzenlenen özel bir
gün değildir; sakatların insan hakları
konusuna dikkat çekmek için bir fırsat olarak
görülmektedir ve bizde de görülmelidir. Sakatlara
yönelik hayırseverlik ve yardım duyguları,
özürlülere, gerçek anlamda, hiçbir
zaman yardımcı olamadı, hatta, sorunlarının
daha da karmaşık hale dönüşmesine
neden oldu. Sakatların haklarını savunan
hareketlerin yaygınlaşması ve özürlü
bireylerin toplumda daha güçlü bir konuma gelmeleri,
sakatlarla ilgili sorunlara hayırseverlikle değil,
kendisini insan hakları temelinde yaklaşılması
şeklinde gösteren değişikliği de beraberinde
getirmektedir. 

Özürlülerin temel hakları,
Birleşmiş Milletlerin 1995 yılı aralığında
3447 sayılı Kararıyla benimsediği “Sakatlar
Hakları” bildirisiyle; yine, Birleşmiş
Milletlerin, 1993 yılında, özürlüler
için fırsat eşitliğine ilişkin standart
kurallarla, sakat yurttaşların özgürlükleri
ayrıntılarıyla sıralanmıştır.
Bu hakların, demokratik kapsamlı bir özürlüler
yasasıyla bütünleştirilerek, bir an önce,
ülkemizde de ulusal bir hukuk metni haline getirilmesinde
büyük yararlar vardır. 

Sakatlık konusunda belirlenen politikanın,
bir iktidarın, bir partinin politikası olmaktan
öteye, ulusal bir politikaya dönüştürülmesi
gerekmektedir. Bu çerçevede, özürlüler
yasa taslağı ivedilikle yasalaştırılmalıdır.


Kanun hükmünde kararnameler, genellikle,
zarurî, istisnaî, öncelikli ve ivedî durumlarda
başvurulabilecek idarî tasarruflardır. Oysa,
yetki kanunu tasarısında belirtilen hususlar bu
nitelikte değildir. Buna ilişkin, Cumhuriyet Halk Partisi
olarak Grubumuzun bir önergesi var; Yüce Meclisin bu
önergemizi dikkate almasını  diliyoruz.

Kanunlarla düzenlenmesi gereken konuların,
yasama organının bu yetkisinin  elinden alınarak
yürütme organınca çözülmeye
çalışılması, yeni yeni çözümsüzlükleri
de beraberinde getirmektedir. 52 nci Hükümet döneminde
seçimler öncesi düzenlenen bu yasal düzenleme,
gönlümüz arzu ederdi ki, yeni Hükümetimiz
döneminde, bir yasa tasarısı halinde Yüce
Meclise sunulmuş olsun.

Yıllardan beri ciddî politikalar yerine
geçici çözümlerle yetinilmiş, sorunlar
çığ gibi  büyümüştür.
Ülke nüfusumuzun yüzde 12'si -ki, bu rakam 7-8
milyona tekabül etmektedir- özürlü yurttaşlarımızdan
oluşmaktadır. Özürlü yurttaşlarımız
arasında okuma yazma oranı yüzde 2,57'dir;
işsizlik oranı ise yüzde 99,.1'dir. Nüfus
oranı yüzde 12 olmasına rağmen, ulusal
gelirimizden yalnızca onbinde 4'ü özürlüler
için kullanılmaktadır. Yunanistan'da bu rakam
onbinde 30, Belçika'da da onbinde 134'tür. Sakatların,
yaşamın her alanında ayrıcalıklı
karşılanması görevini devletimiz üstlenmelidir;
eğitim, istihdam, hareket kolaylığı, sosyal
hizmetler, ulaşım, enformasyon ve iletişim
alanlarında olanaklar sağlanmalıdır.
Sakatlara, insan haklarını savunmaları için
destek sağlanmalıdır. Sakat bireylerin, kendi
yaşamlarını kendi çabalarıyla
düzeltecek konuma getirmeleri ilkesini, Türkiye Cumhuriyeti
Devleti olarak biz de benimsemeliyiz. Böylece, özürlüler,
kaynakları tüketenler olmaktan çıkıp,
kaynak yaratan, katkıda bulunan bireyler haline gelirler.
Çağdaş devlet, modern devlet, insan kaynaklarını
harekete geçiren devlettir.

Yerel yönetimlerle sakat vatandaşlarımızın
ilişkilerini geliştirmek durumundayız. 1989
yılından bu yana, Ankara belediyelerinde, belediye
başkanlarımızın uyguladığı
çok sağlıklı düzenlemeler yaşanmaktadır.
Özellikle, Mamak, Çankaya, Yenimahalle Belediyelerimiz,
özürlülerle dayanışma büroları
oluşturmuştur ve sakat vatandaşlarımıza,
sağlık, eğitim ve çevre düzenlemesi
gibi olanaklar sağlanmaktadır. 

Sakat yurttaşlarımız alanındaki
yatırım ve harcamalar, bu yurttaşlarımızın,
topluma katkıda bulunan, kendi ihtiyaçlarını
karşılayabilen ve yurttaşlık haklarını
kullanabilen bireyler haline getirilmesi için yapılmalıdır.
Sakat bireylerin en iyi şekilde, nasıl daha özgür
hale getirilebilecekleri konusunda çözümler üretmeliyiz.
Özürlülerin istihdamının ve çalışma
koşullarının, yetki kanununa dayanılarak
çıkarılacak kanun hükmünde kararnameler
yerine, daha ayrıntılı hükümler
içeren yasalarla düzenlenmesi daha uygun olacaktır.

Birleşmiş Milletler, sakatlarla ilgili
uluslararası eylem programını, 1983 yılında,
sakatlıkla ilgili sivil toplum örgütlerine danışarak,
onların katkılarını sağlayarak
hazırladı. Bu program, bütün ülkelerde
can alıcı bir program olarak görülmektedir.


Hükümetimizin, bu kadar geniş bir
yetkiyle Türkiye Büyük Millet Meclisimizin karşısına
gelmesi doğrultusundaki endişelerimizi az önce
belirtmeye çalıştım. Hükümetimiz,
bu konuda yapacağı bütün düzenlemelerde,
ilgili sivil toplum örgütlerinin katkılarını,
desteklerini, mutlaka, ama mutlaka almak durumundadır.
Ama, doğrusunu isterseniz, Hükümet, bugüne
kadarki bütün çalışmalarda, toplumsal
örgütlerle, sivil toplum örgütleriyle uzlaşarak
değil, onlarla çatışarak bir dayatma sistemini
gündeme getirdiği için, bu yetkilerin düzenlenmesinde,
kanunlarda yapılacak değişiklikler konusunda
Cumhuriyet Halk Partisi olarak kaygı duymaktayız.

Sayın milletvekilleri, sakat olmak, âciz
olmak değildir; sorunlarına, hayırseverlik,
çözüm getiremez. Sakatlarımızın
da, hayatın her alanında insanca yaşama hakkına
ihtiyacı vardır. Sakat vatandaşlarımızın
topluma katkıda bulunabilecekleri pek çok şey
vardır. Vatandaşlık hak ve özgürlüklerine
sahip olma talebiyle yükselen 7 milyon insanımızın
sesi, karşılıksız kalmamalıdır.


BAŞKAN - Sayın Ateş, bir saniye...

Sayın grup başkanvekilleri, biraz sonra
çalışmalara ara vereceğim; eğer kanun
üzerinde bir mutabakat sağlamaya çalışıyorsanız,
o verdiğimiz arada görüşebilirsiniz; müzakerelere
imkân verelim efendim.

SALİH KAPUSUZ (Kayseri) - Mutabakatımız
var Sayın Başkan.

BAŞKAN - Buyurun Sayın Ateş.

YILMAZ ATEŞ (Devamla) - Sakat olmak, sakat
olarak yaşamlarını sürdüren bu vatandaşlarımızın
kendi tercihleri değildir; yarın, hangimizin ne olacağı
konusunda hiçbirimizin güvencesi yoktur. O nedenle,
bugün, sakatlarla ilgili düzenlemenin, gerçekten,
insan hak ve onuruyla bağdaşan, onların kendi
yeteneklerini geliştiren, ülke için atıl
bir vaziyetten değil, gerçekten insan kaynaklarını
devreye sokan, onları harekete geçiren bir yaklaşım
içinde olmasını diliyor; Yüce Meclise
saygı ve sevgiler sunuyorum. (CHP sıralarından
alkışlar)

BAŞKAN - Cumhuriyet Halk Partisi Grubu adına
konuşan Sayın Yılmaz Ateş'e teşekkür
ediyorum.

Sayın milletvekilleri, gruplar adına;
Doğru Yol Partisi Grubu adına Sayın Doğan
Baran, Anavatan Partisi Grubu adına Sayın Abdullah
Akarsu, Demokratik Sol Parti Grubu adına Sayın Mustafa
Güven Karahan, Refah Partisi Grubu adına Sayın
Lütfi Yalman ve şahsı adına Sayın
Veysel Candan söz istemiş bulunmaktadırlar.
Süreler de dikkate alındığında,
ara vermeden bunu tamamlamamız imkânını
şu anda görmüyorum.

Saat 20.30'da tekrar toplanmak üzere... 

ZEKİ ÇAKAN (Bartın) - 2'şer
dakika konuşacaklar Sayın Başkan.

MEHMET GÖZLÜKAYA (Denizli) - Bitiririz
Sayın Başkan. Arkadaşlarımız
da kısa konuşsunlar.

BAŞKAN - Bundan sonra, diğer kanunları
görüşmeyecek misiniz?

SALİH KAPUSUZ (Kayseri) - Sayın Başkanım,
bir kanun daha var; iki kanunda da mutabakatımız
var. Arkadaşlarımız da kısa konuşacaklar...

BAŞKAN - Ara vermeden bitirebilecek miyiz yani?

SALİH KAPUSUZ (Kayseri) - Bitirebileceğiz.

BAŞKAN - Peki, o zaman, arkadaşlarımın
konuşma sürelerini kısa tutmalarını
rica edeceğim.

Zaman kaybetmeden, Doğru Yol Partisi Grubu adına,
Sayın Doğan Baran'ı kürsüye davet
ediyorum. 

Buyurun Sayın Baran.

DYP GRUBU ADINA DOĞAN BARAN (Niğde) - Sayın
Başkan, sayın milletvekilleri; Özürlüler
İdaresi Başkanlığı Kurulmasına
ve Özürlülerin Durumları ile İlgili
Çeşitli Kanun ve Kanun Hükmünde Kararnamelerde
Değişiklik Yapılmasına Dair Yetki Kanunu
Tasarısının tümü üzerinde,
Doğru Yol Partisi Grubunun görüşlerini sunmak
üzere huzurunuzdayım; bu vesileyle, hepinize saygılar
sunuyorum.

Sağlık, fiziksel, ruhsal, sosyal ve çevresel
yönden tam bir iyilik hali; özürlülük
ise, insanın fiziksel veya ruhsal fonksiyonlarından
bir kısmını yitirmesi demektir. Bugün
-tarih boyunca milletlerin hayatında toplumsal bir sorun
olan- Dünya Özürlüler Günüdür.
Dünyamızda 550 milyon insan özürlüdür;
aile bireyleri de dikkate alındığında,
dünya nüfusunun yaklaşık yüzde 40'ı,
özürlülerin yarattığı sorunlardan
doğrudan etkileniyor demektir.

Ülkemizde, ağır zihinsel engelliler,
eğitilebilir zihinsel engelliler, işitme, konuşma
engelliler, görme engelliler, ortopedik engelliler olmak
üzere, 7 milyon vatandaşımız mevcuttur.
Bu 7 milyon kişinin özürlü olma nedenlerine
baktığımızda, en fazla, trafik, iş
ve ev kazaları, kitlesel özürlü üreten
savaşlardır; ayrıca, doğum travmaları,
akraba evliliği, çocuk felci gibi aşıyla
önlenmesi mümkün hastalıklar, metabolizma
hastalıkları ve kalıtsal hastalıklar
da ön sıralarda yer almaktadır. O nedenle,
bugün artık, ülkelerin gelişmişlik
düzeylerinin tespitinde yeni kabul edilen parametrelerden
biri de özürlü sayısının toplam
nüfus içerisindeki payıdır. Nedeni ve
sonucu ne olursa olsun, özürlü olmak, insan yaşamının
niteliğini bozmakta, bireyi, aileyi ve toplumu mutsuz etmektedir.
Özürlü insanlarımız hayatlarını
sürdürürken diğer insanlara göre daha
güç şartlar altında eğitim öğretim
görmekte, daha zor iş bulabilmekte, iş hayatında
da çeşitli sıkıntılar içinde
çalışmaktadırlar. 

Anayasamızın 42,49,50,56,60 ve 61 inci
maddeleri özürlülerimizin sağlık, eğitim,
ulaşım, istihdam ve rehabilitasyonlarına ilişkin
hükümleri içermektedir. Bu çerçevede,
özürlüler için, eğitim, çalışma,
toplumsal yaşama uyum, sosyal güvenlik, sosyal yardım,
sosyal hizmet ve vergi konusunda yasal düzenlemeler yapılmıştır.
Siyasî partiler, toplumun tüm kurum ve kuruluşları,
özel sektör, gönüllü kuruluşlar
el ele verirse, ancak o zaman arzu edilen mesafe alınabilir.
Zira, toplumda yeniden bütünleşmek ve fırsat
eşitliğini yaratmak konusunda sadece devletin değil,
sivil örgütlerin de etkin görevler üstlenmesi
gerekir. Toplumun her kesimi, özürlülüğün
önlenmesi ve erken tanı konusunda bilgilendirilmeli,
meslekî ve sosyal rehabilitasyona, medikal rehabilitasyon
kadar önem verilmelidir. 

Bu tasarının yasalaşmasıyla,
özürlülerin üretken hale gelmelerine, meslekî
ve tıbbî rehabilitasyonlarına, eğitim
ve istihdamlarına, sosyal ihtiyaçlarına günün
koşullarına uygun, çağdaş, yasal
düzenlemelerle hızlı ve radikal çözümler
getirmek mümkün olacaktır. 

Temennimiz, yakın bir gelecekte, trafik kazasından
ölümlerin, sakatlıkların olmadığı,
iş kazası olmasın diye tüm önlemlerin
alındığı, çocuk felcine, zekâ
geriliğine neden olan faktörlerin ortadan kalktığı
bir Türkiye'yi hep birlikte gerçekleştirmektir.
Özürlü insan kavramı, beşerî
kültürün kelimeler dünyasına aktardığı
talihsiz bir tanımlamadır. Asıl özürlü,
özürlü dediğimiz varlıktaki insanı
öne almayan zihniyettir. Böyle bir özürlü
zihniyetten kurtulduğumuz zaman, bu konuda en büyük
medeniyet adımını atmış olacağız.


Bu düşüncelerin ışığında,
Grubumuzun, tasarıya kabul oyu vereceğini ifade eder,
hepinize saygılar sunarım. (Alkışlar)

BAŞKAN - Doğru Yol Partisi sözcüsü
Sayın Baran'a teşekkür ediyorum.

Anavatan Partisi Grubu adına, Sayın
Abdullah Akarsu; buyurun.

ANAP GRUBU ADINA ABDULLAH AKARSU (Manisa) - Sayın
Başkan, değerli milletvekilleri ve bu anı yıllardır
hasretle bekleyen sevgiye, saygıya layık özürlü
kardeşlerim; 3 Aralık Dünya Özürlüler
Gününde, Meclis kürsüsünden, özürlü
vatandaşlarımızla ilgili olan yasa tasarısı
üzerinde, Anavatan Partisi Grubunun görüşlerini
belirtmek üzere sözlerime başlamadan önce,
Yüce Meclisimizi, Meclisimizin üyelerini saygıyla
selamlıyorum.

8 milyona yakın özürlü vatandaşımızın
olduğu ülkemizde, artık, özürlü
insanımızın da, layık olduğu yaşam
tarzına kavuşturulması, topluma kazandırılması,
çalışkanlığından, fedakârlığından
faydalanılabilmesi lazımdır; çünkü,
bu dünya, sadece sağlam insanların değil,
özürlülerin de dünyasıdır. Türk
toplumu, kadını erkeği, yaşlısı
genci, sağlıklısı özürlüsüyle
bir bütündür. Hükümetlerimiz, hiçbir
ayırım gözetmeden, bütün bireylere
eşit düzeyde hizmet götürmeye zorunludurlar.


Sayın Başkan, saygıdeğer
milletvekilleri; özürlülük suç değildir;
özürlülerle ilgilenmemek suçtur. Özürlülüğe
yol açan nedenlerin ortadan kaldırılmasına
çalışmak aslî görevimizdir. Ne
yapabiliriz, nasıl yapabiliriz; onu düşünmeliyiz.


Sayın Başkan, değerli milletvekilleri;
özürlülerin, bize göre, üç ana
başlıkta toplanan problemleri vardır; bunlar
da, eğitimden geçmektedir. Birincisi, toplumun eğitilmesidir.
Özürlülüğe yol açan nedenlerin
kaldırılması kadar, özürlülerin
toplum içinde yer almalarının sağlanması
için, toplumun eğitilmesi çok önemlidir.
Bunu sağlamak için de, önce, kitle iletişim
araçlarındaki eğitim ve yönlendirmenin
sağlıklı yapılması gerekmektedir.
Eğitici ve tüm toplumu katılımcı
yapabilecek bir eğitim için gerekli olan, bu noktada,
toplum bilincinin oluşmasına, şuurun gelişmesine
yardımcı olmak birinci noktadır diye düşünüyoruz.


Aile içindeki eğitim -bebeğin veya
özürlünün dünyaya geldiği andan itibaren
eğitimin başladığı yer olan aile-
özürlü, özürsüz her çocuğu
ve toplumumuzu ilgilendirmektedir. Ülkemizde bu konuda ihmaller
yaşanmaktadır. Çocukların özürleri
çok geç tespit edilmekte, eğitimin çok
önemli yılları boşa geçmiş
olmakta, eğer, çocuk özürlüyse hayattan
dışlanmaktadır. Ona nasıl davranacağımıza
ilişkin öğretici kitap, broşür ve yayınlar
maalesef yoktur. 

Aileden sorumlu devlet bakanlığının
bu konuya süratle eğilmesi gerektiğine inanıyoruz.
Özürlünün eğitimi meselesi var. Bu ülke
topraklarında yaşayan her çocuk gibi, özürlü
çocukların da eğitim hakları vardır.
Bu hak, yasalarla da korunuyor; ancak, ülkemizde eğitim
çağındaki 3,5 milyon çocuktan, eğitim
alabileni henüz 30 bin civarındadır. Üniversitelerde,
sadece  1 200 özürlü eğitim görmektedir.
Özel eğitime, özel sektörün katılmasını
özendirecek tedbirler almamız gerektiğine inanıyoruz.
Özel eğitim gerektiren zihinsel özürlü
çocuklar için kaynaştırma, toplumla
kucaklaştırma projeleri geliştirilmelidir.
Anavatan Partisi olarak, inanıyoruz ki, özürlülerin
eğitimi sağlanmadıkça, onlara meslek öğretilmedikçe,
cezalarla özürlülerin istihdam sorunları
çözülemez. 

Sağırlar Federasyonu Başkanı,
dün Türkiye Büyük Millet Meclisindeki bir
salonda aynen şöyle haykırışta
bulundu: “Bize iş vermiyorsunuz, bizi fazlalık
olarak görüyorsunuz; o zaman, bizi ne yapmak istiyorsunuz.”
Bu, bana göre, çekilen bir çilenin Türkiye
Büyük Millet Meclisinde yansımasıydı,
onun bağırışıydı. 

Türk Milleti yardımseverdir, hamiyetperverdir;
ancak, özürlüler, yardım değil, haklarını
istiyorlar bizden. Meslekî rehabilitasyon yaygınlaştırılmalı,
işyerlerine konulmuş bulunan özürlü
çalıştırma kontenjanı artırılmalıdır.
Ayrıca, mecburiyete uymayana ceza yerine, teşvik
edici önlemler alınmalıdır. 

İstihdam konusunda olduğu kadar, vergilendirme
ve emeklilik konusunda da özürlülerin önünde
çok büyük bir engel vardır. Yüzde
40 taban derecesi olarak saptanan bu derece adaletsizliği
nedeniyle, eğer özür oranı yüzde 39
ise, özürlü hiçbir haktan yararlanamama
gibi bir durumla karşı karşıyadır;
aynı şekilde, 40 ile 75 arasında hiçbir
fark yoktur. Burada, haklar, özür oranına bağlanmalıdır.


Rehabilitasyon olanakları yok denecek düzeydedir;
gerek rehabilitasyon hizmeti veren kurum sayısı
gerek rehabilitasyon kalitesi acilen yükseltilmelidir.

Yerel yönetimler açısından
da konu çok önemlidir; mimarî imkânlar
sunulmalıdır. Özürlüler, sosyal yaşama
katılmalılar, önlerindeki mimarî engeller
yıkılmalıdır.

Sayın Başkan, saygıdeğer
milletvekilleri; Anayasamızın 17 nci maddesine göre,
özürlü vatandaşlarımız da,
herkes gibi yaşama hakkına sahiptirler; onlara bu
hakkı sağlayacak olan Yüce Parlamentodur. 

Anavatan Partisi Grubu, bu tasarıyı
sonuna kadar destekliyor; özürlülerimizle ilgili
her yasa tasarısını destekleyecek, onlara
yol gösterecek, ışık olmaya devam edecek
her projeye omuz verecektir; çünkü, onlar bizim
insanlarımızdır; çünkü,
onlar bizim kardeşlerimizdir. Buradan bir teşekkürü
huzurunuzda tebliğ etmek istiyorum. Çok yakından
takip ediyorum, Türkiye Sakatlar Konfederasyonu Başkanı
Sayın Faruk Öztimur Bey, uzun yıllardır,
çok üstün bir gayret gösterdi, konuyu Parlamentoya
getirdi ve bir sivil toplum örgütü, bir baskı
grubu olarak, olayı sonuna kadar takip etti; bütün
sakatlar adına ona teşekkür ediyorum. Dünya
Özürlüler Gününü şahsım
ve Grubum adına kutluyor, sizlere ve özürlü
kardeşlerimize sevgi ve saygılarımızı
sunuyorum.

Teşekkür ediyorum efendim. (Alkışlar)

BAŞKAN - Anavatan Partisi Grubu sözcüsü
Sayın Akarsu'ya teşekkür ediyorum.

Demokratik Sol Parti Grubu adına, Sayın
Güven Karahan.

Buyurun Sayın Karahan. 

DSP GRUBU ADINA MUSTAFA GÜVEN KARAHAN (Balıkesir)
- Sayın Başkan, saygıdeğer milletvekilleri;
şahsım ve Demokratik Sol Parti Grubu adına,
öncelikle Dünya Özürlüler Gününü
kutlar, hepinizi saygıyla selamlarım.

Dünyadaki gelişmiş, gelişmekte
olan ve az gelişmiş ülkelerin tümünün
gündemlerinde bulunan sorunlarından biri de özürlülerle
ilgili olan sorunlardır. 

Bilindiği gibi, bedensel, zihinsel, duygusal
ve sosyal özelliklerinde belli bir oranda fonksiyon kaybına
neden olan organ yokluğu ya da bozukluğu sonucunda, normal
yaşam koşullarına uyamayacak sakat kişiye
özürlü adı verilir. 

Ülkemizde yaklaşık olarak yüzde
11 - 12 oranında görme, ortopedik, zihinsel, işitme
ve konuşma özürlüler bulunmaktadır.
Özür, insanın kendine ilişkin tıbbî
bir sorun olmakla birlikte, tüm aileyi etkileyen bir sorundur.
Özürlülerin yeterli ilgi, bakım ve korunmayı
sağlayabildikleri tek yer ailelerinin yanıdır.


Değerli arkadaşlarım, özürlülerin,
toplumu oluşturan diğer bireylerden farklı olmadıklarının
kabul edilmesi, haklarına saygı gösterilmesi
ve onların da toplum içinde üstlerine düşen
yükümlülükleri yerine getirebilmelerine olanak
sağlanması, çağdaş devlet ve toplumların
önemli görevleri arasındadır. İşte,
bu nedenlerden dolayı, özürlüler, yaşadıkları
toplumlarda, kendileri hakkında kökleşmiş
kötü değer yargılarını ortadan
kaldırabilmek ve anayasal haklarını elde
edebilmek için örgütlü çalışmanın
gereğine inanmışlardır. Özürlülerin
örgütsel yapısı güçlendikçe,
kamuoyunda seslerini duyurabilme olanakları da artmıştır.


Unutulmaması gereken husus, özürlülerin,
tüm dünyada olduğu gibi, bizim toplumsal yapımızın
da bir gerçeği olduklarıdır; yani, onlar,
bizim insanlarımızdır, bizim parçamızdırlar.


Ayrıca, anayasal olarak, özürlüler,
toplumumuzun diğer bireyleriyle eşit hak ve yükümlülüklere
sahiptirler. Bir bireyin toplumsal etkinliklere katılımı,
katılımcı demokrasilerde, her ne şekilde
olursa olsun, engelleniyorsa, söz konusu kişinin hem
insan hakları ihlal ediliyor hem de anayasal bir suç
işleniyor demektir. 

Özürlülerin diğer bireylerle eşit
hak ve yükümlülüklere sahip olduğu bir
toplum yaratmak, düşlerimizi süsleyen bir amaç
olmalıdır. Bu da, toplumun kendi sorumluluğunda
olan bir işlev olduğu gibi, ayrıca, insan haklarına
da saygının bir gereğidir. 

Dünya özürlüleri, ne yazık
ki, siyasî otoritelerden, bugüne kadar, bekledikleri
desteği bulamamışlardır. Siyasî
otoriteler, özürlülerin, toplum içerisinde
hem söz sahibi hem de yükümlülük sahibi
olduklarını hâlâ tam olarak kavrayabilmiş
değillerdir; ülkemizde de durum bundan farklı
değildir. 1980'li yıllardan sonra siyasî otoriteyi
ele geçirenler, devletimizin sosyal devlet olma işlevini
yitirmesine neden olmuşlar ve bundan da en büyük
zararı özürlüler görmüşlerdir.


Özürlüler, yaşadıkları
toplumlarda, bundan böyle, kendilerine, acınacak ve
yardım edilecek kişiler gözüyle bakılmasını
istememektedirler. Özürlüler, özürlülerin
insan haklarına işlerlik kazandırmak için,
demokratik yollardan haklarını istemektedirler;
sosyal hukuk devleti olan devletimizin, özürlüler
için eğitim, istihdam, sosyal hizmetler, sosyal güvenlik,
sağlık, özürlülük nedenlerinin
ortadan kaldırılması, ulaşım,
konut, iletişim konularında ve kültürel
ve sportif alanlarda çalışmalar yapmasını
istemektedirler. Biz, Demokratik sol Parti olarak, özürlülerin
bu hakları için üzerimize düşen
görevleri yapmaya hazırız. 

Değerli arkadaşlar, biliyorsunuz, meclisler
yetki kanunlarının verilmesi konusunda çok
kıskanç davranırlar. Bugüne kadar, özürlülerin
sorunlarını çözüme kavuşturamadığımızı
göz önünü alarak, nüfusumuzun yüzde
11-12'lik bir kesimini oluşturan özürlülerin
sorunlarının daha fazla geciktirilmeden çözümlenmesi
için, bu yetki kanununun çıkarılmasından
yana tavır koyacağız. Bu yetki kanunu tasarısını
desteklememize karşın, bu konuda, Hükümeti,
titiz bir şekilde denetleyeceğimizin bilinmesini isteriz.


Bir dünya sorunu olan, özürlülerin
sorunları için Birleşmiş Milletler Teşkilatının
yaptığı çalışmaları
da, kısaca, özetlersek, 1975 yılında
kabul edilen 3447 sayılı Özürlü Hakları
Bildirgesini, 1983 yılında kabul edilen Özürlülerle
ilgili Eylem Planını ve 1993 yılında
kabul edilen Özürlüler İçin Fırsat
Eşitliği Üzerine Ortak Kurallar Belgesini sıralayabiliriz.
Bu son belge, özürlülerin, her ülkede, toplumun
tam ve eşit bireyleri olmasının sağlanması
için yapılması gerekli toplumsal, siyasal
ve yasal değişikliklerin neden ve nasıl yapılacağını
açıklamaktadır. 

Demokratik Sol Parti, özürlülerin
toplumsal yaşama tam olarak katılabilmelerinin önündeki
tüm engelleri kaldırmayı istemektedir; yurttaşlarımızın
sorunlarıyla ilgilenmek, haklarını gözetmek,
izlemek ve sonuçlandırmak üzere bir engelliler
bakanlığı kurulmasını istemektedir.


Ülkemizde, görme, işitme, ortopedik
ve zihinsel özürlülerin yetenek ve becerilerini
geliştirici kamuya ait eğitim kurumları ve programları,
gereksinmeleri karşılayacak boyutlarda değildir.
Çocuk özürlüler için yüzde 2,57
olan eğitilebilen özürlü sayısının
yeterli olduğunu kimsenin kabul edebileceğini zannetmiyoruz;
bunun, süratle daha yukarı seviyelere çekilmesini
sağlayacak eğitim kurumları kurulmalı ve
programları yapılmalıdır. Eğitim
kurumları ve programlarında, belirli beceri kazandırılan
özürlülerin, işe yerleştirilerek, yaşamlarını
kazanmalarını güvence altına alacak
düzenlemeler yapılmalıdır. Özürlülük
nedenlerini ortadan kaldırmak için, tıbbî
eğitim ve propaganda çalışmalarına
hız verilmelidir. Sürekli bakıma muhtaç
özürlüler için, yeterli sayıda huzur
ve bakımevleri, rehabilitasyon merkezleri kurulmalıdır.
Bu alanda, bireylerin, derneklerin ve vakıfların
katkıları özendirilmelidir. 

Değerli arkadaşlarım, İş
Kanununda yapılan değişiklikle, 50 ve 50'den
fazla işçi çalıştıran
işverenlere, işyerlerinde, yüzde 2 oranında
özürlü çalıştırma zorunluluğu
getirilmiş; 657 sayılı Devlet Memurları
Kanununda yapılan yasal düzenlemeyle de, özürlülerin,
kamuda görev almaları sağlanmıştır.
Genel Başkanım Sayın Bülent Ecevit'in
Çalışma Bakanlığı döneminde,
işverenler tarafından özürlülere iş
verme zorunluluğu getirilmişse de, bu karar -üzülerek
söylemek gerekirse- etkisiz kalmıştır.
Başbakanlık özürlüler idaresi başkanlığı
kurulunca, bu konunun üzerine titizlikle gidilmelidir. 

Özürlüler için gerekli tüm
araç gerecin ve tamamlayıcı parçalarının,
sosyal güvenlik kurumları, sosyal hizmet ve yardım
kuruluşları tarafından karşılanması
gereklidir ve bu sağlanmalıdır. Engelliler için,
çalışanlara, vergi indirimi uygulanmasına
rağmen, engelli çocuğu olan ana ve babalara bu
hakkın verilmemesi eşitlikle bağdaşmamaktadır;
bunun, yasal düzenlemelerle düzeltilmesi gereklidir.


Tüm sosyal, kültürel ve sportif etkinliklere
özürlülerin de katılımını
sağlayacak düzenlemeler yapılmalıdır.
Ulaşım araçlarında özürlülerin
yararlanabilmeleri için, gerekli değişikliklerin
yapılması temin edilmelidir. Özürlüler
konusunda, toplum katmanlarında yer etmiş yanlış
değer yargılarının ortadan kaldırılması
için, toplumumuzu aydınlatacak ve bu yanlış
değer yargılarını ortadan kaldırmaya
yönelik yazılı ve görsel yayın
yöntemlerine ağırlık verilmelidir. Kendi
işyerlerini kurmak isteyen özürlülere ucuz
kredi verilmesi sağlanmalıdır. Tüm özürlülerin
birlikte çalışıp, üretim yapabileceği
kamu kurumlarının açılması
sağlanmalıdır. Tekel, Milli Piyango, Spor Toto,
Spor Loto ve diğer şans oyunları, lüks ithal
malları, devlet ihaleleleri ve yerel yönetim bütçelerinden
ayrılacak paylardan oluşacak bir özürlüler
fonu kurulmalıdır. Şehir içi ulaşım,
kamu hizmet ve kültür-sanat binaları, konutlar
ve spor tesislerinin plan, proje ve uygulamalarına, özürlüler
için mimarî kolaylıklar getirilmelidir. Sosyal
hukuk devletinin gereği olarak, özürlülerin
sosyal güvenlik şemsiyesi altına alınması
sağlanmalıdır. 

Değerli arkadaşlarım, özürlülerin
toplumun diğer bireyleriyle eşit hak ve yükümlülüklere
sahip olduğu bir toplumda yaşamak dileğiyle, yetki
tasarısını destekleyeceğimizi ifade eder;
hepinizi saygıyla selamlarım. (DSP ve CHP sıralarından
alkışlar)

BAŞKAN - Demokratik Sol Parti Grubu adına
konuşan Sayın Güven Karahan'a teşekkür
ediyorum. 

Gruplar adına son konuşmacı,
Refah Partisi sözcüsü, Sayın Lütfi
Yalman. 

Buyurun Sayın Yalman. 

RP GRUBU ADINA LÜTFİ YALMAN (Konya) -
Sayın Başkan, sayın milletvekilleri; Özürlüler
İdaresi Başkanlığı Kurulmasına
ve Özürlülerin Durumları ile İlgili
Çeşitli Kanun ve Kanun Hükmünde Kararnamelerde
Değişiklik Yapılmasına Dair Yetki Kanunu
Tasarısı üzerinde Refah Partisi Grubu adına
görüşlerimi açıklamak üzere
huzurlarınızdayım; bu vesileyle, şahsım
ve Grubum adına, hepinizi saygıyla selamlıyorum.
Ayrıca, şu anda, bu ve benzeri kanunların
uzun yıllardır çıkmasını
bekleyen özürlü vatandaşlarımızı
ve ailelerini de bu vesileyle huzurlarınızda selamlıyorum.


Sayın Başkan, değerli arkadaşlarım;
bugün, Grubumuz adına, aslında, İstanbul
Milletvekilimiz çok değerli Aydın Menderes Beyefendinin
konuşmasını arzu etmiştik; ancak, değişik
engeller münasebetiyle buraya gelemedi. İnşallah,
en kısa zamanda kendisinin bu kürsüye çıkacağı
günü ümitle bekliyoruz ve buna inanıyoruz.
Zira, şu anda, Türkiye Büyük Millet Meclisi
kürsüsünde ve grupların kürsülerinde
bile özürlülerin çıkabileceği
ortam henüz hazırlanabilmiş değildir. Bu
vesileyle, Aydın Menderes Beyefendiyle beraber, bu konuda
şifa bekleyen herkese Cenabı Hak'tan şifalar
diliyorum. Yine, 3 Aralık Özürlüler Gününün,
özürlülerimizin problemlerinin çözümüne,
dertlerine çare ve şifa bulunmasına vesile
olması temennisiyle, bu günün özürlülerimiz
için kutlu olmasını diliyorum. 

Değerli arkadaşlarım, yine, konuşmamın
başında bir vecibeyi yerine getirmek istiyorum. Bu
kanun tasarısının hazırlanmasında
ve her safhasında emeği geçenlere, ayrıca,
3 Aralıkta çıkarılması için
Hükümete talimat veren, yine, özürlüler
için birkaç gün önce 1 trilyon liralık
tahsisat ayırarak her gruptan özürlülerin
ihtiyacı olan tekerlekli sandalye, işitme cihazı
ve benzeri araç ve gerecin alınması, temin
edilmesi talimatını veren Sayın Başbakanımıza
huzurlarınızda teşekkür ediyorum.

Değerli arkadaşlarım, özürlülük,
insanlık tarihi kadar eski bir olaydır. Dolayısıyla,
insanlık tarihi boyunca, özürlülük,
toplumların en büyük sorunlarından birisi
haline gelmiştir. Avrupa'da özürlülerin rehabilitasyon
merkezi çalışmaları 1948'lerde başladığı
halde, Türkiye'de -1950'lerde başlamıştır;
fakat, rehabilitasyon çalışmaları fazla
ilerleme kaydedememiştir- ancak 1968 yılı
itibariyle Ankara'da bir rehabilitasyon merkezi açılabilmiştir;
ama, şu ana kadar istenilen oranda verimli olamamıştır.


Değerli arkadaşlarım, Anayasamızın
61 inci maddesinde “devlet, sakatların korunmalarını
ve toplum hayatına intibaklarını sağlayıcı
tedbirleri alır... Bu amaçlarla, gerekli teşkilat
ve tesisleri kurar veya kurdurur” ifadesi var; bu ifadeyle,
özürlülerin korunmasını ve topluma
kazandırılmasını hükme bağlamıştır.
Diğer taraftan, Anayasamız 42 nci maddesindeki “devlet,
durumları sebebiyle özel eğitime ihtiyacı
olanları topluma yararlı kılacak tedbirleri
alır” ifadesiyle özürlülerin eğitimlerini,
50 nci maddesindeki “küçükler ve kadınlar
ile bedenî ve ruhî yetersizliği olanlar çalışma
şartları bakımından özel olarak
korunurlar” ifadesiyle de çalışma güvencelerini
sağlamıştır.

Sayın milletvekilleri, ancak, şu ana
kadar, bu anayasal hükme rağmen, Türkiye'de özürlülerle
ilgili yeterince problem çözücü tedbirler
alınamamış, var olan birtakım tedbirler
de uygulama alanına konulamamıştır.
İşte, huzurlarınıza getirilen bu kanun
tasarısının temel amacı, bu koordinasyonu
ve organizasyonu sağlayıp alınan kararları
takip edip fiilî neticelerin en kısa zamanda alınmasını
sağlamak olmalıdır. Zannedersem, özürlülerimizin
en fazla beklediği şey de, alınan tedbirlerin
acilen neticelendirilmesidir.

Değerli arkadaşlarım, Dünya
Sağlık Teşkilatının tespitlerine
göre dünya nüfusunun yüzde 10'u özürlülerden
oluşuyor; ancak, geri kalmış ülkelerde
ve hatta gelişmekte olan ülkelerde, kırsal kesimlerde
ve köylerde yaşayan insanlardan özürlü
olanların birçoğuna ulaşılamadığını
düşünürsek, bu tespitin yanlış
olma ihtimali kuvvetlidir. Dolayısıyla, dünyadaki
özürlülerin dünya nüfusuna göre
yüzde 10 olan oranının artma ihtimali kuvvetlidir.
Yine, son zamanlarda bazı bölgelerde savaşların
zuhur etmiş olması münasebetiyle, bu savaşlarda
çok sayıda insanın da sakatlanarak özürlüler
arasına katıldığı muhakkaktır.

Değerli arkadaşlarım, Türkiye'de
1990 yılı nüfus sayımında özürlülerin
nüfusumuza oranı yüzde 10 olarak tespit edildiği
halde, yine, yukarıda ifade ettiğim gerekçelerle
ve hatta bizim birçok insanımızın
sakat olduğunu ifade etmemesi ve bildirmemesi münasebetiyle,
bu oranın da daha yüksek olacağı muhakkaktır.
Yaptığım tespitlere göre -zira uzun müddet
Konya Sağırlar Okulu ve İşitme Engelliler
Okulunda özürlülerle, sakatlarla ve hatta, aileleriyle
iç içe yaşamış birisi olarak-
bu oranın daha yüksek olduğu kanısındayım.
Bu oranın, yüzde 12'ler civarında olması
muhakkaktır.

Değerli arkadaşlarım, Türkiye'de,
sayıları 7,5 milyonu aşan, özür
gruplarına mensup özürlü bulunmaktadır.
Ne yazık ki, özürlülerin sayısında
her geçen gün artış vardır. Bu
artışın sebeplerini şöyle maddelemek
istiyorum... 

BAŞKAN - Sayın Yalman, bir saniyenizi
rica edeceğim.

Değerli arkadaşlarım, bu tasarı,
yetki kanunu tasarısı olduğu için açık
oylamaya tabidir. Kanunu bugün çıkaracak isek,
şu anda, Genel Kurulda hazır bulunan arkadaşlarımın
burada kalmaya devam etmeleri ve grup başkanvekili arkadaşlarımın
da oylamaya kadar önlem almaları lazım; çünkü,
salonda açık oylamaya yeterli çoğunluk
olmayabilir. Kanunu çıkarmak için, şimdiden
ifade edeyim.

Buyurun Sayın Yalman ve süreyi de mümkün
olduğu kadar ihtiyatlı kullanalım.

LÜTFİ YALMAN (Devamla) - Sayın
Başkanım ve değerli milletvekilleri; özürlülerin
sayısında artış sağlayan sebepleri,
hızla, maddeler halinde saymak istiyorum. Bilinen maddelerin
dışındaki maddeler şunlardır:

Uyuşturucu ve alkol bağımlılığının
artması,

Trafik kazalarındaki artışlar,

Gıda sektörüne ve piyasaya çok
değişik vesilelerle nüfuz eden kimyevî madde
ve gazlar,

Düzensiz, şuursuz ve çok ilaç
kullanma alışkanlığının
artması,

Aile düzenlerindeki bozukluklar,

Fuhuşun yaygınlaşması.

Bu gibi sebepler, baş faktörlerdir.

Yukarıda saydığımız
sebepleri dikkatle incelersek, sayın arkadaşlarım,
yüce dinimizin bu konularla ilgili ferdî ve toplumsal
yasaklarının ne kadar yerinde olacağını
göreceğiz. 

Özürlülerin, içinde bulundukları
konuma üzülmelerinin yanında, işsizlik
ve eğitimden yeterince istifade edememe gibi sıkıntılarını
da göz önünde bulundurursak, bunların, zaman
zaman, özürlü arkadaşlarımızı,
vatandaşlarımızı bunalıma sürüklediği
muhakkaktır. 

Sayın milletvekilleri, bilesiniz ki, özürlüler,
bu özürlerinden çok, ilgisizliğe, eğitimsizliğe,
işsizliğe, kısaca, devletin yeterince sahip çıkmayışına
üzülmektedirler. 

Sonuç olarak şunu ifade etmek istiyorum:
Bu vatandaşlarımıza sahip çıkılarak,
mutlak manada, aileleriyle beraber, çok küçük
yaştan itibaren eğitilmeleri, bunlarla ilgili meslek
okullarının sayısının artırılması,
okullardan mezun olanların mutlaka işe yerleştirilmeleri,
Türkiye'deki işyerlerinde yüzde 2'lik kontenjanın
mutlaka artırılması, hatta, devlet ve özel
sektör işbirliğiyle, bu kontenjana bile dikkat
etmeden bütün özürlülere iş imkânlarının
sağlanması, zannedersem, özürlüleri
en fazla mutlu edecek şeydir. Zira, Türkiye'de 10 milyonu
aştığını ifade ettiğimiz işsizler
ordusunun büyük bölümünün özürlüler
tarafından oluşturulduğunun bilinmesi lazım.

Değerli arkadaşlarım, eğitimde
feda edilecek fert yoktur; toplumda da herhangi bir ferdi feda
etmeye, dışlamaya, yalnızlığa ve
çaresizliğe itmeye kimsenin hakkı yoktur. Bakınız,
özürlülere bu imkân ve fırsatı
verdikten sonra çok şeyler göreceksiniz. 

Sözlerimi, Kenyalı bir sakat olan Muhtar
Abdi'nin sözleriyle bitirmek istiyorum: “Sakatlar, yaşadıkları
toplumun bireyleridirler. Birleşmiş Milletler Genel
Sekreteri dahil, herkes, günün birinde sakatlanabilir.”


Böyle bir durumun zuhur etmemesi temennisiyle,
hepinizi saygı ve hürmetle selamlıyorum. (RP
sıralarından alkışlar)

BAŞKAN - Refah Partisi Grubu adına konuşan
Sayın Lütfi Yalman'a teşekkür ediyorum.

Bir sözünüz mü var Sayın
Matkap; buyurun efendim.

NİHAT MATKAP (Hatay) - Sayın Başkan,
biraz önce konuşan sayın sözcü, konuşmalarının
arasında, bu tasarının bugün kanunlaşması
için talimat veren Sayın Başbakana teşekkürlerini
iletti. Herhalde, sayın arkadaşımız,
Başbakanın, Yüce Meclise talimat verme yetkisinin
olmadığını bilmiyor. Bu nedenle, bu ifadenin
düzeltilmesini rica ediyorum. 

ZEKİ ÇAKAN (Bartın) - Refah
Partisi Grubuna vermiştir.

NİHAT MATKAP (Hatay) - Sayın Başkan,
bu tasarı, 9 Kasım 1995'te, yani 52 nci Hükümet
döneminde, Meclise sevk edildi; daha sonra, önceki Hükümet
döneminde, İçtüzüğün 78
inci maddesi gereğince yeniden görüşülmesine,
Meclise sevkine karar verildi.

ZEKİ ÇAKAN (Bartın) - Dolayısıyla,
Refah Partisinin hiçbir katkısı yok.

NİHAT MATKAP (Hatay) - Dolayısıyla,
bu hususun düzeltilmesinde yarar görüyorum.

Sanıyorum, Sayın Başkan, siz
de, talimatla ilgili, bu konuda birkaç cümle söylersiniz
diye düşünüyorum.

Teşekkür ediyorum.

BAŞKAN - Teşekkür ederim Sayın
Matkap. 

Türkiye Büyük Millet Meclisine, bu
Meclisin güvenoyuyla işbaşına gelen herhangi
bir başbakanın, herhangi bir bakanın veya
herhangi bir başka makamın talimat verme yetkisi
yoktur. Bu açık bir gerçektir. Arkadaşımız,
katkılarından dolayı, burada bulunan ve şu
anda bu tasarının çıkması için
oy kullanmaya hazırlanan bütün arkadaşlarımıza,
zaten, peşinen teşekkür etmiş sayıyor
kendisini; onun dışındakilere, burada hazır
bulunamayanlara da teşekkür ediyor. Bu bakımdan,
ayrıca düzeltilmesi gereken bir husus görmüyorum.


LÜTFİ YALMAN (Konya) -Sayın Başkan,
bir izahta bulunmak istiyorum.

BAŞKAN - Şimdi, kişisel söz
talebinde bulunan değerli milletvekili arkadaşlarıma
söz vereceğim. 

Konya Milletvekili Sayın Veysel Candan; buyurun
efendim. (RP sıralarından alkışlar)


VEYSEL CANDAN (Konya) - Sayın Başkan,
değerli milletvekilleri; 101 sıra sayılı
Özürlüler İdaresi Başkanlığı
Kurulmasına ve Özürlülerin Durumları
ile İlgili Çeşitli Kanun ve Kanun Hükmünde
Kararnamelerde Değişiklik Yapılmasına
Dair Yetki Kanunu Tasarısıyla ilgili görüşlerimi
aktarmak üzere söz almış bulunuyorum; Yüce
Heyetinizi saygıyla selamlıyorum. 

 Türkiye Büyük Millet Meclisi, bugün,
çok faydalı ve hayırlı bir tasarıyı
görüşmektedir. İnşallah, bu tasarı
kanunlaştığında, 7 milyon özürlümüzü
doğrudan ve dolaylı olarak da 20 milyon insanımızı
ilgilendiren, özürlülerle ilgili, bir rahatlama
getirecektir. 

Meclis gündemine baktığım
zaman, tasarının öne alınarak görüşülmesinde
ve bir an önce kanunlaşmasında emeği geçen
Hükümet yetkililerine, bütün partilerin grup
başkanlarına, özürlüler adına
teşekkür ediyorum. 

Genelde, tekrarlara girmeden, bazı tespitlerimi
ifade etmek istiyorum. Tasarı, evvela, Sosyal Hizmetler
ve Çocuk Esirgeme Kurumu ve Türkiye Sakatlar Konferedasyonu
Genel Başkanlığının katılımıyla
Sağlık, Adalet ve Maliye komisyonlarında görüşülmüştür.
Tasarının tamamı 6 maddeden ibarettir ve
oybirliği vardır. 

Bu tasarı, kanunlaştığı
zaman, Başbakanlığa bağlı “Özürlüler
İdaresi Başkanlığı” kurulacaktır;
özürlü ailelerinin eğitim, istihdam, tedavi
ve rehabilitasyon gibi sorunlarına ilişkin, mevcut
kanunlarda ve kanun hükmünde kararnamelerde, yeni düzenlemeleri
de beraberinde getirecektir. Ayrıca, temel ilkeler olarak,
uluslararası anlaşmalar kabul edilecek, hizmetler
düzenli ve verimli olacak, kalıcı çözümler
bulunacak, kurum ve kuruluşlar arasında koordinasyon
sağlanacaktır. Kanun, altı ayla sınırlandırılmıştır
ve Hükümete birden fazla kanun hükmünde kararname
çıkarma yetkisi vermektedir. Tasarının
özü budur.

Aslında, 19 uncu dönem Büyük
Millet Meclisinde, Refah Partisi Grubunun özürlülerle
ilgili verdiği -üç yıl önce verilmiş-
teklif de vardır. Bugün görüştüğümüz
tasarı, aslında çok gecikmiş bir tasarıdır.
Üç yıl önce, Mecliste, bu konuda bir araştırma
komisyonu kurulmuştur. Kurulan komisyonun verdiği rapordan
bazı başlıkları sizlere aktarmak istiyorum;
bu raporun altında bütün siyasi partilere mensup
milletvekili arkadaşlarımızın imzası
vardır:

“1. Özürlülerin mevcut yasalarla
hayatlarını güven içinde sürdürmelerinin
mümkün olmadığı, 

2. Özürlüler için özel
bir teşkilatın kurulması gereği,”

İşte bu, Başbakanlığa
bağlı daire başkanlığının
kurulmasına ilişkindir. 

“3. Fon oluşturulması, 

4. İstihdama yönelik çalışmalar
yapılması, 

5. İşyerleri için özürlü
miktarının yüzde 2'den daha yüksek rakamlara
çekilmesi, 

6. Sakatlıkların önlenmesine yönelik
tedbirlerin yeterince alınmadığı...”

Bu çok enteresan bir başlıktır.
Bugün, doğumevlerinde, doğduğu zaman alınan
bir damla kanla yapılan enzim testi sayesinde, çocuklarımızın,
ileride zihinsel özürlü olup olmayacağı
tespit edilebilmektedir; ancak, üzülerek belirtmek gerekir
ki, hastanelerimizin birkaçının dışında,
böyle bir cihaz mevcut değildir.

Ayrıca, aile danışma merkezlerinin
kurulması ve genetik araştırma laboratuvarlarının
oluşturulması da, 1993'te, araştırma
komisyonunun raporunda yer almıştır.

Özürlüler için hazırlanan
bu raporda, ayrıca, yüzde 20'ye varan vergi indirimi,
konut kredisi, toplutaşımdan ücretsiz yararlanma,
erken emeklilik, eğitim, sağlık, tedavi giderleri,
özel kütüphaneler ve özel okullarla ilgili
tavsiyelerde bulunulmaktadır. 

Tasarı neden acildir, neden hemen kanunlaşması
gerekmektedir: Nüfusumuzun yüzde 12'si özürlüdür;
başta da ifade ettiğim gibi, takriben 20 milyon insanımızı
ilgilendirmektedir. Okuma -yazma oranı, normal insanlarda
yüzde 90 iken, özürlülerde yüzde 2,5;
işsizlik oranı, genelde yüzde 10 iken, özürlülerde
yüzde 99'u bulmaktadır. Şu rakamlar bile bize
göstermektedir ki, bu tasarı hemen kanunlaşmalıdır.


Yine, enteresan bürokratik engellere misal olmak
üzere... Bir özürlü vatandaşımız
müracaatta bulunacağı zaman 7 bakanlığa
müracaat edecektir ve bir yıla yakın bir zaman
içerisinde gözünün görmediğini
veya ayağının sakat olduğunu ifade edebilecektir...

(Mikrofon otomatik cihaz tarafından kapatıldı)

BAŞKAN - Lütfen toparlayınız.

VEYSEL CANDAN (Devamla) - Hemen bitiriyorum Sayın
Başkan.

Yani, bu tespitler de gösteriyor ki, özürlü
vatandaşlarımız, normal insanlara göre
daha çok bürokratik engellere takılmaktadır.
Eğitimde de aynı durum vardır. Ortopedik özürlüler
için Ankara ve Samsun'da... Diğer okullar da çok
kısıtlıdır. 

Netice itibariyle, özetle söylemek gerekirse:
Rehabilitasyon merkezleri ihtiyaçtır. İstihdam
sorunu vardır. Özürlülerimiz, Gelir Vergisi
Kanunundan istifade etmelidir. Özürlülerimizin
eğitim ve sosyal güvenlik konularında temel sorunları
vardır.

Bundan sonra, yeni düzenlemeler yapılırken,
mahallî idarelerin, özel idarelerin ve belediyelerin
imar, yerleşim yerleri, konut sorunu ve ulaşım
gibi çalışmalarına, mutlaka, özürlü
dernekleri ile federasyonları da katılmalıdır.

Tasarı, özetle söylemek gerekirse,
inşallah, kanunlaştığı zaman, ülkemizde
yaşayan özürlü vatandaşlarımızı
rahatlatacaktır. 

Bu kanun tasarısının, başta
özürlü vatandaşlarımıza ve
ülkemize hayırlı, uğurlu olmasını
diliyor, Yüce Heyetinize saygılar sunuyorum.

BAŞKAN - Konya Milletvekili Sayın Veysel
Candan'a teşekkür ediyorum.

Tasarının tümü üzerindeki
son söz, Gümüşhane Milletvekili Sayın
Lütfi Doğan'ın.

Buyurun Sayın Doğan. (RP sıralarından
alkışlar)

LÜTFİ DOĞAN (Gümüşhane)
- Muhterem Başkan, muhterem milletvekilleri; 101 sıra
sayılı kanun tasarısının tümü
üzerinde şahsî görüşlerimi arz
etmek üzere yüksek huzurunuza çıkmış
bulunuyorum. Sözlerime başlarken hepinizi en derin
hürmetlerimle selamlıyorum.

Şu anda, özürlülerle ilgili
görüşülmekte olan bu tasarı, eminim
ki, sadece, 6 veya 7 milyon diye tahmin edilen özürlüleri
veya aileleriyle birlikte 20 milyon insanımızı
değil, bendenizin kanaati odur ki, 65 milyon insanımızı
sevindirmiş olacaktır. Bununla birlikte, bendeniz,
şahsî bir sevincimi, şahsî bir düşüncemi
yüksek huzurunuzda itiraf etmek istiyorum. 

Türkiye Büyük Millet Meclisinde grubu
bulunan bütün partilerimiz ve müşahede ettiğim
bütün milletvekillerimiz, hakikaten, takdirlerin üzerinde
bir olgunluk gösterdiler, derin bir anlayış
izhar buyurdular. Bu itibarla bendeniz, bu büyük anlayışa,
bu üstün olgunluğa teşekkürlerimi arz
etmek için yüksek huzurunuza çıkmış
bulunuyorum. Hakikaten, sizlerin naçiz bir arkadaşınız
olarak, ne kadar sevinsem, ne kadar iftihar etsem... Şahsî
kanaatim odur ki, bendenizin, sizlerin mensubu bir arkadaşınız
olmakla, iftihar hakkım, gerçekten büyük;
çünkü, sizler, insanımızın
dertlerine bu kadar olgun, bu kadar derin bir vukufla eğildiniz
ve 6 milyonu aşan özürlü kardeşlerimizin,
insanlarımızın dertlerine merhem olmak, yaralarını
sarmak üzere, hakikaten, takdirlerin üstünde bir
anlayış, bir birlik, bir bütünlük
ortaya koydunuz. Zaten, sizlerden beklenen bu. Diğer bütün
meselelerinde de, inşaallah, her birinizin güzel görüşlerinize
ve derin, birleştirici, iyileştirici, yükseltici
düşüncelerinize bu büyük milletimizin
her zaman ihtiyacı var; bunu sizlerden beklediğini
arz etmek istiyorum. 

Vaktinizi almamak için, son bir örnekle
sözlerimi noktalamak istiyorum. 

Tabiî, bir değerli arkadaşımız,
konuşurken “bu, hayır kurumlarıyla olacak
bir iş değil; bunun, insan haklarıyla olması
lazım gelir” diye buyurdular. Aslında, bu milletin
tarihinde, bütün hayır kurumlarımız,
hakikaten, bugüne kadar, özürlülerimizin dertlerine
merhem olmuşlar, özürlülerimizin, sakatlarımızın
yaralarını sarmışlar; az veya çok,
bu görevi yerine getirmişlerdir. Onları takdirle
karşılamamak mümkün değildir. 

İyi düşündüğümüz
zaman, insan haklarına saygının da, bu hayır
düşüncesi gibi, asil bir düşünceden
neşet ettiğini, elbette, bu konuşan değerli
arkadaşımın da fark ettiğini, takdir buyuracağından
emin bulunmaktayım. 

Vereceğim örnek şu: Resulü Ekrem
Efendimizin insanlığa şöyle bir müjdesi
var: “İnsanların en hayırlısı,
onlara en çok yararlı olanıdır.”
Bir sakat veya bir özürlü gerek görme özürlü
olsun gerek ortopedik özürlü olsun gerek işitme
özürlü olsun ve gerekse daha başka bir özürle
malul bulunsun, bunların ıstırabını
dindirmek kadar insanı memnun edecek, mesut edecek, mutlu
kılacak hangi sevindirici hadiseler düşünülebilir.


Örnek olarak izlediğim durum şudur:
Bugün, yeryüzünde tanıdığım
ilim adamları içerisinde görme özürlü
olan ve ilmiyle dünyada takdir kazanan insanların
sayısı çok fazladır desem, yerindedir.
O itibarla, bu özürlülerimizi kanunun himayesi
altına almakla birlikte, Türkiye Büyük Millet
Meclisimizin, bunların eğitimi ile kendi şahsiyetlerine
güvenlerini sağlamak ve bunları toplumumuza kazandırmakta
da çok büyük hizmetler yapabileceğine inanıyorum.


İnşallah, bundan sonra da, bütün
sakatlarımızın, diğer sıhhatli
evlatlarımızın eğitimi gibi, en güzel
bir şekilde eğitilmeleri imkânını
hazırlayacak kanun teklif veya tasarılarını
Hükümetimizden bekler, bu tasarının milletimize,
memleketimize, sakat, özürlü bütün kardeşlerimize
ve onların değerli ailelerine hayırlı
olmasını diler, hepinizi en derin saygılarımla
selamlarım. (Alkışlar)

BAŞKAN - Gümüşhane Milletvekili
Sayın Lütfi Doğan'a teşekkür ediyorum.

Tasarının tümü üzerindeki
görüşmeler tamamlanmıştır.

Tasarının maddelerine geçilmesini
oylarınıza sunuyorum: Kabul edenler... Etmeyenler...
Kabul edilmiştir.

1 inci maddeyi okutuyorum: 

Özürlüler İdaresi
Başkanlığı Kurulmasına ve Özürlülerin
Durumları ile İlgili Çeşitli Kanun
ve Kanun Hükmünde Kararnamelerde Değişiklik
Yapılmasına Dair Yetki Kanunu Tasarısı

Amaç

MADDE 1. - Bu Kanunun amacı, Başbakanlığa
bağlı Özürlüler İdaresi Başkanlığının
kurulması ile özürlülerin ve ailelerinin
korunması, bunların eğitim, istihdam, tedavi
ve rehabilitasyon gibi konulardaki hak ve sorunlarına ilişkin
yürürlükteki kanun ve kanun hükmünde
kararnamelerde değişiklikler veya yeni düzenlemeler
yapılması amacıyla Bakanlar Kuruluna kanun
hükmünde kararnameler çıkarma yetkisi
vermektir.

BAŞKAN - Madde üzerinde söz isteyen?..

Sayın Kahraman Emmioğlu; buyurun. (RP
sıralarından alkışlar)

Konuşma süreniz 5 dakikadır. 

KAHRAMAN EMMİOĞLU (Gaziantep) - Sayın
Başkan, çok değerli milletvekili arkadaşlarım;
sizleri ve bizi şu anda dinleyen bütün vatandaşlarımı
saygıyla selamlıyorum ve bütün ülkeme,
sevgimi paylaşmak için buraya çıkmış
olduğumu da belirtmek istiyorum.

Kanunun şimdiye kadar çıkması
lazımdı, çıkmadı; elhamdülillah,
şimdi çıkıyor. Kanun çıktığı
zaman, Hükümet, hızlı bir çalışma
sergilesin, çok hızlı bir şekilde özürlülerimizin
yarasını sarsın istiyorum. 

İkinci bir husus, çıkarılacak
kanun hükmündeki kararnamelerden birisi de, inşallah,
vakıf ve dernek gibi gönüllü kuruluşları
desteklemeyle ilgili olur. Zira, tarihî geleneğimiz,
bu gibi cemiyet işlerinin sivil idareye bırakılması
ve devlet tarafından da desteklenmesidir. 

Buradan, şu ana kadar, özürlülerimiz
için çok ciddî faaliyette bulunmuş olan
vakıf ve dernek yöneticilerini de kutluyor, onları
tebrik ediyorum. 

Bir üçüncü hususu da zikretmek
istiyorum. Özürlüler için, 3 Aralık
günü, ülkemizin şartlarına uygun değil;
çünkü, özürlülerimiz, bu günü
bayram havası içerisinde geçirmek istiyor;
ancak, kış ayının içerisinde
oluyoruz. Bundan dolayı, bu günün, 10 ilâ
16 Mayıs günlerine -ki, eskiden böyleydi- alınmasını
talep ediyor ve bunu mutlaka yapacaklarını ümit
ediyorum.

Bir dördüncü nokta şudur: İstanbul
Büyükşehir Belediyesi olarak biz, bir zamanlar,
özürlüler için çok ciddî çalışmalar
yaptık. Bu çalışmaları, aynı
şekilde, bazı belediyelerimiz de yaptı. Artık,
özürlüler için belediyelerimizin gösterdiği
bu faaliyeti aslî bir vazife bilerek, bir amatör faaliyet
kabul etmeyip aslî bir vazife telakki ederek yapmalarını
sağlayacak mevzuat düzenlemesini de yapmalarını
istiyorum. 

Hepinizi hürmet ve muhabbetle selamlıyorum.
(RP ve DYP sıralarından alkışlar)

BAŞKAN - Sayın Kahraman Emmioğlu'na
teşekkür ediyorum.

Madde üzerinde bir önerge vardır;
okutuyorum:

Türkiye Büyük Millet Meclisi
Başkanlığına

101 sıra sayılı Yetki Kanunu
Tasarısının 1 inci maddesinin aşağıdaki
şekilde değiştirilmesini arz ve teklif ederiz.

MADDE 1.- Bu kanunun amacı, Başbakanlığa
bağlı Özürlüler İdaresi Başkanlığının
kurulması ile özürlülerin ve ailerinin korunması,
bunların eğitim, istihdam, tedavi ve rehabilitasyon
gibi konulardaki hak ve sorunlarına ilişkin yürürlükteki
kanun ve kanun hükmünde kararnamelerde değişiklikler
veya bunlarla ilgili yeni düzenlemeler yapılması
amacıyla, Bakanlar Kuruluna kanun hükmünde kararnameler
çıkarma yetkisi vermektir.

 Oya Araslı Önder Sav  

 İçel Ankara

 Nihat Matkap Bekir Kumbul

 Hatay Antalya

  Ali Şahin Atilâ Sav

  Kahramanmaraş Hatay

 Altan Öymen Yılmaz Ateş  

 İstanbul Ankara

Ayhan Fırat

Malatya

BAŞKAN - Önergeye Komisyon katılıyor
mu efendim?

SAĞLIK, AİLE, ÇALIŞMA VE
SOSYAL İŞLER KOMİSYONU BAŞKANI NEVZAT
KÖSE (Aksaray) - Katılmıyoruz efendim.

BAŞKAN - Hükümet?..

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - Katılmıyoruz
efendim.

BAŞKAN - Önergeye Komisyon ve Hükümet
katılmamaktadır.

Önerge sahipleri önergeyi açıklayıcı
konuşma yapacaklar mı, yoksa gerekçesi mi
okunsun?

OYA ARASLI (İçel) - Hayır efendim.
Sadece, teknik hususla ilgili bir açıklama istemiştik.
O nedenle, gerekçenin okunmasıyla yetinebiliriz.

BAŞKAN - Önergenin gerekçesini
okutuyorum:

Gerekçe:

Bakanlar Kuruluna verilen yeni düzenlemeler
yapma yetkisinin, hangi kanun veya kanun hükmündeki
kararnamelerle ilgili yeni düzenlemeleri kapsadığı
hususuna açıklık getirilmesini sağlamak
amacıyla böyle bir değişiklik önerisine
gerek duyulmuştur. 

BAŞKAN - Önergenin gerekçesini
sunduk. 

Kanunun sevk başlığı, kanunun
adı da göstermektedir ki, burada verilen yetki, sadece
bu alanda düzenleme yetkisidir, daha başka kanunlarda
bu yetkiye dayanarak Hükümetin düzenleme yapabilmesi
imkânı yoktur. Bunu da tutanağa geçirmiş
oluyorum. 

Önergeyi oylarınıza sunuyorum:
Önergeyi kabul edenler... Kabul etmeyenler... Önerge
kabul edilmemiştir. 

Maddeyi oylarınıza sunuyorum: Kabul
edenler... Kabul Etmeyenler... Kabul edilmiştir. 

2 nci maddeyi okutuyorum: 

Kapsam

MADDE 2. - Bu Kanuna göre çıkarılacak
kanun hükmünde kararnameler, Özürlüler
İdaresi Başkanlığının kurulmasını,
bu teşkilat için yeteri kadar kadro ihdas edilmesini
ve bu amaçla 190 sayılı Kanun Hükmünde
Kararname ile 1 inci maddede belirtilen kanun ve kanun hükmünde
kararnamelerde yapılacak değişiklik ve yeni düzenlemeleri
kapsar.

BAŞKAN - Madde üzerinde söz istemi?..
Yok. 

Maddeyle ilgili bir önerge var; okutuyorum:


Türkiye Büyük Millet Meclisi
Başkanlığına

Görüşülmekte olan 101 sıra
sayılı yetki kanunu tasarısının
2 nci maddesinin aşağıdaki şekilde değiştirilmesini
arz ve teklif ederiz.

“MADDE 2.- Bu kanuna göre çıkarılacak
kanun hükmünde kararnameler, Özürlüler
İdaresi Başkanlığının kurulmasını,
bu teşkilat için yeteri kadar kadro ihdas edilmesini
ve bu amaçla 190 sayılı kanun hükmünde
kararname İle, 1 inci maddede belirtilen kanun ve hükmünde
kararnamelerde yapılacak değişiklikleri ve bunlarla
ilgili yeni düzenlemeleri kapsar.”

 Oya Araslı Önder Sav  

 İçel Ankara

 Nihat Matkap Bekir Kumbul

 Hatay Antalya

 Ali Şahin Atila Sav

 Kahramanmaraş Hatay

 Altan Öymen Yılmaz Ateş

 İstanbul Ankara

Ayhan Fırat

Malatya

BAŞKAN - Önergeye Komisyon katılıyor
mu?

SAĞLIK, AİLE, ÇALIŞMA VE
SOSYAL İŞLER KOMİSYONU BAŞKANI NEVZAT
KÖSE (Aksaray) - Katılmıyoruz efendim.

BAŞKAN - Hükümet?..

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - Katılmıyoruz
efendim. 

BAŞKAN - Önergeye, Hükümet ve
Komisyon katılmamaktadır. Zannediyorum, yine, aynı
mahiyette, teknik bir düzeltme amacıyla verilmiştir.


ÖNDER SAV (Ankara) - Sayın Başkan,
sizin açıklamanızla da, zaten, iş düzlüğe
çıkmış oldu.

BAŞKAN - Burada “değişiklik
ve yeni düzenlemeleri kapsar” derken, bu yeni düzenlemelerin
kanunla ilgili düzenlemeler olabileceğini ifade etmek
amacıyla önerge verilmiştir. Genel Kurul da,
zaten, bunu, böyle anlamaktadır.

ÖNDER SAV (Ankara) - Arkadaşlar neye ret
oyu kullandıklarının farkında değiller.

BAŞKAN - Önergeyi oylarınıza
sunuyorum: Kabul edenler... Kabul etmeyenler... Kabul edilmemiştir.

Maddeyi oylarınıza sunuyorum: Kabul
edenler... Kabul etmeyenler.. Kabul edilmiştir.

3 üncü maddeyi okutuyorum.

İlkeler

MADDE 3. - Bakanlar Kurulu bu Kanunla verilen yetkiyi
kullanırken;

a)  Tüm özür grupları için
uluslararası anlaşma ve sözleşmelerde
yer alan ilkeleri,

b)  Özürlülere yönelik hizmetlerin
düzenli, etkin ve verimli bir şekilde yürütülebilmesini,

c)  Özürlülerle ilgili kurum ve kuruluşların
koordinasyon ve işbirliği içinde çalışmalarını,

d)  Özürlülerin sorunlarına
kalıcı çözümler üretilmesini,

Göz önünde bulundurur.

BAŞKAN - Madde üzerinde söz talebi?..

HİKMET SAMİ TÜRK (Trabzon) - Sayın
Başkan, küçük bir şey söylemek
istiyorum.

BAŞKAN - Buyurun Sayın Türk.

HİKMET SAMİ TÜRK (Trabzon) - Zannediyorum
(a) bendinde bir hata var. “Tüm özür grupları”
değil de “Tüm özürlü grupları”
olması gerekir diye düşünüyorum.

BAŞKAN - Sayın Komisyon, bu konudaki
soruyu nasıl cevaplandırıyorsunuz; “tüm
özür grupları” mı, “tüm
özürlü grupları” mı?

SAĞLIK, AİLE, ÇALIŞMA VE
SOSYAL İŞLER KOMİSYONU BAŞKANI NEVZAT
KÖSE (Aksaray) - “Özürlü grupları”
olarak düzeltiyoruz efendim.

BAŞKAN - Bir redaksiyon düzeltmesidir;
Komisyon bunu yerine getirecektir.

3 üncü maddenin (a) fıkrasında,
cümle “tüm özürlü grupları”
kelimeleriyle başlayacaktır. 

Bu şekildeki düzeltmeyi dikkate alarak
maddeyi oylarınıza sunuyorum: Kabul edenler... Kabul
etmeyenler... Kabul edilmiştir.

4 üncü maddeyi okutuyorum:

Süre

MADDE 4. - Bu Kanunla Bakanlar Kuruluna verilen yetki,
Kanunun yayımı tarihinden itibaren 6 ay süre
için geçerlidir. Bakanlar Kurulu bu süre içinde
birden çok kanun hükmünde kararname çıkarabilir.

BAŞKAN - Madde üzerinde söz isteyen?..
Yok.

Maddeyle ilgili önerge yok.

Maddeyi oylarınıza sunuyorum: Kabul
edenler... Kabul etmeyenler... Kabul edilmiştir.

5 inci maddeyi okutuyorum:

Yürürlük

MADDE 5. - Bu Kanun yayımı tarihinde
yürürlüğe girer.

BAŞKAN - Madde üzerinde söz talebi?..
Yok.

Maddeyle ilgili önerge yok.

Maddeyi oylarınıza sunuyorum: Kabul
edenler... Kabul etmeyenler... Kabul edilmiştir.

6 ncı maddeyi okutuyorum:

Yürütme

MADDE 6. - Bu Kanun hükümlerini Bakanlar
Kurulu yürütür.

BAŞKAN - Madde üzerinde söz isteyen?..
Yok.

Maddeyle ilgili önerge yok.

Maddeyi oylarınıza sunuyorum: Kabul
edenler... Kabul etmeyenler... Kabul edilmiştir.

Tasarının tümü açık
oylamaya tabidir. 

Açık oylamanın, kupaların
sıralar arasında dolaştırılması
suretiyle yapılması hususunu oylarınıza
sunuyorum: Kabul edenler... Kabul etmeyenler... Kabul edilmiştir.

Kupalar sıralar arasında dolaştırılsın.

(Oyların toplanmasına başlandı)

4. -Emniyet Teşkilatı Kanununun Bir
Maddesinde Değişiklik Yapılmasına Dair
490 Sayılı Kanun Hükmünde Kararname ve
İçişleri Komisyonu Raporu (1/217) (S. Sayısı
:132) 

BAŞKAN - Sayın milletvekilleri, 3 üncü
sırada yer alan, Emniyet Teşkilatı Kanununun
Bir Maddesinde Değişiklik Yapılmasına
Dair 490 Sayılı Kanun Hükmünde Kararname
ve İçişleri Komisyonu raporunun müzakeresine
başlayacağız.

Komisyon?.. Yok.

Hükümet?.. Yok.

Ertelenmiştir.

5.-Gümrük Giriş Tarife Cetveli
Hakkında Kanunda Değişiklik Yapılmasına
İlişkin Kanun Tasarısı ve Plan ve Bütçe
Komisyonu Raporu (1/442)(S. Sayısı :113) (1)


BAŞKAN - Alınan karar gereğince
4 üncü sıraya alınan, Gümrük
Giriş Tarife Cetveli Hakkında Kanunda Değişiklik
Yapılmasına İlişkin Kanun Tasarısı
ve Plan ve Bütçe Komisyonu raporunun müzakeresine
başlıyoruz.

Komisyon?.. Burada.

Hükümet?.. Burada.

Komisyon ve Hükümet yerlerini aldılar.

Raporun okunup okunmaması hususunu oylarınıza
sunuyorum: Raporun okunması hususunu kabul edenler... Etmeyenler...
Raporun okunması hususu kabul edilmemiştir.

Tasarının tümü üzerinde
söz isteyen?.. Yok.

Tasarının maddelerine geçilmesi
hususunu oylarınıza sunacağım: Kabul
edenler... Kabul etmeyenler... Kabul edilmiştir.

1 inci maddeyi okutuyorum:

Gümrük Giriş Tarife Cetveli
Hakkında Kanunda Değişiklik Yapılmasına
İlişkin Kanun Tasarısı 

MADDE 1. -14.5.1964 tarihli ve 474 sayılı
Gümrük Giriş Tarife Cetveli Hakkında Kanuna
ekli Gümrük Giriş Tarife Cetvelinde; “yasak”
kaydı bulunan eşyalar için bu kayıt
kaldırılmış ve bu eşyalar için
gümrük vergileri ekli I sayılı listede
gösterilen nispetlerde tespit edilmiş, 2710.00.81-98
gümrük tarife alt pozisyon numaralarında yer
alan eşyaların maktu olan gümrük vergileri
nispî hale dönüştürülerek ekli
II sayılı listede gösterilen nispetlerde belirlenmiş
ve ekli III sayılı listede yer alan eşyaların
kanunî gümrük vergi nispetleri de hizalarında
gösterilen yeni seviyelerine yükseltilmiştir.

BAŞKAN - Madde üzerinde söz istemi?..
Yok. 

Maddeyle ilgili önerge yok.

Maddeyi ekli cetvelleriyle birlikte oylarınıza
sunuyorum: Kabul edenler... Kabul etmeyenler... Kabul edilmiştir.


2 nci maddeyi okutuyorum:

MADDE 2. - Bu Kanun, 1.1.1996 tarihinden geçerli
olmak üzere, yayımı tarihinde yürürlüğe
girer. 

BAŞKAN - Madde üzerinde söz istemi?..
Yok. 

Maddeyle ilgili önerge yok.

Maddeyi oylarınıza sunuyorum: Kabul
edenler... Kabul etmeyenler... Kabul edilmiştir. 

3 üncü maddeyi okutuyorum: 

MADDE 3. - Bu Kanun hükümlerini Bakanlar
Kurulu yürütür.

BAŞKAN - Maddeyle ilgili söz istemi?..
Yok. 

Madde üzerinde önerge yok.

Maddeyi oylarınıza sunuyorum: Kabul
edenler... Kabul etmeyenler... Kabul edilmiştir. 

MUSTAFA RÜŞTÜ TAŞAR (Gaziantep)
- Refah Partililer gümrük birliğine karşı
değiller yani Sayın Başkan!..

BAŞKAN - Değerli milletvekilleri, bu kanun
tasarısı da açık oylamaya tabidir.
Açık oylamanın, oy kutularının
sıralar arasında dolaştırılmak
suretiyle yapılması hususunu oylarınıza
sunuyorum: Kabul edenler... Kabul etmeyenler... Kabul edilmiştir.


Kupalar dolaştırılsın.

(Oyların toplanmasına başlandı)

BAŞKAN - Birinci açık oylamayla
ilgili kupalar kaldırılsın.

(Oyların ayırımı yapıldı)

3.-Özürlüler İdaresi Başkanlığı
Kurulmasına Ve Özürlülerin Durumları
ile İlgili Çeşitli Kanun ve Kanun Hükmünde
Kararnamelerde Değişiklik Yapılmasına
Dair Yetki Kanunu Tasarısı ve Sağlık,
Aile, Çalışma ve Sosyal İşler
Komisyonu Raporu (1/438) (S. Sayısı :101) (Devam)

  BAŞKAN - Sayın milletvekilleri, Özürlüler
İdaresi Başkanlığı Kurulmasına
ve Özürlülerin Durumları ile İlgili
Çeşitli Kanun ve Kanun Hükmünde Kararnamelerde
Değişiklik Yapılmasına Dair Yetki Kanunu
Tasarısının açık oylama sonuçlarını
açıklıyorum: 

Kullanılan oy sayısı: 237. 

Kabul: 235.

Ret: Yok.

Çekimser: Yok. 

Mükerrer: 2

Böylece, Özürlüler İdaresi
Başkanlığı Kurulmasına ve Özürlülerin
Durumlarıyla İlgili Çeşitli Kanun ve
Kanun Hükmünde Kararnamelerde Değişiklik Yapılmasına
Dair Yetki Kanunu Tasarısı kanunlaşmıştır.
(Alkışlar) 

Kanunun, ülkemiz ve milletimiz için,
başta özürlü vatandaşlarımız
ve aileleri olmak üzere, hayırlı ve uğurlu
olmasını diliyorum.

İkinci açık oylamayla ilgili
oyunu kullanmayan değerli üyemiz var mı? Yok.

İkinci açık oylamayla ilgili
kupalar kaldırılsın.

(Oyların ayırımı yapıldı)

5. -Gümrük Giriş Tarife Cetveli
Hakkında Kanunda Değişiklik Yapılmasına
İlişkin Kanun Tasarısı ve Plan ve Bütçe
Komisyonu Raporu (1/442)(S. Sayısı :113) (Devam)


BAŞKAN - Sayın milletvekilleri, Gümrük
Giriş Tarife Cetveli Hakkında Kanunda Değişiklik
Yapılmasına İlişkin Kanun Tasarısının
açık oylama sonuçlarını açıklıyorum.

Oy sayısı : 186

Kabul : 182

Mükerrer : 4

Böylece, Gümrük Giriş Tarife
Cetveli Hakkında Kanunda Değişiklik Yapılmasına
İlişkin Kanun Tasarısı yasalaşmış
bulunmaktadır. Kanunun, ülkemize ve milletimize hayırlı
ve uğurlu olmasını diliyorum.

Kanun tasarı ve tekliflerini görüşmek
için, 4 Aralık 1996 Çarşamba günü
saat 14.00'te toplanmak üzere, birleşimi kapatıyorum.

Kapanma Saati : 20.21



III. - TEŞEKKÜRLER, TEBRİKLER,
TEMENNİLER VE TAZİYETLER 

2.-Vatandaşların, Türkiye Büyük
Millet Meclisi ve milletvekillerinden beklentilerini dile getiren
yazılı temennileri

Türkiye Büyük Millet Meclisi
Başkanlığına

Sayın Başkan,

İktidar sözcülerinin çöktüğünü
açıkladığı devletin yıkıntıları
arasında ezilenler olarak size ve şahsınızda
sorumluluk sahibi tüm milletvekillerine sesleniyorum.

Ben alınterinden, emeğinden başka
geçim kapısı olmayan bir emekçiyim.

Hergün üreterek, hizmet vererek,

Vergimi evime ekmeğimi götürmeden ödeyerek,

Günü geldiğinde askerlik yaparak,

Anayasanın bana yüklediği bütün
görevleri eksiksiz yapıyorum.

Ancak siyasî iktidarlar aynı Anayasanın
kendilerine verdiği görevleri yerine getirmiyor.

Aksine benim üzerime her geçen gün
daha fazla yük bindiriliyor.

Ekonomi kötüye gidiyor faturasını
ben ödüyorum.

Vergimi veriyorum ancak hak ettiğim hizmeti devletten
alamıyorum.

Oysa ben çocuğumu nasıl okutacağımı
hastalığımda, işsizliğimde ve emekliliğimde
ne yapacağımı düşünmek istemiyorum.

Zorunlu tasarruf adı altında ücretimin
bir bölümüne el konulmasını istemiyorum.

Karakola ve mahkemeye gitmekten korkmak istemiyorum.

Hırsızların, uğursuzların,
mafya çetelerinin siyasetçilerle, emniyet görevlileriyle
düşüp kalktığı bir ülkenin
vatandaşı olmaktan utanç duymak istemiyorum.

Ülkemin bir uyuşturucu cenneti haline
getirilmesini istemiyorum.

Hergün bu ülkenin insanlarının
birbirini öldürmesini istemiyorum.

Sorunların, düşüncelerin çarpıştığı
demokratik bir ortamda çözüleceğine inanıyor
ve silahların susmasını istiyorum.

İşyerinde ne zaman işten atılacağım
korkusuyla çalışmak istemiyorum.

Düşüncesini açıkladığı
için insanların cezaevlerine girmesini istemiyorum.

Hak istediği için öğrencilerin,
işçi, kamu çalışanı arkadaşlarımın
sokak ortalarında dövülmelerini, karakollarda
işkence görmelerini istemiyorum.

Ben bir emekçi olarak :

Özgür, demokratik, laik bir Türkiye'de

Dostluk, kardeşlik  duygularıyla örülü
ve barış içinde yaşamak istiyorum.

Emeğimin karşılığını
alabilmek için haklarımı kısıtlanmadan
kullanmak istiyorum.

Özgürce örgütlenmek ve toplu
sözleşme yapabilmek istiyorum.

Meclisimizi, demokrasinin işlerlik kazanması,

Demokrasinin yaşam bulması için
tüm engelleri ortadan kaldırmaya çağırıyorum.

Size yaşanabilir bir ülke yaratmak için
yetki verdim.

Verdiğim yetkiyi bizim istediğimiz gibi kullanmanızı
beklemek hakkımdır.

Sizi ve tüm milletvekillerini göreve davet
ediyorum.

  İmza 


Not :Aynı klişe dilekçeden
başkanlığımıza 3 600 adet intikal
etmiştir.

- İçtüzüğün 53
üncü maddesi gereğince ilan tahtasına asılmış
ve tutanağa eklenmiştir.

-Bir sureti siyasî parti grupları
başkanlıklarına verilmiştir.



VII. - SORULAR VE CEVAPLAR

A)  YAZILI SORULAR VE CEVAPLARI

1. - Artvin Milletvekili Süleyman Hatinoğlu'nun,
Artvin SSK ve Bağ-Kur İl Müdürlüklerinde
boş bulunan eczacı kadrolarına ilişkin
sorusu ve Çalışma ve Sosyal Güvenlik
Bakanı Necati Çelik'in yazılı cevabı
(7/1513)

Türkiye Büyük Millet Meclisi
Başkanlığına

Aşağıdaki sorularımın
Sayın Çalışma ve Sosyal Güvenlik
Bakanı tarafından yazılı olarak cevaplandırılması
hususunda delaletlerinizi arz ederim.

  Süleyman Hatinoğlu

  Artvin

Artvin İl Merkezinde SSK'nın eczacısı
bulunmamaktadır. Ayrıca Bağ-Kur'da görev
yapan eczacının da tayini çıkmış,
yerine atama yapılmamıştır. Bu nedenle
SSK ve Bağ-Kur'lu hastalarımızın reçeteleri
başka ilçelere sevk edilmekte, emeklilerimiz reçete
ve ilaç paralarını zor almaktadırlar.

Diğer yandan Borçka ve Arhavi SSKHastanesi
Yardımcı Sağlık Personeli ve Doktor açığı
nedeniyle yeterli hizmet verememekte, hastalar Rize'ye sevk edilmektedir.

Bu nedenle sorularım :

1. Artvin SSKve Bağ-Kur İl Müdürlüklerinde
boş bulunan eczacı kadrolarına ne zaman atama
yapacaksınız?

2. Borçka ve Arhavi SSKHastanesinin onarımı
ve tıbbî cihaz eksikliklerinin tamamlanması
için acilen ödenek tahsisi yapmayı düşünüyor
musunuz?

3. Borçka ve Arhavi SSKHastanesine Yardımcı
Sağlık Personeli ve eksik bulunan branşlara doktor
atamasını ne zaman gerçekleştireceksiniz?

4. SSK'lı hastalar, Sağlık Ocaklarında
ve Devlet Hastanelerinde yeterli tedavisi mümkünken
daha uzak ilçelerdeki SSKHastanelerine sevk edilmektedir.
Bu durum zaman ve işkaybına neden olduğu gibi,
yol harcırahlarının da ödenmesine gerek
görülmektedir. Bu konuda, Anayasamızdaki sağlık
hizmetlerinin tek elden yapılması ilkesine dayanarak,
acilen Sağlık Bakanlığı ile bir protokol
yapılması gerekmektedir. Bu konuda ne düşünüyorsunuz?



 T.C.

 Çalışma ve Sosyol Güvenlik
Bakanlığı 2.12.1996

 Sosyal Güvenlik Kuruluşları Genel
Müdürlüğü

 Sayı : B.13.0.SGK-0-13-00-01/7278/31210

 Konu : Yazılı Soru Önergesi.

Türkiye Büyük Millet Meclisi
Başkanlığına

İlgi : 30.10.1996 tarih ve A.01.0.GNS.0.10.00.02-7/1513-3773/10514
sayılı yazınız.

Artvin Milletvekili Süleyman Hatinoğlu tarafından
hazırlanan Sosyal Sigortalar Kurumu Artvin Hastanesi ve
Bağ-Kur Artvin İl Müdürlüklerinde boş
bulunan eczacı kadrolarına ilişkin yazılı
soru önergesi Bakanlığımca incelenmiştir.

Bilindiği üzere; Kurumların boş
bulunan kadrolarına açıktan atamalar Başbakanlığın
22.7.1996 tarih ve 1996/37 sayılı Genelgesinde belirtilen
esaslar doğrultusunda yapılmaktadır. Sözkonusu
Genelgede; “... kamu kurum ve kuruluşları boş
bulunan ve bundan sonra boşalacak memur, sözleşmeli
ve daimî işçi kadro ve pozisyonlarına
açıktan atama suretiyle personel alınması
maksadıyla yapacakları taleplerini Devlet Personel
Başkanlığına iletecekler, Devlet Personel
Başkanlığı talebi değerlendirdikten
sonra Başbakanlığa intikal ettirecektir. İlgisine
göre; Maliye Bakanlığı veya Devlet Personel
Başkanlığının görüşü
alındıktan sonra Başbakanlıktan açıktan
atama izni talebinde bulunacaklardır.” denilmektedir.

Buna göre; Sosyal Sigortalar Kurumu ile Bağ-Kur
merkez ve taşra teşkilatında boş bulunan
eczacı kadrolarına açıktan atama yapılabilmesi
için sözkonusu Genelge doğrultusunda izin istenilmiş,
Devlet Personel Başkanlığının görüşü
alınmış ve Maliye Bakanlığının
görüşünün alınması aşamasında
prosedür devam etmektedir.

Başbakanlıktan alınacak izin
çerçevesinde açılacak sınavlar
sonucunda Sosyal Sigortalar Kurumu Artvin Hastanesi ile Bağ-Kur
Artvin İl Müdürlüklerinin eczacı
ihtiyacı giderilecektir.

Diğer taraftan; Sosyal Sigortalar Kurumu Borçka
Hastanesi çatı onarım işleri için
Hastane Baştabipliğine Sosyal Sigortalar Kurumu Genel
Müdürlük Makamının 23.9.1996 tarih,
480 sayılı Olurları ile 1996 yılı
birim fiyat ve rayiçlerine göre KDV hariç 650
000 000 TL.'lik harcama yetkisi verilmiştir.

Borçka ve Arhavi Hastanelerinin diğer
onarım işleri Başbakanlığın
1996/27 sayılı Tasarruf Tedbirleri Genelgeleri nedeniyle
yaptırılamamış olup, 1997 yılı
Yatırım Programı Büyük Onarımlar
faslına dahil edilecektir.

Borçka Hastanesi Dahiliye ve Acil Servislerinin
ihtiyacı olan 1 adet EKG cihazı temin edilerek ünitesine
sevki sağlanmıştır. İthal işlemlerinin
tamamlanmasını müteakip, anılan üniteye
1 adet Otamatik Film Banyo Cihazının sevki sağlanacaktır.

Artvin Dispanserinde tetkik ve tedavisi yapılamayan
sigortalılar öncelikle Artvin Devlet Hastanesine gönderilmekte
olup, Sosyal Sigortalar Kurumu Borçka Hastenesinde uzman
tabibin bulunmadığı dallarla ilgili hastalar
Kurumun Rize ve Tarbzon'daki Hastanelerine sevk edilmekte, acil
durumlarda ise yine Artvin Devlet Hastanesine gönderilerek
tetkik ve tedavileri sağlanmaktadır. 1995 yılı
içerisinde Artvin Devlet Hastanesine Diş, Kadın
Hastalıkları ve Doğum, Genel Cerrahi, Üroloji,
Göz, Ortopedi ve Nöroloji dallarında 5 262 hasta
sevki yapılmıştır.

Sosyal Sigortalar Kurumu “Sosyal Sigorta İşlemleri
Yönetmeliği”nin 54 üncü maddesi, Kurum
hekimi ve sağlık tesisi bulunan yerlerde sağlık
yardımından yararlananların herhangi bir
sevk işlemi olmaksızın başka bir hekim
veya sağlık tesisinde tedavilerini yaptıranlara,
tedavileri dolayısıyla yaptıkları
masrafların ödenmiyeceğini amir bulunduğundan,
Başbakanlık Yüksek Denetleme Kurulu Başkanlığının
raporunda da ifade edilen Kuruma ait sağlık tesisi
bulunan yerlerin tümünün, Bakanlığım
ile Sağlık Bakanlığı arasında
yapılmış olan protokoller kapsamından
çıkartılması hususu doğrultusunda
Şavşat ve Yusufeli ilçeleri hariç, Artvin
ve Artvin'in diğer ilçeleri protokol kapsamından
çıkarılmıştır. Yukarıda
yer alan bilgiler ışığında, Artvin
Devlet Hastanesi ile herhangi bir protokol yapılmasının
gerekli olmadığı düşünülmektedir.

Bilgilerinize arz ederim.

  Necati Çelik

  Çalışma ve Sosyal Güvenlik
Bakanı


2. - Çanakkale Milletvekili Ahmet Küçük'ün,
hükümeti döneminde yapılan zamlara ilişkin
Başbakandan sorusu ve Ulaştırma Bakanı
Ömer Barutçu'nun yazılı cevabı
(7/1521)

Türkiye Büyük Millet Meclisi
Başkanlığına

Aşağıdaki sorularımın
Başbakan Sayın Necmettin Erbakan tarafından
yazılı olarak cevaplandırılmasını
saygılarımla arz ederim. 15.10.1996

  Ahmet Küçük

  Çanakkale

İktidara geldiğinizde yaptığınız
açıklamalarda, ekonomik sorunların zam yaparak
çözümlenemeyeceğini defalarca kamuoyuna ifade
etmenize rağmen, iktidarınızın ilk 100
gününde 13 kez zam yaparak halkımızın
yaşamını biraz daha zorlaştırdınız.
Vatandaşımızın günlük yaşamını
direk olarak etkileyen Akaryakıt ürünlerine hükümetiniz
döneminde 3 kez zam yapılarak, artış
oranı % 20'yi bulmuştur. Tüpgaz % 17, telefon
% 20, tekel ürünleri % 33, taşkömürü
% 17oranında artarak halkımız RP'nin Adil
Düzen zamlarıyla süratli bir şekilde tanışmıştır.

1. 3 aylık hükümetinizin döneminde
yapılan zamlar Adil Düzen Ekonomisinin bir parçası
mıdır?

2. Adil Düzen iktidarında vatandaşı
canından bezdiren zamlarınızı sürdürmeyi
düşünüyor musunuz?


 T.C.

 Ulaştırma Bakanlığı
2.12.1996

 Araştırma Planlama ve Koordinasyon
Kurulu Başkanlığı

 Sayı : B.11.0.APK.0.10.01.21/EA-1563-27044

 Konu : Çanakkale Milletvekili Ahmet Küçük'ün
Yazılı Soru Önergesi.

Türkiye Büyük Millet Meclisi
Başkanlığına

İlgi : Devlet Bakanlığının
18.11.1996 gün ve B.02.0.00.10/01009 sayılı
yazısı.

Çanakkale Milletvekili Ahmet Küçük'ün
Sayın Başbakanımıza yönelttiği
ve Bakanlığımızı ilgilendiren
hususların da yer aldığı 7/1521-3729
sayılı Soru Önergesinin cevabı ekte
gönderilmiştir.

Bilgilerinize arz ederim.

  Ömer Barutçu

  Ulaştırma Bakanı

Çanakkale Milletvekili Ahmet Küçük'ün
7/1521-3729 Sayılı Yazılı Soru Önergesi
ve Cevabı

Sorular :

İktidara geldiğinizde yaptığınız
açıklamalarda, ekonomik sorunların zam yaparak
çözümlenemeyeceğini defalarca kamuoyuna ifade
etmenize rağmen, iktidarınızın ilk 100
gününde 13 kez zam yaparak halkımızın
yaşamını biraz daha zorlaştırdınız.
Vatandaşımızın günlük yaşamını
direk olarak etkileyen akaryakıt ürünlerine hükümetiniz
döneminde 3 kez zam yapılarak, artış
oranı % 20'yi bulmuştur. Tüpgaz % 17, telefon
% 20, tekel ürünleri % 33, taşkömürü
% 17 oranında artarak halkımız RP'nin adil
düzen zamlarıyla süratli bir şekilde tanışmıştır.

1. 3 aylık hükümetinizin döneminde
yapılan zamlar Adil Düzen Ekonomisinin bir parçası
mıdır?

2. Adil Düzen iktidarında vatandaşı
canından bezdiren zamlarınızı sürdürmeyi
düşünüyor musunuz?

Cevaplar :

Artan malzeme ve işçilik giderinin karşılanması,
ülke çapında haberleşme hizmetlerinin
ihtiyaçlar karşısında yeterli ve kaliteli
olarak yürütülmesi için; telekomünikasyon
hizmetlerinde 1996 yılında 1.8.1996, 1.9.1996 ve
1.10.1996 tarihlerinde % 9 oranında artış
yapılmıştır.

Gerek personel gerekse malzeme ve diğer maliyetler
karşısında telefon ve diğer haberleşme
ücretlerinin sabit tutulmasının mümkün
olmadığı aşikârdır. Bu nedenle
hizmetin devamı için gerekli olan fiyat artışları
yukarıda belirtildiği gibi minimum ölçülerde
olmak üzere zorunlu olarak yapılmaktadır.

Öte yandan halen birçok Avrupa ülkelerinde
geçerli uygulamaya göre abonelerden aylık sabit
ücret alınmakta ve bu ücretler konuşma
karşılığına da tekabül etmemekte
olup, ülkemizde konuşma karşılığı
olmayan sabit bir ücret alınmamaktadır.

Ayrıca, Avrupa ülkeleri içinde
en ucuz yurt içi 1 dakikalık görüşme
ücretleri, ülkemizde uygulanmaktadır.

3. - İstanbul Milletvekili Ercan Karakaş'ın,
Halk Bankasının bazı şirketlere usulsüz
kredi verdiği iddialarına ilişkin Başbakandan
sorusu ve Devlet Bakanı Lütfü Esengün'ün
yazılı cevabı (7/1526)

Türkiye Büyük Millet Meclisi
Başkanlığına

Aşağıda yer alan sorularımın
Sayın Başbakan tarafından yazılı
olarak yanıtlanmasını arz ederim.

  Ercan Karakaş

  İstanbul

Basında sık sık kamu bankaları
tarafından belirli kişi ve kuruluşlara usulsüz
olarak kredi dağıtıldığı konusunda
haberler yer aldığı malumunuzdur.

Şu günlerde de Cumhuriyet Gazetesinde
Halk Bankasının bazı şirketlere sağladığı
usulsüz kredilere ilişkin ayrıntılı
haberler yer almaktadır. Haberde Halk Bankasının
1995 yılında partizanca bir anlayışla
ana sermayesinin % 62,4'ü oranında nakdî ve
gayri nakdî kredi aktardığı belirtilmekte
ve trilyonlarca lira tutan bu kredilerin usulsüz olarak verildiği
vurgulanmaktadır.

Sorular :

1. “Ana Statü”sünde, amacı,
“küçük esnaf ve sanatkârları
kredilendirme” olarak belirlenen Halk Bankasının
bu amacın dışına çıkarak
büyük şirketlere trilyonlarca kredi aktarması
konusundaki düşünceniz nedir?

2. Hükümet olarak bu kuşkulu krediler
için denetim mekanizmalarını harekete geçirmeyi
düşünüyor musunuz?

3. Halk Bankasının kendi amacına
uygun olarak işlev görmesi için hangi tedbirleri
almayı planlıyorsunuz?

4. Ekim 1991 seçimlerinden bu yana Halk Bankasından
hangi kişi ve şirketlere hangi tarihlerde ne kadar
nakdî ve gayri nakdî kredi verilmiştir?






 T.C.

 Devlet bakanlığı 28.11.1996

 Sayı : B.02.0.0010/01162

Türkiye Büyük Millet Meclisi
Başkanlığına

İlgi : a) TBMMBaşkanlığının
30.10.1996 tarih ve A.01.0.GNS.0.10.00.02-7/1526-3815/10575 sayılı
yazısı.

b) Başbakanlık Kan. ve Kar. Gen. Müd.'nün
4.11.1996 tarih ve B.02.0.KKG/106-390-15/4397 sayılı
yazısı.

İstanbul Milletvekili Sayın Ercan Karakaş'ın;
Sayın Başbakanımıza tevcih ettiği
ve Sayın Başbakanımızın da kendileri
adına Bakanlığım koordinatörlüğünde
cevaplandırılması istenilen ilgi (b) yazı
ekindeki yazılı soru önergesi cevabı
ekte sunulmuştur.

Bilgilerinizi ve gereğini arz ederim.

  Lütfü Esengün

  Devlet Bakanı

Soru 1. “Ana Statü”sünde, amacı,
“küçük esnaf ve sanatkârları
kredilendirme” olarak belirlenen Halk Bankasının
bu amacın dışına çıkarak
büyük şirketlere trilyonlarca kredi aktarması
konusundaki düşünceniz nedir?

Cevap 1. Türkiye Halk Bankası kurulduğu
günden bugüne kadar başta esnaf, sanatkâr,
küçük ve orta ölçekli işletmeler
olmak üzere; ülkemiz üretim, yatırım
ve istihdam hacmine katkıda bulunan, tüm işletmeleri
başarıyla finanse etmiş, güvenilir bir
bankadır.

Ayrıca Türkiye Halk Bankası tarafından
kullandırılan bu krediler hiçbir zaman bankacılık
sektörünün benimsediği çizginin dışında
verilmemiş, Bankanın çağdaş, etkin
ve kaliteli hizmet anlayışının doğasına
uygun olarak daima toplumsal refahın artışına
katkı sağlayacak işletmelere kullandırılmıştır.

Bankanın toplumsal refahın kaynağı
olarak kabul edilen esnaf, sanatkâr ve KOBİ'lere
açtığı krediler ve bu kredilerin toplam
kredi tutarı içerisindeki payı da bu gerçeği
yansıtmaktadır.

1994 yılında esnaf ve sanatkârlara
kullandırılan kredi tutarı 8.5 trilyon lira
iken, bu tutar 1995 yılında % 253 artışla
30 trilyon liraya yükselmiş ve Ekim/1996 tarihinde
de % 150 artışla 75 trilyon liraya çıkmıştır.

Aynı şekilde KOBİ'lere kullandırılan
kredilerde de büyük artış kaydedilmiştir.
1994 yılında KOBİ'lere 7.9 trilyon lira kredi
kullandırılmışken, 1995 yılında
bu rakam % 144 artışla 19.3 trilyon liraya, Ekim/1996
tarihinde ise % 159 artışla 50 trilyon liraya yükselmiştir.

Sonuçta esnaf ve KOBİ kredilerinin
toplamından oluşan ihtisas kredileri Cumhuriyet tarihinin
rekor artışlarının görüldüğü
son iki yılda 16.4 trilyon liradan, 1995 yılı
sonunda 49.3 trilyon liraya ve Ekim/1996 tarihinde ise 125 trilyon
liraya yükselmiştir. Bu inanılması güç
artışlar sonucu Bankanın toplam kredi hacmi
içerisindeki ihtisas kredileri oranı da 1994 yılındaki
% 58 düzeyinden, 1995 yılında % 66'ya ve Ekim/1996
tarihinde % 76'ya ulaşmıştır.

İhtisas kredileri payının yüksekliği,
bu kredileri kullanan işletme ölçeğinin
küçük olmasından dolayı, Türkiye
Halk Bankası tarafından kullandırılan
kredilerin riskinin birçok işletme üzerine dağıtılmış
olduğunu, yani toplam kredi riskinin düşüklüğünü
gösterir.

İhtisas kredileri pay ve tutarının
yükselmesi nedeniyle de soruda belirtilen “Bankanın
amacı dışına çıkarak
büyük şirketlere trilyonlarca kredi aktardığı”
yolundaki düşüncenin doğruluğunu yitirmektedir.

Soru 2. Hükümet olarak bu kuşkulu
krediler için denetim mekanizmalarını harekete
geçirmeyi düşünüyor musunuz?

Cevap 2. Ülkemiz bankacılık sektöründe
bankalar yaptıkları, tüm işlemlerle ilgili
son derece sıkı bir denetim ve gözetim altında
bulunmaktadır. T.C. Başbakanlık Yüksek
Denetleme Kurulu, T.C. Merkez Bankası, Bankalar Birliği,
T.C. Hazine Müsteşarlığına bağlı
Bankalar Yeminli Murakıplar Kurulu gibi dış
denetim organları yanısıra, bankalar iç
bünyelerinde de müfettişleri, disiplin kurulları
ayrıca özel denetleme şirketleri tarafından
da denetlenmektedir. Dolayısıyla bankacılık
sektöründe yoğun bir denetim mevcuttur.

Türkiye Halk Bankası da bu denetim mekanizması
içerisinde başarıyla çalışan,
büyük bir bankadır. Kamuoyundaki spekülasyonlar
dışında, Bankanın haksız ya
da usulsüz bir kredi kullandırımı sözkonusu
olmayıp, herhangi bir denetim ve gözetim kuruluşunun
da bir ikazı sözkonusu değildir.

Soru 3. Halk Bankasının kendi amacına
uygun olarak işlev görmesi için hangi tedbirleri
almayı planlıyorsunuz?

Cevap 3. Türkiye Halk Bankası 1 inci
sorunun cevabı verilirken açıklandığı
gibi, kuruluşundan bugüne kadar temel amaç ve
görevleri doğrultusunda faaliyet göstermiş
öncelikle esnaf, sanatkâr ve KOBİ'leri finanse
etmiştir.

Özellikle son iki yılda Bankanın
temel görevi doğrultusunda hedef kitlesine kullandırdığı
kredilerin tutar, limit ve vadelerindeki artışların
yanısıra, faiz oranlarındaki gerileme de
bu görüşü desteklemektedir.

Ayrıca 19.9.1996 tarihli Bakanlar Kurulu Kararıyla
kabul edilen KOBİ Teşvik Kararnamesi ile Türkiye
Halk Bankası tarafından uygulamaya başlanan
bir takım yenilikler ülkemiz ekonomisinin, sosyo-kültürel
hayatının temel taşı olan esnaf, sanatkâr
ve KOBİ'lere büyük kolaylıklar sunacaktır.

Bu doğrultuda Türkiye Halk Bankası;
TOBB, Ege Sanayi Odası, Ankara Sanayi Odası gibi
kuruluşlarla birlikte “KOBİ Yatırımlarına


Soru 4. Ekim 1991 seçimlerinden bu yana Halk
Bankasından hangi kişi ve şirketlere hangi
tarihlerde ne kadar nakdî ve gayri nakdî kredi verilmiştir?

Cevap 4. Türkiye Halk Bankası tüm
bankacılık işlemlerini yaparken, sektörün
kurum ve kurallarına uyan, kanun ve kararnamelere göre
faaliyette bulunan bir banka olduğu gerçeğini daima
gözönünde bulundurmaktadır.

Bu nedenle kredi kullandırımında
herhangi bir kişi ya da işletmeye Banka riski ve güvenilirliğini
zedeleyebilecek düzeyde kredi kullandırılmamış,
kanunî sınırlar içerisinde kullandırılan
kredilerde ise kârlılık ve verimlilik ilkesi
çerçevesinde hareket edilmiştir.

Ancak kredi kullandırılan kişi
ve kurumların adları ile kullandırılan
kredi tutarları Bankalar Kanununun 83 üncü maddesi
gereğince “Banka Sırrı” kabul edildiği
için açıklanması mümkün
olmamaktadır.

4. - Giresun Milletvekili Burhan Kara'nın,
Cıngıllıoğlu Şirketler Topluluğuna
verildiği iddia edilen usulsüz kredilere ilişkin
Başbakandan sorusu ve Devlet Bakanı Lütfü
Esengün'ün yazılı cevabı (7/1528)

Türkiye Büyük Millet Meclisi
Başkanlığına

Aşağıdaki sorularımın
Başbakan Necmettin Erbakan tarafından yazılı
olarak cevaplandırılmasını arz ederim.

  Dr. Burhan Kara

  Giresun

Sürekli olarak Sayın Tansu Çiller'in
yönetiminde olan T. Halk Bankası, Sayın Çiller,
ailesine yakın şirketlere trilyonlarca TL.'lik krediyi
teminatları dahi sonra alınmak kaydı ile
verdirdiği her gün gazete sütunlarında yer
almaktadır.

1. Gerçek amacı küçük
esnaf ve sanatkârı kredilendirmek olan T. Halk Bankasının
Sayın Çiller'lerin aile dostu Cıngıllıoğlu
Şirketler Topluluğuna 10 trilyon TL.'ye yakın
kredi vermesini savunduğunuz “Adil Düzen” ile
nasıl bağdaştırıyorsunuz?

2. Teminatları dahi sonradan alınmak
kaydı ile verildiği Müfettiş raporları
ile sabit olan bu kredilendirme ile ilgili Devletin denetim mekanizmalarını
harekete geçirecekmisiniz. Yoksa sizi Başbakanlığa
taşıyan Sayın Tansu Çiller'in bu ayrıcalık
ve tüyü bitmemiş yetimin hakkı olan bu
trilyonları aile dostu bir tek işadamına vermesini
nasıl karşılıyorsunuz?

3. Tamamı Sayın Tansu Çiller
tarafından atanan T. Halk Bankası yönetim kurulu,
Cıngıllıoğlu Şirketler Topluluğuna
ithalat akredif kredisi olarak kullandırılmak üzere
10 milyon ABD Doları krediyi, kefaleti sonra alınmak
üzere maddî bir güvenceye gerek görmeden
vermiştir. Buna benzer 10 trilyon TL.'ye yaklaşan
bu krediler karşılığında T. Halk
Bankası Cıngıllıoğlu'ndan ne kadar
teminat almıştır?

4. Verilen bu usulsüz kredilerle Devletin bir
bankası daha Sayın Tansu Çiller'in yakınlarına
peşkeş çekilmiştir. Bu durumu içinize
sindirebiliyor musunuz?


 T.C.

 Devlet Bakanlığı 28.11.1996

 Sayı : B.02.0.0010/01244

Türkiye Büyük Millet Meclisi
Başkanlığına

İlgi : a) TBMM Başkanlığının
30.10.1996 tarih ve A.01.0.GNS.0.10.00.02-7/1528-3817/10578 sayılı
yazısı.

b) Başbakanlık Kan. ve Kar. Gen. Müd.'nün
4.11.1996 tarih ve B.02.0.KKG/106-390-17/4398 sayılı
yazısı.

Giresun Milletvekili Sayın Burhan Kara'nın;
Sayın Başbakanımıza tevcih ettiği
ve Sayın Başbakanımızın da kendileri
adına Bakanlığım koordinatörlüğünde
cevaplandırılması istenilen ilgi (b) yazı
ekindeki yazılı soru önergesi cevabı
ekte sunulmuştur.

Bilgilerinizi ve gereğini arz ederim.

  Lütfü Esengün

  Devlet Bakanı

Cevap 1. Bilindiği gibi Türkiye Halk Bankası
1933 yılında çıkarılan 2284
sayılı Kanunla kurulmuş, 1938 yılında
faaliyetlerine başlamış ve gerçek amacı
“Esnaf ve Sanatkârlar ile Küçük ve
Orta Ölçekli Sanayi Kuruluşlarını
Desteklemek” olarak belirlenmiştir.

Halk Bankasının halen faaliyetlerinin
yasal temeli olarak yürürlükte bulunan ve 233 sayılı
KHK'ye istinaden çıkarılan Ana Statüsünde
de,

“Çağdaş bankacılığın
gerektirdiği bir çalışma düzeni içinde
Ülkenin tasarruf birikimine katkıda bulunmak, toplanan
tasarrufları ekonominin gerek duyduğu alanlarda değerlendirerek
esnaf, sanatkâr, küçük ve orta ölçekli
sanayi ve diğer sanayi kuruluşlarını kredilendirmek,
ekonomik gereklere uygun verimlilik ve kârlılık
ilkeleri doğrultusunda ulusal ekonomi ile uyum içinde
sermaye birikimine ve daha fazla yatırım yapılmasına
imkân açmak ve aynı zamanda küçük
ve orta ölçekli sanayi sektörünün Kalkınma
Bankası görevini de yürütmek üzere
kurulan” bir banka olduğu belirtilmiştir.

Halk Bankası daima belirlenen bu gerçek
amacı doğrultusunda faaliyet göstermiştir.

Cıngıllıoğlu grubu Halk
Bankasının yurt dışında ortak
bir Banka kurduğu gruptur. Yurt dışında
bu grup ile birlikte kurulmuş olan Banka, halen Hollanda'nın
en kârlı ve verimli çalışan bankaları
arasındadır.

Adı geçen gruba kullandırılan
kredilerin dökümü aşağıdadır.

Cıngıllıoğlu Grubuna :

Demir Finansal Kiralama A.Ş.'ne 23 250 bin
ABD Doları gayrinakdî, 5 milyon ABDDoları
nakdî, 2 milyon DEM gayrinakdî, Cıngıllıoğlu
Holding A.Ş.'ne 20 milyon ABDDoları nakdî,
Demir Faktoring A.Ş.'ne 5 milyon ABD Doları nakdî
Kredi tespit edilmiştir.

Cıngıllıoğlu Grubu yan kuruluşu
Demir Finansal Kiralama A.Ş. ile Bankamız yan kuruluşu
Halk Finansal Kiralama A.Ş., Halkbank ve Demirbank-Demirhalkbank
tarafından karşılıklı kredi
ilişkisi mevcuttur. Yukarıda dökümü
yapılan krediler (nakdî ve gayrinakdî) bu esaslar
dahilinde kullandırılmıştır.

Ayrıca söz konusu grubun kullanmış
olduğu kredilerin 6-7 kat fazlası tutarda, Halk Bankasında
mevduatı bulunmaktadır.

Cevap : 2 ve 3. Bu gruba kullandırılan
kredilerin kaynağını, Döviz (Döviz
Tevdiat Hesabı) ve gayrinakdî işlemler oluşturduğundan,
Esnaf ve Sanatkârlara kullandırılan kredilerin
azalması da kesinlikle söz konusu değildir. Çünkü
Esnaf ve Sanatkârlara kullandırılan kredilerin
kaynağını TL. Mevduat hesapları oluşturmaktadır.

Diğer yandan gerek 233 sayılı KHK'de
gerekse Banka Ana Statüsünde de belirtildiği gibi,
Bankanın, Kârlılık ve Verimlilik İlkeleri
gözetilerek faaliyet göstermesi esastır. Banka
bu doğrultuda ve Ticarî Krediler kapsamında,
Döviz ve TL. kredileri de kullandırarak, Esnaf ve
Sanatkârlara kullandırdığı düşük
faizli kredilerden doğan kayıplarını
bir ölçüde karşılama yoluna gitmektedir.
Böylece Bankanın kârlı bir şekilde
çalışması da sağlanmış
olmaktadır.

İddia edildiği gibi tüyü bitmemiş
yetimin hakkı hiç bir zaman hiç bir kimseye
yedirilmemiştir. Aksine bu kesim de dahil olmak üzere,
Banka ve ülke çıkarları her zaman en
ön planda yer almıştır ve almaya da devam
edecektir.

Teminatlar her zaman olduğu gibi, sözü
edilen olayda da, kredilendirme prosedürü içerisinde
ve sözleşme aşamasında alınmıştır.
Başka bir ifade ile bu kredilerle ilgili teminatların,
sonradan alınması söz konusu olmamıştır.
Adı geçen grubun Halk Bankasında her zaman
bulunan ve kullandığı kredinin 6-7 katına
ulaşan mevduatı da ayrı bir teminat unsurunu
oluşturmaktadır.

Adı geçen gruptan kullandırılan
kredilere karşılık alınan teminatlar
şunlardır.

1. Tüm malvarlığını
kapsayarak şekilde Halit Cıngıllıoğlu'nun
şahsî kefaleti,

2. Tüm malvarlığını
kapsayacak şekilde Ali Cangıllıoğlu'nun
şahsî kefaleti,

3. Tüm malvarlığını
kapsayacak şekilde Cıngıllıoğlu
Holding A.Ş.'nin kefaleti.

Cevap 4. Halk Bankasınca verilen kredilerin
hiçbirinde usulsüzlük ve yolsuzluk bulunmamakta,
Banka tüm kredilerini, siyasî kişiliği değil
ticarî kişiliği gözeterek açmaktadır.
Banka hiçbir zaman hiçbir kimseye peşkeş
çekilmemiştir.

5. - Konya Milletvekili Nezir Büyükcengiz'in,
belediyelere yapılan yardımlara ilişkin sorusu
ve Maliye Bakanı Abdüllatif Şener'in yazılı
cevabı (7/1540)

Türkiye Büyük Millet Meclisi
Başkanlığına

Aşağıdaki sorularımın
Maliye Bakanı Sayın Abdüllatif Şener
tarafından yazılı olarak cevaplandırılmasına
aracılığınızı saygılarımla
arz ederim. 18.10.1996

  Nezir Büyükcengiz

  Konya

Son günlerde Bakanlığınızca
Belediyelere yardım fonundan bazı belediyelere nakdî
yardımda bulunulduğu bilinmektedir.

Sorular : 

1. Eylül ve Ekim 1996 aylarında hangi
Belediye'ye, ne miktarda nakdî yardım yapılmıştır?

2. Yardım yapılan Belediyeler tespitinde
Belediye Başkanlarının mensup olduğu parti
dikkate alınmakta mıdır?

3. Bakanlık görevine başladığınızdan
bugüne kadar yardımda bulunmadığınız
Belediyelere parti farkı gözetmeksizin yardım
fonundan para gönderecek misiniz?

4. Gönderecekseniz ne zaman göndereceksiniz?



 T.C.

 Maliye Bakanlığı 29.10.1996

 Bütçe ve Malî Kontrol Genel Müdürlüğü

 Sayı : B.07.0.BMK.0.11.013/600/26290

 Konu : Yazılı Soru Önergesi.

Türkiye Büyük Millet Meclisi
Başkanlığına

İlgi : T.B.M.M. Kanunlar ve Kararlar Dairesi
Başkanlığının 1.11.1996 tarih ve
A.1.0.GNS.0.10.00.02-4007/10700 sayılı yazıları.

Konya Milletvekili Sayın Nezir Büyükcengiz'in
7/1540 esas nolu yazılı soru önergesinde yer
alan sorulara ait cevaplar aşağıda sunulmuştur.

Maliye Bakanlığı Bütçesinde
yer alan Mahallî İdarelere yardım talebinde
her yıl Belediyelere ve İl Özel İdarelerine
nakdî yardımlar yapılmaktadır.

Hükümetimizin göreve başladığı
tarihten itibaren, mahallî idarelere 2380 ve 3030 sayılı
Kanun Hükümleri gereğince, aktarılan kaynaklarda
önemli artışlar sağlanmıştır.
Haziran ayında Mahallî İdarelere toplam 20
trilyon 552 milyar lira aktarılmış iken Temmuz
ayında 28 trilyon 789 milyar lira, Ağustos ayında
27 trilyon 403 milyar lira ve Eylül ayında 27 trilyon
307 milyar lira olarak gerçekleşmiştir.

Öte yandan Bakanlığımız
bütçesinin “Mahallî İdarelere Yapılacak
Yardım ve Ödemeler” tertibinden, mahallî
idarelere Ekim 1996 sonu itibariyle toplam 11.6 trilyon lira yardım
yapılmıştır.

Bu yardımların mahallî idarelerimizin
kamu hizmetlerini etkin bir şekilde yürütülebilmesi
için adaletli bir dağıtımın sağlanması
yolunda çalışmalarımız devam
etmektedir.

Bilgilerine arz olunur.

  Doç. Dr. Abdüllatif Şener

  Maliye Bakanı


6. - İstanbul Milletvekili Bülent
Akarcalı'nın, OHAL kapsamındaki illerde köyleri
boşaltılan vatandaşların sorunlarına
ilişkin sorusu ve İçişleri Bakanı
Meral Akşener'in yazılı cevabı (7/1543)

Türkiye Büyük Millet Meclisi
Başkanlığına

Aşağıdaki sorularımın
İçişleri Bakanı Sayın Mehmet
Ağar tarafından yazılı olarak cevaplandırılmasını
arz ederim.

  Bülent Akarcalı

  İstanbul

Devletin OHAL kapsamındaki illerde, köyleri
terkettirilenlere yönelik olarak;

1. Bu vatandaşlarımız nerelerde
barındırılmaktadır?

2. İş, eğitim, sağlık
vb. sorunları nasıl çözümlenmektedir?

3. Köylerine geri dönmeleri için
çalışmalar var mıdır?

 T.C.

 İçişleri Bakanlığı
26.10.1996

 Jandarma Genel Komutanlığı

 Gn. Pl. P. ve Koor. : 7500-206-96/İNS.HAK.Ş./205530

 Konu : Yazılı Soru Önergesi.

Türkiye Büyük Millet Meclisi
Başkanlığına

İlgi : TBMMBaşkanlığı
Kan. Kar. Dairesi Başkanlığının
1.10.1996 gün ve A.01.0.GNS.0.10.00.02-4009/10727 sayılı
yazısı.

1. İstanbul Milletvekili Bülent Akarcalı'nın
TBMM Başkanlığına vermiş olduğu
Yazılı Soru Önergesindeki konular hakkında
yapılan araştırma sonucu müteakip maddelere
çıkarılmıştır.

2. Bugüne kadar 58 köy ve 81 mezraya toplam
15 314 vatandaş dönüş yapmıştır.

3. Göç eden vatandaşlara gerekli
yardımlar yapılmaktadır. Bugüne kadar
toplam  223 950 528 671 TL. sı tutarında nakit,
gıda, giyim, sağlık, eğitim, ulaşım,
yakacak gibi yardım yapılmıştır.

4. Ayrıca 5 483 adet konut yapılarak
hak sahiplerine teslim edilmiş, 581 konutun inşaatına
devam edilmektedir.

5. Göç eden vatandaşların
yol, su, elektrik, sağlık, okul gibi altyapı
hizmetlerinin tamamlanması ve hizmete sunulması
amacıyla OHAL, Hassas ve Mücavir illerdeki valilikler
emrine 2 trilyon 808 milyar TL. sı gönderilmiştir.

Bilgilerinize arz ederim.

  Dr. MeralAkşener

  İçişleri Bakanı

7.- Hatay Milletvekili Fuat Çay'ın,
Uluslararası İslam Halk Komutanlığı
üyeliği yönünde yapılan açıklamalara
ilişkin Başbakandan sorusu ve Devlet Bakanı
Lütfü Esengün'ün yazılı cevabı
(7/1570)

Türkiye Büyük Millet Meclisi
Başkanlığına

Aşağıdaki sorularımın
Başbakan SayınProf. Dr. Necmettin Erbakan tarafından
yazılı olarak cevaplandırılması
hususunu saygılarımla arz ederim.     26.10.1996

  Fuat Çay

  Hatay

Libya'ya yaptığınız gezi
sırasında, “Uluslararası İslamHalk
Komutanlığı Üyesi” olduğunuz yönünde
açıklamalar ve iddialar yer almıştır.
Bu konuda bugüne kadar tarafınızdan doyurucu
bir açıklama yapılmamıştır.


1. Böyle bir örgüt var mıdır?

2. Böyle bir örgüte üye veya
herhangi bir sıfatla katılımınız
sözkonusu mudur?

3. Halen üye misiniz?

4. Üye iseniz, herhangi bir unvanınız
var mıdır?

 T.C.

 Devlet Bakanlığı

 Sayı : B.02.0.0010/01106               28.11.1996

Türkiye BüyükMilletMeclisi
Başkanlığına

İlgi :a) TBMM Başkanlığının
8.11.1996 tarih ve A.01.0.GNS.0.10.00.02-7/1570-3993/11034 sayılı
yazısı.

b) Başbakanlık Kan. ve Kar. Gen. Müd.'nün
13.11.1996 tarih ve B.02.0.KKG/106-396-3/4518 sayılı
yazısı.

Hatay Milletvekili Sayın Fuat Çay'ın;
Sayın Başbakanımıza tevcih ettiği
ve Sayın Başbakanımızın da kendileri
adına Bakanlığım koordinatörlüğünde
cevaplandırılması istenilen ilgi (b) yazı
ekindeki yazılı soru önergesi cevabı
ekte sunulmuştur.

Bilgilerinizi ve gereğini arz ederim.

  Lütfü Esengün

  Devlet Bakanı

Hatay Milletvekili Sayın FuatÇay'ın
Sayın Başbakanımıza tevcih ettiği
7/1570 No'lu

Yazılı Soru Önergesi Cevabıdır.

Sayın Başbakanımızın
Libya ziyareti ile ilgili olarak kamuoyuna gerekli ve yeterli
açıklamalarda bulunulmuştur. Bu konuda yapılan
taraflı yayınlar, haksız isnatlar cevaplandırılmış,
gezinin olumlu neticeleri alınmaya başlanmıştır.

Sayın Milletvekilinin soru önergesinde
bahsettiği konuda bir kısım medyada yeralan
asılsız haberlerin ürünüdür.

Bilgilerinizi rica ederim.

8. - HatayMilletvekili Fuat Çay'ın,
Türk Silahlı Kuvvetlerinden disiplinsizlik veya şeriatçı
örgütlenme içinde oldukları gerekçesiyle
ilişikleri kesilen subaylara ilişkin Başbakandan
sorusu ve Devlet Bakanı Lütfü Esengün'ün
yazılı cevabı (7/1571)

Türkiye Büyük Millet Meclisi
Başkanlığına

Aşağıdaki sorularımın
Başbakan Sayın Prof. Dr. Necmettin Erbakan tarafından
yazılı olarak cevaplandırılması
hususunu saygılarımla arz ederim.   26.10.1996

  Fuat Çay

  Hatay

Türk Silahlı Kuvvetlerinden disiplinsizlik
veya şeriatçı örgütlenme içinde
oldukları gerekçesiyle ilişkileri kesilen
subaylarla ilgili Refah Partisi yetkililerince bazı açıklamalarda
bulunulmuştur. Bu çerçevede,

1. Bu durumda olan kişilerle herhangi bir görüşmeniz
oldu mu?

2. Şayet görüştüyseniz,
bu görüşmeyi Başbakan iken mi yaptınız,
daha önce mi?

3. Bu durumda olan kişiler Refah Partili Belediyelerde
veya bağlı Bakanlık ve kuruluşlarda göreve
başlatılmış mıdır?

 T.C.

 Devlet Bakanlığı

 Sayı : B.02.0.0010/01105               28.11.1996

Türkiye BüyükMilletMeclisi
Başkanlığına

İlgi :a) TBMM Başkanlığının
8.11.1996 tarih ve A.01.0.GNS.0.10.00.02-7/1571-3994/11035 sayılı
yazısı.

b) Başbakanlık Kan. ve Kar. Gen. Müd.'nün
13.11.1996 tarih ve B.02.0.KKG/106-396-4/4517 sayılı
yazısı.

HatayMilletvekili Sayın Fuat Çay'ın;
Sayın Başbakanımıza tevcih ettiği
ve Sayın Başbakanımızın da kendileri
adına Bakanlığım koordinatörlüğünde
cevaplandırılması istenilen ilgi (b) yazı
ekindeki yazılı soru önergesi cevabı
ekte sunulmuştur.

Bilgilerinizi ve gereğini arz ederim.

  Lütfü Esengün

  Devlet Bakanı

Hatay Milletvekili Sayın FuatÇay'ın
Sayın Başbakanımıza tevcih ettiği
7/1571 No'lu       Yazılı Soru Önergesi Cevabıdır.

Sayın Başbakanımızın
görüşmeleri kendilerinin takdirinde olup bu hususun
soru önergesine konu edilmesi İçtüzük
hükümlerine aykırıdır.

Türk Silahlı Kuvvetlerinden ilişiği
kesilen personelin yasalar çerçevesinde kamu veya
özel sektörde istihdam edilmeleri tabiidir. Anayasanın
49 maddesindeki “Çalışma, herkesin hakkı
ve ödevidir.” kuralı bu konuyu güvence altına
almıştır.

Bilgilerinizi rica ederim.

9. - İstanbul Milletvekili Ercan Karakaş'ın,
ülkemize sığınan İranlıların
durumuna ilişkin sorusu ve İçişleri
Bakanı Meral Akşener'in yazılı cevabı
(7/1572)

Türkiye Büyük Millet Meclisi
Başkanlığına

Aşağıda yer alan sorularımın
İçişleri Bakanı tarafından yazılı
olarak yanıtlanmasını arz ederim.

  Ercan Karakaş

  İstanbul

İran'daki şeriat rejiminde kendilerini
özgür ve güvencede hissetmeyen rejim muhaliflerinin
bir kısmının da ülkemize geldikleri
bilinmektedir.

Eşleri ve çocuklarıyla yaşama
haklarını, özgürlük içerisinde
kullanmak isteyen İranlı'lar, BM-Mülteciler
Yüksek Komiserliği tarafından siyasî Mülteci
olarak kabul edilip üçüncü ülkelere
gitmeyi umdular. Ancak BM'nin anlaşılmaz bir biçimde
bu insanların kabul edebilecek bazı Avrupa ülkeleri
olmasına rağmen dosyalarını kapatması
bu insanları düş kırıklığına
uğrattı.

Basında İran'lı sığınmacıların
İran'a iade edilecekleri ya da PKK'lılarla takas
edilecekleri yönünde haberler çıkması
ise İran'lı sığınmacıları
haklı olarak iyice tedirgin etmekte ve ürkütmektedir.

İran'a iadelerinin ya da takasın ne
anlama geleceğini çok iyi bilen bu insanlar bir süredir
seslerini duyurmak için açlık grevi yapmaktadırlar.
Nazi rejiminden kaçan mültecilere kapılarını
açan ülkemizin İran'lı mültecilere
kayıtsız kalmaması gerekir.

Sorular:

1. BMMülteciler Yüksek Komiserliğinin
kararı konusundaki düşünceniz nedir?

Bu kararın gözden geçirilmesi
gerektiğini düşünüyor musunuz?

2. Bu insanların ölümü anlamına
gelen, İran'a iade ya da takas haberlerinin gerçekle
bir ilgisi var mıdır?

3. Çok kötü koşullarda yaşayan
bu insanlara ve çocuklarına bakanlığınızca
herhangi bir yardım yapılmakta mıdır?

4. Bakanlık olarak devletin mültecilerle
ilgili 1951 Cenevre sözleşmesine koyduğu çekinceyi
kaldırma yönünde bir çalışma
yapmayı düşünüyor musunuz?

 T.C.     İçişleri Bakanlığı
 2.12.1996  Emniyet Genel Müdürlüğü  
  Sayı : B.05.1.EGM.0.12.01.01/264546

Konu : Yazılı soru önergesi.

Türkiye Büyük Millet Meclisi
Başkanlığına

İlgi : TBMM Başkanlığının
8.11.1996 gün ve A.01.0.GNS.0.10.00.02-4141-11172-7/1572-4012/11086
sayılı yazısı.

İstanbul Milletvekili Ercan Karakaş
tarafından TBMMBaşkanlığına sunulan
ve tarafımdan yazılı olarak cevaplandırılması
istenilen soru önergesinin cevabı aşağıya
çıkarılmıştır.

Günümüz uygulamasında 1951
tarihli Mültecilerin Hukukî Durumuna Dair Cenevre Sözleşmesi
ve 1967 Tarihli Mültecilerin Hukukî Statüsü
ile ilgili Protokol ve 94/6169 sayılı İltica
Yönetmeliği hükümleri gereği ülkemiz;
ancak Avrupa ülkelerinden ülkemize iltica talebiyle
gelen yabancıları hiçbir tarih sınırlaması
olmaksızın mülteci olarak kabul edebilmekte,
diğer ülkelerden gelenleri ise ilgili sözleşmelerde
bir hukukî sorumluluğumuz olmamasına rağmen
İnsan Hakları evrensel Beyannamesi ve Ülkesel
Sığınma Bildirisi ışığı
altında ancak üçüncü ülkeye
gitmek üzere geçici sığınmacı
olarak kabul edebilmektedir. Dolayısıyla İran,
Irak, Afgan vb. gibi ülkelerden iltica etmek maksadıyla
ülkemize gelen şahıslar ancak geçici
sığınmacı olarak ülkemize kabul
edilebilmektedir.

Bu nedenle üçüncü ülkeye
gitmek üzere ülkemize gelen ve ülkemizden geçici
sığınma talep eden İran uyruklu sığınmacıların
ülkemize mülteci olarak kabul edilmeleri yürürlükteki
mevzuat çerçevesinde mümkün olmamaktadır.

Sözkonusu şahısların talepleri
hakkında İçişleri Bakanlığı
olarak Dışişleri Bakanlığının
da görüşü alınarak değerlendirme
yapılmaktadır. Genellikle İran uyruklu yabancıların
başvuruları olumlu olarak cevaplandırılmakta
ve BMMYK (Birleşmiş Milletler Mülteciler Yüksek
Komiserliği) kanalıyla üçüncü
bir ülkeye yerleştirilmektedirler.

Bu arada; geçtiğimiz aylarda üçüncü
bir ülkeyegitmek üzere ülkemize gelen ve başvuru
talepleri BMMYK'ce reddedilmesine rağmen İçişleri
Bakanlığı olarak 1.1.1997 tarihine kadar ikamet
izni verilen ve yaptıkları açlık grevleri
ile basın-yayın organlarında yer alan İranlı
sığınmacılardan oluşan bir grup;
ülkemiz yasalarını çiğneyerek çeşitli
eylemlerde bulunmuşlardır.

Adı geçenlerin ülkemizdeki durumlarını
çarpıttıkları, kamuoyunu yanıltmaya
yönelik bir çalışma içerisinde
bulunarak İran devleti bakımından siyasî
suçlu durumuna düşmeye ve böylece geçici
sığınmacı statüsü kazanmaya
çalıştıkları gözlenmektedir.
Sözkonusu grubun durumları yine de Dışişleri
Bakanlığı ile yapılacak ortak çalışmalar
sonucunda ikamet izinlerinin bitim tarihi olan 1.1.1997 tarihinde
tekrar değerlendirilecektir.

Bilgilerinize arz ederim.

  Dr. Meral Akşener    İçişleri
Bakanı

10. - Afyon Milletvekili H. İbrahim Özsoy'un,
deprem afetine uğrayan Dinar, Kızılören
ve Evciler'de bulunan sigortalı ve Bağ-Kur'lu vatandaşların
pirim borçlarının ertelenme veya affedilmesine
ilişkin sorusu ve Çalışma ve Sosyal
Güvenlik Bakanı Necati Çelik'in yazılı
cevabı (7/1573)

Türkiye Büyük Millet Meclisi
Başkanlığına

Aşağıdaki sorumun yazılı
olarak Çalışma ve Sosyal Güvenlik Bakanı
Sayın Necati Çelik tarafından cevaplandırılmasına
delaletlerinizi arz ederim.

Saygılarımla.

  Dr. H. İbrahim Özsoy    Afyon

1 Ekim 1995 tarihinde deprem afetine uğrayan
Dinar, Kızılören ve Evciler'de bulunan sigortalı
ve Bağ-Kur'lu vatandaşlarımızın
pirim borçlarının bugüne kadarki bölümünde
ertelenmesi veya affedilmesi ile ilgili herhangi bir çalışmanız
var mıdır? Böyle bir çalışma
başlatmayı düşünüyor musunuz?

 T.C.     Çalışma ve Sosyal Güvenlik
Bakanlığı  2.12.1996  Sosyal Güvenlik Kuruluşları
    Genel Müdürlüğü     Sayı :
B.13.0.SGK-0-13-00-01/7241/31084

Konu : Yazılı soru önergesi

Türkiye Büyük Millet Meclisi
Başkanlığına

İlgi : 8.11.1996 tarih ve A.01.0.GNS.0.10.00.02-7/1573-4013/11088
sayılı yazınız.

Afyon Milletvekili H. İbrahim Özsoy tarafından
hazırlanan “Deprem afetine uğrayan Dinar, Kızılören
ve Evciler'de bulunan sigortalı ve Bağ-Kur'lu vatandaşların
prim borçlarının ertelenme veya affedilmesine
ilişkin” yazılı soru önergesi Bakanlığımca
incelenmiştir.

Bilindiği üzere, 506 sayılı
Sosyal Sigortalar Kanununun 1 inci maddesinde belirtilen sigorta
ve sağlık yardımlarının zamanında
ve etkin bir şekilde yapılabilmesi için aynı
Kanuna göre tahakkuk eden sigorta primlerinin Kurumca eksiksiz
ve süresinde tahsil edilmesi gerekmektedir.

Nitekim, 506 Sayılı Kanunun değişik
80 inci maddesi, işvereni, bir ay içinde çalıştırdığı
sigortalıların sigorta primlerine esas tutulacak
kazançlar toplamı üzerinden bu Kanun gereğince
hesaplanacak prim tutarlarını ücretlerinden
keserek kendilerine ait prim tutarlarını da bu miktara
eklemek suretiyle en geç ertesi ayın sonuna kadar
Sosyal Sigortalar Kurumuna yatırmakla, ayrıca süresinde
ödenmeyen primler için 6183 sayılı Amme
Alacaklarının Tahsili Usulü Hakkında
Kanunda belirtilen oranlara göre gecikme zammı ödemekle
yükümlü tutmuş bulunmaktadır.

Ancak, 506 sayılı Kanunun 80 inci maddesinde
22.5.1985 tarih ve 18761 sayılı Resmî Gazetede
yayımlanarak 1.6.1985 tarihinde yürürlüğe
giren 3203 sayılı Kanunla yapılan değişiklik
ile;

Yangın, su baskını ve deprem
gibi bir afete uğrayan ve bunu belgeleyen işverenlerin
üç ay içinde talepte bulunmaları halinde,
mevcut prim borçları ile afetin meydana geldiği
tarihten itibaren tahakkuk edecek üç aylık
prim borçlarının hadisenin meydana geldiği
tarihten itibaren bir yıla kadar ertelenebileceği,

Ayrıca, prim borcunun ertelenen kısmına
gecikme zammı uygulanmayacağı,

Hükme bağlanmıştır.

Bu değişiklik ile, sözügeçen
maddede belirtilen nitelikteki afetlere uğrayan işverenlerin
mağduriyetlerinin giderilmesi amaçlanmış
olup, işverenlerin bu haktan yararlanabilmelerini sağlamak
için ilgili maddeye 3 ay gibi uzun bir yasal başvuru
süresi konmuş bulunmaktadır.

Bu yasal süre içinde Sosyal Sigortalar
Kurumuna başvurarak afete uğradığını
belgeleyen işverenlerin 506 sayılı Kanunun
değişik 80 inci maddesinde belirtilen süreye ilişkin
prim borçları ertelenmektedir. Dinar, Kızılören
ve Evciler'de meydana gelen deprem dolayısıyla bundan
zarar gören ve olayın meydana geldiği 1.10.1995
tarihinden itibaren üç ay içinde Sosyal Sigortalar
Kurumuna başvuran işverenlerin prim borçları
ertelenmiştir.

Diğer taraftan; “Bağ-Kur Sigortalılarının
Ödemek Zorunda Bulundukları Primlerin Hesaplanması-Ödenmesi
ve Tahsili Usulleri Hakkında Yönetmelik” hükümlerine
göre hazırlanan ve 7.4.1992 tarih ve 21192 sayılı
Resmî Gazetede yayımlanarak yürürlüğe
giren 1 seri nolu Doğal Afet Sonucu Ödenemeyen Bağ-Kur
Primlerinin Ertelenmesi ile İlgili Uygulama Tebliği”nde;

Doğal afet nedeniyle işyeri veya ikametgâhı
yıkılan veya ağır şekilde zarar
gören sigortalıların söz konusu durumlarını
en geç doğal afetin olduğu ayı takip eden
ay içinde sigortalı köyde yaşıyorsa
ihtiyar heyetinden, kasaba veya şehirde yaşıyorsa
belediyeden alacağı bir belge ile) belgeledikleri takdirde,
belgeledikleri aya ilişkin primlerini altı ay içinde
gecikme zammı uygulanmadan ödeyebilecekleri,

Doğal afet sonuçlarının
devam etmesinden dolayı, sigortalıların ticarî
faaliyetlerine başlayamamaları halinde, bu durumu
da belgelemeleri şartıyla, söz konusu aylara
ait primlerini gecikme zammı uygulanmadan, doğal afetin
olduğu ayı takip eden altı ay içinde
ödeyebilecekleri,

Sigortalıların durumlarını
belgelemek şartıyla primlerini erteletebilecekleri
ay sayısının doğal afetin olduğu
ay dahil olmak üzere altı ayı geçemeyeceği...

Hükme bağlanmıştır.

Deprem felaketinden dolayı ağır
şekilde zarar gören Dinar ve civarı ilçelerdeki
Bağ-Kur sigortalılarının tebliğ hükümleri
çerçevesinde erteleme hakkından yararlanabilmelerini
sağlamak amacıyla Bağ-Kur Genel Müdürlüğünce
Afyon Bağ-Kur İl Müdürlüğüne
gönderilen 7.10.1995 tarih, 172096 sayılı yazı
ile, konunun meslek kuruluşlarına ve sigortalılara
duyurulması istenilmiş ve tebliğ hükümlerine
göre başvuruda bulunan 161 sigortalının
prim borçlarının gecikme zammı uygulanmaksızın
ertelenmesi sağlanmıştır.

Ancak, sözkonusu sigortalıların
prim borçlarının tahsilinden vazgeçilmesine
kanunen imkân bulunmamaktadır.

Bilgilerinize arz ederim.

  Necati Çelik    Çalışma
ve Sosyal Güvenlik   Bakanı

11. - Tekirdağ Milletvekili Enis Sülün'ün,
kamu personeline yapılan lojman yardımına
ilişkin Başbakandan sorusu ve Maliye Bakanı
Abdüllatif Şener'in yazılı cevabı
(7/1575)

Türkiye Büyük Millet Meclisi
Başkanlığına

Aşağıdaki sorumun Başbakan
Prof. Dr. Necmettin Erbakan tarafından yazılı
olarak cevaplandırılması hususunu tensiplerinize
saygılarımla arz ederim.

  Enis Sülün    Tekirdağ

Kamu personelinin özlük haklarına
ilişkin Kanun ve Kanun Hükmünde Kararnamelerde
değişiklik yapılarak, kapsama dahil personele
lojman yardımı yapılması 433 Karar
sayısıyla Kanun Hükmünde Kararname ve
8 Temmuz 1991 günkü Resmî Gazetede yayımlanarak
yürürlüğe girmiştir.

Günün şartlarına göre
200 bin TL ile 600 bin TL arasında yapılan lojman
yardımı, sürekli enflasyon artışları
karşısında bugünün şartlarında
komik bir rakam olarak kalmaktadır.

Ev kiralarının yüksek rakamlara
ulaştığı günümüzde, yapılan
200 bin-400 bin-600 bin liralık lojman yardımını
yeterli buluyor musunuz?

Lojmanların Özelleştirilmesiyle
birlikte, lojmanlardan çıkacak olan kamu görevlilerinin
mağduriyetini önliyecek bir çalışmanız
var mıdır?

 T.C.     Maliye Bakanlığı  29.11.1996
 Bütçe ve Malî Kontrol Genel Müdürlüğü
    Sayı : B.07.0.BMK.011-013/600/26294

 Konu : Yazılı Soru Önergesi.

Türkiye Büyük Millet Meclisi
Başkanlığına

İlgi :a) TBMMBaşkanlığının
8.11.1996 tarih ve A.01.0.GNS.0.10.00.02/7/1575-4015/11090 sayılı
yazıları.

b)Devlet Bakanlığının 18.11.1996
tarih ve B.02.0.0010/01104 sayılı yazıları.

Tekirdağ Milletvekili Sayın Enis Sülün'ün
7/1575esas nolu yazılı soru önergesinde yer
alan sorulara ait cevaplar aşağıda sunulmuştur.

Bilindiği üzere Devlet memurlarının
maaşları çeşitli unsurlardan meydana
gelmekte olup, bunlardan biri de kendilerine lojman tahsis edilemeyen
memurlara ödenen lojman tazminatıdır. Kendilerine
lojman tahsis edilmiş iken, lojmanların satılması
nedeniyle bu lojmanları boşaltmak durumunda kalabilecek
devlet memurlarına da lojman tazminatı ödemesinde
bulunulacaktır.

Ayrıca lojman satış işlemlerinden
alınacak sonuçlara göre, 547 sayılı
Kanun Hükmünde Kararnamede belirtilen esaslar ve bütçe
imkânları çerçevesinde lojman tazminatı
miktarlarının yeniden belirlenmesi düşünülmektedir.

Bilgilerine arz olunur.

  Doç. Dr. Abdüllatif Şener   Maliye
Bakanı

12. -Ordu Milletvekili Müjdat Koç'un,
Ordu Organize Sanayi Bölgesinde hak sahiplerinin alacağı
olan istimlak bedellerine ilişkin sorusu ve Sanayi ve Ticaret
Bakanı Yalım Erez'in yazılı cevabı
(7/1576)

Türkiye Büyük Millet Meclisi
Başkanlığına

Aşağıda yazılı olan
sorunun, Sanayi ve Ticaret Bakanı Sayın Yalım
Erez tarafından yazılı olarak yanıtlanması
için İçtüzüğün 96 ncı
maddesince gereğini arz ederim.

  Müjdat Koç    Ordu    İçişleri
Komisyonu Üyesi

Ordu Organize Sanayi Bölgesinde hak sahiplerinin
alacağı olan istimlak bedelleri şu ana kadar
ödenmemiştir.

Bu durum hak sahipleriyle birlikte Organize Sanayi
Bölgesinde yatırım yapmış olan
sanayicilerimizi zor durumda bırakmaktadır.

24 Ağustos 1996 tarihinde Ordu'da yaptığınız
basın toplantısında bu ödentilerin en
kısa zamanda yerine getirileceğine dair Ordu'lulara
söz vermiştiniz.

Bugün itibariyle Ordu Organize Sanayi Bölgesinin
gecikme faizi hariç 157 milyar TL kamulaştırma
borcu vardır. Bu ödemenin en kısa zamanda yapılmasını
Ordu halkı adına sizden bekliyoruz.

Ordu'da vermiş olduğunuz sözünüzü
ne zaman yerine getirmeyi düşünüyorsunuz?

 T.C.     Sanayi ve Ticaret Bakanlığı
 26.11.1996  Basın ve Halkla İlişkiler Müşavirliği
    Sayı : B.140.BHİ.01-333

 Konu :Yazılı soru önergesi

Türkiye Büyük Millet Meclisi
Başkanlığı

İlgi : 8.11.1996 tarih ve A.01.0.GNS.0.10.00.02-7/1576-4019/11148
sayılı yazınız.

Ordu Milletvekili Müjdat Koç'un, Organize
Sanayi Bölgesinde hak sahiplerinin alacağı olan
istimlak bedellerine ilişkin olarak tarafımdan cevaplandırılmasını
istediği (7/1576) esas nolu yazılı soru önergesiyle
ilgili cevabımız ekte takdim edilmiştir.

Bilgilerinizi ve gereğini arz ederim.

  Yalım Erez    Sanayi ve Ticaret Bakanı

Ordu Milletvekili Müjdat Koç'un
Yazılı Sorularına Cevaplarımız

1996 Malî yılı Bütçe
Kanunu ile Organize Sanayi Bölgelerinin kamulaştırılmasında
kullanılmak üzere Bakanlığımız
Fonuna ayrılan ödeneğin yetersizliği nedeniyle,
Ordu Organize Sanayi Bölgesi arsalarının kamulaştırılması
esnasında açılan tezyid-i bedel davaları
sonucu, Ordu O.S.B. Müteşebbis Teşekkül
Başkanlığının tahakkuk etmiş
borçlarının karşılanması
mümkün olamamıştır.

13. -Adana Milletvekili Sıtkı
Cengil'in, Çukobirliğin borçlarına ve
personeline ilişkin sorusu ve Sanayi ve Ticaret Bakanı
Yalım Erez'in yazılı cevabı (7/1587)
 11.3.1996

Türkiye Büyük Millet Meclisi
Başkanlığına

Aşağıdaki soruların Sanayi
ve Ticaret Bakanı Sayın Yalım Erez tarafından
sözlü olarak cevaplandırılmasına
delalet etmenizi saygı ile arz ederim.

  Sıtkı Cengil

  Adana

Soru 1.Son dört senede Çukobirliğe
kaç kişi alınmıştır?

Soru 2.Çukobirliğin personel ihtiyacı
ne kadardır? Şu anda kaç personel istihdam
edilmektedir?

Soru 3.Son birkaç ay içersinde
hiç ihtiyaç olmadığı halde sizden
önceki Bakan Sayın Fuat Çay'ın seçim
çevresinden 300 kişinin Çukobirliğe alındığı
doğru mudur?

Soru 4.Yeni Genel Müdür Basına
yansıyan açıklamalarında, hiç
işe gelmeden bankamatikle Çukobirlik'ten maaş
alanların olduğunu söylüyor bu doğru
mudur? Doğru ise bunlar kimdir? Bugüne kadar birlikten
ne kadar para almışlardır?

Soru 5.Çukobirlik çalışanlarının
günü geçmiş ne kadar alacakları
bulunmaktadır? Bunlar ne zaman ödenecektir?

Soru 6.Birliğin 1991 kampanya döneminden
bu yana devreden toplam borç miktarı nedir? Bunun
ne kadarı üretici alacağıdır? Ne
zaman ödenecektir?

Soru 7.Son bez ve pamuk yolsuzlukları
ile Birliğin kaybı ne kadardır? Sorumluları
kimlerdir? Haklarında hangi işlem yapılmıştır?

Soru 8.Şu anda birliğin personel
ihtiyacı var mıdır?

 T.C.     Sanayi ve Ticaret Bakanlığı
26.11.1996   Basın ve Halkla İlişkiler Müşavirliği
    Sayı : B.140.BHİ.01-331

 Konu : Yazılı soru önergesi

Türkiye Büyük Millet Meclisi
Başkanlığına

İlgi : 7.11.1996 tarih ve A.01.0.GNS.0.10.00.02-4110-11365
sayılı yazınız.

Adana Milletvekili Sıtkı Cengil'in,
Çukobirliğin borçlarına ve personeline
ilişkin olarak tarafımdan cevaplandırılmasını
istediği (7/1587) esas nolu yazılı soru önergesiyle
ilgili cevabımız ekte takdim edilmiştir.

Bilgilerinizi ve gereğini arz ederim.

  Yalım Erez    Sanayi ve Ticaret Bakanı

Adana Milletvekili Sıtkı Cengil'in
Yazılı Sorularına Cevaplarımız

Soru 1.Son dört senede Çukobirlik'e
kaç kişi alınmıştır?

Cevap 1.Çukobirlik Genel Müdürlüğünde,
1992 yılından benim bakanlığa geliş
tarihim olan Mart  1996  tarihine  kadar  geçen  4 yıl
içerisinde; mevsimlik işçiler de dahil olmak
üzere toplam 2 100 kişi işe alınmıştır.

Soru 2.Çukobirlik'in personel ihtiyacı
ne kadardır? Şu anda kaç personel istihdam
edilmektedir?

Cevap 2.Ekim 1996 itibariyle Çukobirlik'te
toplam 5 290 personel istihdam edilmektedir. Bunun 4 780'i daimi,
510'u mevsimlik işçidir.

Ancak Birliğin şu andaki personel ihtiyacı
3 750 kişi olup, personel fazlası bulunmaktadır.

Soru 3.Hiç ihtiyaç olmadığı
halde sizden önceki Bakan Sayın Fuat Çay'ıngörevindeki
son aylarında, seçim çevresinde 300 kişinin
Çukobirlik'e alındığı doğru
mudur?

Cevap 3.Sanayi ve Ticaret eski Bakanı
Sayın Fuat Çay döneminde 525 kişi açıktan
işe alınmıştır. Mevsimlik olarak
çalışan 565 kişiye ise kadro verilmiştir.
Böylece 1 090 kişiye kadro imkânı sağlanmıştır.

Ancak benim Bakanlıkta göreve gelişimden
sonra, Başbakanlık Genelgesi de dikkate alınarak,
Birliğe ve bağlı işletmelerine açıktan
atanan tüm personelin iş akitleri Nisan 1996 tarihinde
Çukobirlik tarafından feshedilmiştir.

Soru 4.Çukobirlik Genel Müdürü
Mustafa Gündeşlioğlu Basına yansıyan
açıklamalarında, hiç işe gelmeden
Bankamatik ile Çukobirlik'ten maaş alanların
olduğunu söylüyor, bu doğru mudur? Doğru
ise bunlar kimdir? Bugüne kadar birlikten ne kadar para almışlardır?

Cevap 4.Çukobirlik Genel Müdürü
Mustafa Gündeşlioğlu'nun; işe gelmeden bankamatikle
Çukobirlikten maaş alanların olduğu şeklinde
basına yansıyan açıklaması;
yanlış anlaşılmadan kaynaklanmıştır.

Basın mensuplarınca Genel Müdür'e
sorulan, “Çukobirlik'te işe gelmeden bankamatikten
maaş alan kişilerin olduğu iddia edilmektedir,
bu konuda ne işlem yapacaksınız?” şeklinde
soru üzerine, Genel Müdürün, iş ve işyerinin
özelliği gereği iş ve işgücünden
faydalanılmayan personel var ise bunların da iş
akitlerinin feshedileceği, ayrıca basın mensuplarının
tespit ettiği bankamatikçi diye tanımlanan kişiler
varsa bu tip kişilerin de kendisine bildirilmesi halinde
iş akitlerinin feshedileceği şeklindeki açıklamasından
kaynaklanmış görülmektedir. Ancak bugün
bu konuda kesinleşmiş bir isim listesi mevcut değildir.

Soru 5.Çukobirlik çalışanlarının
günü geçmiş ne kadar alacakları
bulunmaktadır? Bunlar ne zaman ödenecektir?

Cevap 5.Çukobirlik çalışanlarının
günü geçmiş toplam alacakları Ekim
1996 sonu itibariyle 165 milyar TL dir. Bunlar en kısa
zamanda ödenecektir.

Soru 6.Birliğin 1991 kampanya döneminden
bu yana devreden toplam borç miktarı nedir? Bunun
ne kadarı üretici alacağıdır. Ne
zaman ödenecektir?

Cevap 6.Çukobirlik 1991 kampanya döneminden
bu yana devreden borcu bulunmamaktadır. Geçmiş
yıllardan gelen destekleme alımları borçları
bütün birlikler için yapıldığı
gibi, Nisan 1996'da Hazinece üstlenilerek silinmiştir.

Bugün ise Çukobirlik'in, 100 milyar TL.
geçen kampanyadan, 975 milyar TLise halen devam eden alımlardan
dolayı, toplam 1 trilyon 75 milyar TL DFİF kredi
borcu bulunmaktadır.

Geçmiş yıllardan kalma üretici
ürün alacağı bulunmamaktadır. Halen
devam etmekte olan yeni alımlar dolayısıyla
üreticiye olan borcu toplamı ise, 1 trilyon 750 milyar
TL civarındadır. Bu borçlar da, yeni DFİF
kredileri alındıkça ve ürün satışları
yapıldıkça ödenecektir.

Soru 7.Son bez ve pamuk yolsuzlukları
ile Birliğin kaybı ne kadardır? Sorumluları
kimlerdir? Haklarında hangi işlem yapılmıştır?

Cevap 7.Pamuk yolsuzluğu olayı ile
ilgili olarak Birliğin Teftiş Kurulu Başkanlığı
ve Hukuk Müşavirliğince yürütülen
çalışmalar sonucunda, muhtelif kooperatiflerinden
Adana Sawgın Fabrikasına sevkedilmiş gibi
gösterilerek dışarıda satıldığı
belirlenen 11 kamyon 119 200 Kg. kütlü pamuğun bedeli
4 949 870 530 TL olup çalışmalar sonucundan
bunun 3 772 060 012 TL sı tahsil edilmiştir. Bakiyesi
için hukukî prosedür devam etmektedir. Ayrıca
4 Birlik personeli (Adil Öztaş, Servet Görken,
Abdülkadir Katkak, Ramazan Atikaslan) ile olaya adı
karışan Birliğin dışında
gerek araç sürücüleri, gerekse pamukları
satın alanlar hakkında da cezaî ve hukukî
işlemler devam etmektedir.

29.1.1996 tarihinde Boya-Basma Fabrikasında
kaybolan 222 002 000 TL değerinde 4 204 m (81 top) bezin sorumluları
yapılan incelemede tespit edilmemiş olup, kaybolan
bezlerin bedeli olay günü görevli bulunan 28 personelin
ücretinden tahsil edilmiştir. Konu ayrıca, Valilik,
Emniyet ve Cumhuriyet Savcılığına da
bildirilmiştir.

Soru 8. Şu anda birliğin personel ihtiyacı
var mıdır?

Cevap 8. Şu anda Çukobirlik'in personel
ihtiyacı olmayıp 1 540 kişilik istihdam fazlası
vardır. Birlikte yeniden yapılanma çalışmaları
yapılmakta olup, personel sayısı daha da
düşürülecektir.

14. - Kahramanmaraş Milletvekili Avni Doğan'ın,
öğretmenlerin eylemlerine ilişkin sorusu ve İçişleri
Bakanı Meral Akşener'in yazılı cevabı
(7/1610)

                            Türkiye
Büyük Millet Meclisi Başkanlığına
                             20.3.1996

Aşağıdaki sorularımın
İçişleri Bakanı tarafından sözlü
olarak cevaplandırılması hususunu arz ederim.

Saygılarımla.

  Avni Doğan    Kahramanmaraş

1.9-13 Mart tarihleri arasında gerçekleşen
Eğitim-Sen eylemleri sırasında öğretmenlerin
polis tarafından coplandığı ve para,
kaset, sigara, kalem gibi eşyalarına el konulduğu
bilinmektedir. Öğretmenleri coplayan polisler hakkında
yasal işlem yapılıp yapılmadığı,

2.Öğretmenlerin polis tarafından
el konulan eşyalarının iade edilip edilmediği,

3.Bundan böyle geleceğimizin teminatı
olan öğretmenlerimizin coplanmaması için
ne gibi tedbirlerin alındığı,

 T.C.     İçişleri Bakanlığı
 2.12.1996  Emniyet Genel Müdürlüğü  
  Sayı : B.05.1.EGM.0.12.01.01/264545

 Konu : Yazılı soru önergesi

Türkiye Büyük Millet Meclisi
Başkanlığına

İlgi : TBMM Başkanlığının
11.11.1996 gün ve A.01.0.GNS.0.10.00.02-4164/901-7/1610 sayılı
yazısı.

Kahramanmaraş Milletvekili Avni Doğan tarafından
TBMM Başkanlığına sunulan ve tarafımdan
yazılı olarak cevaplandırılması
istenilen soru önergesinin cevabı aşağıya
çıkarılmıştır.

9.3.1996 günü saat 14.00 sıralarında
Ankara'da Güvenpark'a gelerek oturma eylemi yapan 300 kadar
kişi yanlarında getirdikleri 2 adet çadırı
kurmak istemişler, hiçbir izni olmayan bu eylemin
yasal olmadığı defalarca ikaz edilmesine  rağmen
topluluğun eylemlerini sürdürmek istemesi üzerine
güvenlik görevlileri tarafından olaya müdahale
edilmiş, bu esnada topluluk tarafından mukavemet
gösterilince güvenlik kuvvetlerimiz “2559 sayılı
 Polis Vazife ve Selahiyet Kanununun Ek-6 maddesindeki zor kullanma
yetkisine” dayanarak topluluğu dağıtmıştır.

Bu olayla ilgili olarak 26'sı öğretmen,
6'sı diğer kurum ve kuruluşlarda çalışan
ve 2'si emekli öğretmen 34 kişi adlî işlem
yapılmak üzere gözaltına alınmış,
ayrıca 2 adet çadır malzemesi ve 1 adet el
megafonu geçici olarak zapt edilmiştir.

Güvenlik Kuvvetleribu olay sırasında
baştan sona yasal yetkilerini kullanmış olduğundan,
haklarında herhangi bir tahkikat açılmasına
gerek görülmemiştir.

Gözaltına alınan 34 sanığın
üst aramaları yapılarak, üzerlerinden
çıkan eşyaları kendilerine, 2 adet
çadır ile 1 adet megafon adlî emanete teslim
edilmiştir.

Güvenlik Kuvvetlerimize göreve çıkmadan
önce ve görev anında yetkili amirlerce görev
ve sorumlulukları devamlı şekilde hatırlatılmakta,
buna rağmen aksine davranışlar içerisinde
bulunanlar olur ise haklarında gerekli yasal işlemler
yapılmaktadır.

Bilgilerinize arz ederim.

  Dr. Meral Akşener    İçişleri
Bakanı

15. - Muğla Milletvekili Zeki Çakıroğlu'nun,
Memurin Muhakemat Kanununun değiştirilmesine ilişkin
sorusu ve İçişleri Bakanı Meral Akşener'in
yazılı cevabı (7/1618)

Türkiye Büyük Millet Meclisi
Başkanlığına

Aşağıdaki soruların İçişleri
Bakanı Sayın Mehmet Ağar tarafından yanıtlanmak
üzere yazılı soru önergemin İçtüzük
98 inci maddesine göre işleme konulmasını
arz ederim.

Saygılarımla.

  Zeki Çakıroğlu    Muğla

Sayın Bakan,

22.10.1996 günlü Türkiye Büyük
Millet Meclisi 10 uncu birleşiminde, bir gündem dışı
konuşmayı cevaplayan, Grup:Sabiha, Giriş: 1
Sayfa: 1 tutanağına geçen konuşmanızda
“PKK'nın yayın organı Med-TV'de, kalkıp,
bu ülkenin bir parlamenteri beyanat veremez”, diye söylemde
bulundunuz.

1.Bu parlamenter kimdir?

2.Memurin Muhakemat Kanununun değiştirilmesini
düşünüyor musunuz?

 T.C.     İçişleri Bakanlığı
 2.12.1996  Emniyet Genel Müdürlüğü  
  Sayı : B.05.1.EGM.0.12.01.01/264547

 Konu : Yazılı soru önergesi

Türkiye Büyük Millet Meclisi
Başkanlığına

İlgi : TBMMBaşkanlığının
14.11.1996 gün ve A.01.0.GNS.0.10.00.02-7/1618-4121/11329
sayılı yazısı.

Muğla Milletvekili Zeki Çakıroğlu
tarafından TBMMBaşkanlığına sunulan
ve tarafımdan yazılı olarak cevaplandırılması
istenilen soru önergesinin cevabı aşağıya
çıkarılmıştır.

Terör örgütü PKK doğrultusunda
Mart 1995 tarihinden itibaren yayın yapmakta olan MED TV'ye
bugüne kadar herhangi bir Türkiye Büyük Millet
Meclisi üyesi Parlamenterin beyanatta bulunmadığı,
ancak halen yurt dışında bulunan Erzurum eski
Bağımsız Milletvekili Abdülmelik Fırat'ın
zaman zaman bu TV'de yayınlanan Forum-Panel vb. programlara
katıldığı, yine RPİstanbul eski
Milletvekili Hasan Mezarcı'nın MED TV muhabirleri
ile “Laiklik-Kemalizm ve PKKile siyasî diyalog”
konularında yapmış olduğu bir röportajın
10.3.1996 tarihinde yayınlandığı.

Eylül, Ekim, Kasım 1996 döneminde
ise, RPVan Milletvekili Fethullah Erbaş'ın Kuzey
Irak'taki PKKkamplarında bulunan askerler ile ilgili girişimleri
sırasında medya mensuplarına genel olarak
yaptığı açıklamalar ve 1.10.1996
tarihinde ANAP Hakkari Milletvekili Naim Geylani'nin Hakkari/Yüksekova'da
görevini kötüye kullanan bazı kamu görevlilerinin
karıştıkları iddia edilen gelişmelerle
ilgili basın mensuplarına yaptığı
açıklamaların MED TV haberlerinde yayınlandığı
tespit edilmiştir.

Bakanlığımızca Memurin Muhakematı
Hakkında Kanunda değişiklik yapılması
ile ilgili bir çalışma yapılmamaktadır.

Bilgilerinize arz ederim.

  Dr. Meral Akşener    İçişleri
Bakanı

16. - Sinop Milletvekili Metin Bostancıoğlu'nun,
Başkanlık Divanı üyeleri ile Komisyon
Başkanlarına tahsis edilen hizmet araçlarına
ilişkin sorusu ve Türkiye Büyük Millet Meclisi
Başkanı Mustafa Kalemli'nin yazılı
cevabı (7/1695)

5.11.1996

Türkiye Büyük Millet Meclisi
Başkanlığına

Aşağıdaki sorumun yazılı
olarak cevaplandırılmasını İçtüzüğün
100 üncü maddesine dayanarak saygı ile dilerim.

  Metin Bostancıoğlu    Sinop

1.237 Sayılı Taşıt
Kanununa göre hizmet aracı olarak Komisyon Başkanlarına
ve Başkanlık Divanı üyeleri hizmetine
tahsis edilen araçlar ile Başkanlar ve Divan üyeleri,
20 nci Dönem içerisinde Ankara dışına
hangi görevlere gitmişlerdir?

2.Bu görevler hizmetin gereği görevler
midir?

3.Bu taşıtların seçim
bölgelerinde, özel işlerde ve parti çalışmalarında
kullanılmasına başkanlığınızca
mı izin verilmektedir? Başkanlığınızca
izin verilmiyor ise bu şekilde kullananlara karşı
aynı kanunda düzenlenen yaptırımları
uygulamayı düşünüyor musunuz?

4.27 Ekim 1996 günü TRT'nin 1 inci
kanalında yayınlanan “Politika Kulvarı”
programında gösterilen “Sinop Milletvekili Kadir
Bozkurt'la Av Partisi” isimli programa Sayın Bozkurt
TBMM'ne ait kırmızı plakalı hizmet
aracı ile gitmiş ve bir kısım DYP'li,
yurttaşlarımızla birlikte, Politika Kulvarı
yapımcılarının çekimlerine
görüntü vermişlerdir.

a) Yapılan bu çekimler için
TBMM'nin kırmızı plakalı aracı
Sinop'a görevli olarak mı gitmiştir? Divanca
kendisine verilen görev nedir?

Sözü edilen çekimler Başkanlık
Divanı ve TRT'nin işbirliği ile mi yapılmıştır?

b)Sayın Kadir Bozkurt, 20 nci Dönemde,
TBMM'nin Kırmızı Plakalı aracı
ile Sinop'un hangi köylerinde parti çalışmaları
yapmıştır? Ne hakla...?

5.TBMM'nin itibarını sarsan ve
Milletvekillerine karşı toplumda olumsuz duygular
yaratan bu ve buna benzer haksız kullanım ve israfların
önlenmesi yönünde ne düşünüyorsunuz?

 T.C     Türkiye Büyük Millet Meclisi
 29.11.1996  Genel Sekreterliği     Kanunlar ve Kararlar Dairesi
Başkanlığı     Sayı: A.01.0.GNS.0.10.00.02/1695-4049/112117

Sayın Metin Bostancıoğlu

Sinop Milletvekili

İlgi : 6.11.1996 tarihli yazılı
soru önergeniz.

Başkanlık Divan üyeleri ile Komisyon
Başkanlarına tahsis edilen hizmet araçlarına
ilişkin ilgi önergenizde yer alan sorular aşağıda
cevaplandırılmıştır.

Bilgilerinizi rica ederim.

Saygılarımla.

  Mustafa Kalemli    Türkiye Büyük
Millet Meclisi   Başkanı

Cevap 1.Başkanlık Divanı
üyeleri ve Komisyon Başkanlarına tahsis edilen
hizmet araçları, resmî görevler, kutlamalar
ve açılışlar için Ankara dışına
çıkmaktadırlar.

Cevap 2.Bu görevler, hizmet ve temsil
ettikleri makamların gereğidir.

Resmî araç tahsis edilen makam; 237
sayılı Taşıt Kanununa Bağlı
1 Sayılı Cetvelde Değişiklik Yapılması
Hakkındaki 4212 numaralı Kanunun yürürlüğe
girdiği 19.11.1996 tarihine kadar, resmî araçla
Ankara dışına çıkabilmek için
“Geçici Görevlendirmek İstek Belgesi”
ile görev istek sebebini belirtmek suretiyle Başkanlığımıza
başvurmakta idi.

Bu başvuru, görev bölümü
çerçevesinde ulaştırma işlerinden
sorumlu İdare Amiri İbrahim Halil Çelik tarafından
değerlendirildikten ve gerekli olur verildikten sonra makam
sahipleri, resmî araçla Ankara dışına
çıkabilmekte idiler.

Önergenizde sözü edilen makam sahiplerine,
4212 numaralı Kanuna göre, emirlerine ve zatlarına
binek otomobili tahsis edilmiş bulunmaktadır. Bu
kişiler hakkında anılan Kanun hükümleri
uygulanmaktadır.

Cevap 3.Önergenizde sözü edilen
taşıtların; özel işlerde ve parti
çalışmalarında kullanılmalarına,
Başkanlığımızca izin verilmemiştir.

Cevap 4.Sinop Milletvekili Kadir Bozkurt, 26.10.1996-30.10.1996
tarihleri arasında Sinop'a gidişinde görev istek
sebebini, resmî görevli olarak bildirmiştir.
Başkanlığımızda, Kadir Bozkurt'un
Sinop'un köylerinde aracı ile parti çalışmaları
yaptığı yolunda herhangi bir bilgi bulunmamaktadır.

Cevap 5. Başkanlığımız;
araçların kullanımında gerekli özeni
göstermekte ve israfın önlenmesi için
bütün tedbirleri almaktadır.




TUTANAĞIN SONU






















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












