



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 96’ncı
Birleşim
 1
Haziran 2016 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Erzurum Milletvekili Kamil Aydın’ın, Erzurum ilinin
sorunlarına ilişkin gündem dışı konuşması
2.- İzmir Milletvekili Mustafa Ali Balbay’ın, İzmir
ilinin sorunlarına ilişkin gündem dışı konuşması ve Ulaştırma, Denizcilik ve
Haberleşme Bakanı Ahmet Arslan’ın cevabı
3.- Adıyaman Milletvekili Adnan Boynukara’nın, DEAŞ
terör örgütü ve Türkiye’ye ilişkin gündem dışı konuşması

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, Ulaştırma, Denizcilik ve Haberleşme Bakanı Ahmet Arslan’a yeni
görevinde başarılar dilediğine ilişkin konuşması 
2.- Oturum Başkanı TBMM Başkan Vekili Mehmet Akif
Hamzaçebi’nin, Meclis başkan vekillerinin ortak uygulama yapmasını sağlamak
üzere Türkiye Büyük Millet Meclisi Başkanı ile başkan vekillerinin yaptığı
toplantıda bir mutabakat metni imzalandığına ve grup başkan vekilleriyle de bir
toplantı yapılması talebini Meclis Başkanlığına ileteceğine ilişkin konuşması
3.- Oturum Başkanı TBMM Başkan Vekili Mehmet Akif
Hamzaçebi’nin, Gezi’de hayatını kaybetmiş bütün insanlara Allah’tan rahmet
dilediğine ilişkin konuşması
VI.- SATAŞMALARA İLİŞKİN KONUŞMALAR
1.- İzmir
Milletvekili Mustafa Ali Balbay’ın, Ulaştırma, Denizcilik ve Haberleşme Bakanı
Ahmet Arslan’ın gündem dışı konuşmaya cevaben yaptığı konuşması sırasında CHP
Grubuna sataşması nedeniyle konuşması
2.- Ulaştırma, Denizcilik ve Haberleşme Bakanı Ahmet
Arslan’ın, İzmir Milletvekili Mustafa Ali Balbay’ın sataşma nedeniyle yaptığı
konuşması sırasında şahsına sataşması nedeniyle konuşması
3.- Ulaştırma, Denizcilik ve Haberleşme Bakanı Ahmet
Arslan’ın, Manisa Milletvekili Özgür Özel’in yaptığı açıklaması sırasında
şahsına sataşması nedeniyle konuşması
4.- Manisa Milletvekili Özgür Özel’in, Bartın
Milletvekili Yılmaz Tunç’un HDP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
5.- Diyarbakır Milletvekili İdris Baluken’in, Bartın
Milletvekili Yılmaz Tunç’un HDP grup önerisi üzerinde yaptığı konuşması sırasında
Halkların Demokratik Partisine sataşması nedeniyle konuşması
6.- İstanbul Milletvekili Mehmet Muş’un, Manisa
Milletvekili Özgür Özel ile Diyarbakır Milletvekili İdris Baluken’in sataşma nedeniyle
yaptıkları konuşmaları sırasında Adalet ve Kalkınma Partisine sataşması
nedeniyle konuşması
7.- Bartın Milletvekili Yılmaz Tunç’un, Manisa
Milletvekili Özgür Özel ile Diyarbakır Milletvekili İdris Baluken’in sataşma
nedeniyle yaptıkları konuşmaları sırasında şahsına sataşması nedeniyle konuşması
8.- Manisa Milletvekili Özgür Özel’in, İstanbul Milletvekili
Mehmet Muş’un sataşma nedeniyle yaptığı konuşması sırasında Cumhuriyet Halk
Partisi ve Bartın Milletvekili Yılmaz Tunç’un sataşma nedeniyle yaptığı
konuşması sırasında şahsına ve Cumhuriyet Halk Partisine sataşması nedeniyle
konuşması
9.- Manisa Milletvekili Özgür Özel’in, Kayseri
Milletvekili Mustafa Elitaş’ın yerinden sarf ettiği bazı ifadeleri sırasında
Cumhuriyet Halk Partisine sataşması nedeniyle konuşması
10.- Manisa Milletvekili Özgür Özel’in, Gaziantep
Milletvekili Şamil Tayyar’ın HDP grup önerisi üzerinde yaptığı konuşması sırasında
CHP Grup Başkanına sataşması nedeniyle konuşması
11.- Gaziantep Milletvekili Şamil Tayyar’ın, Manisa
Milletvekili Özgür Özel’in sataşma nedeniyle yaptığı konuşması sırasında şahsına
sataşması nedeniyle konuşması
12.- Manisa Milletvekili Özgür Özel’in, Gaziantep
Milletvekili Şamil Tayyar’ın sataşma nedeniyle yaptığı konuşması sırasında şahsına
sataşması nedeniyle konuşması
13.- Amasya Milletvekili Mehmet Naci Bostancı’nın,
Ankara Milletvekili Ali Haydar Hakverdi’nin CHP grup önerisi üzerinde yaptığı
konuşması sırasında Adalet ve Kalkınma Partisine sataşması nedeniyle konuşması
14.- Diyarbakır Milletvekili İdris Baluken’in, Ankara
Milletvekili Ali Haydar Hakverdi’nin CHP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
15.- İstanbul Milletvekili Aykut Erdoğdu’nun, İstanbul
Milletvekili Aziz Babuşcu’nun CHP grup önerisi üzerinde yaptığı konuşması
sırasında Cumhuriyet Halk Partisine ve CHP Grup Başkanına sataşması nedeniyle
konuşması
16.- Ankara Milletvekili Ali Haydar Hakverdi’nin,
Diyarbakır Milletvekili İdris Baluken’in sataşma nedeniyle yaptığı konuşması
sırasında CHP Grubuna sataşması nedeniyle konuşması
17.- Diyarbakır Milletvekili İdris Baluken’in, Ankara
Milletvekili Ali Haydar Hakverdi’nin sataşma nedeniyle yaptığı konuşması
sırasında Halkların Demokratik Partisine sataşması nedeniyle konuşması
18.- Manisa Milletvekili Özgür Özel’in, İstanbul
Milletvekili Aziz Babuşcu’nun yerinden sarf ettiği bazı ifadeleri sırasında
Cumhuriyet Halk Partisine sataşması nedeniyle konuşması
19.- Diyarbakır Milletvekili İdris Baluken’in, Manisa
Milletvekili Özgür Özel’in sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
20.- Amasya Milletvekili Mehmet Naci Bostancı’nın
Manisa Milletvekili Özgür Özel’in sataşma nedeniyle yaptığı konuşması sırasında
AK PARTİ Grup Başkanına sataşması nedeniyle konuşması
21.- Manisa Milletvekili Özgür Özel’in, Amasya
Milletvekili Mehmet Naci Bostancı’nın sataşma nedeniyle yaptığı konuşması sırasında
şahsına ve Cumhuriyet Halk Partisine ve Diyarbakır Milletvekili İdris
Baluken’in sataşma nedeniyle yaptığı konuşması sırasında Cumhuriyet Halk
Partisine sataşması nedeniyle konuşması
22.- İstanbul Milletvekili Aykut Erdoğdu’nun, İstanbul
Milletvekili Mehmet Metiner’in AK PARTİ grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
23.- Diyarbakır Milletvekili İdris Baluken’in, İstanbul
Milletvekili Mehmet Metiner’in AK PARTİ grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
24.- Amasya Milletvekili Mehmet Naci Bostancı’nın,
İstanbul Milletvekili Aykut Erdoğdu’nun sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
25.- Amasya Milletvekili Mehmet Naci Bostancı’nın,
Trabzon Milletvekili Haluk Pekşen’in AK PARTİ grup önerisi üzerinde yaptığı
konuşması sırasında Adalet ve Kalkınma Partisine sataşması nedeniyle konuşması
26.- Manisa Milletvekili Özgür Özel’in, Enerji ve Tabii
Kaynaklar Bakanı Berat Albayrak’ın 312 sıra sayılı Kanun Teklifi’nin tümü
üzerinde Hükûmet adına yaptığı konuşması sırasında Cumhuriyet Halk Partisine
sataşması nedeniyle konuşması
27.- Diyarbakır Milletvekili İdris Baluken’in, Enerji
ve Tabii Kaynaklar Bakanı Berat Albayrak’ın 312 sıra sayılı Kanun Teklifi’nin
tümü üzerinde Hükûmet adına yaptığı konuşması sırasında Halkların Demokratik
Partisine sataşması nedeniyle konuşması
28.- Manisa Milletvekili Erkan Akçay’ın, Enerji ve
Tabii Kaynaklar Bakanı Berat Albayrak’ın 312 sıra sayılı Kanun Teklifi’nin tümü
üzerinde Hükûmet adına yaptığı konuşması sırasında Milliyetçi Hareket Partisine
sataşması nedeniyle konuşması
29.- Kayseri Milletvekili Mustafa Elitaş’ın, Manisa
Milletvekili Özgür Özel, Diyarbakır Milletvekili İdris Baluken ile Manisa Milletvekili
Erkan Akçay’ın sataşma nedeniyle yaptıkları konuşmaları sırasında Adalet ve
Kalkınma Partisine sataşması nedeniyle konuşması

VII.- AÇIKLAMALAR
1.- Manisa
Milletvekili Özgür Özel’in, Ulaştırma, Denizcilik ve Haberleşme Bakanı Ahmet
Arslan’a görevinde başarılar dilediğine ve sataşma nedeniyle yaptığı
konuşmasındaki bazı ifadelerine ilişkin açıklaması
2.- Kayseri Milletvekili Mustafa Elitaş’ın, Manisa
Milletvekili Özgür Özel’in yerinden sarf ettiği bazı ifadelerine ilişkin
açıklaması
3.- Kırklareli Milletvekili Vecdi Gündoğdu’nun,
Kırklareli’deki çiftçilerin destekleme primlerinin ne zaman ödeneceğini
öğrenmek istediğine ilişkin açıklaması
4.- Bursa Milletvekili Erkan Aydın’ın, Bursa Büyükşehir
Belediyesinin rant sağlama çalışmalarının her geçen gün büyüdüğüne ve ilgili
bakanlıkların bir an önce soruşturma yapmasını beklediğine ilişkin açıklaması
5.- Mersin Milletvekili Aytuğ Atıcı’nın, AKP’nin
yanardöner politikalarıyla halka verdiği zarar nedeniyle özür dilemesi
gerektiğine ilişkin açıklaması
6.- İstanbul Milletvekili Gamze Akkuş İlgezdi’nin,
Okmeydanı Cemevinde vurularak hayatını kaybeden Uğur Kurt’un davasının,
cezasızlık uygulamasının yeni bir örneği olarak kayıtlara geçtiğine ve
mahkemelerin görevinin siyasi iradeleri korumak olmadığına ilişkin açıklaması
7.- Mersin Milletvekili Baki Şimşek’in, Ulaştırma,
Denizcilik ve Haberleşme Bakanı Ahmet Arslan’a görevinde başarılar dilediğine
ve Mersin-Adana Hızlı Tren Projesi’yle ilgili yeni bir çalışma yapılarak
Tarsus’un ikiye bölünmemesinin sağlanmasını talep ettiğine ilişkin açıklaması
8.- Bursa Milletvekili Ceyhun İrgil’in, Gezi
olaylarının 3’üncü yıl dönümüne ilişkin açıklaması
9.- İstanbul Milletvekili Didem Engin’in, turizm
sektöründeki sorunların her geçen gün daha da derinleştiğine ve AKP’nin hâlâ
bir çözüm politikasının olmadığına ilişkin açıklaması
10.- Manisa Milletvekili Mazlum Nurlu’nun, yeni
Hükûmetin ülkeye katkısının olmayacağına ve demokrasi ile parlamenter sisteme
de büyük zarar vereceğine ilişkin açıklaması
11.- Ordu Milletvekili Ergün Taşcı’nın, Alman Federal
Meclisinin sözde Ermeni soykırımına ilişkin yasa tasarısını 2 Haziranda
gündemine alacağına ve Türkiye ile Almanya’nın dostluk ilişkilerine zarar
verecek bu tasarının Federal Meclisten geçmemesini temenni ettiğine ilişkin
açıklaması
12.- Denizli Milletvekili Cahit Özkan’ın, CHP Genel
Başkanı Kemal Kılıçdaroğlu’nun Avrupa Birliği büyükelçileriyle yaptığı toplantıda
sarf ettiği bazı ifadelerine ilişkin açıklaması
13.- Hatay Milletvekili Birol Ertem’in, Hatay’da buğday
fiyatlarının açıklanmadığına ve buğday ile mısıra verilen destekleme primlerinin
yaklaşık on yıldır artırılmadığına ilişkin açıklaması
14.- Niğde Milletvekili Ömer Fethi Gürer’in, Niğde
Çamardı İmam Hatip Lisesinde yaşanan bir olaya ve ulusal basına uygulanan
sansürün artık yerel basına da yansıtıldığına ilişkin açıklaması
15.- Muğla Milletvekili Akın Üstündağ’ın, Muğla Sıtkı
Koçman Üniversitesince devri yapılan İztuzu Plajı’nın valilikçe verilen tahliye
emrinde yer alan bazı ibarelere ilişkin açıklaması
16.- İstanbul Milletvekili Şirin Ünal’ın, Türk Hava
Kuvvetlerinin kuruluşunun 105’inci yıl dönümüne ilişkin açıklaması
17.- Ankara Milletvekili Şenal Sarıhan’ın, Gezi
olaylarının 3’üncü yıl dönümüne ve gerçekleştirilmek istenen anma
toplantılarına polisin çeşitli engeller koyarak Gezi Parkı’nı kapattığına
ilişkin açıklaması
18.- Manisa Milletvekili Erkan Akçay’ın, 31 Mayıs Dünya
Sigarasız Günü’ne ve gerek sigara alışkanlığı gerekse uyuşturucu ve alkol
bağımlılığındaki artışların, başta Hükûmet olmak üzere herkesin mutlaka önem
vermesi gereken konular olduğuna ilişkin açıklaması
19.- Diyarbakır Milletvekili İdris Baluken’in, AKP
Hükûmetinin, gözaltında bulunan ve beş gündür kendisinden haber alınamayan
Demokratik Bölgeler Partisi il yöneticisi Hurşit Külter’in akıbeti hakkında
kamuoyunu bilgilendirmesi gerektiğine, Mimarlar Odasının kullanmış olduğu
Yıldız Sarayı Dış Karakolu binasını zorla boşalttırma ve orada bulunan yönetici
ve üyeleri gözaltına alma girişimlerini kınadığına, Gezi direnişinin 3’üncü yıl
dönümünde anma etkinliklerine katılanlara polisin müdahelesine ve dün
Kütahya’da son derece tehlikeli bir provokasyonun devreye konulduğuna ilişkin
açıklaması
20.- Manisa Milletvekili Özgür Özel’in, Denizli
Milletvekili Cahit Özkan’ın yaptığı açıklamasındaki bazı ifadelerine ve AKP’nin
alışık olduğu algı yönetiminin, gerçek dışı olan bir sözü gerçekmiş gibi servis
ederek bir linç ve iftira kültürünü egemen kılmak olduğuna ilişkin açıklaması
21.- İstanbul Milletvekili Mehmet Muş’un, Manisa
Milletvekili Mazlum Nurlu’nun yaptığı açıklamasındaki bazı ifadelerine ve eleştirileri
kişiselleştirmenin kimseye bir faydasının olmayacağına ilişkin açıklaması
22.- Manisa Milletvekili Erkan Akçay’ın, Sinop
Milletvekili Nazım Maviş’in MHP grup önerisi üzerinde yaptığı konuşmasındaki
bazı ifadelerine ilişkin açıklaması
23.- Manisa Milletvekili Erkan Akçay’ın, Gezi
olaylarının kitleselleşmesinden telaşlanan zamanın Hükûmetinin birtakım terör örgütlerinden
ve PKK’nın İmralı’daki elebaşından yardım istediğine ilişkin açıklaması
24.- Diyarbakır Milletvekili İdris Baluken’in, İzmir
Milletvekili Tacettin Bayır’ın 312 sıra sayılı Kanun Teklifi’nin tümü üzerinde
CHP Grubu adına yaptığı konuşmasındaki bazı ifadelerine ilişkin açıklaması
25.- Manisa Milletvekili Özgür Özel’in, Diyarbakır
Milletvekili İdris Baluken’in yaptığı açıklamasındaki bazı ifadelerine ilişkin
açıklaması
26.- Kayseri Milletvekili Mustafa Elitaş’ın, İzmir
Milletvekili Tacettin Bayır’ın 312 sıra sayılı Kanun Teklifi’nin tümü üzerinde
CHP Grubu adına yaptığı konuşmasındaki bazı ifadelerine ilişkin açıklaması
27.- Manisa Milletvekili Özgür Özel’in, 312 sıra sayılı
Kanun Teklifi’nin genel gerekçesinin yanlış olduğuna ilişkin açıklaması
28.- Diyarbakır Milletvekili İdris Baluken’in, Kayseri
Milletvekili Mustafa Elitaş’ın sataşma nedeniyle yaptığı konuşmasındaki bazı
ifadelerine ilişkin açıklaması
29.- Enerji ve Tabii Kaynaklar Bakanı Berat
Albayrak’ın, Manisa Milletvekili Özgür Özel, Diyarbakır Milletvekili İdris
Baluken ile Manisa Milletvekili Erkan Akçay’ın sataşma nedeniyle yaptıkları konuşmalarındaki
bazı ifadelerine ilişkin açıklaması
30.- Manisa Milletvekili Özgür Özel’in, Enerji ve Tabii
Kaynaklar Bakanı Berat Albayrak’ın 312 sıra sayılı Kanun Teklifi’nin tümü
üzerinde yapılan soru-cevap işleminde sırasındaki bazı ifadelerine ilişkin
açıklaması

VIII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının,
Fas-Türkiye Parlamentolar Arası Dostluk Grubu Başkanı ve beraberindeki heyetin
Türkiye Büyük Millet Meclisinin konuğu olarak ülkemize resmî bir ziyarette
bulunmasının, Türkiye Büyük Millet Meclisi Başkanlık Divanının 25/5/2016
tarihli ve 13 sayılı Kararı’yla uygun bulunduğuna ilişkin tezkeresi (3/793)
2.- Türkiye Büyük Millet Meclisi Başkanlığının, Ekvador
Ulusal Meclisi Ekvador-Türkiye Parlamentolar Arası Dostluk Grubu Başkanı Gina
Gudoy ile beraberindeki heyetin Türkiye Büyük Millet Meclisinin konuğu olarak
ülkemize resmî bir ziyarette bulunmasının, Türkiye Büyük Millet Meclisi
Başkanlık Divanının 25/5/2016 tarihli ve 13 sayılı Kararı’yla uygun bulunduğuna
ilişkin tezkeresi (3/794)
3.- Türkiye Büyük Millet Meclisi Başkanlığının,
Belçika’nın başkenti Brüksel’de 30-31 Mayıs 2016 tarihlerinde Avrupa Parlamentosu
Katılım Öncesi Eylem Birimi’nin AB genişleme ülkelerine yönelik parlamentolar
arası konferanslar programı çerçevesinde düzenlenecek olan “AB'ye Katılım
Sürecinde Siyasi Grupların, Partilerin ve Hükûmetlerin Birbirleri ile Etkileşimleri”
başlıklı seminere katılım sağlanmasına ilişkin tezkeresi (3/795)

B) Meclis Araştırması Önergeleri
1.- Diyarbakır Milletvekili Altan Tan ve 21
milletvekilinin, temel lise sürecinde karşılaşılan sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/217)

2.- Diyarbakır Milletvekili Altan Tan ve 22
milletvekilinin, Güneydoğu Anadolu Projesi (GAP) ve bu projeye bağlı olarak
yapılması planlanan sulama kanallarının bitirilememiş olmasının neden ve
sonuçlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/218)

3.- CHP Grubu adına, Grup Başkan Vekili Ankara
Milletvekili Levent Gök’ün, Hükûmetin uyguladığı yanlış politikalar nedeniyle
Doğu ve Güneydoğu Anadolu Bölgelerinde yaşanan ekonomik, sosyal ve siyasal
sorunların, can ve mal güvenliği üzerindeki tehditlerin ve kamu hizmetlerinin
verilmesini engelleyen nedenlerin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/219)





IX.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Ankara Milletvekili Zühal Topcu ve arkadaşları tarafından,
öğretmenlerin ve öğretmenlik mesleğinin sorunlarının araştırılarak alınması
gereken önlemlerin belirlenmesi amacıyla Türkiye Büyük Millet Meclisi
Başkanlığına verilmiş olan (10/203) esas numaralı Meclis Araştırması
Önergesi’nin ön görüşmelerinin, Genel Kurulun 1 Haziran 2016 Çarşamba günkü
birleşiminde yapılmasına ilişkin önerisi 

2.- HDP Grubunun, Grup Başkan Vekili Diyarbakır
Milletvekili İdris Baluken tarafından, Gezi direnişinin ortaya çıkış
sebeplerinin, insanların merkezî kararlara ve kendi yaşam şekillerine müdahale
edilmesi sonucu itirazların dinlenmesi amacıyla 30/5/2016 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 1 Haziran 2016 Çarşamba günkü birleşiminde sunuşlarda okunmasına
ve ön görüşmelerinin aynı tarihli birleşiminde yapılmasına ilişkin önerisi

3.- CHP Grubunun, Ankara Milletvekili Ali Haydar
Hakverdi ve arkadaşları tarafından, Gezi olayları sürecinde yaşananların araştırılması
amacıyla 30/12/2015 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 1 Haziran 2016
Çarşamba günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi 

4.- AK PARTİ Grubunun, Genel Kurulun çalışma gün ve
saatleri ile gündemdeki sıralamanın yeniden düzenlenmesine; Genel Kurulun, 7,
14, 21 ve 28 Haziran 2016 Salı günkü birleşimlerinde sözlü sorular ve diğer
denetim konularının görüşülmeyerek gündemin “Kanun Tasarı ve Teklifleri ile
Komisyonlardan Gelen Diğer İşler” kısmında yer alan işlerin görüşülmesine; 1,
8, 15, 22 ve 29 Haziran 2016 Çarşamba günkü birleşimlerinde sözlü soruların
görüşülmemesine; 312 sıra sayılı Kanun Teklifi’nin İç Tüzük’ün 91’inci
maddesine göre temel kanun olarak bölümler hâlinde görüşülmesine ilişkin
önerisi 

X.- SEÇİMLER
A) Komisyonlarda Açık Bulunan Üyeliklere Seçim
1.- Bayındırlık, İmar, Ulaştırma ve Turizm Komisyonunda
boş bulunan üyeliğe seçim
2.- Millî Savunma Komisyonunda boş bulunan üyeliğe
seçim




XI.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı (1/715), İzmir
Milletvekili Ahmet Kenan Tanrıkulu’nun Çeşitli Adlar Altında Vatandaşlarımızın
Elektrik Faturalarına Yansıtılan Bedellerin Kaldırılması Amacıyla Bazı
Kanunlarda Değişiklik Yapılması Hakkında Kanun Teklifi (2/28), İstanbul Milletvekili
Mustafa Sezgin Tanrıkulu’nun Elektrik Piyasası Kanununda Değişiklik Yapılması
Hakkında Kanun Teklifi (2/75), Milliyetçi Hareket Partisi Grup Başkanvekilleri
Manisa Milletvekili Erkan Akçay ve İzmir Milletvekili Oktay Vural’ın Elektrik
Piyasası Kanununda Değişiklik Yapılmasına Dair Kanun Teklifi (2/242), İstanbul
Milletvekili Mustafa Sezgin Tanrıkulu’nun Elektrik Piyasası Kanunu ve Türkiye
Radyo-Televizyon Kurumu Gelirleri Kanununda Değişiklik Yapılması Hakkında Kanun
Teklifi (2/288), Balıkesir Milletvekili Ahmet Akın’ın Elektrik Piyasası
Kanununda Değişiklik Yapılmasına Dair Kanun Teklifi (2/586), Kayseri
Milletvekili Çetin Arık’ın 4628 Sayılı Elektrik Piyasası Kanununda Değişiklik
Yapılmasına Dair Kanun Teklifi (2/614), Antalya Milletvekili Devrim Kök’ün
Türkiye Radyo-Televizyon Kurumu Gelirleri Kanunu ile Elektrik Piyasası
Kanununda Değişiklik Yapılması Hakkında Kanun Teklifi (2/1076), Denizli
Milletvekili Kazım Arslan’ın Elektrik Piyasası Kanununda Değişiklik Yapılmasına
İlişkin Kanun Teklifi (2/1082) ve Bayındırlık, İmar, Ulaştırma ve Turizm
Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı: 312) 

XII.- USUL HAKKINDA GÖRÜŞMELER
1.- Oturum Başkanı TBMM Başkan Vekili Mehmet Akif
Hamzaçebi’nin 312 sıra sayılı Kanun Teklifi’ni Anayasa’ya aykırı olduğu
iddiasıyla Komisyona iade etmemesinin İç Tüzük ve Anayasa hükümlerine uygun
olup olmadığı hakkında









1 Haziran 2016 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Zihni AÇBA
(Sakarya)
-----0-----
BAŞKAN
– Türkiye Büyük Millet Meclisinin 96'ncı Birleşimini açıyorum.
III.- YOKLAMA
BAŞKAN
- Elektronik cihazla yoklama yapacağız.
Yoklama
için üç dakika süre vereceğim.
Sayın
milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla üç dakikalık süre içerisinde Başkanlığa ulaştırmalarını
ve salondan ayrılmamalarını rica ediyorum.
Yoklama
işlemini başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, Erzurum’un sıkıntı ve sorunları hakkında söz isteyen Erzurum
Milletvekili Kamil Aydın’a aittir.
Buyurun
Sayın Aydın. (MHP sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Erzurum Milletvekili Kamil Aydın’ın, Erzurum ilinin
sorunlarına ilişkin gündem dışı konuşması
KAMİL
AYDIN (Erzurum) – Sayın Başkan, çok kıymetli milletvekilleri; 65’inci Hükûmetin
açıklanmasıyla bölgemiz ve hassaten ilimiz büyük bir heyecan yaşamıştır çünkü
TÜİK raporlarına göre en yoksul iller seçilen Erzincan, Bayburt, Erzurum, Kars
bölgesi…
BAŞKAN
– Sayın Aydın, bir saniye efendim, salonda bir uğultu var. 
Sayın
milletvekilleri…
KAMİL
AYDIN (Devamla) – Zamanı da bir durdurursanız…
BAŞKAN
– Siz merak etmeyin Sayın Aydın. 
Sayın
milletvekilleri, salonda bir uğultu var. Bu uğultu hatibin salim bir şekilde
dinlenilmesine engel teşkil ediyor. Lütfen, uğultuyu keselim değerli
milletvekilleri.
Sürenizi
yeniden başlatıyorum Sayın Aydın, buyurunuz. 
KAMİL
AYDIN (Devamla) – Teşekkür ederim Sayın Başkan.
Değerli
milletvekili arkadaşlar, gerçekten, 65’inci Hükûmetin açıklanmasıyla bölgemiz
büyük bir heyecan yaşamıştır çünkü Doğu Anadolu’daki bugünkü kentlerimizin
birçoğu TÜİK raporlarına göre en fakir iller seçilmiş ama yıllar sonra Erzincan
2’nci bir Yıldırım Başbakanına kavuşmuş, Bayburt’umuz bir Maliye Bakanı
çıkarmış, Erzurum’umuz bir Sağlık Bakanı, Kars’ımız bir Ulaştırma Bakanı
çıkarmıştır ve beklentimiz çok yüksektir bölge insanı olarak. Bizler de
iktidarıyla, muhalefetiyle bölgenin bu makûs talihini yenebilecek birtakım
projelerin, birtakım iyileştirmelerin beklentileri içerisindeyiz. Bu vesileyle
bizler seçilmişler olarak, bölge insanının sorunlarını dile getirmekle mükellef
olarak, bunu bir boyun borcu bilerek bugün sizlere genelde bölgenin, özelde de
Erzurum ilimizin birkaç sorununu dile getireceğim.
Saygıdeğer
milletvekilleri, bölgemizin genelde yaşadığı, genel, merkezî Hükûmeti
ilgilendiren birtakım sorunlarından kısaca bahsetmek gerekirse; bunlar
öncelikli olarak yoğun güvenlik sorunları ve beraberinde Rusya’yla olan krizden
dolayı -Erzurum, malumunuz, aynı zamanda kış turizminin yapıldığı bir
kentimizdi ama- maalesef bu kış otellerimizdeki doluluk oranı epey düşmüş,
bize, turizm il müdürlüğünün verdiği rakamlar, 20 bin civarında bir eksiğimiz
olduğu söylenmiştir.
Diğer
yandan, bölgemizin diğer kalkınma ayağı olan tarım ve hayvancılıkla ilgili
gerçekten geçmişteki birtakım teşvik ve kalkınma modellerinin tekrar bölgede
uygulanması gerekmektedir. Bölge milletvekilleriyle ve STK’larla yaptığımız
toplantıda verdiğimiz ortak karar sonucu, geçmişteki birtakım zirai ve
hayvancılıkla ilgili teşviklerin tekrar uygulamaya konulması öngörülmüştür. 
Bir
başka sıkıntımız, yine tarım ve hayvancılık bağlamında. Büyükşehir yasasıyla
özellikle vakıf arazilerinin, çayırın, meranın ve yaylalarımızın -köylüden
çıkarılıp büyükşehir kontrolüne alınmasını- en azından geçici bir kanunla,
geçici bir yönetmelikle tekrar köy sakinlerinin kontrolüne, kullanımına
verilmesini çok rahat bir şekilde istemekteyiz.
Efendim,
Erzurum’umuzun Ilıca Şeker Fabrikasının daha aktif hâle getirilerek, daha
üretken hâle getirilerek, aynen çimentodaki uygulanan model dikkate alınarak,
tekrar, çalışanlarının geçici değil, mevsimlik değil, sürekli çalışabilecekleri
bir “Torku Konya” modeli uygulanarak aktif hâle getirilmesini öngörmekteyiz. Bu
bağlamda, söz gelmişken, Ilıca ilçemizin de o tarihî geçmişi olan ilçemizin de
tekrar eski adına kavuşmasını dilek ve temenni olarak belirtiyorum. 
Efendim,
genel beklentilerimiz dışında, yine bir önceki Ulaştırma Bakanımızın pozitif
ayrımcılığı sayesinde Ankara-Yozgat-Sivas yüksek hızlı tren hattımızın
Erzincan’a kadar ulaştırıldığını biliyoruz. Bunun daha da uzatılarak Erzurum ve
Kars’ı da içine almasını istiyoruz aynı zamanda. 
Bir
de, tabii, yerel yönetimlerimizin, efendim, uygulaması gereken birtakım
eksikliklerimiz var. Gerçekten kanayan bir yara. Bütün vekillerimiz buna “evet”
der büyük bir olasılıkla. Erzurum’da “New City” diye bir trajedi yaşadık.
Gerçekten, imar iskân evlerinden çıkarılıp evleri sökülen, yok edilen, yeni ev
sahibi olma umuduyla 2012’de bir proje çalışması oldu büyükşehir başkanlığında
ve hızlı bir şekilde 2014’e kadar bu sürdürüldü, 14’üncü katlara kadar
çıkarıldı ama daha sonraki seçim sonrası belediye başkanının el değiştirmesi
sonucu burada, efendim, birtakım hukuki eksiklikler olduğu düşünülerek
inşaatlar durduruldu. Bu anlamda, mahkeme süreci devam etmekte ama halkımız çok
mağdur. Önceki Sayın Başbakanın mitinginde de vaat ettiği gibi, bu sorun
çözülmelidir. İnşallah, çözülmesi için gerekli adımların atılmasını ben oradaki
masum vatandaşlar adına istiyorum.
Efendim,
diğer önemli bir sıkıntımız, yine gerçekten bölgemizde israf had boyuttadır,
had safhadadır. İsrafı öngörmeden, Erzurum’un altyapı hizmetlerinin…
Belediyenin -İstanbul’da gemiler yürütmeye çalışmasından ziyade altyapı
çalışmalarına yoğunlaşması- efendim, yolunu, elektriğini, suyunu götürmediği
köylerimiz var. Muhtarlar Ankara yollarına geliyorlar, bizleri ve diğer sayın
milletvekillerimizi rahatsız ediyorlar. Hâlbuki, istedikleri 20’lik boru,
40’lık boru, köyünün suyu -affedersiniz- köyünün kanalizasyonu. Bu bağlamda,
büyükşehirin, Ankara’ya, ulaştırmadan, bu gibi yerel sorunları da çözmesini
kendilerinden hassaten rica ediyoruz diyorum, hepinizi saygıyla selamlıyorum. (MHP sıralarından alkışlar) 
BAŞKAN – Teşekkür ederim Sayı Aydın. 
Gündem dışı ikinci söz, İzmir’in sorunları hakkında söz
isteyen İzmir Milletvekili Mustafa Ali Balbay’a aittir. 
Buyurun Sayın Balbay. (CHP sıralarından alkışlar) 
2.- İzmir Milletvekili Mustafa Ali Balbay’ın, İzmir
ilinin sorunlarına ilişkin gündem dışı konuşması ve Ulaştırma, Denizcilik ve
Haberleşme Bakanı Ahmet Arslan’ın cevabı
MUSTAFA ALİ BALBAY (İzmir) - Sayın Başkan, değerli
milletvekilleri; hepinizi saygıyla selamlıyorum. İzmir’in sorunlarını gündeme
getirmek üzere söz almış bulunuyorum. 
Sayın
Başkan, sayın milletvekilleri; her şeyden önce, dün ve önceki gün Sayın
Cumhurbaşkanının ve Başbakanın İzmir’e güzellemelerde bulunmasından mutlu
olduğumuzu ve Hükûmetin gâvur İzmir’den güzel İzmir’e dönmesinin en azından
olumlu bir gelişme olduğunu vurgulamak istiyorum. İzmir herkesi kendisine
benzetir. Zamanla Sayın Yıldırım’ın da İzmir gibi özgür ve İzmir gibi dünyanın
bütün gelişmelerine açık bir kişi hâline gelmesini bekliyorum. 
Sayın
Başkan, sayın milletvekilleri; öncelikle, İzmir, her şeyden önce, Ankara’ya 5
veriyor ama Ankara İzmir’e 1 veriyor. Anlatım kolaylığı bakımından, sayın
milletvekilleri -Adalet ve Kalkınma Partisinin İzmir milletvekillerinin de bu
tabloya çok dikkatli bakmasını diliyorum- toplam verginin genel bütçedeki İzmir
oranı yüzde 11’dir ama toplam bütçeden, kamu yatırımlarından İzmir’e ayrılan
pay yüzde 2’dir. Bu rakam, TÜİK’in ve İzmir Ticaret Odasının rakamlarıdır sayın
milletvekilleri. 
HAMZA
DAĞ (İzmir) – Hakkâri’ye nasıl hizmet götüreceğiz o zaman? 
MUSTAFA
ALİ BALBAY (Devamla) - Yine, bir başka, üstteki rakamı da göreceksiniz. 
HAMZA
DAĞ (İzmir) – Hakkâri’ye nasıl hizmet götüreceğiz? Diyarbakır’a hizmet nasıl
götüreceğiz? Kütahya’ya, Erzurum’a…
MUSTAFA
ALİ BALBAY (Devamla) - Ankara’yla bir karşılaştırma yapmak gerekirse, Ankara’da
-2015 yılının rakamları bunlar- kişi başına düşen kamu yatırımı 815 dolar iken
İzmir’de 389 TL’ye kadar düşmüş durumdadır. 
Yine
sayın milletvekilleri, İzmir Metrosu’nu İzmir Büyükşehir Belediyesi yapmakta,
Hükûmet arada bir lütfen destek olmaktadır ama Ankara Metrosu’nun tümünü
Ulaştırma Bakanlığı üstlenmiş ve yatırımı o tamamlamıştır. 
Sayın
milletvekilleri, İzmir’de Sayın Binali Yıldırım milletvekili olduğunda, 2011
yılında “35 projeyle geldim.” demişti. “İzmir’in plakası 35 ve 35 projeyle
geldim.” demişti. 
Sayın
milletvekilleri, bu projeden sadece 2’si gerçekleşti; İzmir Adnan Menderes
Havaalanı da yap-işlet-devret modeliyle, kamu yatırımının dışında bir başka
yatırım şekliyle tamamlandı ama ben İzmir’in hakkını istiyorum. 
HAMZA
DAĞ (İzmir) – Onlar 2023 projesiydi Mustafa Bey. 2023 projesi, onların çoğu
bitti.
MUSTAFA
ALİ BALBAY (Devamla) – Eğer Sayın Başbakan samimi ise, Sayın Başbakan gerçekten
“Güzel İzmir” deyip, İzmir milletvekilliğini hak etmek istiyorsa, öncelikle bu
projeleri tamamlamalı ama bundan da önemlisi sayın milletvekilleri, İzmir’in
millî gelirden hak ettiği payı vermesini bekliyoruz. 
Sayın
milletvekilleri, İzmir’de Sayın Başbakan, dün İzmirlilere teşekkür etti ve
“İzmir, bir Başbakan çıkardı.” dedi. Sayın Başbakan, İzmir Başbakan çıkarmadı,
Sayın Binali Yıldırım saraydan çıktı. Sayın Binali Yıldırım İzmir
milletvekilidir ama 2019’da girsin, görelim ve devamını ondan sonra söyleyelim.

HAMZA
DAĞ (İzmir) – İzmir milletvekilidir kendisi. Kendisi 2011’den beri İzmir
milletvekilidir. İzmir’in sokaklarını sizden daha iyi bilir. İzmir’in
sokaklarını biliyor musunuz? İzmir sokaklarında kaybolursunuz. 
MUSTAFA
ALİ BALBAY (Devamla) – Biz Sayın Başbakana “Başbakan olamazsın.” demedik. “Adil
olamazsın.” dedik. “Adil olamazsın.” dedik.
HAMZA
DAĞ (İzmir) - Sayın Yıldırım İzmir’in sokaklarının hepsini bilir. 
MUSTAFA
ALİ BALBAY (Devamla) – Rakam ortada. Eğer bu gerçeği değiştirecekseniz… 
HAMZA
DAĞ (İzmir) – 30 tane ilçenin yarısını sayın görelim bakalım! Sayın Balbay, 30
tane ilçenin yarısını sayın bakalım! 
BAŞKAN
– Sayın milletvekilleri, lütfen hatibi dinleyelim efendim. (CHP sıralarından
alkışlar)
MUSTAFA
ALİ BALBAY (Devamla) – Sayın Binali Yıldırım, İzmir’in hakkını verirsen, adil
olursan, o zaman diyeceğiz ki Sayın Binali Yıldırım’a “Bin yaşa Binali
Yıldırım.” Ama bu hakkı teslim etmezsen, Binali Yıldırım’ın meydanlarda verdiği
desteğin içinin boş olduğunu söyleyeceğiz. 
Sayın
milletvekilleri, şimdi size bir şey daha göstereceğim, buna İzmir
milletvekilleri özellikle dikkatle baksınlar. Bu, İzmir Hareketi Derneği; bu,
derneğin Kordon’daki binası arkadaşlar. Herhâlde hepiniz görüyor, 35 İzmir
Derneği. 
HAMZA
DAĞ (İzmir) – 35 Proje Hareketi Derneği, onu bile bilmiyorsunuz ya! 35 Proje
Hareketi Derneği o, İzmir Hareketi değil. 
MUSTAFA
ALİ BALBAY (Devamla) – 35 Proje Hareketi Derneğinin bu da kapısı; bakın, bu da
kapısı. 
NECİP
KALKAN (İzmir) – E, ne varmış kapıda?
MUSTAFA
ALİ BALBAY (Devamla) – Kapandı. 
Peki,
bu derneğin başına getirdiğiniz kişi kim biliyor musunuz? Adını söyleyin. 
HAMZA
DAĞ (İzmir) – Söyle.
MUSTAFA
ALİ BALBAY (Devamla) – Bilemezsiniz çünkü terk etti İzmir’i. 
HAMZA
DAĞ (İzmir) – Yok, biliyoruz.
MUSTAFA
ALİ BALBAY (Devamla) – Bu derneğin başındaki kişi -adını da veriyorum- Selçuk
Sert. 
HAMZA
DAĞ (İzmir) – Ne var? Belediye meclis üyesi… 
MUSTAFA
ALİ BALBAY (Devamla) – Gaziemir Belediye Meclis üyesidir ve İzmir Belediyesinin
toplantılarına gelmemektedir, İstanbul’a gitmiştir. Türk Hava Yollarında çok
üst düzey bir görev almıştır. 
NECİP
KALKAN (İzmir) – Ya, bir bırak, bu adam burada ya! 
HAMZA
DAĞ (İzmir) – Senden daha fazla İzmir’i biliyor; Sayın Balbay, senden daha
fazla İzmir’i biliyor. 
BAŞKAN
– Sayın milletvekilleri…
MUSTAFA
ALİ BALBAY (Devamla) – İzmir Hareketi Derneği kurup İzmirliyi aldatamazsınız,
İzmirliyi kandıramazsınız, İzmirli uyanıktır. (CHP sıralarından alkışlar) 
HAMZA
DAĞ (İzmir) – Sizden daha fazla İzmir’e geliyor. En son ne zaman İzmir’e
geldiniz?
MUSTAFA
ALİ BALBAY (Devamla) – İzmirli sizi, evet, dikkatle izliyor; bu yalanlara, kuru
sözlere karnımız tok. İzmir’in hakkını verin. İzmir’den 5 alıp İzmir’e 1
vermek, ondan sonra dağlar gibi konuşup kaya gibi taş atmanın hiçbir âlemi
yoktur.
HAMZA
DAĞ (İzmir) – Ya, 14 alıp hiç vermiyorsunuz. 14 milletvekiliniz var, ne
verdiniz? 
MUSTAFA
ALİ BALBAY (Devamla) – İzmir’in hakkını istiyorum. 
Hepinize
saygılar sunuyorum. (CHP sıralarından alkışlar) 
BAŞKAN
– Teşekkür ediyorum Sayın Balbay.
HAMZA
DAĞ (İzmir) – 1 tane büyükşehir, 22 tane belediyeniz var; ne verdiniz? 14
milletvekiliniz var, ne verdiniz? Geçsin tutanağa bunlar da. 
BAŞKAN
– Sayın Balbay’ın konuşması bitti ama hâlâ laf atmaya devam eden sayın
milletvekilleri var. Kendilerine üzüntülerimi bildiriyorum.
ÖZGÜR
ÖZEL (Manisa) – Suç Balbay’da efendim, nasıra bastı, nasıra; acısı sürer biraz!
BAŞKAN
– Sayın Mustafa Balbay’ın konuşmasına Ulaştırma, Denizcilik ve Haberleşme
Bakanı Sayın Ahmet Arslan cevap verecektir.
Buyurunuz
Sayın Bakan. (AK PARTİ sıralarından alkışlar) 
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, Ulaştırma, Denizcilik ve Haberleşme Bakanı Ahmet Arslan’a yeni
görevinde başarılar dilediğine ilişkin konuşması 
BAŞKAN
- Sayın Bakana atanmış olduğu yeni görevinde başarılar diliyorum. 
IV.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
2.- İzmir Milletvekili Mustafa Ali Balbay’ın, İzmir
ilinin sorunlarına ilişkin gündem dışı konuşması ve Ulaştırma, Denizcilik ve
Haberleşme Bakanı Ahmet Arslan’ın cevabı (Devam)
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Sayın Başkanım, çok
teşekkür ediyorum. 
Saygıdeğer
hazırun, sayın milletvekilleri; ben de çok teşekkür ediyorum özellikle Sayın
Başbakanımıza ve Sayın Cumhurbaşkanımıza; Ulaştırma kökenli, Ulaştırma
bürokratı, Ulaştırmanın her alanını bilen birine bu kadar önemli bir görevde
“Gel arkadaş, başarılı çalışmalarımızı devam ettir.” dedikleri için
müteşekkirim. 
AYTUĞ
ATICI (Mersin) – Sayın Bakan, Millî Eğitim Bakanı nereden geldi, eğitimci mi?
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Hiç unutmayınız ki
sizler adına bayrağı daha yukarıya taşıyacağız, insanımız da bunu görecek. Çok
teşekkür ediyorum. (AK PARTİ sıralarından alkışlar)
Gelelim
açıklamalara. Arkadaşlar…
AYTUĞ
ATICI (Mersin) – Sayın Bakan, Tarım Bakanı tarım kökenli mi?
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) - Arkadaşlar, rakamları
tersten alır, tersten okur, vatandaşı yanıltmaya kalkarsanız vatandaşı yanıltan
Binali Yıldırım değil siz olursunuz. 
Sebebi
şu: Ankara, Türkiye Cumhuriyeti’nin başkenti. Ankara, Türkiye’deki bütün
ulaştırma koridorlarının kesiştiği nokta. Ankara’ya yaptığınız proje Kars’a da
hizmet eder, Trabzon’a da hizmet eder, Mersin’e de hizmet eder ama önemlisi
İzmir’e de hizmet eder. Ankara’daki projeleri kişi başına bölerken bu
pencereden bakarak bölmeniz lazım. 
AYTUĞ
ATICI (Mersin) – Ben bunu yemem Sayın Bakan!
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) - Eğer bu tip bir hesaba
girerseniz İzmir’deki Konak Tünellerini yok varsaymanız lazım. (AK PARTİ
sıralarından alkışlar) 
Buradan
bakarsanız, İzmir’de yapılan Çandarlı Limanı’nı yok varsaymanız lazım. 
Buradan
bakarsanız, Kemalpaşa-Turgutlu demir yolunu yok varsaymanız lazım. 
Buradan
bakarsanız, İzmir’e yapılan marinaları, balıkçı barınaklarını yok varsaymanız
lazım. 
Yine,
buradan bakarsanız, Ankara-İzmir arası yapılmakta olan yüksek hızlı treni yok
varsaymanız lazım. 
Yine,
buradan bakarsanız, İstanbul-İzmir arası yapılan otobanı, Osman Gazi
Köprüsü’nü, dünyanın gıptayla baktığı ve inşallah, bu ayın sonunda, bayram
öncesi insanlarımızın hizmetine vereceğimiz köprüyü yok varsaymanız lazım.
Köprü Kocaeli’ne, Yalova’ya, Balıkesir’e, Çanakkale’ye yapıldığı kadar İzmir’e
de yapılıyor. Bunu alıp hesapların üstüne koymanız lazım. 
O
yüzden, bu da yetmiyor, güzel İzmir’imize, iki gün önce beraber olduğumuz güzel
İzmir’imize körfez geçişi yapacağız ve bu geçiş öyle bir geçiş olacak ki hem
arabalar hem trenler geçecek. 
KAMİL
AYDIN (Erzurum) – Sayın Bakan, Kars’a yüksek hızlı tren var mı?
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) - Bütün bunları
görmezlikten gelip basit hesaplarla insanları yanıltırsanız on dört yıldır
Türkiye’de yapılan ve İzmir’i ne kadar ilgilendiriyorsa Kars’ı o kadar
ilgilendiren, İstanbul’u ne kadar ilgilendiriyorsa İzmir’i o kadar ilgilendiren
projeleri yok varsaymanız lazım. Biz, bütün ulaştırma koridorlarını planlarken
“81 ilimiz bundan nasıl nemalanır, nasıl yararlanır, bunu nasıl katma değer
olarak geri çeviririz?” diye bakıyoruz ve yine, biz, bütün bu koridorları
planlarken İzmir’de olduğu gibi, “Limanları nasıl büyütürüz, limanları demir
yoluyla, otobanlarla, havalimanlarıyla nasıl birbiriyle entegre ederiz?” diye
bakıyoruz, daha da önemlisi dünyanın ulaştırma koridorlarını alıp, oradan doğru
Türkiye'nin ulaştırma koridorlarını planlıyoruz. 
Birinci
önceliğimiz ülkenin menfaatidir, ikinci önceliğimiz bölgenin menfaatidir,
üçüncü önceliğimiz ilin menfaatidir. Bütün bu çalışmalar bu perspektifle
hazırlanıyor. Fotoğrafı bu büyükte görmeyip sadece bir noktayı alırsanız “Osman
Gazi Köprüsü’nün İzmir’le ne ilgisi var?” deme şansınız var. Sadece bu güzel
bir örnektir. Ankara’nın projeleri nasıl ki Türkiye'nin her yerini
ilgilendiriyor -İzmir de dâhil- İzmir’in, İstanbul’un projeleri de bütün
illerimizi ilgilendiriyor. Biz bu düsturla çalışıyoruz, bu düsturla çalışmaya
devam edeceğiz. Zaten, kendimizi, Sayın Başbakanın da kendisini birilerine
beğendirme ihtiyacı yok. Beğenmesi gereken kim? Halk. Halk zaten beğenmiş,
teveccühünü ortaya koymuş, bundan sonra da Allah’ın izniyle koyacak, biz de
onlara hizmetkâr olmaya devam edeceğiz. 
Saygılar
sunuyorum. (AK PARTİ sıralarından alkışlar)
BAŞKAN
– Teşekkür ederim Sayın Bakan. 
KAMİL
AYDIN (Erzurum) - Sayın Bakan, hızlı tren var mı Kars’a? 
MUSTAFA
ALİ BALBAY (İzmir) – Sayın Başkan… 
BAŞKAN
– Sayın Balbay…
MUSTAFA
ALİ BALBAY (İzmir) – Efendim, bazı gerçekleri farklı söyledi Sayın Bakan, cevap
hakkı istiyorum. 
BAŞKAN
– Sayın Balbay, bu gerekçeyle size söz verme imkânım yok.
MUSTAFA
ALİ BALBAY (İzmir) – Ama efendim, “Yanıltırsınız.” dedi, ben yanıltmadım,
yanıltan Sayın Bakan. 
BAŞKAN
– Efendim, bir sataşma var ise sataşma nedeniyle söz talep edebilirsiniz.
MUSTAFA
ALİ BALBAY (İzmir) – Sataşma Sayın Başkanım. 
BAŞKAN
- Bir sataşma ifade edebilmiş değilsiniz. 
ÖZGÜR
ÖZEL (Manisa) - Müsaadenizle…
Efendim,
biraz önce Sayın Bakan cevap hakkını kullandı ve beş dakikalık bir konuşmaya
yirmi dakika cevap verebilirdi, kendisi makul sınırlar içinde kaldı cevabı verirken
ama söylediği sözler makul değildi. Özellikle “Bunları böyle ifade ederseniz
belki kendinizi kandırırsınız ama vatandaşı kandırmış, vatandaşa yalan söylemiş
olursunuz.” ifadesi doğrudan grubumuza yönelik bir sataşmadır efendim.
MUSTAFA ELİTAŞ
(Kayseri) – Çarpıtıyor Sayın Başkan, çarpıtıyor.
ÖZGÜR ÖZEL
(Manisa) – Genel kullandı, belki Balbay’ı kastetmemiştir ama bu konuda grubumuz
adına doğan cevap hakkını Sayın Balbay’ın kullanmasını istiyoruz.
BAŞKAN – Buyurun
Sayın Balbay, Cumhuriyet Halk Partisi Grubuna yönelik sataşma nedeniyle 69’uncu
madde çerçevesinde söz veriyorum.
MUSTAFA ELİTAŞ
(Kayseri) – Sayın Başkan, sayın grup başkan vekili sayın bakanı çarpıtarak…
BAŞKAN – Sayın
Elitaş, sayın hatip kürsüde. 
MUSTAFA ELİTAŞ
(Kayseri) – Sayın Başkan, müsaade eder misiniz?
ÖZGÜR ÖZEL
(Manisa) – Hatip kürsüde efendim.
MUSTAFA ELİTAŞ
(Kayseri) – Bakın “Yalan söylüyor.” diye bir ifade kullandı, onu uyarmanız
gerekir.
ÖZGÜR ÖZEL
(Manisa) – Hayır, hayır.
MUSTAFA ELİTAŞ
(Kayseri) – Sayın bakan “Yalan söylüyor.” diye bir ifade kullanmadı. 
ÖZGÜR ÖZEL
(Manisa) – Hayır, ben öyle bir şey söylemedim.
MUSTAFA ELİTAŞ
(Kayseri) – Tutanaklarda var. 
ÖZGÜR ÖZEL
(Manisa) – Ben bakana “yalan söylüyor.” demedim.
BAŞKAN – Sayın
Balbay, buyurunuz. 
Süreniz iki
dakikadır.
VI.- SATAŞMALARA İLİŞKİN KONUŞMALAR
1.- İzmir Milletvekili Mustafa Ali Balbay’ın,
Ulaştırma, Denizcilik ve Haberleşme Bakanı Ahmet Arslan’ın gündem dışı
konuşmaya cevaben yaptığı konuşması sırasında CHP Grubuna sataşması nedeniyle
konuşması
MUSTAFA ALİ
BALBAY (İzmir) – Sayın milletvekillerim, şu söz -dün akşam- Sayın Binali
Yıldırım’a aittir: “İzmir, ne yazık ki, son yirmi yıl içinde maalesef
gelişmesini tamamlayamamıştır, İzmir geri kalmıştır. Merak etmeyin, biz hizmet
açığını gidereceğiz.”
SERKAN BAYRAM
(Erzincan) – Doğru söylüyor.
MUSTAFA ALİ
BALBAY (Devamla) – Sayın Binali Yıldırım itiraf etmiştir. Binali Yıldırım
İzmir’in hakkını vermediğini söylemiştir.
SERKAN BAYRAM
(Erzincan) – Doğru söylüyor. 
MAHMUT ATİLLA
KAYA (İzmir) – Belediye ne yaptı?
MUSTAFA ALİ BALBAY
(Devamla) – İzmir Belediyemizin ne yaptığını Türkiye'ye değil dünyaya sorun.
İzmir Belediyesinin kredisi, sizin Hükûmetinizin kredisinin 8 kat üstündedir.
Önce bunu öğrenin. (CHP sıralarından alkışlar) 
HAMZA DAĞ
(İzmir) – Ne yapacak, o paranın turşusunu mu kuracak? Sayın Balbay, o paranın
turşusunu mu kuracak? 
MUSTAFA ALİ
BALBAY (Devamla) – Rakamlar ortada.
HAMZA DAĞ
(İzmir) – Hizmet etsin, hizmet! Paranın turşusunu mu kuracak?
MUSTAFA ALİ
BALBAY (Devamla) – Sayın milletvekillerim, Sayın Bakan dedi ki: “Ankara’ya
yapılan yatırım İzmir’e de yapılmıştır.” Unutmayın, İzmir’e yapılan yatırım
Türkiye'ye de yapılmış demektir.
Sadece ikisini
örnek vereceğim. Sayın Bakan Çandarlı Limanı inşaatından söz etti. Başlamadı
ki, bir gitsin, görsün bakalım. (AK PARTİ sıralarından gürültüler)
NECİP KALKAN
(İzmir) – Sayın Balbay, yapma Allah aşkına!
MUSTAFA ALİ
BALBAY (Devamla) – Neresi? Sadece temelini attınız, temelini attınız. Bu yıl
temelini attınız, bıraktınız.
HAMZA DAĞ
(İzmir) – Sen gittin mi hiç oraya, sen nereden bileceksin?
BAŞKAN – Sayın
milletvekilleri, lütfen efendim…
MUSTAFA ALİ
BALBAY (Devamla) – Sayın milletvekillerim, İzmir Limanı’na 600 milyon liralık
yatırım planlamıştınız, 200 milyon lira verdiniz; 600’de 200. Önce şu limanı
bitirin. Osmanlı İmparatorluğu döneminde İzmir ticarette İstanbul’un da
önündeydi. Osmanlı dünyaya sizden daha açıktı. Osmanlı İstanbul’dan da önce
İzmir Limanı’na ağırlık verdi. 1890’da İzmir Limanı’nın rıhtımının bitmesiyle
dünyaya ihracat yapan Doğu Akdeniz’in 1’inci limanıydı ama siz şu anda “İzmir’e
yapılan yatırım İzmir’edir.” diyecek kadar daralmışsınız.
Ben
nöbetçi Başbakan Binali Yıldırım’a uzun ömür diliyorum. İzmir’e daha adil
davranmasını diliyorum. Biz ona “Başbakan olamazsın.” demedik, “Adil
olamazsın.” dedik. Adil olursa “Bin yaşa Binali Yıldırım.” diyeceğiz. (CHP
sıralarından alkışlar) 
BAŞKAN
– Teşekkür ederim Sayın Balbay.
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Sayın Başkan, bir hususu
belirtmek açısından…
BAŞKAN
– Sayın Bakan, dinliyorum efendim.
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Özellikle, Çandarlı
Limanı dâhil, bilmediğim söylenerek…
BAŞKAN
– Buyurunuz Sayın Bakan.
Size
de 69’uncu madde çerçevesinde iki dakika süreyle söz veriyorum.
ÖZGÜR
ÖZEL (Manisa) – Sayın Başkanım, bir kelime… Sayın Bakan kürsüye gelirken biraz
önce Sayın…
BAŞKAN
– Sayın Özel…
ÖZGÜR
ÖZEL (Manisa) – Şunu Sayın Bakan konuşmadan önce söylememde fayda var: Ben
ifadede, tutanağa da bakarız…
BAŞKAN
– Şimdi, sayın milletvekilleri, hatip kürsüdeyken -demin Sayın Elitaş aynı şeyi
yaptı- müsaade ediniz hatip konuşsun.
Sizi
sonra dinleyelim efendim.
ÖZGÜR
ÖZEL (Manisa) – Peki, haklısınız.
2.- Ulaştırma, Denizcilik ve Haberleşme Bakanı Ahmet
Arslan’ın, İzmir Milletvekili Mustafa Ali Balbay’ın sataşma nedeniyle yaptığı
konuşması sırasında şahsına sataşması nedeniyle konuşması
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Sayın Başkanım, teşekkür
ediyorum.
Benim
derdim polemik değil. Grup beş yıldır milletvekili olarak beni tanıyor, AK
PARTİ’liler on üç yıldır beni iyi tanıyor. Benim amacım hizmet etmek,
insanımızın hizmetindeki projeleri bir an önce bitirmek. Dolayısıyla ne
sataşmada bulunacağım ne polemikte. 
Arkadaşlar,
Çandarlı Limanı’nın sıfırdan projesinin hazırlanması aşamasında bu kardeşiniz
vardı, inşaatına başlanması aşamasında bu kardeşiniz vardı. İnşaatı devam
ettikten sonra Kars Milletvekili olduğum hâlde, biz Türkiye’nin milletvekiliyiz
diyerek 3 kere projeyi, gittim, yerinde inceledim, varsa bir fikrim söyledim,
bilgiler de aldım. Ben bir hafta önce ulaştırma projelerinin içine girmiş bir
adam değilim. Çandarlı Limanı böyle bir liman, Çandarlı Limanı’nın mendirek
dâhil altyapısı yapılmıştır. 
TACETTİN
BAYIR (İzmir) – Müjdeyi verin. Ne zaman açacağız? Müjdeyi verin.
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Yap-işlet-devret
modelli projelerde yöntem budur. Kalan kısmını, üst yapısını yap-işletle veya
başka yöntemlerle hayata sokarsınız. İzmirli bilsin ki Çandarlı Limanı sadece
İzmir için değil, Türkiye için önemli bir projedir. Ta Orta Asya’dan gelen
yüklerin Anadolu üzerinden Avrupa’ya, açık denizlere açılması için çok önemli
bir limandır; bu hizmete girecektir, bu konuda hiçbir sıkıntı yok. 
Metrolarla
ilgili bir açıklama yapmamıştım. Ankara metrolarının zaten yarı parasını
belediye harcamıştı, kalan kısmını Ulaştırma Bakanlığı devraldı, yaptı. Aynı
şekilde İzmir metrolarında da bu iş birliği devam ediyor. 
MEVLÜT
KARAKAYA (Adana) – Adana metrosu ne oldu, Adana?
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) - Görüntü vermiş olmak için
değil, iş yapmış olmak için işlerin içinde yer alıyoruz. 
Dün
olduğu gibi, bugün olduğu gibi Allah’ın izniyle yarın da böyle olacak diyor,
saygılar sunuyorum. (AK PARTİ sıralarından alkışlar)
BAŞKAN
– Teşekkür ederim Sayın Bakan. 
MEVLÜT
KARAKAYA (Adana) – Sayın Bakanım, Adana metrosu ne oldu, Adana?
BAŞKAN
– Sayın Özel, mikrofonunuzu açıyorum.
Buyurunuz.
VII.- AÇIKLAMALAR
1.- Manisa Milletvekili Özgür Özel’in, Ulaştırma,
Denizcilik ve Haberleşme Bakanı Ahmet Arslan’a görevinde başarılar dilediğine
ve sataşma nedeniyle yaptığı konuşmasındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkanım, teşekkür ederim.
Aslında
kürsüde hatip varken konuşmama veya hatip kürsüye davet edildikten sonra bir
başkasının söz almamasıyla ilgili hassasiyetiniz doğrudur. Biraz önce Sayın
Elitaş da ona uygun davranmadı, o da yanlış yaptı, bizi de bir yanlıştan geri
aldınız ama benim oradaki çabam şuydu: Biraz önce Sayın Elitaş devreye
girdiğinde sanki ben Bakana “Yalancı.” demişim gibi bir yanlış anlaşılma
olmuştu, cevabından önce ona açıklık getirmek istemiştim. Ben “Sayın Bakan bu
ifadeleriyle bizi yanıltma ve yalancılıkla suçladı.” demek istedim, kendisine
öyle bir sözüm yok. 
Kendisine
yeni görevinde başarılar dileriz ama şu konuya da dikkat çekmek isterim, biraz
önce şunu ifade etti. “Beni Meclis beş yıldır tanıyor.” Doğru, ben de beş
yıldır tanıyorum. “AKP’liler beni on üç yıldır tanıyor.” Burası yanlış. Bakın,
bu, şu demek: “Ben bürokrasi görevimde Adalet ve Kalkınma Partililerin
bürokratı oldum, Meclisin ve devletin bürokratı olmadım.” (CHP sıralarından
alkışlar) Oysa on üç yıldır bizim hepimizin sizi tanıyor olmamız ve hangi
partiden olursa olsun bu Meclise değer katmanızı beklememiz lazımdı. AKP-bürokrasi
ilişkisini teşhir ettiğiniz için teşekkür ediyorum.
Saygılar.
(CHP sıralarından alkışlar)
BAŞKAN
– Teşekkür ederim Sayın Özel. 
MEVLÜT
KARAKAYA (Adana) – Sayın Bakan çok ayıp etti.
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Sayın Başkan, söz
istiyorum.
BAŞKAN
– Sayın Bakan, bir saniye, Sayın Elitaş’ın söz talebi var.
2.- Kayseri Milletvekili Mustafa Elitaş’ın, Manisa
Milletvekili Özgür Özel’in yerinden sarf ettiği bazı ifadelerine ilişkin
açıklaması
MUSTAFA
ELİTAŞ (Kayseri) – Sayın Başkan, teşekkür ediyorum.
Biraz
önce İç Tüzük gereğince 69’uncu maddeye göre söz veremediğinizi,
veremeyeceğinizi ifade ettiniz. Arkasından sayın grup başkan vekili ayağa
kalktı, dedi ki: “Sayın Bakan yaptığı konuşma çerçevesinde Cumhuriyet Halk
Partisi Grubu üyelerinin yalan söylediğini ifade eden bir cümle kurdu.” Ben ona
itiraz ettim. Niye itiraz ettim? Çünkü siz 69’uncu maddeye göre söz verirken
bir sataşma olduğu anlamında mutmain olduğunuz takdirde, inandığınız takdirde
de kürsüye çağıracaksınız. Kürsüye çağırma sebebiniz, Sayın Balbay’ın istemi
değil sayın grup başkan vekilinin ifadesi, izahı çerçevesi sonunda oldu. Yani
Sayın Bakanın, Cumhuriyet Halk Partisi Grubuna yönelik olarak söylediğini ifade
ettiği, ki kesinlikle öyle bir şey söylemedi, “Bu düşüncede olanlar yalan
söylüyor.” diye ifade etmesinin karşılığında ve bu 69’uncu maddeye uymadığını
sizi uyarmak üzere itiraz ettiğimi ifade etmek istiyorum. Ki 69’a göre söz
hakkı vermek… İlk uygulamanız doğruydu. Fakat grup başkan vekilinin izahı, aslıyla
alakası olmayan, tutanaklara baktığınızda göreceksiniz, Sayın Bakan hiç kimseye
“Yalancı.” demedi, “Yalan söylüyorsun.” diye de ifade kullanmadı. O anlamda
itiraz hakkımı kullandım, yaptığınız işin 69’a uymadığını ifade etmek için.
Teşekkür
ediyorum.
BAŞKAN
– Sayın Elitaş, şu açıklamayı yapmak istiyorum: Yaptığım her iki işlem de İç
Tüzük’e uygundur. Sayın Mustafa Balbay, Sayın Bakanın konuşmasından sonra ayağa
kalkarak, Sayın Bakanın bazı gerçekleri doğru ifade etmediğini belirterek cevap
hakkını kullanmak istediğini söyledi. Siz de gayet iyi biliyorsunuz ki İç
Tüzük’ümüze göre düzeltmek amacıyla cevap hakkı şeklinde bir hak yoktur.
Sataşma nedeniyle eğer bir gerekçe ortaya koymuş olsaydı Sayın Balbay, elbette
o sataşma gerekçesinden tatmin olursam kendisine şüphesiz o söz ve cevap
hakkını tanırdım. Dolayısıyla, Sayın Balbay’ın belirttiği gerekçeyle kendisine
herhangi bir şekilde bir söz veremem, bu, İç Tüzük’e aykırıdır. Vermiş olsaydım
herkesin itiraz hakkı olurdu.
İkincisi,
Sayın Özgür Özel, Sayın Bakanın konuşmalarını daha farklı bir çerçevede
değerlendirerek Cumhuriyet Halk Partisi Grubuna yönelik bir sataşma olduğunu
ifade etti. Siz de gayet iyi biliyorsunuz ki 69’uncu maddeye göre sataşma
nedeniyle söz vermenin takdiri, daha doğrusu söz verme zamanının takdiri
Meclisi yöneten Meclis başkan vekiline aittir. Bu takdir sınırsız değildir,
sataşma olduğuna Meclis başkan vekili ikna olursa bu hakkı verir. Ben buna ikna
oldum ve Cumhuriyet
Halk Partisi Grubuna yönelik bu sataşma nedeniyle Cumhuriyet Halk Partisi Grubu
adına konuşacağı ifade edilen İzmir Milletvekili Sayın Mustafa Ali Balbay’a söz
verdim. 
Uygulamalarım İç Tüzük’e gayet uygundur. Ben burada
24’üncü Dönemden örnekler vermek istemiyorum. 24’üncü Dönemde, hiç sataşma
olmadığı hâlde “Cevap hakkı, açıklama yapmak istiyorum.” diyen grup başkan
vekillerine Meclis başkan vekillerinin zaman zaman söz verdiğinin tanığıyım,
burada tanığıyım. Benim yönetimimde tek bir ölçü vardır Sayın Elitaş: Adalet ve
tarafsızlık. (CHP sıralarından alkışlar)
Sayın Bakan, buyurunuz efendim. 
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Sayın Başkanım, özellikle
bürokratik dönemimde sadece AK PARTİ’lilerin bürokratı olduğum yönünde bir
açıklama oldu. Dolayısıyla, sataşmadan 69’uncu maddeye göre söz istiyorum. 
ERKAN AKÇAY (Manisa) – Kendi ifadesi Sayın Başkan, kendi
ifadesi.
BAŞKAN – Buyurun Sayın Bakan. (AK PARTİ sıralarından
alkışlar) 
69’uncu madde çerçevesinde size iki dakika süreyle söz
veriyorum. 
VI.- SATAŞMALARA İLİŞKİN KONUŞMALAR (Devam)
3.- Ulaştırma, Denizcilik ve Haberleşme Bakanı Ahmet
Arslan’ın, Manisa Milletvekili Özgür Özel’in yaptığı açıklaması sırasında
şahsına sataşması nedeniyle konuşması
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Saygılar sunuyorum,
özellikle söz verdiğiniz için. 
Arkadaşlar,
herkes biliyor ki Ulaştırma Bakanlığına bağlı, o günkü adı Demiryollar,
Limanlar ve Hava Meydanları İnşaatı Genel Müdürlüğü olan, Türkiye’nin en önemli
projelerini yapan, uluslararası projelerini yapan bir genel müdürlüğün başında
altı yıl bulundum. Zatıaliniz dâhil, bürokrat olduğum dönemde, bölgenize,
ülkemize faydalı olabileceğini düşündüğünüz projelerle ilgili istişarelerde
bulunduk, siz de tanıyorsunuz. 
Sadece
şöyle bir sıkıntım var…
YAŞAR
TÜZÜN (Bilecik) – Telefonlara çıkmadın.
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Telefonlarına
çıkmadığım hiçbir milletvekili yoktur.
Milletvekili
olduğum an -sataşma olmasın diye- gelip tebrik edip boynuma sarılan CHP’li
arkadaşlar oldu, MHP’li arkadaşlar oldu. Dedi ki: “Burhaniye Yat Limanı’yla
ilgili CHP’li bir belediye başkanı olduğu hâlde yardımcı olmak adına her türlü
gayreti gösterdin.” Sözümü yanlış anladıysa düzeltmiş olayım. Ben dünya çapında
bilinen bir kurumun dünya çapında başarıları ispatlanmış bir genel müdürü, bir
bakanlığın Başbakanlığa bağlı bir bürokratı idim. Ancak, ülkemizde şöyle bir
sıkıntı var: Her ne kadar ki marifet iltifata tabiyse de, marifetin iltifata
tabi olduğu anlamında size iltifat edenler, eğer algı onların işine yarayacaksa
teşekkür ediyorlar, iltifat ediyorlar; algı onların işine yaramayacaksa iltifat
etmiyorlar, teşekkür etmiyorlar. Ben de bu gerçeği bilerek, bana iltifat
edenlere, teşekkür edenlere beyanda bulundum. Hiç şüpheniz olmasın ki Ahmet
Arslan, bugün sadece AK PARTİ’nin değil, dün olduğu gibi, bu ülkenin her
kesiminin hizmetindedir, hizmetinde olacaktır.
Saygılar
sunuyorum. (AK PARTİ sıralarından alkışlar)
BAŞKAN
– Teşekkür ederim Sayın Bakan.
NECİP
KALKAN (İzmir) – Sayın Başkanım, affederseniz.
Bana
da bu konuda yazılı konuşmak üzere iki dakika söz verir misiniz?
BAŞKAN
– Maalesef. İç Tüzük, size, bu gerekçeyle konuşma vermemi engelliyor.
BÜLENT
YENER BEKTAŞOĞLU (Giresun) – Necip Bey konuşursa ben de konuşacağım İzmir’le
ilgili.
NECİP
KALKAN (İzmir) – Ama Sayın Balbay’ın söyledikleri ile Sayın Başbakanın
söylediklerini getirdim.
BAŞKAN
– Sayın milletvekilleri, bütün konuşmalar yapılmış, karşılıklı bütün cevaplar
verilmiş, gerekli her türlü açıklama yapılmıştır. O nedenle, kaldığımız yerden
gündeme devam ediyoruz.
IV.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- Adıyaman Milletvekili Adnan Boynukara’nın, DEAŞ
terör örgütü ve Türkiye’ye ilişkin gündem dışı konuşması
BAŞKAN
- Gündem dışı üçüncü söz, DEAŞ terör örgütü ve Türkiye hakkında söz isteyen
Adıyaman Milletvekili Adnan Boynukara’ya aittir.
Buyurun
Sayın Boynukara. (AK PARTİ sıralarından alkışlar)
ADNAN
BOYNUKARA (Adıyaman) – Sayın Başkan, değerli milletvekilleri; İzmir’in bu yoğun
tartışma atmosferinden sonra DAİŞ terör örgütünü konuşmak biraz farklı
gelebilir ama yine de değinmekte fayda var.
DAİŞ
terör örgütü, uzun zamandır Türkiye’de çok sık bir biçimde konuşuluyor. DAİŞ
terör örgütünü anlamak için biraz geriye gitmekte fayda var. Biliyorsunuz,
Afganistan’ın işgaliyle başlayan süreç, Sovyetler Birliği’nin yıkılışı ve soğuk
savaşın bitişiyle sonuçlandı. Bu süreçte, Müslüman halkların nabzı, Afganistan
cihadı özelinde tutularak hem “İslami terör” kavramı icat edildi hem de
Müslüman toplumlara dönük psikolojik, siyasi ve ekonomik deneyler hayata
geçirildi. Irak işgaliyle birlikte Şii dinamik de bu sürece dâhil edildi. 
1990’lı
yıllarda ortaya çıkan Taliban ve sonrasında organize edilen El Kaide ise bu
sürecin ürünüdür. El Kaide’ye yüklenen anlam, Batı’nın Doğu’daki güvenilir
müttefiklerine karşı Afganistan ve Pakistan’ı kaosa sürüklemekti. Afganistan’ın
11 Eylül sonrası işgaliyle başlayan bu deneyin sonuçları şimdi Orta Doğu’ya
taşındı ve daha kaotik bir denklemde test ediliyor. 
Peki,
DAİŞ ne? DAİŞ, Müslüman halkların yaşadığı coğrafyaların işgal süreçlerinde
işgalcilerin çıkardığı deneyimlerle organize ettikleri asimetrik savaşın son
ürünüdür; gladyo koduyla anlamaya çalışırsak Baas kadroları, Maliki, Beşar
desteği ve küresel istihbarat örgütlerince organize edilen terör örgütüdür.
DAİŞ’i tanımak için Ebu Garip Cezaevini, cezaevinde yapılanları, bir gece
cezaevinin kapısının açılıp izin verilen firarı ve 110’u aşkın ülkeden 47 bini
aşkın kişinin terör örgütüne nasıl ve hangi yönlendirmeyle katıldığını bilmek
lazım. Küresel güçler nezdinde eski düzenin tüm birikimini taşıyan Baas
partileri ve bölgedeki sosyalist örgüt atıkları artık işlevsizleşti, bunların
yerine DAİŞ terör örgütü çıkarıldı. Bölgede halka dayalı doğal değişim
süreçlerinden rol çalmak ve olası kontrol dışı düzen kurulmasının önüne geçmek
için mevcut güçler arasında denge taşıyor, DAİŞ’e yüklenen anlam bu. 
Fark
edemeyenler olabilir ama küresel sistem Orta Doğu’daki devletleri, halkları ve
örgütleri DAİŞ koduyla yeniden formatlamaya çalışıyor. Herhangi birinin üstün
gelmeyeceği kaotik bir denklemin devamı için asimetrik terörün en organize
örnekleri sunuluyor. Bu bağlamda, DAİŞ’in son hamlelerini, Beşar’lı kaotik bir
Suriye, kaotik bir Irak ve Gazze’ye arada bir saldırıyla ömür uzatan İsrail
üçgeninin oluşturduğu etki üzerinden okumakta yarar var. Bu kirli politikanın
özeti kriz bölgeleri oluşturma, sivil tahribatlarla Moğol usulü dehşet salma,
buna tepki olarak ortaya çıkan muhalefeti daha radikale bölüp işgali
meşrulaştıracak yeni terör unsurları peydahlama ve ortaya çıkan bu kaosla
süreci zamana yayarak sağlıklı bir düzenin kurulmasını ötelemedir. İşte küresel
güçlerin DAİŞ üzerinden yürütmek istediği kirli ve kanlı politikanın özeti bu. 
Peki
Türkiye? Tüm bu olup biteni anlamayanlara önerim, küresel istihbarat
örgütlerinin ürettiği haberleri gönüllü muhbir edasıyla servis etmek yerine
Türkiye’nin pozisyonunu iyi okumalarıdır. Çünkü, küresel güçlerin ortaya
koyduğu fotoğrafı bozan ve kurmak istedikleri denklemi boşa çıkarmaya çalışan
tek faktör Türkiye’nin yaklaşımıdır. Biz biliyoruz ki terörü ve kaos
politikalarını bölgemize ve sınırlarımıza yığanları terbiye edecek çıkış yolu,
kendi iç çelişkilerinde var olan olumsuzlukları tetiklemek. Bunu yapacak olan
yegâne güç ise Türkiye’dir. Çünkü, Türkiye ve AK PARTİ, var olan sorunların,
küresel güçlerin kurduğu DAİŞ ve benzeri terör örgütlerini desteklemekle değil,
doğal değişim taleplerine saygı duymakla çözüleceğine inanmaktadır. Bu nedenle
de Türkiye’nin sürdürdüğü insani yardım temelli vicdani politikayı devam ettirmesi
önemlidir. Dış politikada önceliğine, çıkarlar kuralı ilkesi yerine vicdanı
koyan tutumunu sürdürmelidir. Asıl olan, küresel sisteme gönüllü muhbirlik
yapmak değil, onların kirli ve kanlı politikalarına ayna tutmaktır yani ateşin
söylemeye çekindiğini söylemektir.
Saygılar
sunuyorum.
BAŞKAN
– Teşekkür ederim Sayın Boynukara.
Şimdi,
elektronik sisteme girerek söz talep eden sayın milletvekillerine talep
sırasını gözeterek söz vereceğim. Toplam 15 milletvekili bu çerçevede söz
hakkını kullanmış olacaktır.
Söz
verme işlemini başlatıyorum.
Sayın
Gündoğdu…
VII.- AÇIKLAMALAR (Devam)
3.- Kırklareli Milletvekili Vecdi Gündoğdu’nun,
Kırklareli’deki çiftçilerin destekleme primlerinin ne zaman ödeneceğini
öğrenmek istediğine ilişkin açıklaması
VECDİ
GÜNDOĞDU (Kırklareli) – Teşekkür ediyorum Sayın Başkanım.
Sorum
Tarım Bakanına: Ülkemizin tarımsal üretim merkezlerinden birisi olan
Kırklareli’mizde ayçiçeği ve hububat üretimi önemli rol oynamaktadır.
Kırklarelili üreticimiz, çalışkanlığını ve üretim kabiliyetini ön plana
çıkararak ülkemizin ayçiçeği üretiminin yüzde 16’sını, buğday üretiminin ise
yaklaşık yüzde 3’ünü karşılamaktadır. Tüm sıkıntılara rağmen üretmekten
vazgeçmeyen Kırklareli’mizdeki ayçiçeği üreticisi, Hükûmetin gerekli ödeneği
bulunmadığından dolayı bu yıl destekleme primlerini hâlâ alamamıştır,
borçlarını ödeyememiş ve gelecek yılın da üretim planlamasını yapamamıştır.
İstanbul’un fethi kutlamalarına, Suriyeli göçmenlere milyonlarca lira ödenek
bulan Hükûmet, Kırklareli’nin vefalı çiftçisinin emeğinin karşılığını,
destekleme primlerini ne zaman ödeyecektir?
Teşekkür
ediyorum Sayın Başkan.
BAŞKAN
– Sayın Aydın…
4.- Bursa Milletvekili Erkan Aydın’ın, Bursa Büyükşehir
Belediyesinin rant sağlama çalışmalarının her geçen gün büyüdüğüne ve ilgili
bakanlıkların bir an önce soruşturma yapmasını beklediğine ilişkin açıklaması
ERKAN
AYDIN (Bursa) – Teşekkür ederim Sayın Başkan.
Bursa
Büyükşehir Belediyesinin rant sağlama çalışmaları her geçen gün büyüyor.
Büyükşehir Belediyesi şimdi de taksi ticaretine başlamaya hazırlanıyor. Cuma
günü Büyükşehir Belediyesince alt komisyona gönderilen kararla Bursa’nın 13
ilçesine taksi plakası satılacak. Bir başka deyişle, Bursa ulaşımını işkenceye
dönüştüren belediye şimdi de taksiciliğe başlayacak. Karara hem şoförler odası
hem de taksici esnafı tepkili. İlçelerde yeterli olan taksi sayısı 2’ye
katlanacak ve birçok taksici kontak açamayacağı için evine ekmek götüremeyecek.
Belediyenin yaptığı haksız uygulamalara kimse dur diyemiyor. Bursa halkı
Türkiye’nin en pahalı ulaşım ücretini ödüyor ama Büyükşehir Belediyesi ne
vatandaşa acıyor ne de esnafa acıyor. İlgili bakanlıkların bir an önce
soruşturma yapmasını bekliyor, saygılar sunuyorum.
BAŞKAN
– Sayın Atıcı…
5.- Mersin Milletvekili Aytuğ Atıcı’nın, AKP’nin
yanardöner politikalarıyla halka verdiği zarar nedeniyle özür dilemesi
gerektiğine ilişkin açıklaması
AYTUĞ
ATICI (Mersin) – Teşekkür ederim Sayın Başkan.
Cumhurbaşkanlığı
makamında oturan kişi, Rusya’yla bozulan ilişkilerimizi bir pilotun hatasına
bağlıyor. Her zaman olduğu gibi “Başarı varsa benim; hata varsa başkasının.”
diyor. Rus uçağını düşürme emrini kim vermiştir? Şimdi neden çark edilmektedir?
Türkiye Cumhuriyeti devletimizi bu duruma düşürmeye hiç kimsenin hakkı yoktur.
Rusya’yla yaşanan kriz nedeniyle Mersin’de, Erdemli’de narenciye üreticisinin
zararını kim karşılayacaktır? Mersin Kazanlı’daki, Karaduvar’daki,
Adanalıoğlu’daki, Karacailyas’taki biber üreticisinin borçlarını kim
ödeyecektir? Beceriksiz dış politikanız nedeniyle Mut’taki kayısı ve erik
üreticilerinin mağduriyetini kim karşılayacaktır? Tarsus’taki çiftçilerin
gözyaşlarını kim silecektir? Devlet yapboz yöntemiyle yönetilemez. AKP,
yanardöner politikaları nedeniyle, halka verdiği zarar nedeniyle özür
dilemelidir.
BAŞKAN
– Sayın Akkuş İlgezdi…
6.- İstanbul Milletvekili Gamze Akkuş İlgezdi’nin,
Okmeydanı Cemevinde vurularak hayatını kaybeden Uğur Kurt’un davasının,
cezasızlık uygulamasının yeni bir örneği olarak kayıtlara geçtiğine ve
mahkemelerin görevinin siyasi iradeleri korumak olmadığına ilişkin açıklaması
GAMZE
AKKUŞ İLGEZDİ (İstanbul) – Sayın Başkan, Okmeydanı Cemevinde vurularak hayatını
kaybeden Uğur Kurt’un duruşması vardı dün. Sık sık dile getirdiğimiz üzere, bu
dava da cezasızlık uygulamasının yeni bir örneği olarak kayıtlara geçti. Uğur
Kurt’un eşi “İki yıldır çektiğimiz azap artık bitsin.” diyerek isyan ediyor.
Ancak mahkeme, olası kasıtla öldürmek suçundan yirmi yıldan yirmi beş yıla
kadar hapis istemiyle tutuksuz yargılanan polis memuru hakkında tutuklama
kararı vermiyor. Kamera kayıtlarının kesilerek mahkemeye gönderildiğinin ortaya
çıkmasına rağmen sorumlular hakkında tek bir işlem başlatılmıyor. Böylesine iç
acıtan kararlar sadece toplumun vicdanını kanatmakla kalmıyor aynı zamanda
kanunu korumakla görevli olanlara, kanun dışı yollara sapmakla ilgili fırsat
veriyor. 
Tek
çatı altında birbirine bağlanan değil, bağımsız olan yasama, bağımsız yürütme,
bağımsız yargı idealimizden vazgeçmeyeceğiz. Bu davaların vicdanları
sızlattığını buradan belirtmek istiyorum. 
Ayrıca,
bir kez daha hatırlatmak istiyorum ki, mahkemelerin görevi siyasi iradeleri
korumak değildir.
Teşekkürler.
BAŞKAN
– Sayın Baki Şimşek…
7.- Mersin Milletvekili Baki Şimşek’in, Ulaştırma,
Denizcilik ve Haberleşme Bakanı Ahmet Arslan’a görevinde başarılar dilediğine
ve Mersin-Adana Hızlı Tren Projesi’yle ilgili yeni bir çalışma yapılarak
Tarsus’un ikiye bölünmemesinin sağlanmasını talep ettiğine ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan.
Öncelikle
Ulaştırma Bakanımıza hayırlı, uğurlu olsun diyorum, yeni görevinde başarılar
diliyorum.
Mersin-Adana
Hızlı Tren Projesi’nin ihalesi yapılmıştır. Maalesef Tarsus’un içerisinden
geçen kısım yüksek duvarlarla bölünürse şehri ikiye bölecektir. Bu kısmın yer
altına alınmasını hem sivil toplum kuruluşları hem Tarsus’ta yaşayan
vatandaşların tamamı talep etmektedir. Sayın Başbakan, Ulaştırma Bakanıyken
kendisine bu durumu biz arz etmiştik, yalnız, 6 kilometrelik bir mesafeyi yer
altına almanın çok maliyetli olacağını belirtmişti. Yalnız, biz bununla ilgili
yeni bir ön çalışma yaptırdık, en azından 2 kilometrelik bir kısmın yer altına
alınmasını ve şehrin Doğu Berlin-Batı Berlin gibi ikiye bölünmemesini talep
ediyor, saygılarımızı sunuyoruz.
BAŞKAN
– Sayın İrgil…
8.- Bursa Milletvekili Ceyhun İrgil’in, Gezi
olaylarının 3’üncü yıl dönümüne ilişkin açıklaması
CEYHUN
İRGİL (Bursa) – Sayın Başkan, teşekkür ederim.
Gezi’nin
3’üncü yıl dönümünde Gezi’ye katılanları saygı ve sevgiyle selamlıyorum ve
Gezi’de yaşamını yitirenleri de saygıyla anıyorum.
Gezi
direnişi sırasında öldürülen gençleri, yaralanan binlerce insanımızı unutmadık,
unutturmayacağız. Genç yaşında ölen çocuklarımıza bir “Allah rahmet eylesin.”
bile demediğinizi asla unutmayacağız. Evlat acısı kızılca kıyamettir, evlat
acısına bile saygı göstermeyip ailelere yaptığınız hakaretleri unutmayacağız.
Sözde dünya liderinin 5 dönüm parkta elinde çiçek ve kitap taşıyan çocuklara
yaptığı zulmü unutmayacağız, unutturmayacağız. Eninde sonunda Gezi’deki
zulümlerin hesabını soracağız ve adaletin önünde Gezi’nin çocuklarını hatırlayacaksınız.
BAŞKAN
– Sayın Engin…
9.- İstanbul Milletvekili Didem Engin’in, turizm
sektöründeki sorunların her geçen gün daha da derinleştiğine ve AKP’nin hâlâ
bir çözüm politikasının olmadığına ilişkin açıklaması
DİDEM
ENGİN (İstanbul) – Teşekkürler Sayın Başkan.
Turizm
sektöründeki sorunlar her geçen gün daha da derinleşiyor. Ülkemize gelen turist
sayısı 2016 yılı Nisan ayında bir önceki yıla göre yüzde 28 azaldı. Otel
doluluk oranı nisanda ülke genelinde yüzde 52 oldu, bazı illerimizde yüzde
30’un altına geriledi. Geçen yılın aynı dönemine göre Türkiye Avrupa ülkeleri
içinde otel doluluğu konusunda en yüksek düşüşü yaşayan ülke oldu. Binlerce
kişi son birkaç ayda işini kaybetti. Sektör temsilcileri kaybın 10 milyar
doları aşabileceği endişesini dile getirirken, AKP Hükûmetinin konuyu hâlâ
bütün boyutlarıyla ele alan bir çözüm politikası ne yazık ki yok. 
Beş
ay önce Meclis Başkanlığına, 2016 ve 2017 yıllarının turizmin kayıp yılları
olmasın diye Meclis araştırması önergesi vermiştim. Bu gidişle 2018 de turizmde
kayıp yılı olacak endişesini taşıyorum.
Teşekkür
ederim. 
BAŞKAN
– Sayın Nurlu…
10.- Manisa Milletvekili Mazlum Nurlu’nun, yeni
Hükûmetin ülkeye katkısının olmayacağına ve demokrasi ile parlamenter sisteme
de büyük zarar vereceğine ilişkin açıklaması
MAZLUM
NURLU (Manisa) – Sayın Başkan, Türkiye bir saray darbesiyle karşı karşıya
kalmış ve Hükûmet Recep Tayyip Erdoğan tarafından düşürülmüştür. AKP
kongresinin Divan Başkanı Bekir Bozdağ’ın “AKP Tayyip’in partisidir.” sözü
Hükûmetin bir saray darbesiyle yıkıldığının açık bir itirafıdır.
“Yolsuzlukların üzerine gideceğim.” diyen Ahmet Davutoğlu Başbakanlıktan
indirilmiş, yerine Binali Yıldırım atanmıştır. Genel Başkan adaylarının düşük
profil savaşlarından galip çıkan Binali Yıldırım “en düşük profilli Başbakan”
olarak siyasi tarihimize geçecektir. Cumhurbaşkanının emir eri gibi hareket
edecek olan yeni Başbakan, alacağı talimatlarla kaçak saraya köprü olacaktır. 
Bu
nedenle, yeni Hükûmetin ülkeye katkısı olmayacağı gibi, demokrasi ve
parlamenter sisteme de büyük zarar vereceğini belirtiyor, Genel Kurulu saygıyla
selamlıyorum. 
BAŞKAN
– Sayın Taşcı…
11.- Ordu Milletvekili Ergün Taşcı’nın, Alman Federal
Meclisinin sözde Ermeni soykırımına ilişkin yasa tasarısını 2 Haziranda
gündemine alacağına ve Türkiye ile Almanya’nın dostluk ilişkilerine zarar
verecek bu tasarının Federal Meclisten geçmemesini temenni ettiğine ilişkin
açıklaması
ERGÜN
TAŞCI (Ordu) – Teşekkür ediyorum Sayın Başkan.
Alman
Federal Meclisinin sözde Ermeni soykırımına ilişkin 2 Haziranda gündemine alacağı
yasa tasarısı, ülkemizi köşeye sıkıştırmak ve siyasi konularda taviz vermeye
zorlamak için sahnelenen bir tiyatrodur. Ülkemize karşı oynanan büyük bir
oyunun parçası olan bu tasarı, aynı zamanda tarihi ters yüz eden, gerçekleri
çarpıtan, yalan ve riyakârlığı içinde barındıran hukuk dışı bir utanç
vesikasıdır. Yüz bir yıl önce Birinci Dünya Savaşı’nın çok özel koşullarında
yaşanan ve Türkler ile Ermenilerin karşılıklı olarak büyük acılar yaşamasına
neden olan olayların, taraflı ve tarihî gerçeklerden uzak bir yaklaşımla siyasi
istismar malzemesi olarak ele alınması asla kabul edilemez. Bu vesileyle,
ülkemiz açısından yok hükmünde olan bu utanç vesikası tasarıyı şiddetle kınıyor
ve reddediyoruz.
Ayrıca,
Türkiye ile Almanya’nın dostluk ve müttefiklik ilişkilerine zarar vereceği
aşikâr olan böylesi bir tasarının Federal Meclisten geçmemesini temenni
ediyoruz.
Teşekkür
ederim.
BAŞKAN
– Sayın Cahit Özkan…
12.- Denizli Milletvekili Cahit Özkan’ın, CHP Genel
Başkanı Kemal Kılıçdaroğlu’nun Avrupa Birliği büyükelçileriyle yaptığı
toplantıda sarf ettiği bazı ifadelerine ilişkin açıklaması
CAHİT
ÖZKAN (Denizli) – Teşekkürler Sayın Başkan.
Bugün
Avrupa Birliği büyükelçileriyle bir araya gelen Kılıçdaroğlu,
Cumhurbaşkanımızın yetkilerini tartışmış, oy veren yüzde 53’ü yok saymış ve
“yandaş” olarak tanımlayarak aşağılamıştır. Kılıçdaroğlu bu ifadeleriyle,
cumhuriyeti kurarken istiklal ve cumhuriyetimize karşı duran mandacılar gibi
davranmış, millî meselelerimiz hakkında yabancılardan karar vermelerini
istemiştir; Anayasa’mızın 104’üncü maddesinde “devletin başı” olarak tanımlanan
Sayın Cumhurbaşkanımızın yasama, yürütme ve yargı erklerine ilişkin görev ve
yetkilerini bilmediği ortaya çıkmıştır. Sayın Cumhurbaşkanımıza oy veren yüzde
53 vatandaşımızı yok saymak bugüne kadar Cumhuriyet Halk Partisinin gütmüş
olduğu millet karşıtı tavrın yeni bir göstergesidir. 
Fazla
söze gerek yok. Tüm umutsuzluğuma rağmen ana muhalefeti millî siyasete davet
eder, yüce Meclisi saygıyla selamlarım. 
BAŞKAN
- Sayın Ertem…
13.- Hatay Milletvekili Birol Ertem’in, Hatay’da buğday
fiyatlarının açıklanmadığına ve buğday ile mısıra verilen destekleme
primlerinin yaklaşık on yıldır artırılmadığına ilişkin açıklaması
BİROL
ERTEM (Hatay) - Teşekkür ediyorum Sayın Başkan.
Bugün
sizlere, başta Hatay olmak üzere, bütün Türkiye’de çok önemli bir konuyu dile
getirmek istiyorum. 
Tarım
Bakanına soruyorum: Türkiye’de buğday hasadına başlanan ilk ilimiz Hatay’dır.
Hatay’da buğday hasadı başlamış, bitme aşamasına gelmiştir ama hâlâ buğday
fiyatları açıklanmamıştır. Çiftçimiz yine AKP Hükûmetinin sayesinde tüccara
peşkeş çektirilmiştir. 
Ayrıca,
buğdaya ve mısıra verilen destekleme primleri yaklaşık on yıldır
artırılmamıştır. On yıldan bu yana, destekleme 5 kuruş gibi komik bir rakamdır;
bu rakamı kendinize yakıştırıyor musunuz? Yoksa Mustafa Kemal Atatürk’ün
“Köylü, milletin efendisidir.” dediği çiftçileri de mi sadaka ekonomisine
mahkûm edeceksiniz? 
Teşekkür
ediyorum.
BAŞKAN
- Sayın Gürer…
14.- Niğde Milletvekili Ömer Fethi Gürer’in, Niğde
Çamardı İmam Hatip Lisesinde yaşanan bir olaya ve ulusal basına uygulanan
sansürün artık yerel basına da yansıtıldığına ilişkin açıklaması
ÖMER
FETHİ GÜRER (Niğde) - Teşekkür ederim Sayın Başkan.
Niğde
Millî Eğitim Müdürlüğü İnternet sayfasında bazı yerel basın linklerine erişim
sağlıyordu. Hoşuna gitmediğinden olacak, BORHABER gibi izlenen bir sitenin
ulaşımını engelledi. Ancak daha ciddi işler var, Millî Eğitim Müdürlüğünün
onlarla ilgilenmesi gerektiğini düşünüyorum. Örneğin, Niğde’nin Çamardı İmam
Hatip Lisesi Müdürü öğrencilerini bahçeye çıkararak “R, T, E” harflerini
yazdırmış, daha sonra bunu da “Müminiz, askeriz; ölsek de imam hatipliyiz.
Yolundayız Reis.” diye resimletip AKP’li il genel meclis üyesiyle birlikte
basına poz vermiştir. Bir devlet memurunun yaptığı bu davranış Millî Eğitim
Müdürünün dikkatinden kaçmış olmalı. Yerel basına sansür uygulamak yerine bu
konulara eğilmesi gerektiğini düşünüyorum. 
Ayrıca,
ulusal basına uygulanan sansür artık yerel basına da yansıtılmaya başlanmış ve
hoşa gitmeyen haberler veren gazeteler uyarılarak haberleri istenilen biçimde
yazmaları konusunda baskı yapılmaya başlanmıştır. Ayrıca, resmî ilanı kesme
tehdidi de gündeme gelmeye devam etmektedir. Aksaray ilinde Uluırmak ve
Hasandağı gibi yılların gazeteleri de… 
(Mikrofon
otomatik cihaz tarafından kapatıldı) 
BAŞKAN
– Sayın Üstündağ…
15.- Muğla Milletvekili Akın Üstündağ’ın, Muğla Sıtkı
Koçman Üniversitesince devri yapılan İztuzu Plajı’nın valilikçe verilen tahliye
emrinde yer alan bazı ibarelere ilişkin açıklaması
AKIN
ÜSTÜNDAĞ (Muğla) – Sayın Bakan, Muğla’da özel bir şirket tarafından izinsiz
işletilen ve dün Muğla Sıtkı Koçman Üniversitesince devri yapılan İztuzu
Plajı’nın valilikçe verilen tahliye emrinde “bu durumu protesto etmek amacıyla
ülke turizmini baltalamak, ülkenin imajını, kamu güvenliğini ve kamu düzenini
bozmak isteyen marjinal gruplarca olayların tırmandırılarak büyütüleceği
eğilimi taşıdığı” ibaresi bulunmaktadır. Ülkemizde bir haksızlığı ortaya koyan
sivil toplum kuruluşları ve halk ne zamandan beri “marjinal grup” olarak
adlandırılmaktadır? Bu sözler için Muğla sivil toplum kuruluşlarından ve ayrıca
İztuzu Kumsalını Kurtarma Platformu üyelerinden özür dilenecek midir? 
Teşekkür
ediyorum. 
BAŞKAN
– Sayın Ünal…
16.- İstanbul Milletvekili Şirin Ünal’ın, Türk Hava
Kuvvetlerinin kuruluşunun 105’inci yıl dönümüne ilişkin açıklaması
ŞİRİN
ÜNAL (İstanbul) – Teşekkür ederim Sayın Başkan. 
Türk
Silahlı Kuvvetlerimizin önemli bir gücü olan, yüz beş yıldır şanlı bayrağımızı
semalarda gururla dalgalandıran Türk Hava Kuvvetlerimiz geçmişten bugüne
edindiği tecrübeler, gelişen teknolojiye uyumu ve güçlü altyapısı sayesinde
dünya havacılığının en güçlü isimlerinden biri hâline gelmiştir. Hava
Kuvvetlerimiz üstlendiği ulusal ve uluslararası görevlerde sahip olduğu üstün
sürat ve tahrip gücü olan silahlar, dinamik yapısı, eğitimli personeli ve
harekât kabiliyeti sayesinde büyük başarılar elde ederek bizleri
gururlandırmaktadır. Göklerdeki onur ve gurur kaynağımız Türk Hava Kuvvetleri
caydırıcı gücüyle bölgesel ve küresel barışa değerli katkılarda bulunmakta, her
zaman ülkemizin itibarını yükselten kurumlarımız arasında yer almaktadır. Bu
düşüncelerle Türk Hava Kuvvetlerinin kuruluş yıl dönümünü kutluyor, hava
şehitlerimizi rahmet ve minnetle yâd ediyor, görevlerini üstün bir gayretle sürdüren
Hava Kuvvetleri mensuplarına başarılar diliyorum. 
Teşekkür
ederim. 
BAŞKAN
– Sayın Sarıhan…
17.- Ankara Milletvekili Şenal Sarıhan’ın, Gezi
olaylarının 3’üncü yıl dönümüne ve gerçekleştirilmek istenen anma
toplantılarına polisin çeşitli engeller koyarak Gezi Parkı’nı kapattığına
ilişkin açıklaması
ŞENAL
SARIHAN (Ankara) – Sayın Başkan, Gezi’nin, barışçıl bir hak arama eylemi olan
Gezi’nin 3’üncü yıl dönümündeyiz. Dün gerçekleştirilmek istenen anma
toplantılarına polis her zamanki gibi çeşitli engeller koydu ve Gezi Parkı’nı
da kapattı. Gezi’nin anma eylemlerinde bu kadar hassas olan Emniyet
görevlilerinin ve yargının Gezi eylemleri sırasında polis şiddetiyle
yaşamlarını yitirmiş olan Abdullah Cömert, Ethem Sarısülük, Ali İsmail Korkmaz,
Ahmet Atakan, Berkin Elvan, Mehmet Ayvalıtaş ve Medeni Yıldırım’ın faillerinin
bulunması, cezalandırılması konusunda ne kadar ihmalci olduğunun da
bilincindeyiz. Ancak, bu bilinç ve Gezi olaylarının bugününde esas olarak yargı
yetkililerinin eylemleri bizi daha büyük bir kaygıya düşürmektedir. Buna karşı
Cumhurbaşkanı, daha doğrusu AKP başkanı olan Erdoğan’ın “Bunlara
alışacaksınız.” sözüne “Alışmayacağız.” yanıtını vermek isterim. 
BAŞKAN
– Teşekkür ederim Sayın Sarıhan.
Birer
dakikalık konuşmalar sona ermiştir.
Şimdi
söz talep eden sayın grup başkan vekillerine söz vereceğim.
Buyurunuz
Sayın Akçay.
18.- Manisa Milletvekili Erkan Akçay’ın, 31 Mayıs Dünya
Sigarasız Günü’ne ve gerek sigara alışkanlığı gerekse uyuşturucu ve alkol
bağımlılığındaki artışların, başta Hükûmet olmak üzere herkesin mutlaka önem
vermesi gereken konular olduğuna ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Aslında
dün, 31 Mayıs itibarıyla dile getirmeyi düşündüğüm bir konuydu fakat gündemin
farklı olması nedeniyle şimdi ifade ediyorum. 
Dünya
Sağlık Örgütüne üye ülkeler tarafından sigara nedeniyle oluşan hastalık ve
ölümlere dikkati çekebilmek amacıyla 1987 yılından beri 31 Mayıs Dünya
Sigarasız Günü olarak kutlanmakta. 
Ülkemizde
sigara kullanımı her geçen gün artmaktadır. Sigaraya başlama yaşı oldukça
aşağılara inmektedir. Sigara yasaklarıyla 2010 yılından itibaren düşmeye
başlayan sigara kullanımı yasalara uyumsuzluk ve denetim mekanizmalarındaki
zafiyet nedeniyle 2014 yılından itibaren 2008 yılı sayılarına geri dönülmüştür.
Sigarayı kullananların yaşı dört yıl önce 11’ken bu yaş sınırı bugün 9 yaşa
kadar düşmüştür. Küresel Gençlik Tütün Araştırması 2003-2012 yılları
sonuçlarının karşılaştırması yapıldığında 13-15 yaş okul öğrencilerinde sigara
kullanımının yüzde 51, diğer tütün ürünü kullanımının yüzde 88 arttığı
görülmüştür. Gelecek yıl sigara içmeye başlayabileceğini söyleyen gençlerde
yüzde 96 oranında artış vardır. 
Yine
TÜİK tarafından yapılan Türkiye sağlık araştırmalarına göre, 2010 yılında her
gün sigara içenlerin oranı yüzde 25’ken 2014 yılında yüzde 27’ye çıkmıştır.
Erkeklerde sigara içme oranı yüzde 39’dan yüzde 42’ye ulaşmıştır, kadınlarda da
2010 yılında yüzde 12 olan sigara içme oranı 2014 yılında yüzde 13’e
yükselmiştir. 
AKP
döneminde, sigarada olduğu gibi alkol ve uyuşturucuya başlama yaşı ve alkol ve
uyuşturucu tüketimi de artmıştır. Yeşilayın yaptığı araştırmalara göre AKP
döneminde alkole başlama yaşı 11’e düşmüştür.
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum Sayın Akçay.
Buyurunuz.
ERKAN
AKÇAY (Manisa) – Yeşilay önemli, malum vakfı kuruldu; özel kanunlar çıkardılar,
bütçeden paralar aktarıldı, mahdumlar yönetimlere alındı ve özel statüler
getirildi. 
Yeşilayın
yaptığı araştırmaya göre AKP döneminde alkole başlama yaşı 11’e düşmüştür. 2003
yılında ülkemizdeki alkol tüketimi 506 milyon litreyken 2014 yılında 1 milyar
77 milyon litreye ulaşmıştır. 
Türkiye
Uyuşturucu ve Uyuşturucu Bağımlılığı İzleme Merkezinin yaptığı araştırmaya
göre, yine bu dönemde uyuşturucuya başlama yaşı 10’a düşmüştür. 
Sigara
kullanımının önlenmesi kapsamında, öncelikle okul çağındaki çocuk ve ergenlerin
sigaraya hiç başlamamalarının mutlaka sağlanması gerekir.
İkinci
olarak, sigarayı bırakmak isteyen nikotin bağımlılarına da sigarayı
bırakmalarında yardımcı olunmalıdır. 
Gerek
sigara alışkanlığı gerekse uyuşturucu ve alkol bağımlılığındaki artışlar bütün
herkesin, başta Hükûmetin mutlaka önem vermesi gereken çalışmalardır.
Teşekkür
ederim.
BAŞKAN
– Teşekkür ederim Sayın Akçay.
Sayın
Baluken…
19.- Diyarbakır Milletvekili İdris Baluken’in, AKP
Hükûmetinin, gözaltında bulunan ve beş gündür kendisinden haber alınamayan
Demokratik Bölgeler Partisi il yöneticisi Hurşit Külter’in akıbeti hakkında
kamuoyunu bilgilendirmesi gerektiğine, Mimarlar Odasının kullanmış olduğu
Yıldız Sarayı Dış Karakolu binasını zorla boşalttırma ve orada bulunan yönetici
ve üyeleri gözaltına alma girişimlerini kınadığına, Gezi direnişinin 3’üncü yıl
dönümünde anma etkinliklerine katılanlara polisin müdahelesine ve dün
Kütahya’da son derece tehlikeli bir provokasyonun devreye konulduğuna ilişkin
açıklaması
İDRİS
BALUKEN (Diyarbakır) - Teşekkür ediyorum Sayın Başkan.
Sayın
Başkan, Şırnak’ta kolluk güçleri tarafından gözaltına alınan ve gözaltına
alındığı bilgisi tanıklar tarafında da teyit edilen Demokratik Bölgeler Partisi
il yöneticisi Hurşit Külter’den tam beş gündür haber alamıyoruz. Yaptığımız
bütün girişimlere rağmen, Hükûmet ve devlet yetkilileri nezdinde neredeyse her
gün yaptığımız bütün girişimlere rağmen bugüne kadar Hurşit Külter’in
akıbetiyle ilgili tek bir sağlıklı bilgi bile tarafımıza iletilmemiştir. Genel
Kurulda Başbakanın ve bütün Kabine üyelerinin hazır bulunduğu toplantıda da
açık bir şekilde sorduk: “Gözaltına alınan Hurşit Külter nerededir?” AKP
Hükûmeti, bu soruya bir an önce cevap vermek durumundadır. Kendisinin gözaltına
alındığını kamuoyuna deklare eden JÖH, PÖH sosyal medya hesaplarında Hurşit
Külter’in infaz edildiğine dair bilgiler paylaşılıyor. Dolayısıyla, hem ailesi
hem partimiz hem halkımız büyük bir kaygı içerisindedir. AKP Hükûmetini bir an
önce Hurşit Külter’in akıbetiyle ilgili bütün Türkiye kamuoyunu bilgilendirecek
bilgileri paylaşmaya davet ediyorum.
Diğer
taraftan -dün de belirttik- bugün Gezi’nin, Gezi direnişinin 3’üncü yıl
dönümünü anıyoruz. Gezi direnişiyle ilgili, grubumuzun ve Cumhuriyet Halk
Partisinin vermiş olduğu grup önerileri var, o öneriler sırasında ayrıntılı
değerlendirmeler yapacağız. Ancak dün Gezi direnişine karşı intikam duygusuyla
hareket edenlerin Mimarlar Odasının kullanmış olduğu Yıldız Sarayı Dış Karakolu
binasını zorla boşalttırma ve orada bulunan Oda yöneticilerini ve üyelerini
zorla gözaltına alma girişimlerini buradan kınadığımızı ifade etmek istiyorum.
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Baluken.
İDRİS
BALUKEN (Diyarbakır) – Aslında bu girişim, AKP’nin Gezi direnişinden duymuş
olduğu korkunun güncele yansımasıdır. Yine, dün Gezi Parkı’na barikatlarla hiç
kimsenin, hiçbir insanın sokulmaması ve Gezi’yi anan kitlelere yönelik yapılan
polis müdahaleleri de AKP’nin hâlâ aynı korku içerisinde hareket ettiğini
ortaya koymaktadır.
Diğer
taraftan, Sayın Başkan, dün Kütahya’da son derece tehlikeli bir provokasyon
devreye kondu. TOKİ konutlarında bir kaynak kıvılcımının neden olduğu bir
yangından dolayı orada bulanan bir bayrağın yanmasını “Kürt işçiler bayrak
yaktı.” şeklinde sosyal medya üzerinden gezdirerek orada bulanan işçilere
yönelik ciddi bir provokasyon devreye kondu. Tabii, bir can kaybı yaşanmamış
olması hepimizi teselli ediyor ancak bu tarz ciddi provokasyonlara karşı, ırkçı
grupların bu kışkırtmalarına karşı bütün halkımızın sağduyuyla hareket etmesi
gerektiğini ifade etmek istiyoruz. 
(Mikrofon
otomatik cihaz tarafından kapatıldı) 
BAŞKAN
– Bitti, ilave...
İDRİS
BALUKEN (Diyarbakır) – Özellikle tutanaklara geçmesi açısından söylüyorum,
bayrak duyarlılığı olan kesimlerin AKP mitinglerinde Türk Bayrağı’nın nasıl
ayaklar altına alındığı görüntülerini yakından takip etmelerini, orada ekmek
parası için gitmiş olan emekçiler üzerinden devreye konmak istenen
provokasyonlara karşı da uyanık olmaları gerektiğini ifade etmek istiyorum. 
Teşekkür
ederim. 
BAŞKAN
– Teşekkür ederim Sayın Baluken.
Sayın
Özel...
20.- Manisa Milletvekili Özgür Özel’in, Denizli
Milletvekili Cahit Özkan’ın yaptığı açıklamasındaki bazı ifadelerine ve AKP’nin
alışık olduğu algı yönetiminin, gerçek dışı olan bir sözü gerçekmiş gibi servis
ederek bir linç ve iftira kültürünü egemen kılmak olduğuna ilişkin açıklaması
ÖZGÜR
ÖZEL (Manisa) – Sayın Başkanım teşekkür ederim. 
Dönemin
ilk başlarına, geçen döneme bakarsak burada muhalefet partilerinden seçilmiş ve
Meclisi adalet ve hakkaniyetle yöneten hem 24 hem 25 hem 26’ncı Dönemde Meclis
başkan vekillerinin bu verdikleri birer dakikalık süreleri, Adalet ve Kalkınma
Partili Meclis başkan vekilleri vermiyordu, verilmemesini savunuyorlardı. Sizin
bu iyi örnekleriniz yapılan bir toplantıda karşılık buldu ve artık herkes bu
haktan yararlanıyor. Bu, demokrasi açısından; bu, milletvekilinin seçmenine
ulaşabilmesi açısından son derece önemli. Bu hakkı kullanan bir Adalet ve
Kalkınma Partili milletvekili, biraz önce, Sayın Genel Başkanımızın sabahleyin
yabancı misyon şefleriyle ve büyükelçilerle yapmış olduğu toplantıda Türkiye’yi
eleştirdiğini iddia ederek “mandacılar gibi davranma” gibi ağır, çirkin,
mesnetsiz, haksız bir ithamda bulunmuştur. Sayın Genel Başkan o toplantıda
Hükûmetin vize muafiyetiyle ilgili getirdiği her türlü yasaya destek
verdiğimizi, en son anda Cumhurbaşkanı tarafından bu işin askıya alındığını ama
Türkiye Cumhuriyeti hükûmetlerinin bu konuda atacağı her adımı da
destekleyeceğimizi söylemiş, toplantı çıkışında sorulan bir soruya verdiği
cevapta da güncel siyasi değerlendirmeler yapmıştır. Sanki bu siyasi
değerlendirme içeride yapılmış gibi burada eleştiri konusu yapmak -AKP’nin
alışık olduğu algı yönetimi- haksız bir sözü, gerçek dışı olan bir sözü
gerçekmiş gibi servis etme ve bir linç kültürünü ve bir iftira kültürünü egemen
kılmaktan başka bir şey değildir. Eğer Sayın AKP milletvekili Osmanlı’nın son
dönemleriyle ve Osmanlı’yla ilgili bir görev paylaşımı yapacaksa kimin
mandacıların devamı olduğu çok açık ortadadır. 
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Özel. 
ÖZGÜR
ÖZEL (Manisa) – Benim partimin kurucusu, 1’inci Genel Başkanı mandacılara karşı
Samsun’a çıkmış, Millî Mücadele’yi başlatmış kişidir; ancak bir görev paylaşımı
yapacaksak, Cumhuriyet Halk Partililer o günün uçmayı göze almış ve dünyanın
bilim alanındaki en gelişkin, en devrimci kafası Hezarfen Ahmet Çelebi’nin
devamıysa, olsa olsa sayın milletvekili Galata Kulesi’nin altından ona ok
attıran yobazın devamıdır. 
Teşekkür
ediyorum. (CHP sıralarından alkışlar)
BAŞKAN
– Teşekkür ederim Sayın Özel. 
Sayın
Muş, buyurunuz. 
21.- İstanbul Milletvekili Mehmet Muş’un, Manisa
Milletvekili Mazlum Nurlu’nun yaptığı açıklamasındaki bazı ifadelerine ve
eleştirileri kişiselleştirmenin kimseye bir faydasının olmayacağına ilişkin
açıklaması
MEHMET
MUŞ (İstanbul) – Sayın Başkan, değerli arkadaşlar; Genel Kurulu saygıyla
selamlıyorum. 
Değerli
arkadaşlar, eleştiriler daha iyiye gitmek için mutlak suretle yapılır ama
eleştirileri kişiselleştirirsek eğer, buradan bir netice alamayız, bunun
kimseye de faydası olmaz. AK PARTİ’nin yapmış olduğu 2’nci olağan büyük
kongresinde -coşkuyla- AK PARTİ burada birlik ve beraberliğini muhafaza ederek
bu kongreden çıkmıştır. Fakat, burada maalesef farklı farklı dönemlerde ve
zamanlarda bunun bir saray darbesi neticesinde olduğu sürekli bazı
arkadaşlarımız tarafından ifade ediliyor; bu doğru değildir. Kongreler ne
zamandan beri bir darbe neticesinde olmuştur, bunu sormak lazım. Kaldı ki
burada bunu ifade eden sayın milletvekilinin partisi de kongre yapmıştır. Orada
da bir kaset olayı vardır; şimdi, orada da “Kaset darbesi sonrası bir kongre
oldu.” mu diyeceğiz? Lütfen, bu konuda söylemlere dikkat edilsin. 
İkincisi,
Binali Bey bu kongrede 1.405 delegenin oyunu almak suretiyle partimizin üçüncü
genel başkanı seçilmiştir ve şu anda Başbakanımızdır. Başarıları ortadadır,
Türkiye’ye kazandırdığı hizmetler ortadadır ve sürekli bir “düşük profil”
söylemi burada ifade edilmeye çalışılıyor. Az önce de söyledim, yani,
eleştirileri kişiselleştirmenin kimseye faydası yok, kimseye de yararı yok.
Binali Bey’in profili ortadadır, kazandırdığı eserler de ortadadır. Bu açıdan,
lütfen, bir daha bu tip söylemlerle eleştiri yapılıyor derken insanların
kişisel haysiyetine bir saldırıda bulunulursa buna da gereken cevabı veririz.
Kaldı ki bu düşük profil tartışmasıyla alakalı da bunu ifade eden arkadaşımız
da sözlerinin yanlış anlaşıldığını ifade etti. 
Ben
bunları ifade etmek suretiyle, Genel Kurulu tekrar saygıyla selamlıyorum. 
BAŞKAN
– Teşekkür ederim Sayın Muş.
Gündeme
geçiyoruz. 
Başkanlığın
Genel Kurula sunuşları vardır. 
Türkiye
Büyük Millet Meclisi Başkanlığının iki tezkeresi vardır, ayrı ayrı okutup
bilgilerinize sunacağım.
VIII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının,
Fas-Türkiye Parlamentolar Arası Dostluk Grubu Başkanı ve beraberindeki heyetin
Türkiye Büyük Millet Meclisinin konuğu olarak ülkemize resmî bir ziyarette
bulunmasının, Türkiye Büyük Millet Meclisi Başkanlık Divanının 25/5/2016
tarihli ve 13 sayılı Kararı’yla uygun bulunduğuna ilişkin tezkeresi (3/793)
Türkiye Büyük Millet Meclisi Genel Kuruluna
Fas-Türkiye
Parlamentolar Arası Dostluk Grubu Başkanı ve beraberindeki heyetin, Türkiye
Büyük Millet Meclisinin konuğu olarak ülkemize resmî bir ziyarette bulunması,
Türkiye Büyük Millet Meclisi Başkanlık Divanının 25 Mayıs 2016 tarihli ve 13
sayılı Kararı’yla uygun bulunmuştur. 
Söz
konusu heyetin ülkemizi ziyareti 28 Mart 1990 tarihli ve 3620 sayılı Türkiye
Büyük Millet Meclisinin Dış İlişkilerinin Düzenlenmesi Hakkında Kanun’un 7’nci
maddesi gereğince Genel Kurulun bilgilerine sunulur. 
 İsmail
Kahraman
 TBMM
Başkanı
2.- Türkiye Büyük Millet Meclisi Başkanlığının, Ekvador
Ulusal Meclisi Ekvador-Türkiye Parlamentolar Arası Dostluk Grubu Başkanı Gina
Gudoy ile beraberindeki heyetin Türkiye Büyük Millet Meclisinin konuğu olarak
ülkemize resmî bir ziyarette bulunmasının, Türkiye Büyük Millet Meclisi
Başkanlık Divanının 25/5/2016 tarihli ve 13 sayılı Kararı’yla uygun bulunduğuna
ilişkin tezkeresi (3/794)
Türkiye Büyük Millet Meclisi Genel Kuruluna
Ekvador
Ulusal Meclisi, Ekvador-Türkiye Parlamentolar Arası Dostluk Grubu Başkanı Gina
Godoy ile beraberindeki bir heyetin, Türkiye Büyük Millet Meclisinin konuğu
olarak ülkemize resmî bir ziyarette bulunması, Türkiye Büyük Millet Meclisi
Başkanlık Divanının 25 Mayıs 2016 tarihli ve 13 sayılı Kararı’yla uygun
bulunmuştur.
Söz
konusu heyetin ülkemizi ziyareti 28 Mart 1990 tarihli ve 3620 sayılı Türkiye
Büyük Millet Meclisinin Dış İlişkilerinin Düzenlenmesi Hakkında Kanun’un 7’nci
maddesi gereğince Genel Kurulun bilgilerine sunulur.
 İsmail
Kahraman
 TBMM
Başkanı
BAŞKAN
– Bilgilerinize sunulmuştur.
Meclis
araştırması açılmasına ilişkin üç önerge vardır, ayrı ayrı okutuyorum:
B) Meclis Araştırması Önergeleri
1.- Diyarbakır Milletvekili Altan Tan ve 21
milletvekilinin, temel lise sürecinde karşılaşılan sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/217)
Türkiye Büyük Millet Meclisi Başkanlığına
Dershanelerin
kapatılması ve özel okullara dönüştürülmesiyle ilgili uygulamanın Anayasa
Mahkemesi tarafından iptal edilmesinin ardından "temel lise" adı
altında yeni özel liseler oluşmaya başlamıştır. Sınavlara hazırlanan
öğrencilerin eğitim sistemi ve kurumlarıyla ilgili hemen her gün gelen farklı
bir açıklamayla iyice kafaları karışmıştır. Öğrenci, öğretmen ve yöneticilerin
bu karışık ortamdan dolayı mağduriyetleri bulunmaktadır. Dershane/temel lise
sürecinde karşılaşılan sıkıntılarla alakalı Anayasa'nın 98'inci, İç Tüzük’ün
104'üncü ve 105'inci maddeleri gereğince Meclis araştırması açılmasını arz
ederim.
1)
Altan Tan  (Diyarbakır)
2)
İdris Baluken  (Diyarbakır)
3)
Filiz Kerestecioğlu Demir  (İstanbul)
4)
Garo Paylan  (İstanbul)
5)
Hüda Kaya  (İstanbul)
6)
Müslüm Doğan  (İzmir)
7)
Ali Atalan  (Mardin)
8)
Erol Dora  (Mardin)
9)
Mithat Sancar  (Mardin)
10)
Ahmet Yıldırım  (Muş)
11)
Burcu Çelik Özkan  (Muş)
12)
Besime Konca  (Siirt)
13)
Kadri Yıldırım  (Siirt)
14)
Faysal Sarıyıldız  (Şırnak)
15)
Ferhat Encu  (Şırnak)
16)
Leyla Birlik  (Şırnak)
17)
Dilek Öcalan  (Şanlıurfa)
18)
İbrahim Ayhan  (Şanlıurfa)
19)
Osman Baydemir  (Şanlıurfa)
20)
Alican Önlü  (Tunceli)
21)
Nadir Yıldırım  (Van)
22)
Tuğba Hezer Öztürk  (Van)
Gerekçe:
1980'li
yıllarda, üniversiteye giriş sisteminin zaaflarından yararlanarak hayatımıza
giren ve daha sonraki yıllarda da sınav sisteminin her alanında yerini alan
dershanelerin kapatılmasıyla ilgili kararın her geçen gün daha da çok
tartışıldığına tanık olmaktayız. AKP iktidarı döneminde sayıları iki kat artan
dershaneler "paralelle mücadele” adı altında kapatılıp özel okula dönüştürülmek
istenirken, bu durumu fırsata çevirmek isteyen MEB, "temel liseler"
adı altında yeni tür özel liseler oluşturmaya başlamıştır. Dershanelerin
kapatılmasıyla ilgili kanunun Anayasa Mahkemesi tarafından iptal edilmesi de
MEB'i durdurmamış ve temel liselerin faaliyetlerine devam edeceği
açıklanmıştır.
Hükûmet,
dershane sahipleri ve cemaat ekseninde gelişen bu tartışmalarda dershane
gerçekliğinin sadece bir boyutu ele alınmakta ve ona göre
değerlendirilmektedir. Oysaki öğretmen, öğrenci ve diğer çalışanlar açısından
da bu tartışmaların sosyal, kültürel, ekonomik ve siyasal boyutunun olduğu
rahatlıkla söylenebilir. Eğitimde birçok sorun bulunmaktayken konunun farklı
boyutlarla ele alınması ve sadece dershane tartışmasına dönüştürülmesi
yanlıştır. Eğitim sisteminin kamusal, ücretsiz, ana dilde, eleştirel, bilimsel
ve demokratik bir yapıya kavuşturulması gerekmektedir. Eğitim anlayışı rant
odaklı olmamalıdır. Öğrencilerin bütün zamanlarını çocukluklarından,
gençliklerinden vazgeçerek tüm yeteneklerini körelterek amansız ve hiç de eşit
olmayan bir yarışa hazırlanması (sınav) odaklı olmamalıdır.
Dershaneler
bir neden değil bir sonuçtur. Eğitimin niteliksizleştirilmesinin, eğitimin
piyasaya açılmasının, aynı sağlık gibi eğitimin de dönüştürülmesinin, eğitimin
sınav odaklı hâle getirilmesinin, çocuklarımızın acımasız piyasa koşullarına
uygun rekabetçi bir mantıkla at yarışına hazırlanır gibi yetiştirilmesinin,
ailelerin bu konuda eleştirel bir karşı duruş sergilememesinin, eğitim
çalışanlarının ve akademisyenlerin bu konuda güçlü bir karşı koyuş
sergileyememesinin sonucudur. Geçtiğimiz yıldan itibaren devlet liselerinde
11’inci ve 12’nci sınıfta okuyan çok sayıda öğrenci sınav kaygısıyla kaydını
temel liselere aldırmış, aileler on binlerce lira mali borcun altına girmek
zorunda bırakılmıştır. MEB, 2015-2016 eğitim öğretim yılında aralarında temel
liselerin de olduğu özel liselere gidecek her öğrenci başına 3.220 TL eğitim
teşviki verileceğini açıklamıştır. 2015-2016 eğitim öğretim yılında lise son
sınıflar fiilen üniversite hazırlık sınıfına dönüşürken temel liselerin son
sınıfına kayıt fiyatları 15-25 bin TL arasındadır. Dershanelerin kapatılması
sürecinde zaten atanamayan öğretmenler sorunu ciddi bir boyuttayken ekstra
birçok öğretmenin daha işsiz kalacağı söylentilerine karşı MEB, kimsenin mağdur
edilmeyeceğini söylemesine rağmen, işsiz kalan 60 bin öğretmenden yalnızca
3.121'inin devlet kadrosuna atanacağını açıklamıştı.
Tüm
bu sorunların ve mağduriyetlerin tespit edilerek bir an önce ciddi adımlar
atılması gerekmektedir. Eğitim konusu siyasi erkin kendine muhalif olan kurum
ve kuruluşlarla mücadelede deneme tahtası olarak kullanılmayacak kadar önemli
ve hayati bir alandır.
2.- Diyarbakır Milletvekili Altan Tan ve 22
milletvekilinin, Güneydoğu Anadolu Projesi (GAP) ve bu projeye bağlı olarak
yapılması planlanan sulama kanallarının bitirilememiş olmasının neden ve
sonuçlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/218)
Türkiye Büyük Millet Meclisi Başkanlığına
Güneydoğu
Anadolu Projesi (GAP) ve bu projeye bağlı olarak yapılması planlanan sulama
kanallarının hâlâ bitirilememiş olmasıyla ilgili olarak Anayasa'nın 98'inci, İç
Tüzük’ün 104'üncü ve 105'inci maddeleri gereğince Meclis araştırması açılmasını
arz ederim.
1) Altan Tan  (Diyarbakır)
2) İdris Baluken
 (Diyarbakır)
3) Filiz
Kerestecioğlu Demir  (İstanbul)
4) Garo Paylan  (İstanbul)
5) Hüda Kaya  (İstanbul)
6) Müslüm Doğan  (İzmir)
7) Ali Atalan  (Mardin)
8) Erol Dora  (Mardin)
9) Mithat Sancar
 (Mardin)
10) Ahmet
Yıldırım  (Muş)
11) Burcu Çelik
Özkan  (Muş)
12) Besime Konca
 (Siirt)
13) Kadri
Yıldırım  (Siirt)
14) Aycan İrmez (Şırnak)
15) Faysal
Sarıyıldız  (Şırnak)
16) Ferhat Encu  (Şırnak)
17) Leyla Birlik
 (Şırnak)
18) Dilek Öcalan
 (Şanlıurfa)
19) İbrahim
Ayhan  (Şanlıurfa)
20) Osman
Baydemir  (Şanlıurfa)
21) Alican Önlü  (Tunceli)
22) Nadir
Yıldırım  (Van)
23) Tuğba Hezer
Öztürk  (Van)
Gerekçe:
Güneydoğu
Anadolu Projesi (GAP), GAP bölgesindeki alanların sahip olduğu kaynakları
değerlendirerek bu yörede yaşayan insanların gelir düzeyini ve yaşam kalitesini
yükseltmeyi, bölgeler arası farklılıkları gidermeyi ve ulusal düzeyde ekonomik
gelişme ve sosyal istikrar hedeflerine katkıda bulunmayı amaçlayan bir proje
olarak ortaya konulmuştur.
Fırat
havzası ve Dicle havzası projeleri olmak üzere iki gruptan oluşan GAP, Su
Kaynakları Geliştirme Programı kapsamında 22 baraj, 19 hidroelektrik santrali
inşası öngörülmüş, projenin bitmesi sonucunda 1 milyon 822 bin hektar alanın
sulanması ve yılda 27 milyar kilovatsaat elektrik enerjisi üretilmesi
planlanmıştır. Bu iki aşamalı olarak yürütülen Güneydoğu Anadolu Projesi (GAP),
ülkenin enerji ihtiyacını karşılayacak olan hidroelektrik santralleri yapımını
büyük ölçüde sonlandırmışken, bölge halkının ekonomisini geliştirecek olan
sulama kanalları aşamasında ise hayli bir geride kalmıştır.
GAP
kapsamında, 2009 yılı itibariyle toplam 9 adet (5.513 MW) hidroelektrik
santrali tamamlanmış; santral kurulu güçleri itibariyle hidroelektrik enerji
projelerinin yüzde 74'ü gerçekleşmiştir. Bu çerçevede GAP kapsamında yer alan
Karakaya, Atatürk, Batman, Kralkızı, Dicle, Birecik ve Karkamış hidroelektrik
santrallerinin işletmeye alınışından bugüne kadar Türkiye ekonomisine doğrudan
katkı sağlayan duruma gelmiştir. Türkiye'de 2009 yılında üretilen 35,9 milyar
kilovatsaatlik hidroelektrik enerji içinde GAP 12,1 milyar kilovatsaatlik
hidroelektrik üretimiyle yüzde 33,7'lik bir paya sahiptir.
GAP
bölgesinde 1 milyon 822 bin ha alanın sulamaya açılması planlanmıştır. 2009
yılı sonu itibariyle Fırat ve Dicle havzasında toplam 300.397 ha alan sulamaya
açılmıştır. 72.093 ha alanda hâlen sulama şebeke inşaatı devam etmekte olup 1
milyon 448 bin 556 ha alan planlama aşamasındadır. Sulama projelerinin yüzde
16,5'i işletmededir.
2014
yılı sonu itibariyle Fırat ve Dicle havzasında toplam 424.710 ha alan sulamaya
açılmıştır. 171.088 ha alanda hâlen sulama şebeke inşaatı devam etmekte olup 1
milyon 204 bin 202 ha alan planlama aşamasındadır. Sulama projelerinin yüzde
23,6'sı işletmededir. Görüldüğü gibi beş yıllık bir süreç içerisinde sulama
projelerinin yüzde 7'lik bir kısmında ilerleme sağlanmış bu kanalların yapımı
çok yavaş bir hızla ilerlemektedir.
Sulama kanalları yapılırken dikkat
edilmesi gereken en önemli konulardan biri topraktaki tuzlanmadır. Çiftçiler
tarafından, eğitim eksikliği ve ekonomik tercihlerden ötürü, bölgenin
karakteristik iklim ve toprak yapısına uymayan yanlış sulama yöntemlerinin
kullanılması ve yetersiz drenaj kanalları toprak kalitesini ve ürün rekoltesini
düşürmektedir. Bölgedeki çiftçilere göre, ne kadar sulama yapılır, ne kadar
suni gübre verilirse bu o kadar ürün demektir.
GAP yönetimine göre, on altı yıl
sonunda, 2005 yılına kadar bölge topraklarına su getirilmesi planlanmıştır.
Ancak gerçekleşen sulama, planlananın sadece yüzde 15'ine ulaşabilmiş ve bu
alanların da önemli bir kısmı yanlış su ve suni gübre kullanımı yüzünden
tuzlanmış ve ardından çoraklaşmıştır. Harran Ovası'nda önce 30 bin hektar
alanda tuzlanma görülmüş ve bu alan daha sonra çoraklaşmıştır. Ardından 130 bin
hektar alanda on iki yıl içinde tuzlanma görülmüştür. Uzmanlara göre, bu
toprakların tekrar kullanılabilmesi çok zordur.
Bölge insanına asıl faydayı sağlayacak
olan sulama kanallarının, toprağın ekolojik dengesini de bozmayacak şekilde,
bir an önce projenin enerji ayağındaki bitirilme seviyelerine getirilmesi
gerekmektedir. Türkiye'nin ekonomik refahına yapılan katkının bölge insanının
refahına da yansıması için sulama kanallarının yapımı hızlanmalıdır. 
3.- CHP Grubu adına, Grup Başkan Vekili Ankara
Milletvekili Levent Gök’ün, Hükûmetin uyguladığı yanlış politikalar nedeniyle
Doğu ve Güneydoğu Anadolu Bölgelerinde yaşanan ekonomik, sosyal ve siyasal
sorunların, can ve mal güvenliği üzerindeki tehditlerin ve kamu hizmetlerinin
verilmesini engelleyen nedenlerin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/219)
Türkiye Büyük
Millet Meclisi Başkanlığına
Kürt sorununun çözümü ve terörle
mücadelede Hükûmetin uyguladığı yanlış politikalar nedeniyle, Doğu ve Güneydoğu
Anadolu Bölgelerinde başta eğitim ve sağlık olmak üzere kamu hizmetlerinin
verilemez hâle gelmesi, vatandaşların can ve mal güvenliği üzerindeki
tehditler, yaşanan ekonomik, sosyal ve siyasi sorunlar ile bunlara karşı alınacak
önlemleri belirlemek amacıyla, Anayasa'nın 98'inci, TBMM İçtüzüğü’nün 104'üncü
ve 105'inci maddeleri uyarınca Meclis araştırması açılmasını arz ederim.
22/12/2015
 Levent
GÖK
 Ankara
Milletvekili
 CHP
Grup Başkanvekili
Gerekçe:
AKP'nin, Kürt sorununu, CHP'nin tüm
uyarılarına karşın, TBMM'nde çözmek yerine gizli bir ajandayla yürütmesi
sonucunda, doğu ve güneydoğudaki terör olayları bugün yeni bir evreye
gelmiştir.
AKP'nin aymaz tutumu yüzünden, güvenlik
kuvvetlerimizin Doğu ve Güneydoğu'da terörle mücadelesi eskisine göre zor ve
çetin geçmektedir. Bu mücadelede, bölgede yaşayan vatandaşlarımız doğrudan
etkilenmektedir. Vatandaşların can ve mal güvenliği ağır tehdit altında
bulunmakta, başta eğitim ve sağlık olmak üzere temel kamu hizmetleri gerektiği
gibi verilememektedir. Bazı ilçe ve mahallelerde birkaç hafta süren sokağa
çıkma yasakları vatandaşlarımızın gıda, ilaç ve benzeri temel ihtiyaçlarını
karşılamalarını engellemektedir. Okullar, yurtlar, yatılı bölge okulları
günlerce kapatılmaktadır. Öğretmenlerden SMS mesajıyla Cizre ve Silopi gibi
ilçeleri terk etmeleri istenmektedir. Hastaneler ve diğer sağlık kuruluşları
gerektiği gibi hizmet verememekte, kamu hizmetlerine erişim de oldukça sınırlı
kalmaktadır.
Ticari
hayat tümüyle durmuştur. Bazı ilçe ve illerde kepenkler günlerce kapalı
kalmaktadır. Haftalardır doğru dürüst iş yapamayan küçük işletmeler, esnaf ve
zanaatkârlar ile sanayiciler iflas noktasına gelmiştir. Bölgede, tarım,
hayvancılık, turizm, sanayi ve ticaret sektörleri tümüyle durmuştur. Bankaların
bölgedeki işletmelere kullandırdıkları kredileri vadesinden önce geri çağırdığı
ileri sürülmektedir. Önümüzdeki günlerde bu sektörlerde büyük bir çöküş
yaşanması ve bölgede zaten yüksek olan işsizliğin çok daha yüksek düzeylere
çıkması kaçınılmazdır.
Bu
bölgelerdeki birçok alan, Bakanlar Kurulu kararıyla aylardır "askeri yasak
bölge" ve valiliklerin kararıyla "özel güvenlik bölgesi" olarak
ilan edilerek, vatandaşların giriş çıkışına kapatılmaktadır. Bu bölgelerde
tarım ve hayvancılık faaliyetleri yapılamamaktadır.
Hem
can ve mal güvenliği üzerindeki tehditler, hem kamu hizmetlerinin verilememesi
hem de yaşanan diğer ekonomik ve sosyal sorunlar kitlesel hâlde göçe yol
açmıştır.
Başta
çocuklar ve kadınlar olmak üzere vatandaşların yaşanan gelişmelerden psikolojik
olarak da olumsuz etkilenmesi kaçınılmazdır.
Türkiye
Cumhuriyeti elbette terörün her türlüsüyle mücadelesini sürdürecektir. Hukuk ve
yasalar çerçevesinde yürütülmesi gereken bu mücadeleden vatandaşların zarar
görmemesi gerektiği gibi Kürt sorununun çözümü de gereklidir.
Hükûmet
ortaya çıkan bu sorunlara duyarsız gözükmekte, bölgede yaşananlarla ilgili
olarak kamuoyunu gerektiği gibi bilgilendirmemekte ve terörün toplumsal zemin
kazanmasını önleyecek herhangi bir girişimde maalesef bulunmamaktadır. Yüce
Meclisimizin bu konuyu ele alması büyük önem taşımaktadır.
Zarar
gören vatandaşların da bu zararlarının en kısa sürede karşılanması, yaşadığı
sorunların bir an önce çözümlenmesi ve koşulların bir an önce
normalleştirilmesi gerekmektedir.
Doğu
ve Güneydoğu Anadolu Bölgesi’nde hükümetin bugüne kadar uyguladığı politikaları
tartışmak; yaşanan ekonomik, sosyal ve siyasal sorunları, can ve mal güvenliği
üzerindeki tehditleri, kamu hizmetlerinin verilmesini engelleyen nedenleri
araştırarak çözüm önerilerini belirlemek üzere TBMM'de bir komisyon kurulması
zorunludur.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır.
Türkiye
Büyük Millet Meclisi Başkanlığının bir tezkeresi daha vardır, okutup oylarınıza
sunacağım.
A) Tezkereler (Devam)
3.- Türkiye Büyük Millet Meclisi Başkanlığının,
Belçika’nın başkenti Brüksel’de 30-31 Mayıs 2016 tarihlerinde Avrupa
Parlamentosu Katılım Öncesi Eylem Birimi’nin AB genişleme ülkelerine yönelik
parlamentolar arası konferanslar programı çerçevesinde düzenlenecek olan “AB'ye
Katılım Sürecinde Siyasi Grupların, Partilerin ve Hükûmetlerin Birbirleri ile
Etkileşimleri” başlıklı seminere katılım sağlanmasına ilişkin tezkeresi (3/795)
Türkiye Büyük Millet Meclisi Genel Kuruluna
Belçika'nın
başkenti Brüksel'de 30-31 Mayıs 2016 tarihinde Avrupa Parlamentosu Katılım
Öncesi Eylem Birimi'nin AB genişleme ülkelerine yönelik parlamentolar arası
konferanslar programı çerçevesinde, "AB'ye Katılım Sürecinde Siyasi
Grupların, Partilerin ve Hükûmetlerin Birbirleri ile Etkileşimleri"
başlıklı seminer düzenlenecektir. Söz konusu seminerlere katılım sağlanması
hususu, 28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 9'uncu maddesi uyarınca Genel
Kurulun tasviplerine sunulur.
 İsmail
Kahraman
 Türkiye
Büyük Millet Meclisi Başkanı
III.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Yoklama talebimiz var efendim.
BAŞKAN
– Evet, bir yoklama talebi vardır, önce bu talebi gerçekleştireceğim.
Şimdi
yoklama talebinde bulunan sayın milletvekillerini ismen tespit edeceğim.
Sayın
Özel, Sayın Akkuş İlgezdi, Sayın Arık, Sayın Aydın, Sayın Arslan, Sayın Tarhan,
Sayın Yıldız Biçer, Sayın Bozkurt, Sayın Ertem, Sayın Dudu, Sayın Yıldız, Sayın
Durmaz, Sayın Zeybek, Sayın Sarıbal, Sayın Yeşil, Sayın Erdem, Sayın Temizel,
Sayın Özkan, Sayın Usluer, Sayın Özdemir, Sayın Bayır.
Yoklama
işlemini başlatıyorum.
İki
dakika süre veriyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır. 
VIII.- BAŞKANLIĞIN GENEL KURULA SUNUŞLARI (Devam)
A) Tezkereler (Devam)
3.- Türkiye Büyük Millet Meclisi Başkanlığının,
Belçika’nın başkenti Brüksel’de 30-31 Mayıs 2016 tarihlerinde Avrupa
Parlamentosu Katılım Öncesi Eylem Birimi’nin AB genişleme ülkelerine yönelik
parlamentolar arası konferanslar programı çerçevesinde düzenlenecek olan “AB'ye
Katılım Sürecinde Siyasi Grupların, Partilerin ve Hükûmetlerin Birbirleri ile
Etkileşimleri” başlıklı seminere katılım sağlanmasına ilişkin tezkeresi (3/795)
(Devam)
BAŞKAN
– Tezkereyi oylarınıza sunuyorum: Kabul edenler… Kabul etmeyenler… Kabul
edilmiştir.
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
IX.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Ankara Milletvekili Zühal Topcu ve arkadaşları tarafından,
öğretmenlerin ve öğretmenlik mesleğinin sorunlarının araştırılarak alınması
gereken önlemlerin belirlenmesi amacıyla Türkiye Büyük Millet Meclisi
Başkanlığına verilmiş olan (10/203) esas numaralı Meclis Araştırması
Önergesi’nin ön görüşmelerinin, Genel Kurulun 1 Haziran 2016 Çarşamba günkü
birleşiminde yapılmasına ilişkin önerisi 
1/6/2016
Türkiye Büyük Millet Meclisi Başkanlığına
Danışma
Kurulunun 1/6/2016 Çarşamba günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük'ün 19'uncu maddesi gereğince Genel Kurulun onayına sunulmasını arz
ederim.
Saygılarımla.
 Erkan
Akçay
 Manisa
Milletvekili
 MHP
Grup Başkan Vekili
Öneri:
Türkiye
Büyük Millet Meclisinin gündeminin Genel Görüşme ve Meclis Araştırması
Yapılmasına Dair Öngörüşmeler kısmında yer alan, Ankara Milletvekili Zühal
Topcu ve arkadaşlarının (10/203) esas numaralı, öğretmenlerin ve öğretmenlik
mesleğinin sorunlarının araştırılarak alınması gereken önlemlerin belirlenmesi
amacıyla verdiğimiz Meclis araştırması açılması önergemizin 1/6/2016 Çarşamba
günü, bugün Genel Kurulda okunarak görüşmelerinin bugünkü birleşiminde
yapılması önerilmiştir.
BAŞKAN
- Milliyetçi Hareket Partisi Grubu önerisi lehinde ilk konuşmacı Zühal Topcu,
Ankara Milletvekili. 
Buyurunuz
Sayın Topcu. (MHP sıralarından alkışlar) 
ZÜHAL
TOPCU (Ankara) – Sayın Başkan, değerli milletvekilleri; Milliyetçi Hareket
Partisi olarak vermiş olduğumuz, öğretmenlerin ve eğitim sisteminin sorunlarına
yönelik araştırma önergesi üzerinde söz almış bulunuyorum. Hepinizi saygıyla
selamlıyorum. 
Evet,
sürekli olarak, Adalet ve Kalkınma Partisinin eğitim sistemine baktığımızda…
Sayın
Başkan, ikaz edebilir misiniz, dışarıda konuşsunlar.
BAŞKAN
– Bir saniye Sayın Topcu.
Sayın
milletvekilleri, Genel Kurulda bir uğultu var efendim. Lütfen uğultuyu sona
erdirelim. Ayakta sohbet eden sayın milletvekillerinin olduğunu görüyorum. 
OKTAY
VURAL (İzmir) – Sayın bakan da var, sadece milletvekilleri değil. 
BAŞKAN
– Sayın milletvekillerinin sayın bakana daha farklı bir ortamda konuşmalarını
yapmalarını rica ediyorum. 
ERKAN
AKÇAY (Manisa) – Sayın bakanlar çareyi çıkmakta bulsunlar. 
BAŞKAN
– Sayın milletvekilleri, uğultu devam ederse birleşime ara vermek zorunda
kalacağım. 
OKTAY
VURAL (İzmir) – Sayın Bakan, Sayın Faruk Çelik…
BAŞKAN
– Sayın Topcu, sürenizi yeniden başlatıyorum. 
Buyurunuz.

ZÜHAL
TOPCU (Devamla) – Teşekkür ediyorum. 
Evet,
beşinci yılımız burada ama hâlâ demek ki kürsüdeki konuşmacının nasıl
dinleneceğini öğrenemedik, onu da burada özellikle paylaşmak istiyorum
sizlerle. 
Adalet
ve Kalkınma Partisinin on dört yıllık iktidarı süresince biz buradan sürekli
olarak -son beş yılda, benim burada olduğum müddetçe- eğitim sisteminin nasıl
ayaklar altına alındığı ve başarısızlığı üzerine sürekli olarak vurgulamalar
yaptığımızı belirtmek istiyoruz. Buradaki en önemli vurgulamalardan bir tanesi
de sürekli olarak bakanların değişmekte olduğuydu. Partilerin değişmemesine
rağmen, iktidardaki parti değişmemesine rağmen gördük ki geçen hafta 6’ncı
Millî Eğitim Bakanının atanmış olduğuna da hep birlikte şahitlik ediyoruz. 
Tabii
ki Millî Eğitim bakanları değişebilir ama politikaların asla ve asla
değişmemesi lazım, tutarlı olması lazım, güvenilirliğinin ve geçerliliğinin
yüksek olması lazım ve istikrarlı olması lazım. Ama gördüğümüz şu ki, bırakın
her gelen bakanı, aynı bakanlık süresinde bile değişen eğitim politikalarına
şahitlik ediyoruz. Yine, eski tas eski hamam düşüncesinden hareketle devam
edeceğinizi tahmin edebiliyoruz çünkü yapılan konuşmalardan, daha ilk verilen
demeçlerden de bunu anlıyoruz. Millî Eğitim Bakanına da buradan hayırlı olsun
diyoruz ama ilk demecinde “Şu kadar bina yaptık, bu kadar okul yaptık.”
şeklindeki ifadesi de aslında bunun göstergesi olarak alınabilir diye ben
sizlerle paylaşıyorum. Çünkü bakıldığında, “Çocuk suçları arttı, bunları en aza
indirmeye talibiz, çalışacağız.” şeklinde bir ifadesi, ilk geldiğinde keşke
bunlar olsaydı. “Eğitimin kalitesi üzerinde çalışacağız.” denilseydi. İşte,
suça sürüklenen 1 milyon çocuktan bahsedip “Bunların tedbirini alacağız.”
denilseydi. Özellikle, teröre bulaşan, terör örgütü tarafından kaçırılan
çocuklardan bahsedilseydi, “Acilen tedbir alınacak.” denilseydi ve
öğretmenlerin, eğitim sisteminin sorunlarından bahsedilseydi ve bu sorunlara
nasıl cevap verileceğine yönelik çalışmalar yapılacağından bahsedilseydi.
Yaratıcılıktan bahsedilseydi öğrencilerin yaratıcılıklarının artırılacağına
yönelik olarak ve uluslararası kriterlere göre başarının artırılacağına yönelik
olarak nasıl bir çalışma içine gireceklerinden bahsetseydi keşke. 
Detaylı
olarak bahsetmelerini istemiyoruz, adlarının bile anılmasının yeterli olacağı
ve niyet beyanı olarak alacağımızı da biz burada açıklamak istiyorduk ama
gördük ki bunların hiçbirinin dikkate alınmadığına da biz hep birlikte şahitlik
ediyoruz. Çünkü gelen şeylerde sürekli olarak “Sınav sistemine odaklı
olmayacak.” denmişti ama sınav sisteminin artırıldığını gördük. Öğretmenlerin
gerçekten artık nefes alamadıklarını buradan paylaşmak istiyoruz. Veliler nefes
alamıyor. O kadar tıkandı ki her şey, öğretmenler çaresiz. Sınav sistemlerinden
dolayı özellikle elleri kolları hareketsiz bırakılmış durumdalar. Kıdem
tazminatları yönünden elleri kolları bağlanmış durumda öğretmenlerin. Yani her
gelen bakanın, aslında ne kadar para aldıklarına, tatillerinin ne kadar
olduğuna ve yan gelip yattıklarına yönelik olarak beyanatları olmuştur ve
uygulamada da görülmüştür ki öğretmenlerin adı yok, öğrencinin adı yok. İnsanın
adı yok aslında. İnşallah, bu Bakan farklı bir şeyler yapar ama biraz önce
komisyon toplantısındaydık. Bu ilk göstergelerden, konuşmalarından da biraz
şahitlik eder olduk. 
Biz
diyoruz ki Milliyetçi Hareket Partisi olarak: Artık, bir millî hedefin olması
lazım. Adalet ve Kalkınma Partisi işine gelince “millîlik”ten bahsediyor, her
şeyin başına bir “millîlik” getiriyor. Sözde bir millîlik aslında. Ama biz de
diyoruz ki: Gerçekten artık, millî bir eğitim sistemi istiyoruz. Bu çocukların
geleceğini düşünen, bu çocukların geleceğine güvenle bakabilecekleri,
öğretmenin yarınlarını düşünmeden garanti altına alabilecek ve ona çalışma
ortamı sağlayacak, kendini geliştirme ortamı sağlayacak bir sistemin acilen
kurulması gerekiyor. 
Acaba
bu ülkede öğretmeni teşvik edecek neler var? Var mı? Sormak istiyoruz. Yani
öğretmenlerin gelişmesine yönelik neler yapılıyor? Bunları da sormak istiyoruz
ve öğretmenlerin ihtiyaç alanlarına yönelik olarak da nasıl bir istihdam
politikası var, hâlâ belirlenmiş değil. Ortak değer üretilemiyor bu ülkede
artık. Bakın, değerleri bitirdi Adalet ve Kalkınma Partisi, kutuplaştırdı.
Değerler üzerinden siyaset yapıldığı için, inanın, artık, değerler de ayaklar
altında gezmeye başladı.
Şimdi,
öğretmelerin maaşlarına özellikle açlık sınırı ve yoksulluk sınırı açısından
baktığımızda, açlık sınırının en son hesaplamalara göre 1.375 lira -4 kişilik
bir ailede- yoksulluk sınırının da 4.478 lira olduğu ülkemizde ne yapıyoruz?
Öğretmenlerin hâlâ hangi maaşlarla ayakta kalmaya çalıştıklarını biraz görmek
ve sizlerle de paylaşmak istiyoruz. 
1930
yılında öğretmen maaşıyla, bir aylık öğretmen maaşıyla 97 tane küçük altın
alınırken 2002 yılında bir öğretmen maaşıyla 24 tane çeyrek altın alınıyordu
ama 2016 yılında bir öğretmen maaşıyla 14 tane çeyrek altın alınıyor. Belki
simit hesabı tutmaz ama altın hesabıyla belki dikkat çekebiliriz diye -çünkü
özellikle ilgi alanları açısından baktığımızda- bunu paylaşmak istedik. Yani
bir öğretmen maaşıyla 14 tane altın alınıyor. Onun için, biz de diyoruz ki: Bir
an önce öğretmenlere 3600 ek göstergenin verilmesi lazım, maaşlarının ve
çalışma ortamlarının iyileştirilmesi gerekmektedir. 
Ve
yine diyoruz ki: Ücretli öğretmen olmaz. Öğretmenin ücretlisi olmaz. Bunun için
yeniden atamaların yapılması lazım. 72 bin ücretli öğretmen var. Diyoruz ki:
Mutlaka ve mutlaka bir öğretmen politikasının gündeme getirilip atamaların bir
an önce yapılması lazım. 
Maarif
müfettişlerine yönelik olarak son bir haftada uygulamaya konmak istenen konunun
da yanlış olduğunu buradan beyan etmek istiyoruz. Maarif müfettişliği bir
kariyer mesleğidir. Özellikle siyasallaşmayı her alana getirerek bu ülkeyi
artık daha fazla kutuplaştırmayın. Eğitim uzmanı olarak atanma yerine kaliteyi
artırmaya yönelik eğitim, maarif müfettişlerini ve yardımcılarını nasıl
değerlendirebiliriz diye yeni bir politikanın çalışmasının yapılması lazım. 
Son
günlerde yine haberlere not ortalamalarının şişirildiğine yönelik, hormonlu not
ortalamalarına yönelik olarak haberler çıkmıştır. Biz, Milliyetçi Hareket
Partisi olarak, 2013 yılında dedik ki: Bu TEOG sınavlarında öğrenci başarı
ortalamalarının sınav sonuçlarına eklenmesine yönelik olarak vatandaşların
şikâyetleri geldi. Özel okullarda fazla not veriliyor, şişirtiliyor diye önerge
verdik ama hâlâ o önergemize cevap gelmedi ve şu anda yapılanlar da sizin
beraber, ortak çalıştığınız insanların okullarını kapatmaya yönelik. Bizi hiç
ilgilendirmiyor. Burada eğer bir problem varsa, ortak olarak çalıştığınız,
bunlara alan açtığınız kişilere bu yetkiyi veren iktidara aittir. Eğer birinin
yargılanması gerekiyorsa, hukuk önüne çıkması gerekiyorsa, bunun da Adalet ve
Kalkınma Partisi yöneticileri olduğunu da buradan paylaşmak istiyoruz. 
Ve
yine şunu paylaşmak istiyorum ki: 29 Mayısta Fatih’i ve İstanbul’un fethini
kutlarken AKP iktidarı Fatih’in adını yerlere düşürdü, FATİH Projesi icralık
oldu. Fatih gemileri karadan yürüttü, MEB de FATİH Projesi’ni yürütüyor ama
nasıl yürütüyor bilmiyoruz. Detayları var, onları da farklı konuşmamda inşallah
detaylandıracağız. 
Teşekkür
ediyorum. (MHP sıralarından alkışlar) 
BAŞKAN
– Teşekkür ederim Sayın Topcu. 
Milliyetçi
Hareket Partisi Grubu önerisinin aleyhinde ilk konuşmacı Mehmet Ali Aslan,
Batman Milletvekili. 
Buyurunuz
Sayın Aslan. (HDP sıralarından alkışlar) 
MEHMET
ALİ ASLAN (Batman) – Sayın Başkan, değerli Genel Kurulu ve Sayın Divanı
saygıyla selamlıyorum. 
Tabii,
her ne kadar usulen biz aleyhte söz hakkı almışsak da az önceki hatip arkadaşın
bütün değerlendirmelerine bir eğitimci olarak katıldığımı beyan etmek
istiyorum. 
Geçtiğimiz
hafta Mıhellemilerin millî ve kültürel ve inançsal festivali olan, Barbunus
köyünde kutlanan, Şeyh Abdülkerim ve Şeyh Ahmed ve Tafo köyünde kutlanan Şeyh
Talip Festivali’ni kutluyoruz.
Az önce de
değinildi ama hemen şuna değinelim: On üç yıl gibi kısa bir sürede 6 Millî
Eğitim Bakanı değiştirilmiştir. Bu, eğitim ahlakı açısından kesinlikle doğru
değildir, bilimsel değildir, yanlıştır. Ve işin daha da vahim bir kısmı, 6
Millî Eğitim Bakanından sadece biri eğitim kökenlidir, diğer bakanlar farklı
meslek gruplarına mensuptur. Böyle olunca, eğitim ve öğretimdeki aksaklıklar
kaçınılmaz olacaktır. 
Örneğin, yeni
Millî Eğitim Bakanı Sayın İsmet Yılmaz iki gün önce Sivas’ta “Öğretmenlerin
kalitesini artıracağız. Öğretmen kaliteli olursa ürünü de kaliteli olur.”
demiştir. Bu tam bir ayıplanma vesilesidir. Bundan dolayı, bir eğitimci olarak,
Sayın Millî Eğitim Bakanını ben kınıyorum. Öğretmenlerin kalitesini,
niteliğini, seviyesini bilebilmek için eğitim fakültelerinde, öğretmen
okullarında öğretmenlerin hangi aşamalardan geçtiğini bilebilmek lazım ama bu
aşamalardan geçmeyen birinin öğretmenleri bu şeklide aşağılayıcı bir üslup
kullanmasını doğru bulmuyoruz. Öğrenciler de ürün değil, bireydir, bu da
yanlıştır. Bu konuda gerek eğitim camiasından, öğretmenlerden gerek
öğrencilerden büyük bir tepki vardır. Bu konuda bir düzeltme ya da özür
beklenmektedir.
Yine,
öğretmenlerin belli başlı sorunlarından biri ve bir türlü çözülemeyen,
formalite olarak duran seminer çalışmaları var, gerek yıl sonu gerek eğitim ve
öğretim yılı başı. Tamamıyla bir formaliteden ibaret olup tamamıyla öğretmeni
zorla tutma, hapsetme olayıdır. Ben on üç yıl boyunca öğretmenlik yaptım ve on
üç yıl boyunca o seminerlerin hiçbir faydasını görmedim çünkü sadece imza atmak
için zorunlu olarak orada bekliyorduk, bekletiliyorduk. 
Dolayısıyla,
öğretmenlerin aslında eğitim öğretim yılı başında ve sonunda bir seminere
değil, bir tatile ihtiyacı vardır. İlgili Bakanlığın, Hükûmetin öğretmenleri
tatile göndermesi gerekiyor. Zaten sekiz ay boyunca sürekli eğitim öğretim
içinde oldukları için o seminerin de ve şu anda düşünülüyor olan akademinin de
görevi görülmüş oluyor, ayrıca öğretmenlere yük getirecek ve formalitelere
boğacak bir sisteme ihtiyaç yoktur. 
Yine,
Sayın Millî Eğitim Bakanı, Sivas’ta, bir açılıştan sonra öğretmenlerle yaptığı
görüşmede “Siz kendinizi iyi yetiştirirseniz Türkiye’nin önü açılacak.” diyor.
On iki yıl lise, dört yıl eğitim fakültesi, KPSS, YGS, LYS vesaire, yani eğer
bütün bunlardan sonra hâlâ kalkıp “…kendinizi iyi yetiştirirseniz…”
diyebiliyorsanız buna gülelim mi, ağlayalım mı biz de şaşırdık ve maalesef, bu
ülkede öğretmen olmak bakan olmaktan daha zor bir hâle getirilmiş durumda. 
Yine,
öğretmenlerin “yıpranma payı” adı altında erken emekliliğe hak kazanması gibi
bir yasal düzenlemeye gidilmelidir çünkü öğretmenler gerçekten yıpranmaktadır.
Öğretmen sadece sınıftaki mesai saatine bağlı olarak çalışmıyor, mesai saatinin
dışında da eğitime öğretime, derse bir hazırlık süreci vardır. Bu da saatleri
bulmaktadır. Yani, bir öğretmen günde altı saat ya da sekiz saat derse
giriyorsa evde de en az üç dört saat hazırlık yapmaktadır. Normal bir memurla
kıyaslanamaz. Yani, öğretmenin yirmi yıllık çalışma süresi aslında otuz yıllık
bir memurunkine eş değerdir. Dolayısıyla, gerek polise gerek askere gerek
itfaiyecilere -ve birkaç meslek grubu daha var- tanınan yıpranma payı hakkı en
öncelikli olarak öğretmenlere tanınmalıdır. Biz Meclis olarak, vekiller olarak
ve toplumun bütün meslek grupları olarak öğretmenlerimize olan bu borcumuzu ifa
etmeliyiz. 
2010’da
18’inci Millî Eğitim Şûra Kararları’nda öğretmen ek dersinin 12 TL’ye
çıkarılması ve Öğretmenler Günü’nde de bir maaş ikramiye kararı alınmıştı,
2010’da. Altı yıl geçti ve hâlâ ek ders 12 TL değil, 10 küsur liradır ve hâlâ
Öğretmenler Günü’nde öğretmene herhangi bir ikramiye, maaş verilmesi söz konusu
değildir. 
Yani,
tabii, biz öğretmenken bu karar alınınca -Sayın Nimet Çubukçu döneminde
alınmıştı- herkes bizi arayıp tebrik ediyordu, işte “Size bir maaş ikramiye
verildi, verilecek.” diyordu çünkü toplum bunu böyle algılıyor. Şûra kararı
alındı demek sanki Mecliste karar alındı demek diye anlıyor. Oysa ki halkımız
da bilsin, böyle bir şey yoktur; ne 2010’dan bu yana 12 TL’ye çıkarılmıştır ne
de maaş ikramiyesi verilmiştir. 
Yine,
eğitim öğretim yılı başında verilen kırtasiye yardımlarının en azından bir maaş
olması gerekiyor; çok düşük bir ücret verilmektedir, bu yetmemektedir. 
Şu
anda mezun olup da atanamayan 300 bin öğretmen vardır, İzlanda nüfusuna eş
değer, 300 bin öğretmen ve 75 bin açığı “ücret karşılığı” şeklinde istihdam
ederek karşılamaktadırlar ki genelde öğretmen arkadaşlar bunu “kölelik
istihdamı” olarak değerlendirmektedir yani ders başına 10 lira alıyor, bu da
ayda yaklaşık 1.000-1.200 lira yapıyor, bir asgari ücret bile değildir. 
Mali,
ekonomik sıkıntılardan söz ediliyor. O çerez paraları, o ayakkabı kutularındaki
paralar eğer eğitime kanalize edilebilseydi, eminim, bugün 300 bin öğretmenin
çoğu atanmış olacaktı ve maalesef bu on üç yıllık dönemde de 40 öğretmen adayı
öğretmen olamadığından, işsizlikten dolayı intihar etmiştir. 
Yine,
bu son dönemde özellikle, eğitim sisteminde sürekli yapboz şeklinde
değişiklikler vardır. Örneğin ben eğitime, öğretime başladığım zaman cümle
temelli yani tümdengelim şeklinde okuma yazma öğretiliyordu, şu anda harf
temelli yani ses temelliye dönüştürülmüştür. Düz yazıydı dönemimizde, el yazısı
oldu. Bu sürekli değişmekte ve dönüşmektedir ve her değişip dönüştüğünde de,
işte, ilgili bakanlık müfettişleri en iyi sistem olduğundan söz ediyorlar ve
bunun dışına çıkanları da soruşturmaya tabi tutuyorlar. Böyle de ilginç bir şey
vardır. 
Farklı
branşlardan öğretmen ataması yapılması, tıpkı farklı branşlardan bakan atanması
gibi çok büyük sorunlara yol açmıştır ve hâlâ açmaktadır. Son dönemlerde barış
istemleri, talepleriyle grev yapan birçok sendikalı öğretmen soruşturmaya tabi
tutulmuştur. Şu anda 16.500 öğretmen bu anlamda idari ceza almıştır, kınama
almıştır, 50’si görevden atılmıştır. 16.500 az değil, şaka bir rakam değil.
Umarım, şu anda bizi dinleyen öğretmenler de bu anlamda tabii ki bir eğitimci
olarak, meslektaşları olarak bize hak verecektir. On aydır, ben bu konuda soru
önergeleri verdim, cevap alabilmiş değilim maalesef.
Teşekkürler.
Hepinizi saygıyla selamlıyorum. (HDP ve CHP sıralarından alkışlar) 
BAŞKAN
– Teşekkür ederim Sayın Aslan. 
Milliyetçi
Hareket Partisi Grubu önerisinin lehinde ikinci konuşmacı Kadim Durmaz, Tokat
Milletvekili. 
Buyurunuz
Sayın Durmaz. (CHP sıralarından alkışlar) 
KADİM
DURMAZ (Tokat) – Sayın Başkanım, değerli milletvekilleri; MHP grup önerisi
üzerine Cumhuriyet Halk Partisi Grubu adına söz almış bulunuyor, yüce Meclisi
ve buradan umutla atama bekleyen 414 bin öğretmeni ve AKP iktidarının yok etmek
istediği millî eğitimin çok önemli bir dinamiği olan maarif müfettişlerini
saygıyla selamlıyorum.
Bir
milletin en büyük zenginlik kaynağı yetişmiş, kaliteli insan gücüdür. Bunun
temini de herkesin bildiği gibi eğitimdir. Bugün eğitimde geldiğimiz nokta,
maalesef, içler acısıdır. Üzülerek söylüyorum ama eğitim AKP iktidarıyla
kanayan bir yara olmuştur. 
Eğitimi
ve öğretmeni önemseyin çünkü biz öğretmenlerimizden sadece alfabeyi öğrenmedik;
yurt sevgisini, adalete ve hukuka riayeti, saygıyı, Cumhuriyeti ve değerlerini,
özgürlükleri, yetim hakkına, kamu hakkına el uzatmamayı onlardan öğrendik. 
Şimdi
öğretmenler, öğrenciler ve geleceğimiz adına soruyorum: AKP iktidarı ile
eğitim, maalesef, siyasete malzeme yapılmıştır, yazboz tahtasına dönüp kanayan
bir yaraya dönüştürülmüştür. Neden değerli arkadaşlar? Akşam yaptığınızı sabah
bozuyor, dün doğru dediğinize bugün yanlış diyor yahut bir bakanın söylediğini
diğeri yalanlıyor. Buna hangi ülkelerde müsaade edilebilir? Ancak, on dört
yıldır övündükleri, “Tek başına iktidarız.” dedikleri AKP iktidarıyla ülkemiz
eğitimde işte bu durumdadır değerli arkadaşlar. Bunun anlamı şudur: Her şey
yarım yamalak, deneme-yanılma yöntemiyle şansa bırakılmış durumda ve böyle
gitmektedir. Sayın Başbakan, eski, yeni bakanlarına bir sorsun: “Yahu, siz on
dört yılda ne yaptığınızın farkında mısınız?” Ben de Sayın Başbakana soruyorum:
65’inci Hükûmet Programı’nda dahi eğitime bir başlık ayırmadınız Sayın
Başbakan, neden? İşte 65’inci Hükûmetin açıklanan programı arkadaşlar. “Yeni
Anayasa ve Sistem, İnsani Kalkınma, Güçlü Ekonomi, Yaşanabilir Şehirler ve
Çevre, Güçlü Türkiye, Sonuç” başlıkları var ama eğitim yok. Geçmişte
hükûmetlerinizin öğretmenler için söyledikleri geleceğini kararttığınız
binlerce öğretmen adayının belleğinden silinmeyecektir. Evet, bu sözler tarihe
yazıldı, unutulmaz, binlerce genç öğretmen bu sözleri unutmaz ve unutmayacağız.
Değerli
milletvekilleri, bakanlarla gelen ve bakanlarla giden politikalar, karartılan
hayatlar, genç ve dinamik bir nüfusu olan ülke vatandaşlarımıza zulüm değil de
nedir? Bu gençlerin çaresizliğinden, umutsuzluğundan AKP iktidarı sorumludur.
Siz hiç bu çaresizliği yaşadınız mı? Ama sizin öyle bir sorununuz zaten yok,
okulu bitiren çocuklarınızın müşavirlikleri, kazançlı işleri, gemileri deryada
hazır duruyor. On dört yılda sayıları 400 binleri aşan atanamayan öğretmenler
ve eğitim alamayan çocuklarımız AKP Hükûmetinin plansız eğitim ve istihdam
politikasının bedellerini ödüyor. Biz artık “atanamayan öğretmenler” değil,
“atanmayan öğretmenler” diyoruz. Çünkü bu gençler bilinçli bir eğitim projesi
olarak atanmıyor. Sizin derdiniz eğitim değil, derdiniz ucuz iş gücü. Ne yazık
ki diplomalı işsizlerin tavan yaptığı, eğitim fakültesi mezunlarının bile ucuz
iş gücü olmayı kabul eder hâle getirdiğiniz bir Türkiye’deyiz. Hâlbuki, Sayın
Cumhurbaşkanı geçen gün yaptığı açıklamada “Eğitimin asıl sorunu müfredattır.”
diyor. Günaydın Sayın Cumhurbaşkanı, günaydın! Ne yazık ki sizin sayenizde tek
sorunumuz bu da değil. Hâlâ görmezden geliyorlar. Yıllardır çileye dönüşen
eğitim sistemini şimdi yeni parlak fikirlerle mi çözecekler?
Atanmayan
öğretmenleri görmeyen, boş dersleri ve derslikleri görmeyen boş açıklamalardan
bıkıp usandık artık. Buradan Sayın Cumhurbaşkanına sesleniyorum: İşte, bu 414
bin atanmayan, umutsuz, genç öğretmen sizin saraya çağırma kampanyanızı bekliyor.
Atanmayan öğretmenleri her hafta sarayda ağırlayınız Sayın Cumhurbaşkanı.
Onlara söyleyecek ve diyeceklerinizi de bu halk, bu millet merak ediyor.
Öğretmen olamayıp kağıt toplayıcısı, taksi şoförü, pazarda limon satmak zorunda
bıraktığınız, umutlarını yok ettiğiniz öğretmenlere ne diyeceksiniz merak
ediyoruz. 2003-2015 yılları arasında sınava girenlerden sadece yüzde 16’sı
öğretmen olarak atanabildi. Geriye kalan yüzde 84’ü ne oldu, ne yapıyor diye
hiç sordunuz mu? Evet, bunların 1 milyonu aşkını, değerli arkadaşlar, AKP
iktidarından umudunu kesip farklı alanlara çaresiz bir şekilde koşmaktadır.
Değerli
milletvekilleri, Sayın eski Bakan Nabi Avcı Bey eğitim sorunlarını çözemedi.
Ayrılırken öğretmenlere veda mesajı yolladı “Bakanlar unutulur, öğretmenler
unutulmaz” diye. Bu, Sayın Bakanın mesajı. Evet, Sayın Bakan ve AKP iktidarı,
öğretmenler sizi unutmayacaktır, bundan emin olabilirsiniz. Ne haksız görevden
alınan idareciler, ne yok etmek istediğiniz Millî Eğitim müfettişleri sizleri
asla ve asla unutmayacaktır. Ama siz onları çoktan unutmuştunuz. 414 bin
öğretmen adayı 22 Mayısta umutsuzca, çaresizce sınava girmek zorunda kaldılar.
Ama siz atama sayısını henüz açıklayamadınız. Öğretmenler atanıp
atanamayacaklarını bilmeden sınava girdiler, yarın da Meclisi kapatacaksınız
belki ama ağustos çabuk geliyor, okullar yeniden açılıyor. Bu gençler 2017
yılına kadar umutsuzca bekleyecek mi? Hükûmetin ve Meclisin öncelikli görevi bu
atamaları ivedi olarak gündeme almasıdır. Şimdi, Kabinenin yeni Millî Eğitim
Bakanı Sayın İsmet Yılmaz Sayın Cumhurbaşkanının söylediğini tekrarlıyor “En
büyük sorunumuz müfredattır.” diyor, “öğretmenlere ömür boyu öğrenme” diyor. Ne
yazık ki AKP Hükûmeti, sorunları görmekten çok ama çok uzaktasınız. 
Sayın
İsmet Yılmaz Bakanım, sizden ağustos ataması için, çiçeği burnunda bir Bakan
olarak, atanma rakamı, sözü ve tarihi istiyoruz. Bu müjdeyi o umutsuz sınava
giren gençler sizden ve Hükûmetinizden beklemektedir. 
Binlerce
polis alıyorsunuz ama suç istatistiklerine baktığınızda birçok suçun eğitim
yoksunluğundan kaynaklandığını dünyada bilmeyen yok. On binlerce polis de
alsanız bu suçları önleyemezsiniz. Eğitimin kalitesini yükseltip öğretmenleri
bir an önce öğrencisiyle buluşturmak durumundasınız ve sorumlu davranmanızın
zamanı geldi, geçmektedir.
Sayın
Başkan, değerli milletvekillerimiz; geldiğimiz noktada şuradan açık ve net
söylüyoruz, Cumhuriyet Halk Partisi olarak bizler bu sorunun çözümü için her
türlü desteği vermeye hazırız. Ancak, bu öğretmenlerin bu Parlamento kapanana
kadar sorunlarını dile getirmeye, sonuna kadar da onlar için mücadele etmeye
hazır olduğumuzu buradan beyan ediyor, yüce Meclisi saygıyla selamlıyorum. (CHP
sıralarından alkışlar)
BAŞKAN
– Teşekkür ederim Sayın Durmaz.
Milliyetçi
Hareket Partisi Grubu önerisi aleyhinde ikinci ve son konuşmacı Nazım Maviş, Sinop
Milletvekili.
Buyurunuz
Sayın Maviş. 
NAZIM
MAVİŞ (Sinop) - Sayın Başkan, değerli milletvekilleri; Milliyetçi Hareket
Partisi grup önerisiyle ilgili AK PARTİ Grubu adına söz almış bulunuyorum.
Genel Kurulu saygıyla selamlıyorum.
Değerli
milletvekilleri, 65’inci Hükûmetimizin “İnsani Kalkınma” başlıklı bölümünün ilk
cümlesi “İnsani kalkınma hedefimizin temelini eğitim oluşturmaktadır.”
cümlesiyle başlamaktadır. Dolayısıyla, 65’inci Hükûmetimizin öncelikleri arasında
eğitim politikaları, insani kalkınmanın temelini oluşturan politikalar olmak
bakımından, fevkalade merkezî bir yer işgal etmektedir.
AK
PARTİ hükûmetleri olarak, eğitimi uzun vadeli bir bakış açısıyla geleceğimize
yatırım olarak kabul ediyoruz. Eğitimi, insanımızın yaşam kalitesini yükselten,
ülkemizin insan kaynağını çağdaş dünyayla rekabet edebilir donanıma kavuşturan
ve hayat boyu süren bir süreç olarak görüyoruz. Biz, sosyal ve ekonomik
kalkınmada sahip olduğumuz en önemli zenginliğimizin insan kaynağımız olduğunu
düşünüyoruz. Bu nedenle AK PARTİ hükûmetlerinin temel önceliği hep insana
yönelik yatırımlar olmuştur. 2002’den bu yana her yıl bütçeden en büyük payı
Millî Eğitime ayırmamızın temel nedeni bu bakış açımızdır.
Değerli
milletvekilleri, on dört yıllık iktidarımızda eğitim politikalarımızı üç temel
ayak üzerine inşa ettik. Bunlardan ilki: Öncelikle eğitimde nitel ve nicel
kaliteyi artırmayı amaçladık.
İkinci
olarak, eğitime erişimde fırsat eşitliğini sağlamayı ve vatandaşlarımızın
eğitim maliyetlerini azaltmayı hedefledik.
Üçüncü
temel hedefimiz ise demokratik, sivil, özgürlükçü bir eğitim ortamını
hazırlamak oldu.
Bu
üç temel eksen içerisinde en önemli aktör olarak öğretmenleri gördüğümüzü
buradan ifade etmek istiyorum. Öğretmeni, uyguladığımız bütün eğitim
politikalarının merkezinde görüyoruz. Değerli milletvekilleri, öğretmenlik
mesleğine verdiğimiz bu önemden dolayı mesleğin kıymetine sadece mali ve sosyal
haklar çerçevesinde bir değer biçilemeyeceğine inanıyoruz. 21’inci yüzyılda
küreselleşme ve bilişim teknolojileriyle birlikte ortaya çıkan değişim
eğilimleri yalnızca insanların günlük yaşam alışkanlıklarında bir değişim
yaratmamış, içinde eğitimin de yer aldığı birçok sektör için paradigmatik bir
kaymayı da beraberinde getirmiştir. Öğretmenlik mesleği bu değişimler
çerçevesinde yeni bir anlam kazanmıştır. Geleneksel öğretmenlik rolü
değişmiştir. Öğrencilere kazandırılması gereken becerileri kılavuzlamak için,
değişimi okuyabilmek, sürekli kendini geliştirmek, empatik olmak, etkili
iletişim kurabilmek ve problem çözmek gibi liderlik becerileri öğretmenliğin
mesleki teknik özelliklerinin bütünleşik bir parçası olmuştur. Artık
entelektüel yönden gelişmiş, estetik duygusu olan ve gücünü yetkisinden değil,
yarattığı etkisinden alan yeni bir öğretmen modeli vardır. Bu öğretmen
modelinde mesleki saygınlık ve statü, liderlik becerileri üzerine kurulu uzman
gücüne dayanmaktadır. 
AK
PARTİ olarak, bu çerçevede, öğretmenlik mesleğinin saygınlığını, verimliliğini,
uzmanlığını ve etkinliğini daha da artırmak önceliklerimizdendir. Bu amaçla
Öğretmen Strateji Belgesi’ni hazırlayıp yürürlüğe koyacağız. Geçmişten bugüne
hayata geçirilen reform projeleri dikkate alındığında, dünyadaki eğitim
sistemlerinin başarısı öğretmenlerin kapasitelerinin gelişmesine ve sistemin
tüm bileşenlerinin yükselen bu yeni paradigmanın gereklerine göre yeniden
yapılandırılmasına bağlıdır. Hükûmetimiz bu politika perspektifinde Öğretmen
Strateji Belgesi’ni hazırlarken toplumun tüm kesimlerinin görüşlerine açık ve
katılımcı bir yöntem takip etmiştir. 
Öğretmen
Strateji Belgesi üç temel amaç için hazırlanmıştır. Birincisi, her sınıfa
yüksek nitelikli öğretmenin erişimini sağlamak; ikinci temel amaç,
öğretmenlerin kişisel ve mesleki gelişimini sürekli kılmak; üçüncü temel amaç
da öğretmenlik mesleğine yönelik algıyı iyileştirmek ve öğretmenlik mesleğinin
statüsünü geliştirmek olmuştur. Strateji belgesinin yanı sıra,
öğretmenlerimizin niteliğini artırmak için öğretmen akademisinin kurulması
çalışmaları Millî Eğitim Bakanlığımız tarafından tamamlanmak üzeredir. 
Tabii,
biz mesleğin saygınlığının sadece mali ve sosyal haklarla ölçülemeyeceğini
belirttik. Ancak, AK PARTİ hükûmetleri döneminde tüm bunlara rağmen,
öğretmenlik mesleğinin saygınlığının önemli bir parçası olarak gördüğümüz
ekonomik ve sosyal iyileşmelerle ilgili de çok büyük adımlar atılmıştır. 
Bu
çerçevede, 28 Şubat mağduru öğretmenlerimiz mesleklerine geri dönmüşlerdir.
Öğretmenlerimiz ve öğrencilerimiz için başörtüsü yasağı kaldırılmıştır.
Öğretmen başına düşen öğrenci sayısı azaltılmıştır. Şu anda -biraz önce
atanamayan öğretmenlerden bahseden arkadaşlarımıza hitaben söylüyorum- görevi
başında olan 892.956 öğretmenden 542.036’sı AK PARTİ iktidarı döneminde
atanmıştır yani göreve geldiğimizdeki mevcut öğretmen sayımızdan çok daha fazlasını
on dört yılda atadık. 
BAKİ
ŞİMŞEK (Mersin) - Zaten on beş yılda yarısı emekli oldu, normal yani, illaki
atayacaksınız emekli olanın yerine.
NAZIM
MAVİŞ (Devamla) - On dört yıldan önceki dönemde 400 bin öğretmen varken -on
dört yıldan önceki koca, uzun bir zaman aralığından bahsediyoruz- on dört yılda
500 küsur bin ilave öğretmen atanmış ve şu anda norm kadro doluluk oranı
açısından bakıldığında, son yaptığımız 30 bin öğretmen atamasıyla birlikte ülke
genelinde norm kadro doluluk oranında rekor seviyeye ulaşılmış ve yüzde 93’lere
varılmıştır. Aynı zamanda, 2.705 engelli kardeşimizin ve 950 millî sporcumuzun
da öğretmen olarak ataması yapılmıştır. 
Göreve
yeni başlamış bir öğretmenimizin maaşı 2002’de 470 TL’yken 2016 yılı itibarıyla
yüzde 444 artırılmıştır. 2002 yılında ek ders ücretinin saati 2,75 TL’yken 2016
yılında 10,47 TL’ye yükseltilmiştir. Bu durumda, haftada on beş saatten ayda
altmış saat ek ders veren öğretmenimizin ek ders ücreti 2002 yılında 165
TL’yken 2016 yılı itibarıyla yüzde 280 artışla 628,49 TL’ye yükseltilmiştir. 
Tüm
öğretmenlere her eğitim ve öğretim yılında 1 defa eğitim ve öğretim yılına
hazırlık ödeneği ödenmektedir. Nöbet görevini fiilen yerine getiren müdür
yardımcıları ile öğretmenlere 2016 yılında haftada iki saat, 2017 yılında ise
haftada üç saat ek ders ödemesi kararlaştırılmıştır. Öğretmenlerin hafta sonu
girecekleri kurslarda alacakları ek ders ücreti de yüzde 100 artırılmıştır.
Değerli
arkadaşlarım, 29 Mayısta fethin 563’üncü yıl dönümünü kutladık. Fethin 563’üncü
yıl dönümünde millî eğitim politikalarımızın en önemli vizyon projelerinden bir
tanesi FATİH Projesi’dir. FATİH Projesi kararlı bir şekilde yürütülmektedir.
EBA’yla, etkileşimli tahtalarla, tablet bilgisayarlarla ve donanımlı
içeriklerle birlikte yeni fetih nesillerini yetiştirecek muhteşem bir proje bu
Hükûmetin kararlılığıyla devam etmektedir. 
Aynı
şekilde, burada sınav sistemlerinin değişikliklerinden söz eden arkadaşlar
oldu. Bakın, çocuklarımızın sınav stresinden kurtulması için, çocuklarımız
üzerindeki sınav baskısını azaltmak için TEOG sistemi getirildi; okul odaklı,
ders odaklı ve telafisi mümkün olan bir sınav sistemine geçilmiş oldu.
Aynı
şekilde, kim olursa olsun, hangi odak olursa olsun meşru bir hükûmeti devirmek
gibi bir gayeyle hareket eden her kesimle nasıl bugüne kadar mücadele etmişsek,
millî eğitim sistemi içerisinde de paralel yapıyla olan mücadelemizi kararlı
bir şekilde sürdürüyoruz. Bu mücadelenin odağında, AK PARTİ’nin on dört yıllık
iktidarı döneminde verdiği vesayetle mücadele anlayışı vardır. Geçmiş
dönemlerde vesayet mekanizmalarıyla, vesayet odaklarıyla nasıl mücadele
ettiysek aynı şekilde bugün de yeni bir vesayet odağı olarak karşımızda olan ve
bir darbe teşebbüsünün ürünü olarak sahneye çıkmış bulunan paralel yapıyla da
aynı kararlılıkla mücadele edeceğiz ve millî eğitim sistemimiz içerisinde de
paralel yapının gayrimeşru hangi uzantıları varsa bunları birer birer
temizleyeceğiz.
Ümit
ediyoruz ve inanıyoruz ki… Eksiklerimiz tabii ki vardır, bu eksiklerimizi… On
dört yıllık millî eğitim politikalarımızı, bütün dönemlerde olduğu gibi bundan
sonra da kararlılıkla sürdüreceğiz. 
Şunu
ifade ederek sözlerimi tamamlamak istiyorum: Bakın, Türkiye Cumhuriyeti
hükûmetleri içerisinde eğer bir istatistik yapacak isek Millî Eğitim
bakanlarının görevde kalma süresi açısından en uzun dönemin AK PARTİ
iktidarları dönemi olduğunu rahatlıkla göreceğiz. Cumhuriyetin ilk kurulduğu
1920’den sonraki yirmi yıllık dönemde yaklaşık her 1 Millî Eğitim Bakanının
süresi ortalama bir buçuk yıl olmuştur. Yine Ecevit’in Başkanlığındaki Hükûmet
döneminde iki buçuk yılda 3 Millî Eğitim Bakanı değişmiştir.
Ben
bu vesileyle yeni seçilen, yeni göreve gelen Millî Eğitim Bakanımıza da hayırlı
olsun diyor, öğretmenlerimize başarılı bir yeni eğitim öğretim dönemi -eylül
ayından itibaren- diliyor ve hepinizi saygıyla selamlıyorum. (AK PARTİ
sıralarından alkışlar) 
BAŞKAN
– Teşekkür ederim Sayın Maviş.
Milliyetçi
Hareket Partisi Grubu önerisini oylarınıza sunuyorum…
III.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Yoklama talebimiz var efendim.
BAŞKAN
– Bir yoklama talebi vardır. Bu nedenle önce yoklama işlemini
gerçekleştireceğim.
ERKAN
AKÇAY (Manisa) – Benim de söz talebim var.
BAŞKAN
– Sayın Akçay, talebinizi gördüm, söz vereceğim size efendim.
Sayın
Özel, Sayın Çamak, Sayın Arık, Sayın Aydın, Sayın Arslan, Sayın Bayır, Sayın
Adıgüzel, Sayın Sarıhan, Sayın Yalım, Sayın Atıcı, Sayın Zeybek, Sayın Yeşil,
Sayın Durmaz, Sayın Bekaroğlu, Sayın Üstündağ, Sayın Kuşoğlu, Sayın Temizel,
Sayın Berberoğlu, Sayın Özkan, Sayın Kuyucuoğlu, Sayın Erdem.
Yoklama
için iki dakika süre veriyorum. 
Yoklama
işlemini başlatıyorum. 
(Elektronik
cihazla yoklama yapıldı)
BAŞKAN
- Toplantı yeter sayısı yoktur.
Birleşime
on dakika ara veriyorum.
Kapanma Saati: 16.14
İKİNCİ OTURUM
Açılma Saati: 16.25
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Zihni AÇBA
(Sakarya)
-----0-----
BAŞKAN
– Sayın milletvekilleri, Türkiye Büyük Millet Meclisinin 96'ncı Birleşiminin
İkinci Oturumunu açıyorum.
III.- YOKLAMA
BAŞKAN
– Milliyetçi Hareket Partisi Grubu önerisinin oylamasından önce istem üzerine
yapılan yoklamada toplantı yeter sayısı bulunamamıştı. 
Şimdi
yoklama işlemini tekrarlayacağım. 
Yoklama
için iki dakika süre veriyorum. 
(Elektronik
cihazla yoklama yapıldı) 
BAŞKAN
– Toplantı yeter sayısı vardır. 
IX.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Ankara Milletvekili Zühal Topcu ve arkadaşları tarafından,
öğretmenlerin ve öğretmenlik mesleğinin sorunlarının araştırılarak alınması
gereken önlemlerin belirlenmesi amacıyla Türkiye Büyük Millet Meclisi
Başkanlığına verilmiş olan (10/203) esas numaralı Meclis Araştırması
Önergesi’nin ön görüşmelerinin, Genel Kurulun 1 Haziran 2016 Çarşamba günkü
birleşiminde yapılmasına ilişkin önerisi (Devam)
BAŞKAN
– Milliyetçi Hareket Partisi Grubu önerisini oylarınıza sunuyorum: Kabul
edenler… Kabul etmeyenler… Öneri kabul edilmemiştir. 
Sayın
Akçay, buyurunuz, mikrofonunuzu açıyorum. 
VII.- AÇIKLAMALAR (Devam)
22.- Manisa Milletvekili Erkan Akçay’ın, Sinop
Milletvekili Nazım Maviş’in MHP grup önerisi üzerinde yaptığı konuşmasındaki
bazı ifadelerine ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
Biraz
evvel kürsüde konuşan Adalet ve Kalkınma Partisi konuşmacısı milletvekili
arkadaşımız atanamayan öğretmenlerle ilgili konuşmasını yaparken bazı
gerçekleri göz ardı ederek söyledi yani 543 bin öğretmenin atandığını ifade
etti. On dört yılda ortalama 39 bin öğretmen atamasının yapıldığını söylemekte,
oysa her yıl neredeyse bunun 2 katı kadar öğretmen yetiştiren okullardan
mezunlar var. Sadece bu yıl, 2016 yılında KPSS sınavına katılan öğretmen adayı
sayısı 414 bin ve hâlihazırda 100 bin öğretmen açığı olduğunu da düşünürsek
bunun son derece yetersiz olduğunu görürüz.
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Bitti mi Sayın Başkan?
BAŞKAN
– Sayın Akçay, bu uygulamayı hep beraber yaptık biliyorsunuz.
ERKAN
AKÇAY (Manisa) – Yok, yani, konuşurken on beş saniye gibi geldi de. Bir dakika
çabuk dolmuş. 
Teşekkür
ederim.
BAŞKAN
– Peki Sayın Akçay, ben de teşekkür ederim.
İDRİS
BALUKEN (Diyarbakır) – Sayın Başkan, aslında, bu uygulamayı hep beraber
yapmadık yani bu uygulamayı Başkanlık Divanı üyeleri kendi aralarında
yaptıkları bir toplantıyla kararlaştırmışlardı ve daha sonra grup başkan
vekilleriyle istişare ederek nihai şekli verecektik. Ancak, aylardır biz öyle
bir toplantının bilgisine sahip olmadık, davet edilmedik. Dolayısıyla, grup
başkan vekillerinin parti grubu adına çok önemli konuları dile getirmesiyle
ilgili ortaya konan bu süre kısıtlılığı ciddi sorunlara yol açıyor diye
düşünüyoruz; en azından, Halkların Demokratik Partisi adına bunu ifade edeyim.
Umarız ki bir an önce Meclis Başkanı Meclis başkan vekillerini ve grup başkan
vekillerini toplantıya çağırarak bu konuda ortak bir akılla bir karar sürecini
işletir.
BAŞKAN
– Teşekkür ederim Sayın Baluken.
Sayın
Özel.
ÖZGÜR
ÖZEL (Manisa) – Sayın Başkanım, benim de yerimden söz talebim var ama öncelikle
tutanağa geçmesi açısından...
BAŞKAN
– Buyurunuz.
ÖZGÜR
ÖZEL (Manisa) – Efendim, sayın grup başkan vekilinin ifade ettiği husus
grubumuzca da şöyle değerlendirilmektedir: Sayın Meclis başkan vekillerinin
içinde bulunduğu, altına imza koydukları bir belge son derece değerlidir. Biz
oradaki değerlendirmeleri alınması gereken kararların alındığı, bir kısmında
alınabilecek kararların alındığı ama bir kısmında da alınamayacak bazı
kararların da yer aldığı bir belge olarak değerlendirdik. Ancak, altındaki
imzaların bir niyet beyanı vardı: Bu kararlar geçici, esas kararı grup başkan
vekilleriyle birlikte müzakere ederek verileceğiydi. O yüzden de o günden bu
güne Cumhuriyet Halk Partisi Grubu olarak oradaki kararlara harfiyen uyuyoruz
ama bu müzakere masasının kurulacağı güne kadar bir saygısızlık veya alınmış
ortak bir karara, ortak bir iradeye karşı bir mütabakatsızlık göstermemek adına
o günü bekliyoruz. Ancak, Sayın Meclis Başkanı, sizlerin ortak iradesindeki
beyanınızın hilafında bu meseleyi zamana yayarak o uygulamayı kalıcılaştırıyor.
İçinde mutlaka olması gereken kararlar var, olabilecek kararlar var ama kapalı
bir toplantıda uzun uzun müzakere edeceğimiz kararlar var. Bizler sizin
aracılığınızla hem tutanaklar üzerinden hem de şahsınız üzerinden Meclis
Başkanının bu toplantıyı bir an önce yapmasını Cumhuriyet Halk Partisi Grubu
olarak arz ediyoruz efendim.
BAŞKAN
– Teşekkür ederim Sayın Özel.
Sayın
Akçay…
ERKAN
AKÇAY (Manisa) – Sayın Başkan, biz de Milliyetçi Hareket Partisi olarak Meclis
başkan vekillerinin ve grup başkan vekillerinin katılacağı bu toplantının bir
an evvel yapılmasında fayda görüyoruz efendim.
BAŞKAN
– Teşekkür ederim Sayın Akçay.
Sayın
Bostancı…
MEHMET
NACİ BOSTANCI (Amasya) – Sayın Başkanım, bu çalışma şu şekilde gerçekleşti:
Önce grup başkan vekilleri bir araya geldi Meclis Başkanlığında, bu işleri
müzakere etti. Daha sonra, sair konuları Meclisin çalışmasına ilişkin
mutabakata bağlama amacına yönelik olarak Meclis başkan vekillerinin bir araya
gelmesi ve bir toplantı yapması kararlaştırıldı. Neticede, o mutabakat metni
grup başkan vekillerinin ve Meclis Başkanının onayı çerçevesinde, kanaati
çerçevesinde Meclis başkan vekilleri tarafından yapılan bir toplantının
neticesidir. Ama ayrıca bir müzakere gerekiyorsa onu da yaparız. 
BAŞKAN
– Teşekkür ederim Sayın Bostancı.
Sayın
Baluken…
İDRİS
BALUKEN (Diyarbakır) – Sayın Bostancı’nın bu ifadeleri üzerine tutanağa geçmesi
açısından şunu belirtmem gerekiyor: Grup başkan vekilleriyle yapılan
toplantılarda belli konular müzakere edilmişti. Parlamento teamülleri gereği
Genel Kurulda sağlıklı bir işleyişin esas olması açısından belli konular da
müzakere edilmiştir. Ancak, grup başkan vekillerinin söz hakkının kullanılması
ya da o sürenin Başkanlık Divanında kısıtlanması konusu kesinlikle o toplantıda
hiçbir şekilde tartışılmamış ve kararlaştırılmamıştı. Müteakip bir zamanda
Meclis Başkanının Meclis başkan vekilleriyle yaptığı toplantıda gündemleşen bir
konuyla ilgili sıkıntımızı dile getiriyoruz. Yani burada önemli bir sorunu dile
getirirken âdeta zamanla yarışır bir pozisyona düşüyoruz. Çoğu zaman cümlemizi
bitirmeden sürenin dolduğu ve dolayısıyla sesimizi ekran başında bizi
izleyenlere ulaştıramadığımız bir çaresizlik durumu var. Bunun düzeltilmesi
gerekiyor. Ben 5 milyondan fazla oy almış bir siyasi partinin temsilcisi olarak
parti grubumuza ya da genel merkezimize iletilen sorunları Mecliste bir zaman
baskısı altında olmadan ifade etmek isterim. Bu da hem benim hem bana oy veren
seçmenin en doğal hakkıdır diye düşünüyorum.
BAŞKAN
– Teşekkür ederim Sayın Baluken.
ÖZGÜR
ÖZEL (Manisa) – Sayın Başkanım, tabii, Sayın Naci Bostancı’nın ifadeleri, buna
karşı bizim gerçekleri ifade etmememiz durumunda sanki mutabakat o yöndeymiş
gibi algılanabilir. Hem tutanaklara geçmesi hem yüce Meclisin bilgi sahibi
olması açısından… Yapılmış olan grup başkan vekilleri toplantısında grup başkan
vekillerinin Meclis açılışında ya da müzakereler sırasında gerek gördükleri
takdirde söz talep etmeleri durumunda baştaki iki artı bir, sonra da bir
dakikalık konu asla konuşulmamış, müzakere edilmemiş, bu konuda herhangi bir
şikâyet de bildirilmemiştir. Daha sonra yapılan toplantıda zabıtta bir yeni
toplantı yapılacağı ve bu kararların gruplar ve grup başkan vekilleriyle
müzakere edileceği yazmaktadır, onun gereği yapılmamaktadır. Aksi takdirde,
Sayın Bostancı’nın dediği gibi, grup başkan vekillerinin ortak mutabakatıyla
böyle bir konu asla yoktur, konusu dahi geçmemiştir.
Teşekkür
ediyorum efendim.
BAŞKAN
– Teşekkür ederim Sayın Özel.
MUSTAFA
ELİTAŞ (Kayseri) – Sayın Başkan, bir söz verir misiniz?
BAŞKAN
– Ben de bir açıklama yapacağım ama artık Sayın Elitaş söz istedi.
Buyurunuz
Sayın Elitaş, sizden sonra konuşayım.
MUSTAFA
ELİTAŞ (Kayseri) – Sayın Başkan, yani şu konuşmaları hakikaten büyük bir
üzüntüyle dinliyorum. Meclis Başkanlık Divanı Meclis Başkanı adına Türkiye
Büyük Millet Meclisinin tek düzen içerisinde nasıl yönetilmesi gerektiği
konusunda ayrıksı düşünceleri ortadan kaldıran bir uygulama ortaya koymuş. Grup
başkan vekillerinin “Bizim de burada olmamız gerekiyor.” şeklindeki sözleri ve
“Bizim de buna katkı sağlamamız…” dememiz tamamen İç Tüzük ihdasıdır. İç
Tüzük’teki uygulama birliğini ortaya koymak adına Meclis Başkanı başkan vekilleriyle
yaptığı toplantıda bir karar almış, kanaat oluşturmuş. O çerçevede, grup başkan
vekillerinin “Biz de içinde bulunacağız.” diye söylemleri varsa İç Tüzük ihdası
olur. 
ÖZGÜR
ÖZEL (Manisa) – Yazıyor, metinde yazıyor, metinde.
MUSTAFA
ELİTAŞ (Kayseri) – Sayın Başkan, olması gereken şudur: Meclis Başkanı da dâhil
olmak üzere Başkanlık Divanı üyelerinin hiçbirisi Türkiye Büyük Millet Meclisi
İçtüzüğü’nü değiştirmeye muktedir değildir. Türkiye Büyük Millet Meclisi bu İç
Tüzük’ü değiştirebilir ama şu anda biz İç Tüzük’le ilgili konuda “Meclis
Başkanlık Divanına grup başkan vekilleri niye gelmedi, niye onların fikri
alınmadı?” diye bir kanaat ortaya koymaları gerektiğini ve zaruretini ifade
ediyoruz ki bu tamamen eylemli İç Tüzük ihdasıdır. Anlaşılan o ki, bizim bir an
önce bu İç Tüzük’ü değiştirip İç Tüzük’teki karmaşayı ortadan kaldırmak ve
farklı teamülleri de yok etmemiz gerekliliği görüşünü şu anda ifade etmek
istiyorum. (AK PARTİ sıralarından alkışlar) 
BAŞKAN
– Teşekkür ederim Sayın Elitaş.
İDRİS
BALUKEN (Diyarbakır) – Sayın Başkan…
ÖZGÜR
ÖZEL (Manisa) - Sayın Başkan…
BAŞKAN
– İzin verirseniz ben de bir konuşma hakkımı kullanayım.
ÖZGÜR
ÖZEL (Manisa) – Tabii, tabii, sizin açıklamanız…
V.- OTURUM BAŞKANLARININ KONUŞMALAR (Devam)
2.- Oturum Başkanı TBMM Başkan Vekili Mehmet Akif
Hamzaçebi’nin, Meclis başkan vekillerinin ortak uygulama yapmasını sağlamak
üzere Türkiye Büyük Millet Meclisi Başkanı ile başkan vekillerinin yaptığı
toplantıda bir mutabakat metni imzalandığına ve grup başkan vekilleriyle de bir
toplantı yapılması talebini Meclis Başkanlığına ileteceğine ilişkin konuşması
BAŞKAN
– Sayın milletvekilleri, 7 Nisan 2016 Perşembe günü Türkiye Büyük Millet
Meclisi Başkanlık Divanı toplantı salonunda Türkiye Büyük Millet Meclisi Sayın
Başkanı ile Türkiye Büyük Millet Meclisi başkan vekillerinin yapmış olduğu bir
toplantıda Meclis başkan vekillerinin ortak uygulama yapmasını sağlamak üzere
bir mutabakat metni imzalanmıştır. Bu mutabakat metnini Sayın Meclis Başkanının
imzası altında şu Meclis başkan vekilleri imzalamıştır: Türkiye Büyük Millet
Meclisi Başkan Vekili Ayşe Nur Bahçekapılı, Türkiye Büyük Millet Meclisi Başkan
Vekili Ahmet Aydın, Türkiye Büyük Millet Meclisi Başkan Vekili Mehmet Akif
Hamzaçebi, Türkiye Büyük Millet Meclisi Başkan Vekili Pervin Buldan. İç Tüzük
gereği Milliyetçi Hareket Partisi Meclis başkan vekili veremediği için
Milliyetçi Hareket Partisinin Meclis başkan vekili imzası diye bir husus burada
bulunmamaktır. Bu mutabakat metninde grup başkan vekillerine gündeme geçmeden
önce iki dakika, sürenin yetmemesi hâlinde ilave bir dakika süre verilmesi
kararlaştırılmıştır. Bu hususun ayrıca grup başkan vekilleriyle mutabakata
varılması şeklinde bir beyan olduğunu ben hatırlamıyorum şahsen.
MUSTAFA
ELİTAŞ (Kayseri) – Mümkün de değil zaten.
BAŞKAN
– Ama grup başkan vekilleriyle ayrıca konuşulması gereken konular olduğunu o
toplantıda hep birlikte ifade ettik. 
Yine
bu toplantıda, 3 gündem dışı konuşmadan sonra, uygulama birliğini sağlamak
amacıyla, bütün Meclis başkan vekillerinin her gün her birleşimin başında 15
sayın milletvekiline birer dakika süreyle konuşma hakkı vermesi
kararlaştırılmıştır. Burada farklı uygulamalar vardı. Bazı Meclis başkan
vekilleri hiç vermiyordu, bazı Meclis başkan vekilleri veriyordu. Verenlerin
arasında sayı yönünden farklılık vardı, bu da bir mutabakata bağlandı, her gün
15 sayın milletvekili konuşuyor. 
Şimdi,
ben objektif konuşuyorum. 24’üncü Dönemde beş yıl süreyle grup başkan vekili
olarak görev yaptım, orada oturdum. Ben iki dakikadan fazla konuşma yaptığımı
hatırlamıyorum. Bir kez, birleşimi yöneten Sayın Güldal Mumcu’ya geldim rica
ettim “Bugün benim söyleyeceğim şeyler çok fazla, acaba bana üç dakika verir
misiniz?” diye. Hatta başlangıçta bu iki dakika da değildi, bir dakikaydı -çok
iyi hatırlıyorum, bir dakikaydı- bir süre sonra kendiliğinden o iki dakikaya
evrildi. 
Sayın
milletvekilleri, grup başkan vekilleri görüşmenin her aşamasında, birleşimin
her aşamasında, çeşitli vesilelerle söz alıp konuşma imkânına sahiptir. Ben
arzu ederim, bu konuşmalarda hiçbir sınır olmasın, herkes dilediği kadar
konuşsun ama önümüzde de bir İç Tüzük var. Sözünü ettiğimiz bu mutabakat metni
de İç Tüzük’ün bir parçasıdır. Teamüller bu mutabakat metnine yansıtılır ya da
oluşturulan mutabakat metinleri çerçevesinde Türkiye Büyük Millet Meclisi
teamülü gelişmeye başlar. Bu, İç Tüzük’ün bir parçasıdır arkadaşlar. Ama şunu
yapmakta elbette ki yarar var: Türkiye Büyük Millet Meclisi başkan vekilleri
ile siyasi parti gruplarımızın grup başkan vekillerinin bir araya gelip, bu
konu da dâhil olmak üzere –elbette bu da görüşülmez değil, görüşülebilir- tüm
konuları birlikte görüşmelerinde yarar olduğunu düşünüyorum. 
Ben
grup başkan vekillerimizin bu talebini Sayın Meclis Başkanına ileteceğim.
Teşekkür
ederim.
İDRİS
BALUKEN (Diyarbakır) –Sayın Başkan...
BAŞKAN
– Buyurunuz Sayın Baluken. 
İDRİS
BALUKEN (Diyarbakır) – Yani, konuyla ilgili yine tutanaklara geçmesi açısından
ifade edeyim. Sanırım, Meclis başkan vekillerinin altına attığı ortak bir imza
var ama dışarıya yansıtılmasıyla ilgili bir ortaklaşma sorunu var. Gerek bizim
grubumuz adına Meclis Başkan Vekilliği görevini yürüten Pervin Buldan
arkadaşımızın bize ilettiği gerekse de bu ilk uygulamanın hayata geçtiği Genel
Kurulda bizim yaptığımız itirazlar üzerine Meclis Genel Kurulunu yöneten Sayın
Ayşe Nur Bahçekapılı’nın Meclis tutanaklarına geçecek şekilde Genel Kurula
ilettiği bilgi, grup başkan vekilleriyle ilgili bu süre kısıtlamasının
sonrasında yapılacak bir toplantıda tekrar müzakereye açılacağı yönündedir.
Orada tartışmaya kapalı olan ve nihai karar verilen konu, gündemden önce söz
alan milletvekillerinin sayıları ve onların süreleriyle ilgilidir. Ancak,
dediğim gibi, sonrasında yapılacak bir toplantıyla grup başkan vekillerinin
kullanacakları süreyle ilgili nihai kararın verileceği ifade edilmiştir. Sayın
Ayşe Nur Bahçekapılı’nın bu ifadelerinin Meclis tutanaklarında olduğunu da
ifade etmek isterim. 
BAŞKAN
– Teşekkür ederim Sayın Baluken. 
Sayın
Bahçekapılı’nın açıklamasıyla ilgili bir değerlendirme yapmak durumunda
değilim. Ben o açıklamasından şimdi sizin açıklamanız üzerine haberdar olmuş
bulunuyorum. Ben, biraz önce ifade ettiğim gibi, bazı grup başkan
vekillerimizin bu yöndeki talebini Sayın Meclis Başkanına ileteceğim. Elbette
ki, Meclis başkan vekilleriyle grup başkan vekillerinin birlikte bir toplantıda
buluşmasında ve bütün konuları görüşmesinde yarar vardır. 
Evet,
gündeme kaldığımız yerden devam ediyoruz. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
IX.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekili Diyarbakır
Milletvekili İdris Baluken tarafından, Gezi direnişinin ortaya çıkış
sebeplerinin, insanların merkezî kararlara ve kendi yaşam şekillerine müdahale
edilmesi sonucu itirazların dinlenmesi amacıyla 30/5/2016 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 1 Haziran 2016 Çarşamba günkü birleşiminde sunuşlarda okunmasına
ve ön görüşmelerinin aynı tarihli birleşiminde yapılmasına ilişkin önerisi
01/06/2016
Türkiye Büyük Millet Meclisi Başkanlığına
Danışma
Kurulunun 01/06/2016 Çarşamba günü (bugün) yaptığı toplantısında, siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 İdris
Baluken
 Diyarbakır
 Grup
Başkan Vekili
Öneri:
30
Mayıs 2016 tarihinde Diyarbakır Milletvekili Grup Başkanvekili İdris Baluken
tarafından verilen (2089 sıra numaralı) "Gezi direnişinin ortaya çıkış
sebeplerinin, insanların merkezî kararlara ve kendi yaşam şekillerine müdahale
edilmesi sonucu itirazlarının dinlenmesi amacıyla" Türkiye Büyük Millet
Meclisine verilmiş olan Meclis araştırma önergesinin Genel Kurulun bilgisine
sunulmak üzere, bekleyen diğer önergelerin önüne alınarak 01/06/2016 Çarşamba
günlü birleşiminde sunuşlarda okunması ve görüşmelerin aynı tarihli
birleşiminde yapılması önerilmiştir.
BAŞKAN
– Halkların Demokratik Partisi Grubu önerisinin lehinde ilk konuşmacı İdris
Baluken, Diyarbakır Milletvekili.
Buyurunuz
Sayın Baluken. (HDP sıralarından alkışlar) 
İDRİS
BALUKEN (Diyarbakır) – Teşekkür ediyorum.
Sayın
Başkan, değerli milletvekilleri; Gezi direnişiyle ilgili vermiş olduğumuz grup
önerisi üzerinde söz almış bulunmaktayım. Hepinizi saygıyla selamlıyorum.
Bundan
tam üç yıl önce mayısı hazirana bağlayan günlerde Türkiye, siyasi ve toplumsal
tarihinin en büyük halk direnişlerinden birisine şahit oldu. Gezi direnişi,
aslında AKP iktidarına karşı, AKP iktidarının baskıcı, otoriter ve
antidemokratik uygulamalarına karşı Türkiye siyaset tarihinde ortaya konulmuş
en onurlu ve en haysiyetli direnişlerden birisini ifade ediyordu. AKP
iktidarının, İstanbul’la ilgili, Gezi Parkı’yla ilgili sermayeyi ve rantı
kayıran, halkın karar alma süreçlerini tamamen dışlayan, Taksim’de Gezi
Parkı’nda hangi amaca hizmet ettiği belli olmayan Topçu Kışlası ya da AVM
yapımıyla ilgili dayatması o dönem büyük bir halk itirazıyla karşılaştı. Bu
projenin hayata geçmesi için Gezi Parkı’ndaki ağaçların kesilmesiyle birlikte
oradaki ağaçların, karıncanın, kuşların, oradaki yaşam hakkına sahip olan bütün
canlıların hakkını savunan başta kadın ve gençler olmak üzere halk kitleleri
tarafından çok büyük ve çok değerli, çok onurlu bir itiraz ortaya konuldu. 
AYŞE
SULA KÖSEOĞLU (Trabzon) – Mesele ağaçlar mıydı Sayın Vekil, ağaçlar mıydı
mesele? Yapmayın ya, az gerçekçi olun.
İDRİS
BALUKEN (Devamla) - Ancak maalesef, bu itirazı anlaması gerekenler, bu itirazla
doğa ve insan yaşamına sahip çıkılmasını isteyen bir halk gücünün açığa
çıktığını anlaması gerekenler, bunu anlamak yerine, şafak vakitlerinde zabıta
ekipleriyle, kolluk güçleriyle Gezi Parkı’na büyük bir baskın gerçekleştirdiler.

HÜSEYİN
KOCABIYIK (İzmir) - Niye desteklemediniz o zaman?
İDRİS
BALUKEN (Devamla) – Başından beri biz destekledik.
HÜSEYİN
KOCABIYIK (İzmir) - Niye desteklemediniz o zaman? 
İDRİS
BALUKEN (Devamla) – Başından beri biz içindeydik, başından beri destekledik.
HÜSEYİN
KOCABIYIK (İzmir) – Yalan söylüyorsun!
İDRİS
BALUKEN (Devamla) - Kürsüye çıkar konuşursunuz. 
HÜSEYİN
KOCABIYIK (İzmir) – Biraz dürüst ol, dürüst!
İDRİS
BALUKEN (Devamla) – Bakın, başından beri Gezi Parkı’ndaki direnişi bu şekilde
tanımlayan bir partinin grup başkan vekili olarak konuşuyorum ve özellikle
yapılan baskınla birlikte çadırların yakılması, gençlere, oradaki kitlelere
orantısız müdahalelerin yapılmasıyla birlikte maalesef süreç başka bir yere
evrildi ve AKP Hükûmetinin baskıcı, otoriter uygulamalarına karşı rahatsızlık
duyan bütün toplumsal kesimlerin kendisini alanlarda, sokaklarda ifade
edebileceği büyük bir direniş hattı örüldü. 
Biz,
özellikle AKP’nin devreye koyduğu bütün bu uygulamaların bardağı zaten
doldurduğunu, Gezi Parkı’ndaki baskınla da birlikte aslında bardağı taşıran son
damlanın devreye konduğunu, ortaya çıktığını biliyoruz.
HÜSEYİN
KOCABIYIK (İzmir) – Kendini rezil ediyorsun! 
İDRİS
BALUKEN (Devamla) - Bakınız, “Gezi direnişinde aslında alanlarda bulunan
kimlerdi?” ya da “Amaçları, talepleri nelerdi?” diye bir göz gezdirecek olursak
sanırım o günkü direnişin ruhunu hepimiz daha rahat anlarız diye düşünüyoruz.
Gezi direnişinde alanlara çıkan milyonlar, ücretleri AKP tarafından kuşa
dönmüş, emeği tamamen rantın, sermayenin sömürü alanına peşkeş çekilmiş
işçilerdi, AKP iktidarının yanlış politikalarıyla işsiz bırakılan kesimlerdi;
açlığa, yoksulluğa mahkûm edilen geniş halk yığınlarıydı; tacize, tecavüze,
erkek egemen bir sisteme maruz bırakılan kadınlardı; bir güvenlik sorunu olarak
algılanan ve geleceksiz bırakılan gençlerdi, inancı yok sayılan Alevilerdi;
sadece muhalif oldu diye, sadece farklı düşündü diye darp edilen, gözaltına
alınan, tutuklanan üniversite öğrencileriydi; dili, kimliği, kültürü yasaklanan
Kürtlerdi. Yani kısacası Gezi direnişinde alana çıkan Türkiye’nin bütün
ezilenleriydi. Peki talepleri neydi? Talepleri kentleri sermayeye peşkeş
çekilmesin, doğaları talan edilmesinin üzerine kuruluydu. Yine kendi hayatları
ve yaşam alanlarını kendilerinin yönetmesi, karar alma süreçlerine halkın
doğrudan katılmasıyla ilgili aslında Türkiye’yi de mevcut kaotik süreçten
çıkaracak, antidemokratik uygulamalardan çıkaracak çok büyük, çok onurlu bir
demokrasi teklifiydi. Ancak dediğim gibi bunu anlaması gerekenler bunu anlamak
yerine, demokratik reformlarla bu itirazlara cevap vermek yerine daha fazla
baskıcı uygulama, daha fazla polis şiddeti ve ortaya çıkan yıkım tablosunu
maalesef halklarımızın gündemine getirdiler. 
Gezi,
bir yönüyle bu otoriteye karşı itirazı içinde barındırırken diğer taraftan
Türkiye’deki halklar arasında kurulan diyaloğun en önemli köprülerinden
biriydi. Gezi, aslında halkların eşitliği talebiydi. O dönem, hatırlarsanız,
partimizin bayrağını taşıyan ve yine, Mustafa Kemal’in posterinin olduğu bayrakları
taşıyan, ideolojik olarak birbirine çok zıt kutupta olan gençlerin el ele
tutuşması aslında bu coğrafyada halklar arasında kurulmuş en önemli diyalog
köprüsünü tarif ediyordu. Parkta çekilen halaylarda ideolojik, siyasi düşünce
ayrımına bakmadan, inanç, etnik ayrımına bakmadan ezilen Türkiye halkları bir
araya gelinebileceğini Gezi’de ortaya koydu. 
Yine,
Gezi Parkı’na giden Türkiye halkları özellikle o dönem penguen belgeselleri
gösteren medyayı işaret ederek “Yıllarca bu medya, bu penguen belgeselleri gösteren
aygıt, Kürtlere ne yapıldığını bizlerden saklamış.” diye büyük bir sorgulama
içerisine girdi. Yine o dönemde, hatırlarsanız, özellikle Lice’de karakol
yapımına karşı yapılan bir protestoda Medeni Yıldırım’ın katledilmesiyle
birlikte İstanbul’da, İzmir’de, Ankara’da bir araya gelen yüz binler,
milyonlar, “Her yer Lice, her yer direniş.” sloganlarını atmaya başladı. “Bize
bunu yapanlar kim bilir yıllardır Kürtlere ne yaptılar?” şeklinde belki de
doksan yıllık ezberleri altüst edecek bir gönül teline dokunma işlevi Gezi
sürecinde gerçekleşti. İşte, Gezi’nin ruhu buydu ve Gezi’den hâlâ AKP’nin bu
kadar korkmasının sebebi de budur. Devleti var eden baskıcı, otoriter
politikalar tek tek halk yığınları tarafından yıkıldığı için AKP belki de
Türkiye siyaset tarihinin en ağır polis müdahalelerini Gezi direnişi sırasında
halkımız üzerine, halklarımız üzerine uygulamayı reva gördü. 
Uygulanan
o polis müdahaleleriyle 8 canımızı yitirdik. Eskişehir’de Ali İsmail Korkmaz
katledildi. Öyle dramatik bir ölüm şekliydi ki, Ali İsmail’in annesi, o
yaşadığı acı içerisinde, “Alişim’i tekmelediler, döverek öldürdüler. Keşke
kurşunlanarak ölmüş olsaydı da bu kadar acı çekmeseydi.” şeklinde, ölümden ölüm
beğenen tarihî bir trajediyi tarihe not düştü. Yine, Ankara’da Ethem Sarısülük
katledildi, Antakya’da Abdullah Cömert. “Büyük adam olamadık ama hayallerimizi
satmadık.” diyen Ahmet Atakan’ı öldürdüler. Lice’de Medeni Yıldırım katledildi,
İstanbul’da Mehmet Ayvalıtaş, Hasan Ferit Gedik ve Berkin Elvan katledildi. 16
yaşındaki Berkin son nefesini verirken 16 kiloydu. Ve bütün bu tablonun
üzerinde, AKP’li yetkililer ve Erdoğan çıkıp Gezi’de polisin destan yazdığını
söylediler. Sonrasında, müteakip süreçte de Gezi’de 5 bine yakın insan
gözaltına alındı. Yapılan müdahalelerle 11 kişi gözünü kaybetmek suretiyle
100’ün üzerinde insan kafa travması geçirecek şekilde yaralandı, 10 bine yakın
insan hukuksal süreçlerle karşı karşıya kaldı ve bütün bu baskıyı uygulayan, bu
devlet terörünü uygulayan kolluk güçleri de âdeta cezasızlıkla ödüllendirildiler.
İşte, hâlâ devam eden bu süreçle ilgili bütün Türkiye halklarının, bütün
Türkiye toplumunun itirazını bugün bir kez daha Meclise taşımayı, Mecliste
kurulacak bir komisyonla birlikte Gezi’nin öncesiyle, sonrasıyla, bütün
sonuçlarıyla birlikte araştırılmasını son derece önemli görüyoruz. Bu konuda
bütün milletvekillerinin desteğini istiyoruz.
Hepinize
saygılar sunarım. (HDP sıralarından alkışlar)
BAŞKAN
– Teşekkür ederim Sayın Baluken.
Halkların
Demokratik Partisi Grubu önerisi aleyhinde ilk konuşmacı Bartın Milletvekili
Yılmaz Tunç’tur. 
Buyurunuz
Sayın Tunç. (AK PARTİ sıralarından alkışlar)
YILMAZ
TUNÇ (Bartın) – Sayın Başkan, değerli milletvekilleri; Gezi olaylarının
araştırılması için verilen HDP grup önerisinin aleyhinde söz aldım. Bu vesileyle
hepinizi saygılarımla selamlıyorum.
Gezi
olaylarının meydana geldiği 2013 yılı Mayıs ayını bir hatırlayacak olursak
Türkiye için çok önemli bir aydı. 2013 yılı Mayıs ayında Türkiye elli iki
yıldır kapısında beklediği IMF’yle defterini kapatmış ve IMF borcunu
sıfırlamıştı. Yine, dünyanın en büyük projelerinden bir tanesi üçüncü
havalimanı projesinin ihalesi gerçekleştirilmişti. Yine, dünyanın en büyük
köprülerinden bir tanesi Boğaz’a üçüncü gerdanlık üçüncü boğaz köprüsünün
temeli atılmıştı. Yine, dünyanın önemli projelerinden birisi Türkiye’ye ve
İstanbul’a değer katacak Kanal İstanbul Projesi’nin startı verilmişti ve
Türkiye enerjide bağımsızlığını ilan ediyordu. Mersin Akkuyu’dan sonra Sinop’ta
ikinci nükleer santral ihalesini gerçekleştirmişti 2013 Mayısında. Ve
uluslararası kredi derecelendirme kuruluşları Türkiye'nin kredi notunu
artırmışlar ve Türkiye’yi yatırım yapılabilir bir ülke ilan etmişlerdi ve hemen
ardından da faizler tarihteki en düşük seviyesine, 4,61’e kadar düşmüştü. Sözün
özü, kısacası, mayıs ayı cumhuriyet tarihimizin en parlak mayıs ayı olarak
tarihe geçmişti. Hâl böyleyken, İstanbul Taksim’de, Gezi Parkı’nda bir eylem
başlatıldı; Taksim Yayalaştırma Projesi kapsamında Gezi Parkı’ndaki ağaçların
zarar göreceği endişesiyle çevreci bir eylem. Yetkililerin ağaçların zarar
görmeyeceği, sadece yer değiştireceği yönündeki açıklamalarına rağmen eyleme
devam edildi. İstanbul Taksim’de çevre duyarlılığı olarak başlayan eylem,
süratle şekil değiştirdi, gösteriler kısa sürede planlı bir yakma, yağmalama
faaliyetine dönüştü. Birileri İstanbul Taksim’de bir yangın çıksın ve bu ateş
bütün ülkeyi sarsın istedi. Durdurma, ön alma, sükûneti sağlama çabaları da
sonuç vermedi. 5 Haziran 2013 tarihinde Hükûmet yetkilileriyle görüşen Taksim
Dayanışma Platformu, âdeta dış güçlerin sözcüsü gibi davranarak “Bu eylemleri
durdururuz ama şunları istiyoruz.” diye şartlar öne sürdüler. Tekrar
hatırlayalım, hangi şartları öne sürdüler: 
1)
Gözaltına alınanlar serbest bırakılsın.
2)
Üçüncü köprü projesi iptal edilsin.
3)
Üçüncü havalimanı ihalesi durdurulsun.
4)
İstanbul, Ankara, Hatay valileri görevden alınsın.
5)
Kanal İstanbul Projesi’nden vazgeçilsin.
6)
Enerji santrallerinin yapımı durdurulsun.
Bu
taleplere baktığımızda değerli milletvekilleri, meselenin ağaç olmadığı açıkça
anlaşılıyor. Zaten, meselenin ağaç olmadığını kendileri de ifade etmişlerdi.
“Mesele ağaç değil, sen daha anlamadın mı?” diye “tweet”ler attıklarını ve
milyonlarca kişiyle bunu paylaştıklarını hepimiz hatırlıyoruz. Amaç belliydi,
amaç, bu güzel ülkeyi kaosa sürüklemekti; daha birkaç gün önce dünyanın
parmakla gösterdiği, herkesin hayran hayran izlediği bu ülkenin yoluna taş
koymak ve bu güzel ülkeyi kaosa sürüklemek. Vandallar sokakları savaş alanına
çevirdiler. İşte, molotoflar attılar, taşlar attılar. 
HAMZA
DAĞ (İzmir) – Demokrasi o, demokrasi o!
YILMAZ
TUNÇ (Devamla) – İllegal örgütler sahnelere çıktı. Polise metal bilyeyle
sapanlar attılar. Demir bilyelerle vatandaşımızı…
HAKAN
ÇAVUŞOĞLU (Bursa) – Demokratik gösteri!
YILMAZ
TUNÇ (Devamla) – İşte, demokratik gösteriler! Belediye otobüsleri yakıldı,
görüyorsunuz. 
HAMZA
DAĞ (İzmir) – Aynısı Fransa’da oldu.
YILMAZ
TUNÇ (Devamla) – Ankara’da, İstanbul’da, büyük şehirlerimizde belediye
otobüslerimiz taşlandı. İş makinelerini yaktılar, vatandaşa hizmet eden iş
makineleri ateşlere verildi. 
HAKAN
ÇAVUŞOĞLU (Bursa) – Arkadaşlar izlemiyor, ıslık çalıyorlar Yılmaz Bey. 
BEHÇET
YILDIRIM (Adıyaman) – İnsanlar öldü orada, insanlar.
HAKAN
ÇAVUŞOĞLU (Bursa) – Islık çalıyorlar, ıslık; başlarını havaya kaldırmış, ıslık
çalıyor arkadaşlar.
YILMAZ
TUNÇ (Devamla) – Ambulans, kan toplama araçları, işte, ambulanslar yakıldı,
yıkıldı vatandaşa sağlık hizmeti getirecek olan. İtfaiye araçları yakıldı. Kamu
hizmet araçlarını, nerede gördülerse onları ateşe verdiler. Polisimizi,
güvenlik güçlerimizi molotoflarla yakmaya çalıştılar. Sivil araçları yaktılar,
yağmaladılar. Esnafın dükkânını yağmaladılar, işte görüyorsunuz. 
YAKUP
AKKAYA (İstanbul) – Yahu, kaç kişi öldü, kaç kişi?
YILMAZ
TUNÇ (Devamla) – Evet, sorumluları onlar. Bankaları yıkıp yağmaladılar.
YAKUP
AKKAYA (İstanbul) – Kaç kişi öldü? Polis şiddetiyle kaç kişi öldü? Kaç kişi
öldü polis şiddetiyle, onu anlatsana.
YILMAZ
TUNÇ (Devamla) – Basın özgürlüğünden bahsedenler, işte, basın araçlarını
yaktılar, yağmaladılar, ateşlere verdiler. 
YAKUP
AKKAYA (İstanbul) – Hangi özgürlükten bahsediyorsun?
YILMAZ
TUNÇ (Devamla) – Halkın kullanım alanlarını tahrip ettiler, sokakları ateşe
verdiler. Hatta çocukları bile eylemlerde kullandılar. İşte, çocuklar…
Çocukları istismar ettiler. Atatürk Kültür Merkezi pankartlarla doldu. Türk
Bayrağı ve illegal örgütlerin bayrakları yan yana getirildi. Mustafa Kemal
Atatürk ile terör örgütü liderlerinin resimleri Atatürk Kültür Merkezinde yan
yana getirildi değerli milletvekilleri. (AK PARTİ sıralarından alkışlar)
Yetmedi, Türk Bayrağı’nı ateşe verdiler işte bu Vandallar. 
ONURSAL
ADIGÜZEL (İstanbul) – Ayağının altına almıyorlar sizin gibi en azından. Fethi
kutlarken ayağınızın altına alıyorsunuz, siz de ayağınızın altına alıyorsunuz.
YILMAZ
TUNÇ (Devamla) – Şimdi, değerli milletvekilleri, bunlar bizim içimizi acıttı.
Evet, can kayıpları oldu. 7 canımız gitti.
YAKUP
AKKAYA (İstanbul) – 1’inci günü anlatsanıza. 1’inci günü anlat.
YILMAZ
TUNÇ (Devamla) – Polisimizi de şehit ettiler. 
YAKUP
AKKAYA (İstanbul) – 1’inci günü anlat, 1’inci günü. 1’inci günü çıktığında
şiddet olmasaydı olur muydu? Polis şiddeti olmasaydı olur muydu?
YILMAZ
TUNÇ (Devamla) – Ve bu içimizi acıtan olayların maliyeti, faturası 150 milyon
lirayı aşarken… 
YAKUP
AKKAYA (İstanbul) – 1’inci günü anlat. Orada barışçıl bir eylem vardı. Ben de
vardım orada.
BAŞKAN
– Sayın Akkaya, lütfen efendim…
YILMAZ
TUNÇ (Devamla) – …sonuçta ülkemize verdiği dolaylı zarar 200 milyar lirayı
aştı.
YAKUP
AKKAYA (İstanbul) – Daha da işiniz gücünüz para zaten. Allah gözünüzü toprak
doyuracak para yüzünden.
YILMAZ
TUNÇ (Devamla) – Ve bir aylık dönemde yabancı yatırımcı 8 milyar dolarlık
Türkiye’den çıkış yaptı.
YAKUP
AKKAYA (İstanbul) – İşiniz gücünüz para!
YILMAZ
TUNÇ (Devamla) - Ve Gezi olaylarının öncesinde enflasyon yüzde 6’yken yüzde 9’a
çıktı. Cumhuriyet tarihinin en güzel mayıs ayını, maalesef, bu olaylarla, bu
Vandallıklarla en karanlık ay olarak tarihe geçirdiler.
YAKUP
AKKAYA (İstanbul) – Sayın Hatip, 1’inci günü anlatır mısın, 1’inci günü! 
YILMAZ
TUNÇ (Devamla) - Şimdi, araştırma önergesinde deniyor ki, araştırma
önergesinde…
YAKUP
AKKAYA (İstanbul) – 1’inci günü anlatır mısın! Ölenleri de anlat ayrıca!
YILMAZ
TUNÇ (Devamla) - Kimdi bunlar? Arka planında kimler vardı? Ne tür bir oyunun
kurucuları, oyuncuları, figüranlarıydılar? Ve bu şiddet sarmalından nasıl bir
sonuç elde etmeyi umuyorlardı?
YAKUP
AKKAYA (İstanbul) – Ayıp ya!
YILMAZ
TUNÇ (Devamla) - Gerçek şu: Senaryo, Taksim Dayanışma Platformu’nun
taleplerinde açıkça ortada. İlerleyen demokrasimizi hedef aldılar, yükselen
ekonomimizi hedef aldılar, güçlenen dış politikamızı hedef aldılar, birlik ve
beraberliğimizi hedef aldılar.
YAKUP
AKKAYA (İstanbul) – Güçlenen dış politika! Bir tane komşun kalmadı, bir tane
komşun! Güçlenen dış politikaymış!
YILMAZ
TUNÇ (Devamla) – Kısacası, hepimizi, Türkiye’yi hedef aldılar.
YAKUP
AKKAYA (İstanbul) – İşte, bir araya gelip kendiniz çalıp kendiniz oynuyorsunuz!
YILMAZ
TUNÇ (Devamla) - Bizden rahatsız olan yabancı güçler yazdı, finansını
sağladılar, medyasıyla kışkırttılar, içimizdeki iş birlikçileri de rollerini
oynadılar. (AK PARTİ sıralarından alkışlar) Başrolde demokrasiyi hazmedememiş
siyasiler; parkta, meydanda, ekranda ve tabii ki sosyal medyada hemen her
fırsatta boy gösterip provokasyonlar yaptılar. Yan rollerde oynayanlar da eli
taşlı, sopalı, sapanlı ve bazen de silahlı marjinal örgütler. Kalabalığın
arasına sızan, yüzlerindeki maskelerle kamufle olduğunu sanan bu karanlık
yüzler, millete kin kustu, ateş saçtı.
Ve
meydanda görünmeyip perde arkasında duranlar, bir anlamda senaryo yazarları,
oyun kurucuları, onlar, hangi ülkede çıkarları kesintiye uğrarsa hemen harekete
geçen, karışıklık çıkartan, insanları sokağa döküp taş üstünde taş
bırakılmaması için ellerinden gelenleri yapanlar.
Ve
uluslararası medya, lobilerin güdümündeki bazı yerli ve yabancı medya
kuruluşları Taksim’den yirmi dört saat canlı yayın yaptılar. Bu canlı yayınları
hepiniz izlediniz.
YAKUP
AKKAYA (İstanbul) – Yasak mı? Keyfine göre mi yayın yapacaktı? 
YILMAZ
TUNÇ (Devamla) - Ve savaş muhabirlerini gönderdiler Türkiye’ye, yirmi dört saat
canlı yayınlar yaptılar.
ONURSAL
ADIGÜZEL (İstanbul) – Penguenleri mi izleyecektik, ne olacaktı?
YAKUP
AKKAYA (İstanbul) – Kimileri de penguenleri yayınladı!
YILMAZ
TUNÇ (Devamla) – İşte, BBC Taksim’den, CNN Taksim’den canlı yayın yapıyor.
YAKUP
AKKAYA (İstanbul) – Kimileri de penguenleri gösterdi!
YILMAZ
TUNÇ (Devamla) - Şimdi Fransa’da olaylar oluyor. Nerede bu medya kuruluşları? 
YAKUP
AKKAYA (İstanbul) – Kimileri de penguen belgeseli gösterdi. İstiyorsunuz ki
siz, her daim medya sizi gösterecek, değil mi? 
BAŞKAN
– Sayın milletvekilleri, lütfen efendim… Lütfen hatibi dinleyin. 
YILMAZ
TUNÇ (Devamla) – Bakın, Gezi olaylarını sanki bir çevreci eylemmiş gibi dünyaya
gösterilmek isteniyordu ancak bu olayların milletimiz farkındaydı. Dünyaya
çevreci bir eylem gibi göstermek isteyen bu illüzyonistler Fransa’daki
gösterileri niye yirmi dört saat canlı yayınlamıyorlar? Oraya niye savaş
muhabirlerini göndermiyorlar?
YAKUP
AKKAYA (İstanbul) – O onların problemi. 
SELİNA
DOĞAN (İstanbul) – Takip ediyorlar. 
YILMAZ
TUNÇ (Devamla) – Göndermezler çünkü onların amaçları çok farklı; Türkiye’yi
savaş alanı gibi göstererek ülkenin istikrarını, ekonomisini bozmak, ülkeyi
yönetenlerin içte ve dışta elini zayıflatmak. 
Tüm
bunların, hem senaryocuların hem oyuncuların unuttuğu bir şey vardı, bu millet
o karanlık mı karanlık 27 Mayısları, 12 Martları, 12 Eylülleri, 28 Şubatları,
27 Nisanları unutmadı ve fırsat eline ilk geçtiğinde de ilk sandıkta onun
hesabını gördü. (AK PARTİ
sıralarından alkışlar) Bu ülkenin halkın
seçtiği ilk Cumhurbaşkanı olarak Recep Tayyip Erdoğan’ı sandıkta yüzde 52’yle
1’inci yaptı ve sizi de, Gezi’nin destekçilerini de üç yıl içerisinde 4 kez
sandığa gömdü ve bundan ders çıkarması gereken varsa o da Gezi senaryosunu
destekleyen siyasilerdir. 
(Mikrofon
otomatik cihaz tarafından kapatıldı)
MEHMET
ŞÜKRÜ ERDİNÇ (Adana) – On beş yıldır hem de, on beş yıldır. 
YILMAZ
TUNÇ (Devamla) – Bu duygu ve düşüncelerle grup önerisinin aleyhinde olduğumu
belirtiyor, Genel Kurulu saygılarımla selamlıyorum. (AK PARTİ sıralarından alkışlar)
BAŞKAN – Teşekkür ederim Sayın Tunç. 
ÖZGÜR ÖZEL (Manisa) - Sayın Başkan…
İDRİS BALUKEN (Diyarbakır) – Sayın Başkan…
BAŞKAN - Sayın Özel…
ÖZGÜR ÖZEL (Manisa) – Efendim, sayın hatibin kürsüden
ayrılışı ve yaşanan görüntüleri dikkate sunmak isterim. 
MEHMET MUŞ (İstanbul) – Ne var görüntüde?
İBRAHİM AYDEMİR (Erzurum) – Ne var o görüntülerde? 
MUSTAFA ILICALI (Erzurum) – Ne var? 
ÖZGÜR
ÖZEL (Manisa) – Bunlar mitingden ayrılırken de Türk Bayraklarını öyle yerlerde
bırakıp gidiyorlar. Hiçbir Cumhuriyet Halk Partiliden bunu görmezsiniz. (CHP sıralarından alkışlar) 
İBRAHİM
AYDEMİR (Erzurum) – Geç onu ya!
HURŞİT
YILDIRIM (İstanbul) – O, CHP kongresinde oldu. 
MEHMET
MUŞ (İstanbul) – 1 milyon bayrak vardı orada. 
ÖZGÜR
ÖZEL (Manisa) – Efendim, biraz önce “demokrasiyi hazmedememiş siyasiler”
dedikten sonra Gezi’nin destekçilerinin sandığa gömüldüğünü hem grubumuzu
işaret ederek vücut diliyle hem de kastettiği, Cumhuriyet Halk Partisi olduğuna
herhangi bir şüphe bırakmayacak şekilde ağır ithamlarda bulundu. Cevap
hakkımızı kullanmak istiyoruz. 
YILMAZ
TUNÇ (Bartın) – Kaç kere gömüldünüz.
MUSTAFA
ELİTAŞ (Kayseri) – Şüphe yok zaten, doğrusu o. 
MEHMET
METİNER (İstanbul) – Neyin sandığı bu ya? 
BAŞKAN
– Sataşma nedeniyle söz istiyorsunuz. 
ÖZGÜR
ÖZEL (Manisa) – Evet, sataşma nedeniyle efendim. 
BAŞKAN
– Buyurunuz, 69’uncu maddeye göre söz veriyorum Sayın Özel. 
MUSTAFA
ELİTAŞ (Kayseri) – Şüphe yok zaten, doğrudan Gezi’yi desteklediğinizi söyledi.
MEHMET
METİNER (İstanbul) – Bunun neresi sataşma ya? 
HAKAN
ÇAVUŞOĞLU (Bursa) – Siz, 1’inci mi çıktınız seçimlerden? Ben anlamadım. 
MUSTAFA
ELİTAŞ (Kayseri) – Yani açık ve net söyledi aslında. 
VI.- SATAŞMALARA İLİŞKİN KONUŞMALAR (Devam)
4.- Manisa Milletvekili Özgür Özel’in, Bartın
Milletvekili Yılmaz Tunç’un HDP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
ÖZGÜR
ÖZEL (Manisa) – Sayın Başkan, değerli milletvekilleri; gerçekten üzülerek,
utanarak dinledim. Buraya bir milletvekili gelecek, Gezi olaylarıyla ilgili,
Gezi direnişiyle ilgili kürsü kullanacak…
MEHMET
METİNER (İstanbul) – Ne direnişi ya!
ÖZGÜR
ÖZEL (Devamla) – …Gezi’de hayatını kaybeden 11 suçsuz evladımızı anmayacak,
tarihî sorumluluklarını terk edecek... 
YILMAZ
TUNÇ (Bartın) – Söyledim.
ÖZGÜR
ÖZEL (Devamla) - …ve burada hepimizin gözünün içine baka baka, önce kendisinin
inandırıldığı, daha sonra kitleleri inandırmak üzere sarf ettiği bir yalanı
defalarca burada söyleyecek. 
MEHMET
METİNER (İstanbul) – Vandalizm’i savunuyorsunuz. 
HAKAN
ÇAVUŞOĞLU (Bursa) – Siz milleti ne zannediyorsunuz? Gezi Platformu sizden daha fazla
çalışıyor, merak etme.
ÖZGÜR
ÖZEL (Devamla)- Bu Gezi’yle ilgili bir şey konuşacaksanız, Gezi’ye darbe
diyecekseniz, hodri meydan.
MEHMET
METİNER (İstanbul) – Evet, darbedir, isyan girişimidir, gayrimeşrudur. 
ÖZGÜR
ÖZEL (Devamla) – Biz diyoruz ki, Beyefendi, geliniz, birazdan oy
kullanacaksınız, “Gezi direnişi”, “Gezi olayları”, “Gezi darbesi”, adına ne
diyorsanız, gelin araştıralım. (AK PARTİ sıralarından “ayaklanma” sesleri)
İBRAHİM
AYDEMİR (Erzurum) – Terörist ayaklanma, terörist ayaklanma!
MEHMET
METİNER (İstanbul) – Ne araştırması?
ÖZGÜR
ÖZEL (Devamla) - Araştırma komisyonunda çoğunluk sizde, hadi ispat edin
Gezi’nin uluslararası komplo olduğunu, hadi ispat edin Gezi’nin darbe girişimi
olduğunu.
İBRAHİM
AYDEMİR (Erzurum) – Ona gerek yok, aşikâr canım her şey. 
ÖZGÜR
ÖZEL (Devamla) - Hadi, ispat edin Kabataş yalanını, Kabataş yalanını ispat
edin. (CHP sıralarından alkışlar) Hodri meydan!
İBRAHİM
AYDEMİR (Erzurum) – Neyin ispati, her şey ortada! Sen geç onları.
MEHMET
METİNER (İstanbul) – Hadi oradan!
ÖZGÜR
ÖZEL (Devamla) – Cumhurbaşkanının ağzından, “Ben izledim.” dedi.
İBRAHİM
AYDEMİR (Erzurum) – Bağırma, bağırma!
ÖZGÜR
ÖZEL (Devamla) - O “Ben izledim.” deyince etrafındaki yandaşlar “Biz de
izledik.” dedi. Daha sonra, yalan olduğu, düzmece olduğu ortaya çıktı. Hadi o
utanmadı, siz nasıl utanmıyorsunuz? Siz nasıl utanmıyorsunuz? 
İBRAHİM
AYDEMİR (Erzurum) – Sen utan ya! Sen utan ya! Terörist bir eylemi savunuyorsun
burada. Ayıptır ya!
ÖZGÜR
ÖZEL (Devamla) – Şimdi gelin, gelin burada o komisyonu kuralım. 
İBRAHİM
AYDEMİR (Erzurum) – Sen utanacaksın!
ÖZGÜR
ÖZEL (Devamla) - Hadi, hodri meydan, Gezi’nin uluslararası komplo olduğunu
Meclis ispatlasın. 
İBRAHİM
AYDEMİR (Erzurum) – Neyin ispatı ya, aşikâr, her şey aşikâr kardeşim! Neyin
ispatını istiyorsunuz!
ÖZGÜR
ÖZEL (Devamla) - Kabataş yalanının gerçek olduğunu hadi ispatlayın, hadi. Hadi,
hadi gelin bakalım, hodri meydan.
MEHMET
METİNER (İstanbul) – Hepsini ispatlarım.
ÖZGÜR
ÖZEL (Devamla) - Madem ispatlayacaksın “evet” oyu ver.
İBRAHİM
AYDEMİR (Erzurum) – İşte çıkardı gösterdi belgelerini.
MEHMET
METİNER (İstanbul) – Terörizmi meşrulaştırmaya çalışıyorsun.
ÖZGÜR
ÖZEL (Devamla) - Şimdi, bu kadar yalana kendini inandırmışsın, milleti
inandırmaya çalışıyorsun. Yok öyle yağma!
İBRAHİM
AYDEMİR (Erzurum) – Hadi canım, hadi canım! Sen geç orayı!
ÖZGÜR
ÖZEL (Devamla) - Hodri meydan, kuralım komisyonu! (CHP sıralarından alkışlar)
BAŞKAN
– Teşekkür ederim Sayın Özel. 
MEHMET
METİNER (İstanbul) – Hodri meydan!
YILMAZ
TUNÇ (Bartın) – Sayın Başkan… 
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken… 
İDRİS
BALUKEN (Diyarbakır) – AKP adına konuşan sayın hatip Gezi direnişi içerisinde
yer alanları uluslararası komplonun bir parçası ve Türkiye üzerindeki birtakım
kirli hesapların figüranı olarak gösterdi.
MUSTAFA
ELİTAŞ (Kayseri) – Maşası oldu.
BAYRAM
ÖZÇELİK (Burdur) – Parçası sen misin?
İDRİS
BALUKEN (Diyarbakır) - Dolayısıyla, bizi de aynı şekilde itham altında…
BAŞKAN
– Siz de 69’uncu madde çerçevesinde söz istiyorsunuz.
Buyurunuz
Sayın Baluken. 
MEHMET
METİNER (İstanbul) – Başkan, şahıs adı mı zikrediliyor, parti adı mı
zikrediliyor, kime sataşılıyor burada ya?
BAYRAM
ÖZÇELİK (Burdur) – “Parçası” dediği kendisi mi?
BAŞKAN
– Sayın Metiner…
5.- Diyarbakır Milletvekili İdris Baluken’in, Bartın
Milletvekili Yılmaz Tunç’un HDP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
İDRİS
BALUKEN (Diyarbakır) – Teşekkür ediyorum.
BAŞKAN
– Bir saniye Sayın Baluken.
Sayın
Metiner…
MEHMET
METİNER (İstanbul) – O zaman hepimiz birlikte söz hakkı isteyelim. 
BAŞKAN
– Sayın Metiner…
MEHMET
METİNER (İstanbul) – Evet Sayın Başkan, buyurun. 
BAŞKAN
– Sizi İç Tüzük’e uymaya davet ediyorum. 
MEHMET
METİNER (İstanbul) – Ben de sizi uymaya davet ediyorum. 
BAŞKAN
– Sizin grup başkan vekilleriniz burada, lütfen. (CHP sıralarından alkışlar) 
MEHMET
METİNER (İstanbul) – Burayı istediğiniz gibi yönetemezsiniz. 
BAŞKAN
– Sayın Metiner, isterseniz…
MEHMET
METİNER (İstanbul) – Şahıs adı zikredilmiyor, grup adı zikredilmiyor, parti adı
zikredilmiyor…
BAŞKAN
– Sayın Metiner, bakınız…
İDRİS
BALUKEN (Devamla) – Bütün konuşma sataşmayla dolu.
BAŞKAN
– Sayın Baluken, bir saniye…
Bakın,
siz benim hangi maddelere dayanarak söz hakkı verdiğimi gayet iyi biliyorsunuz.
Ben, lütfen, sizi sükûnete davet ediyorum. 
MEHMET
METİNER (İstanbul) – Ben de sizi adaletli davranmaya davet ediyorum. Ben de
sizi adaletli davranmaya çağırıyorum.
BAŞKAN
– Eğer İç Tüzük’le ilgili bilgilenmeye ihtiyacınız var ise verdiğimiz ilk arada
ben size bunları anlatmaya hazırım. (CHP sıralarından alkışlar) 
Buyurunuz
Sayın Baluken. 
İDRİS
BALUKEN (Devamla) – Teşekkür ediyorum Sayın Başkan. 
AKP’li
hatibin konuşmasını gerçekten biz de ibretle ve hayretle dinledik. Bu kadar
yaşanan can kaybı ve yaralanmalara tek bir cümleyle atıfta bulunmadan, buraya
gelip orada ortaya çıkmış olan maddi hasar üzerinden bir sunum yapmak gerçekten
AKP Grubuna yakışırdı.
YILMAZ
TUNÇ (Bartın) – Can kayıplarını söyledim. 
İDRİS
BALUKEN (Devamla) – Bir kere, şunu ifade edelim: Maddi hasarla ilgili ortaya
çıkan tablonun müsebbibinin de kim olduğunu söylüyoruz.
MEHMET
DEMİR (Kırıkkale) – Ölen polislerin müsebbibi kim?
İDRİS
BALUKEN (Devamla) – Tamamen barışçıl ve demokratik olarak başlamış olan bir
gösteriye yapılan şafak baskınlarıyla, âdeta oradaki halkı ezecek şekilde,
gençleri, kadınları öldürecek şekilde yapılan müdahalelerle ortaya çıktığını
biz söylüyoruz zaten. İşin çığırından çıkması, yaşanan can kayıplarından
sonradır. 
Hatırlayın,
o dönem sizin yetkilileriniz, dönemin Cumhurbaşkanı, Başbakana vekillik yapan
AKP’li yetkililer de böylesi tabloların ortaya çıkmaması adına göstericilerle
diyalog arayışına girdiler. Sayın Abdullah Gül’ün, Sayın Arınç’ın yürüttüğü o
diyalog girişimlerinin amacı zaten, işte, bahsetmiş olduğunuz tabloların ve can
kayıplarının yaşanmamasıydı.
Farklı
bir pencereden söyleyeyim ben size: Aslında, AKP, Gezi direnişini ıskalayarak
tarihî bir hata yaptı. Siz oradaki itirazları doğru değerlendirmiş olsaydınız,
bugün, işte, otoriterliğe mahkûm olan bir işleyişle boğuşmak durumunda
kalmazdınız, yüzde 49,5 oy alan bir Başbakan bir saat içerisinde görevinden
alınmazdı. Ama o dönem müzakereyi ve diyaloğu önceleyen AKP’lilerin, Sayın
Cumhurbaşkanı başta olmak üzere, nasıl tasfiye edildiğini hep birlikte gördük.
Dolayısıyla mevcut tablonun müsebbibi de sizin politikalarınızdır.
Fransa’yı örnek
veriyorsunuz. Ayıptır ya, Fransa’da yaşamını yitiren bir kişi yok, bir kişi.
Tatbikat resimlerini yandaş medyada servis ettirip…
(Mikrofon
otomatik cihaz tarafından kapatıldı) 
İDRİS
BALUKEN (Devamla) – …ortada onlarca cenazenin olduğu bir yıkım tablosunu orayla
kıyaslamak için önce bir vicdana ve yüreğe sahip olmak gerekir. (HDP
sıralarından alkışlar) 
BAŞKAN
– Teşekkür ederim Sayın Baluken.
MEHMET
MUŞ (İstanbul) – Sayın Başkan…
BAŞKAN
– Sayın Muş…
MEHMET
MUŞ (İstanbul) – Sayın Başkan, hatiplerin yaptığı konuşmalarda grubumuza
sataşma vardır. Bu anlamda, İç Tüzük 69’dan dolayı cevap hakkımızı kullanmak
istiyorum.
BAŞKAN
– Buyurunuz Sayın Muş. (AK PARTİ sıralarından alkışlar) 
Süreniz
iki dakikadır.
NURETTİN
YAŞAR (Malatya) – Yaşasın Fransa(!)
6.- İstanbul Milletvekili Mehmet Muş’un, Manisa
Milletvekili Özgür Özel ile Diyarbakır Milletvekili İdris Baluken’in sataşma
nedeniyle yaptıkları konuşmaları sırasında Adalet ve Kalkınma Partisine
sataşması nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; sizlere bir pasaj
okuyacağım, lütfen dikkatle dinleyin bu pasajı.
“Her
an ve her saat başında yalan haberlerle birtakım korkunç şayialar çıkarılmak
suretiyle heyecan yaratmak ve bu heyecan vasatında birtakım kışkırtmalar da
yaparak hadiseler çıkartılmak istenmekte olduğunu ve bu yıkıcı faaliyetlerin belli
merkezlerden idare edilmekte bulunduğunu dünkü konuşmamda arz ve ifade
etmiştim. 
Ortada
hiçbir şey yokken hadiseler çıkarabilmek için ancak bu yollara ve usullere
müracaat olunur. Kandırılması en kolay olan ve toplantı hâlinde bulunan
zümreler seçilmek suretiyle bunların üzerinde daimî surette yıkıcı
propagandalar teksif edilir ve bunlar kötü bir zümre bile olsalar, 30 milyonluk
Türkiye’nin hacmine ve ebadına nispetle bir zerre dahi teşkil etmese de bunlar
sanki teşkilatlı ve vurucu bir kuvvetmiş gibi ele alınarak bir memleketin
kaderi üzerinde pervasızca oynayabilme imkânının aranmasına ve bu yolların
araştırılmasına çıkılır.” 
Bakın,
bu konuşma rahmetli Adnan Menderes’in 1 Mayıs 1960 tarihinde yaptığı
konuşmadır. Bugünü mü anlatıyor? Evet, aynen bugünü anlatıyor. Ve bu konuşmadan
yirmi altı gün sonra, 27 Mayısta darbe yapılmıştır. 
Ne
diyor rahmetli Adnan Menderes? Diyor ki: “Şayialar…” Bakın, “Panzer altında
kalan genç kız hayatını kaybetti.” Yok böyle bir şey.
MEHMET
METİNER (İstanbul) – Gezicilerin yalanları.
MEHMET
MUŞ (Devamla) – “TOMA ezdi.” diyor ama video öyle söylemiyor. Filistin’de
öldürülen bir gazetecinin kamerası sanki Taksim’de öldürülen bir gazetecinin
kamerası gibi gösteriliyor. Bakın, siz hiç bidonla kimyasal silah konduğunu
gördünüz mü? Burada bidonla kimyasal silah… 
ONURSAL
ADIGÜZEL (İstanbul) – Kabataş’a gel, Kabataş’a.
MEHMET
MUŞ (Devamla) – Ama maksat ne? “AKP böyle devrilecek.” diyor. 
MEHMET
GÖKDAĞ (Gaziantep) – Araştıralım o zaman. 
ONURSAL
ADIGÜZEL (İstanbul) – Araştıralım.
MEHMET
MUŞ (Devamla) – Değerli milletvekilleri, darbe girişimine “darbe” derler. Darbe
girişimine “darbe” derler, başka bir şey demezler. (AK PARTİ sıralarından
alkışlar) 27 Mayısta gerçekleştirdiniz ama Gezi direnişinde
gerçekleştiremediler. 
İDRİS
BALUKEN (Diyarbakır) – “Direniş” demeniz de olumlu olmuştur.
MEHMET
MUŞ (Devamla) – O açıdan neticesini de millet göstermiştir. Sandıkta da, buna
destek olan gereken her cevabı almıştır. 
Genel
Kurulu saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Muş.
YILMAZ
TUNÇ (Bartın) – Sayın Başkan…
ÖZGÜR
ÖZEL (Manisa) – Sayın Başkan…
BAŞKAN
– Sayın Tunç, dinliyorum.
MUSTAFA
ELİTAŞ (Kayseri) – Şahsına atıfta bulunarak “Yalan söylüyorsun.” dedi. 
YILMAZ
TUNÇ (Bartın) – Sayın Başkanım, Sayın Özel ve Sayın Baluken, yapmış olduğum
konuşmadan dolayı sözlerimi çarpıttılar ve yalan söylediğimi ifade ettiler. İç
Tüzük 69’a göre sataşmadan söz istiyorum. 
BAŞKAN
– Buyurunuz Sayın Tunç. (AK PARTİ sıralarından alkışlar) 
7.- Bartın Milletvekili Yılmaz Tunç’un, Manisa
Milletvekili Özgür Özel ile Diyarbakır Milletvekili İdris Baluken’in sataşma
nedeniyle yaptıkları konuşmaları sırasında şahsına sataşması nedeniyle
konuşması
YILMAZ
TUNÇ (Bartın) – Sayın Başkan, değerli milletvekilleri; sataşma nedeniyle söz
aldım. Tekrar Genel Kurulu saygılarımla selamlıyorum. 
Gezi
olaylarıyla ilgili yapmış olduğum konuşmamın yalanlarla dolu olduğunu ifade
etti Sayın Özel ve Sayın Baluken. Konuşmamın yalanlarla mı, doğrularla mı dolu
olup olmadığını bizi izleyen halkımız takdir ediyor. Zaten Gezi olaylarından
sonra da bu milletin önüne konulan dört sandıkta -üç yıl içerisinde dört sandık
konuldu- Gezi taraftarlarının, Gezi destekçisi siyasilerin sandıklarda nasıl
hezimete uğradığını milletimiz o dört seçim sonucunda göstermiş oldu. 
Değerli
milletvekilleri, Gezi olaylarının antidemokratik bir isyan olduğunu artık
herkes biliyor. Yalanlarla, provokasyonlarla, sahte beyanlarla… Biraz önce grup
başkan vekilimizin gösterdiği gibi daha çok yalanlar var. “Müftü karısıyım.” diyerek
çıkıp daha sonra CHP üyesi olduğunu ifade eden, buna benzer çok sayıda olay
var. 
ONURSAL
ADIGÜZEL (İstanbul) – Kabataş’ta da yalan var, Kabataş’ta. “Belediye başkanının
geliniyim.” diyenler de var. Niye söylemiyorsun?
YILMAZ
TUNÇ (Devamla) – Şimdi, bu olaylar neticesinde hayatını kaybedenler oldu. Kim
bunun sorumluları? 
MUSTAFA
ELİTAŞ (Kayseri) – Darbe girişimcileri.
YILMAZ
TUNÇ (Devamla) - Bunların sorumluları Vandallardır, çapulculardır. (AK PARTİ
sıralarından alkışlar) Ve onların arka planındaki destekçileridir. 
7
kişi hayatını kaybetti. Evet, buradan, Allah’tan rahmet diliyoruz. Ama bunun
sorumlusu kimdi? Bu olayları tahrik edenler, başlatanlardı. Meselenin iki ağaç
olmadığını zaten daha sonraki açıklamalarda hep görmedik mi? Taksim Dayanışma Platformu’nun
6 talebinden hangisi ağaçla ilgili, yeşille ilgili? 
MAHMUT
TOĞRUL (Gaziantep) – Hepsi… Hepsi yeşille ilgili. 
YILMAZ
TUNÇ (Devamla) - Üçüncü boğaz köprüsünün, havalimanının, Kanal İstanbul’un ne
alakası var ağaçla? Milyarlarca ağaç diken AK PARTİ iktidarıdır. 
MAHMUT
TOĞRUL (Gaziantep) – Onların hepsi yeşille ilgili.
YILMAZ
TUNÇ (Devamla) - Recep Tayyip Erdoğan’dan önce Cumhuriyet Halk Partisinin
susuzluğa mahkûm ettiği, kuraklığa mahkûm ettiği İstanbul’u yemyeşil hâle
getiren Sayın Recep Tayyip Erdoğan değil midir? (AK PARTİ sıralarından
alkışlar) 
Bu
duygu ve düşüncelerle Genel Kurulu saygıyla selamlıyorum.
BAŞKAN
– Teşekkür ederim Sayın Tunç.
Sayın
Özel…
ÖZGÜR
ÖZEL (Manisa) – Efendim, iki ayrı söz hakkımız var, eğer siz takdir ederseniz
tabii. Bir tanesi, biraz önce Sayın Muş’un “28 Mayıs darbesini yaptınız.”
diyerek grubumuza yapmış olduğu…
MUSTAFA
ELİTAŞ (Kayseri) – 27 Mayıs, 27 Mayıs darbesi.
MEHMET
MUŞ (İstanbul) – Üstünüze mi alındınız? 
ÖZGÜR
ÖZEL (Manisa) – Özür dilerim… 
“27
Mayıs darbesini başardınız.” diyerek grubumuza yaptığı, bir diğeri de Sayın
Tunç’un biraz önce yapmış olduğu konuşması sırasında Cumhuriyet Halk Partisi ve
şahsıma yaptığı sataşmalardır. 
MUSTAFA
ELİTAŞ (Kayseri) – Yarası olan gocunur. Hiç CHP’yle ilgili bir şey söylemedi
Sayın Başkan. 1 Mayısta Sayın Menderes’in söylediğini söyledi. 
BAŞKAN
– Sayın milletvekilleri, lütfen efendim. 
Sayın
Özel, sizin üstün ifade kabiliyetiniz iki dakikada hepsini cevaplamaya
yetecektir.
Buyurunuz.
(CHP sıralarından alkışlar) 
8.- Manisa Milletvekili Özgür Özel’in, İstanbul
Milletvekili Mehmet Muş’un sataşma nedeniyle yaptığı konuşması sırasında
Cumhuriyet Halk Partisi ve Bartın Milletvekili Yılmaz Tunç’un sataşma nedeniyle
yaptığı konuşması sırasında şahsına ve Cumhuriyet Halk Partisine sataşması
nedeniyle konuşması
ÖZGÜR
ÖZEL (Manisa) – Teşekkür ederim Sayın Başkan.
Öncelikle
Sayın Muş’la ilk kez karşılıklı kürsüye çıkıyoruz. Görevinde başarılar dilerim.
Dün o sırada Mecliste yoktu. 
Şimdi,
Sayın Muş, şöyle bir şey yapabiliriz: Hepimiz akıl sahibi, vicdan sahibi
insanlarız. Sayın Tunç’la da Soma Komisyonunda birlikte görev yaptık. Komisyonu
kurarsınız, çoğunluk iktidardadır, istediğinizi çağırır dinlersiniz. 
Bakın,
şunu yapacağız komisyonu kurarsak: Gezi Parkı uluslararası komplo ya. Yurt
dışından 1 milyon adet pizza sipariş edildi. Araştıracağız bakalım, 1 milyon
pizza nereden sipariş edildi, hangi kredi kartıyla ödendi? Komisyon tutanağına
girecek. 
“Dertleri
bunların ağaç değil. Bu işi yapan Ergenekoncular.” dedi Cumhurbaşkanı. Bakacağız
Ergenekonun en son ne hâle geldiğine -bir paralel iftira olduğunu söylüyorsunuz
ya- o Ergenekoncular mı, paralel örgüt mü? O gün o paralel örgüt sizinle
birlikte Gezi’ye “darbe” diyordu. Onlar mı haklı, biz mi haklıyız? Siz bir
karar vereceksiniz, göreceğiz.
Kabataş
yalanı… Mesela, ne yapacağız biliyor musunuz Sayın Muş? Diyeceğiz ki, Zehra
Develioğlu komisyona gelsin. Gelecek. Dedi ya, belediye başkanımızın karısı.
Diyeceğiz ki, Zehra Hanım… Oynat Uğurcuğum diyeceğiz, Kabataş’ta o dediği
saatte üstü çıplak, deri eldivenli kimsenin olmadığını göreceğiz.
OSMAN
AŞKIN BAK (Rize) – Ya, başkan sandığa çağırdı sizi, sandığa! Sandığa çağırdı,
sandığa gömdü sizi be! Ne konuşuyorsun? Neyi çağırıyorsun? Sandığa çağırdı,
gömdü sizi ya!
ÖZGÜR
ÖZEL (Devamla) – Sonra diyeceğiz ki Elif Çakır’a, Elif Çakır, gel bakalım,
Zehra Hanım sana ne anlattı, sen ne yazdın, neyi izledin? Sonra İsmet Berkan’ı
çağıracağız, Kabataş yalanını, videoyu sana Erdoğan izletmişti ya, hani o video
diyeceğiz. 
HASAN
BASRİ KURT (Samsun) – İngilizleri de çağıracak mısın, İngilizleri? Taksim’deki
İngilizleri çağıracak mısın?
OSMAN
AŞKIN BAK (Rize) – Ya, oradan bir şey çıkmaz, sandıkta gömüldünüz ya! Paris’e
de pizza yollayın, Paris’e!
ÖZGÜR
ÖZEL (Devamla) - Bakın, bir şey daha yapacağız ama. O komisyonu neden
kuramıyorsunuz? O komisyona caminin imamı ile müezzinini çağıracağız. Diyeceğiz
ki, arkadaş, Cumhurbaşkanı diyor ki: “Bunlar camide bira içti.” Hadi bakalım
müezzin bey, doğruyu söyle. Sonra size döneceğiz, siz bu müezzini, imamı neden
sürdünüz diyeceğiz. 
Bunlardan
korkmayın, gelin komisyonu kuralım. Hodri meydan! (CHP sıralarından alkışlar) 
BAŞKAN
– Teşekkür ederim Sayın Özel.
MUSTAFA
ELİTAŞ (Kayseri) – Sayın Başkan…
BAŞKAN
– Sayın Elitaş…
MUSTAFA
ELİTAŞ (Kayseri) – Sayın Başkan, biraz önce sayın grup başkan vekilimiz 1 Mayıs
1960 tarihindeki bir sözü okudu -herhâlde tutanaklardan alınmış bir söz- ve
ondan sonra dedi ki: “Yirmi altı gün sonra 27 Mayıs darbesi oldu.” 27 Mayıs
darbesinin benzeri, rahmetli Sayın Menderes’in ifade ettiği, 1 Mayıs
tarihindeki tespit ettiği olayların tıpkı Gezi Parkı olaylarının benzeri
olduğunu, bunun bir darbe girişimi şeklinde tezahür ettiğini ve sonuçta da
amaçlarının bu olduğunu ifade etti.
Ben
Sayın Özel’in niye böyle bir alınganlık gösterdiğini anlamıyorum. Yarası olan
gocunur. Sanki 1 Mayıstaki hadiseyi 27 Mayısta Cumhuriyet Halk Partisi yapmış
diye anladı. Hiç öyle bir şey yok burada. 
YAKUP
AKKAYA (İstanbul) – “Yaptınız.” dedi.
MUSTAFA
ELİTAŞ (Kayseri) – Bugün Gezi Parkı olaylarındaki işin, açık ve net bir şekilde
-değerli arkadaşımız söylüyor- Taksim Platformu’nun arzusu nedir, amacı nedir?
Sadece meselenin iki ağaç olmadığını…
MAHMUT
TOĞRUL (Gaziantep) – Daha çok ağaç olduğunu…
AYTUN
ÇIRAY (İzmir) – Menderes’le Gezi’nin ne alakası var ya? Ne alakası var? Hiç
alakası yok!
MUSTAFA
ELİTAŞ (Kayseri) – …iki ağacı savunurken kamu araçlarının yakıldığını,
yıkıldığını, bankaların talan edildiğini ve Vandalların ortaya çıkardığını
ifade ediyor ve üzülüyorum, Cumhuriyet Halk Partisi bundan alınganlık
gösteriyor. Yani biz Cumhuriyet Halk Partisine “27 Mayısın sebebi siz misiniz?”
diye sormuyoruz ama Cumhuriyet Halk Partisi, 27 Mayısın sebebini “Menderes’in 1
Mayıs konuşmasından dolayı beni sebep gösterdiniz.” diye ifade ediyor.
Açıkçası, herhâlde zihinlerinde böyle bir şey var ki, darbecilik ruhu içlerine
işlemiş ki Gezi olaylarını da kendi darbeciliklerinin bir benzeri olarak
görüyor. Ben bunu kamuoyunun bilgisine sunuyorum.
BAŞKAN
– Teşekkür ederim Sayın Elitaş. 
İDRİS
BALUKEN (Diyarbakır) – Sayın Başkan…
ÖZGÜR
ÖZEL (Manisa) – Sayın Başkan…
BAŞKAN
– Bir saniye… 
Sayın
grup başkan vekilleri, sizleri dinleyeceğim.
Her
konuşma bir sataşmayla sonuçlanıyor.
MUSTAFA
ELİTAŞ (Kayseri) – Maalesef.
BAŞKAN
– Ben arzu ederim ki bu konuda -önemli bir konu, elbette tartışıyoruz, bütün
siyasi parti grupları bu konuda görüşlerini özgürce ifade edecektir- bir
sataşmaya meydan vermeden, gruplar birbirini rencide etmeden görüşlerini ifade
etsinler. 
Sayın
Özel, sizden önce Sayın Baluken ayağa kalkmıştı, sonra sizi dinleyeceğim.
Sayın
Baluken, sizi dinliyorum.
İDRİS
BALUKEN (Diyarbakır) – Sayın Başkan, Sayın Tunç konuşması sırasında kürsüden
bazı haberleri de örnek vererek, “Kimin yalan söylediği ortaya çıkıyor.” demek
suretiyle yine grubumuza sataşmada bulunmuştur. 
YILMAZ
TUNÇ (Bartın) – Öyle bir şey söylemedim.
BAŞKAN
– Ben, doğrusu, onu belki kaçırdım. Yani nasıl bir sataşma?
İDRİS
BALUKEN (Diyarbakır) – Yani ben gerçi kürsüden Sayın Tunç’un yalan söylediğini
direkt ifade etmemiştim. Ancak, o bana da atıf yaparak, benim onu yalancılıkla
suçladığımı, ancak asıl yalanı söyleyenlerin, kürsüden okuduğu haberlerle
birlikte de bizler olduğunu ifade etti. Dolayısıyla, açık bir sataşmada bulundu
Sayın Başkan.
YILMAZ
TUNÇ (Bartın) – Hayır, ben sizi kastetmiyorum orada.
BAŞKAN
– Sayın Tunç sizi kastetmediğini söylüyor Sayın Baluken, sorun yok
zannediyorum.
Sayın
Özel…
ÖZGÜR
ÖZEL (Manisa) – Efendim, Sayın Elitaş yapmış olduğu konuşmada eleştirilerde
bulundu, gerçekten uzaklaştı, ayrı ama “Darbecilik ruhlarına işlemiş.” dedi
bizi kastederek. 
BAŞKAN
– Buyurun Sayın Özel…
MUSTAFA
ELİTAŞ (Kayseri) – Sayın Başkan, ben burada ayakta konuştum, burada konuşması
lazım. Siz bunları iyi bilirsiniz. 
BAŞKAN
– Sayın Elitaş, bir sataşmada bulundunuz, siz de biliyorsunuz.
MUSTAFA
ELİTAŞ (Kayseri) – Ama nerede sataştıysam orada…
BAŞKAN
– Dolayısıyla, sataşma nedeniyle hatipler söz haklarını kürsüden kullanırlar,
ben de ona uyuyorum.
Sayın
Özel, buyurunuz.
9.- Manisa Milletvekili Özgür Özel’in, Kayseri
Milletvekili Mustafa Elitaş’ın yerinden sarf ettiği bazı ifadeleri sırasında
Cumhuriyet Halk Partisine sataşması nedeniyle konuşması
ÖZGÜR ÖZEL
(Manisa) – Sayın Başkan, değerli milletvekilleri; siyaset bir iddia işidir.
Milletvekili olduk, buraya geldik. Milletvekilleri, özellikle iktidar partisi
içinden bakan olmak isteyenler çoktur ama bakan olmak hep iyi bir şey değil,
bakanlık görevinin İç Tüzük’ü unutmak gibi birtakım sorunlarla karşı karşıya
getirdiği de açıkça ortada. Geçmişte İç Tüzük’ü çok iyi bildiğini iddia eden
birisinin İç Tüzük’ten bu kadar bihaber yorumlar yapmasıyla da gerçekten, o
bakanlık görevini istemenin her zaman olumlu sonuçlar vermediği sonucunu
çıkarıyoruz. 
Sayın Elitaş,
bir kez, elbette bu kürsülerde birbirimizle farklı fikirlerde olacağız, polemik
yapacağız ama “polemik yapmak” demek “gerçekten uzaklaşmak” demek değil. Mehmet
Muş’un tutanağını isteyelim, sizin konuşmanızı alalım, peş peşe okuyalım,
gerçekten gözümün içine bakamazsınız. Mehmet Muş dedi ki: “1 Mayıs günü
rahmetli Menderes bu konuşmayı yaptı, yirmi altı gün sonra darbe oldu. 27 Mayısta
darbeyi yaptınız ama darbeyi Gezi’de gerçekleştiremediniz.” Tutanakta bunun
dışında bir şey varsa ben hiçbir şey söylemeyeceğim, çıkar özür dilerim ama…
MUSTAFA ELİTAŞ
(Kayseri) – “Niye alınıyorsun?” diyorum ben ya. 
ÖZGÜR ÖZEL
(Devamla) – Sayın Muş orada. Sayın Muş konuyu Cumhuriyet Halk Partisine atfen
söyledi. 
MUSTAFA ELİTAŞ
(Kayseri) – Niye alınıyorsun sen? Darbeyi sen yapmadıysan niye alınıyorsun?
ÖZGÜR ÖZEL
(Devamla) – Bir şey söyleyeyim size. Şimdi, bugün içinde bulunduğumuz durum şu:
Bir samimiyet testiyle karşı karşıyayız. 
HARUN KARACA
(İstanbul) – Çok doğru, samimiyet testi.
ÖZGÜR ÖZEL
(Devamla) – Her gün, aynı anda 4 partinin bir konuyu, araştırılmaya muhtaç bir
konuyu bu kadar ciddi şekilde dile getirdiği olmaz. Bir vakıa var. Gerçi Sayın
Tunç “mayıs ayı boyunca” dedi; 31 Mayısta başlayan, haziran boyunca süren bir
direniştir. Ve tamamı da sizin şiddetinizle karşı şiddete dönüşmüş birtakım
olaylar üzerinden yaptığınız provokasyondur, konuşmanızın tamamı ama eğer böyle
olduğunu iddia ediyorsanız araştırılmasından niye kaçıyorsunuz?
HAMZA DAĞ
(İzmir) – Her şey ortada. 
ÖZGÜR ÖZEL
(Devamla) – Adalet ve Kalkınma Partisi, gel kardeşim, kur komisyonu, al
çoğunluğu, ispatla darbeyi. Hodri meydan… Hodri meydan… Hodri meydan… (CHP
sıralarından alkışlar) 
BAŞKAN –
Teşekkür ederim Sayın Özel. 
IX.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekili Diyarbakır
Milletvekili İdris Baluken tarafından, Gezi direnişinin ortaya çıkış
sebeplerinin, insanların merkezî kararlara ve kendi yaşam şekillerine müdahale
edilmesi sonucu itirazların dinlenmesi amacıyla 30/5/2016 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 1 Haziran 2016 Çarşamba günkü birleşiminde sunuşlarda okunmasına
ve ön görüşmelerinin aynı tarihli birleşiminde yapılmasına ilişkin önerisi
(Devam)
BAŞKAN –
Halkların Demokratik Partisi Grubu önerisinin lehinde ikinci konuşmacı, Onursal
Adıgüzel, İstanbul Milletvekili.
Buyurunuz Sayın
Adıgüzel. (CHP sıralarından alkışlar) 
ONURSAL
ADIGÜZEL (İstanbul) – Sayın Başkan, değerli milletvekilleri; hepinizi saygıyla
selamlıyorum. 
HDP
grup önerisi lehinde Cumhuriyet Halk Partisi Grubu adına söz almış
bulunmaktayım. 
Değerli
milletvekilleri, Gezi bundan tam üç yıl önce gerçekleşti. Geçen üç yıla rağmen,
gencecik evlatlarını toprağa emanet eden annelerin adalet bekleyişi hâlâ
sürüyor. Okmeydanı’nda başından vurulan ve iki yüz altmış dokuz gün sonra, 15
yaşında, 15 kilo aramızdan ayrılan Berkin Elvan’ın annesi Gülsüm Elvan’ın;
Eskişehir’de “Benim esnafım işini bilir.” diyenlerin eli sopalı katilleri
tarafından dövülerek öldürülen 19 yaşındaki üniversite öğrencisi Ali İsmail
Korkmaz’ın annesi Emel Korkmaz’ın; Hatay’da gaz bombası kapsülüyle vurularak
öldürülen 22 yaşındaki Abdullah Cömert’in annesi Hatice Cömert’in; yine,
Hatay’da çatıdan düşerek yaşamını yitiren ve hâlâ ölümü aydınlatılamayan 22
yaşındaki Ahmet Atakan’ın annesi Emsal Atakan’ın; Ethem’in annesi Sayfi
Sarısülük’ün, Hasan Ferit’in annesi Nuray Gedik’in ve Medeni’nin annesi Fahriye
Yıldırım’ın adalet feryatlarına ne yazık ki bu ülkenin iktidarı sizler
duyarsızsınız, kulaklarınızı tıkamışsınız. 
Analarımızı
mahkeme kapılarında adalet aramaya mahkûm eden AKP iktidarı, baskıcı, yasakçı,
otoriter zihniyetini sürdürmeye devam ediyor. Mehmet Ayvalıtaş’ın annesi Fadime
anne, oğlunun katillerinin cezalandırıldığını göremeden aramızdan ayrıldı.
Bunun sorumlusu kim? Bunun sorumlusu, orantısız güç kullanan polise emri
vermekle övünenler. Dün Paris’te polisin kullandığı orantısız gücü kınayanlara
buradan sormak istiyorum: Bugün kınadığınız o polisin şiddetine o gün neden
sahip çıktınız? Çocuklarımızı katleden şiddete neden alkış tuttunuz, neden?
Sayın
Başkan, değerli milletvekilleri; tam üç yıl önce bugünlerde bu ülkenin
gençleri, geleceklerine nasıl büyük bir kararlılıkla, coşkuyla sahip
çıktıklarını gösterdiler. 
ERKAN
KANDEMİR (İstanbul) – Yakarak mı!
ONURSAL
ADIGÜZEL (Devamla) – Gençler, faşizme karşı demokrasi için; esarete karşı
özgürlük için; yolsuzluğa, hırsızlığa, haksızlığa karşı adalet için;
emperyalizme karşı bağımsızlık için; din istismarına karşı laiklik için; yok
saymaya, yok etmeye, tek tipleştirmeye karşı eşit yurttaşlık hakkı için; zulme
ve baskıya dur demek için meydanlardaydı. O günlerin mimarı gençler AKP’nin
rant ve talan ekonomisine karşı nasıl direnileceğinin en güzel örneklerini
sergilediler, ceberut iktidara karşı özgürlükleri savundular, yasakçılığa ve
şiddete karşı barış ve özgürlük çığlıkları attılar. Bugün meydanlarda ahlakta
örnek gençlik arayanlara, adaletsizliğe ve ranta karşı mücadeleyi, umudu
yeşerten Gezi gençliğine baksınlar diyorum. Bu ülkenin örnek gençliği,
birilerinin himayesinde yetişen değil, kendi özgür iradesiyle büyüyen,
sinmeyen, boyun eğmeyen Gezi gençliğidir. 
Değerli
milletvekilleri, AKP, demokrasi diyerek, değişim diyerek iktidara geldi. En
büyük vaatleri “3Y” idi: Yasaklar, yolsuzluk ve yoksulluk. Yolsuzlukta dünya
birincisi oldular, yasaklarda Hitler’le yarışıyorlar, yoksullukta ise durum
ortada. (CHP sıralarından alkışlar) Siz bin odalı saraylarınızla övünüyorsunuz,
milyonlar harcayarak fetih kutluyorsunuz ama bu ülkede milyonlar da yoksulluk
içinde yaşam mücadelesi veriyor, bunu da görmezden geliyorsunuz.
Değerli
milletvekilleri, bugün Gezi’yi marjinallik söylemlerine hapsetmek isteyenler
şunun farkında değil: Bu ülkenin gençleri AKP’nin yasaklarına karşı özgürlük
demek için o gün alanlardaydı; bu ülkenin öğrencileri, işçileri, kadınları,
beyaz yakalıları yolsuzluklara ve talana dur demek için o gün oradaydı. Yaşama
haklarına sahip çıkan milyonlar, ezilenlerin ve yoksulların sesi oldu. AKP
iktidarını korkutan Gezi bu ülkenin özgürlük çığlığı oldu, iktidar korktu.
Bakın, neden korktu: Gençlerin yan yana gelmesinden korktu, kitaplardan korktu.
Şiddetten bahsediyordunuz, neden bu fotoğrafı göstermediniz, merak ediyorum. Ya
da sizin ayaklar altına aldığınız bayrağı bu zor şartlarda ayakta tutan bu
ağabeylerimizden niye bahsetmek istemediniz? Hiçbir çıkar gözetmeden, kendini
riske atarak zorda kalanın yardımına koşan o eylemcilerden niye bahsetmediniz?
Evinde yaptığı börekleri eylemcilere götüren teyzelerden niye bahsetmediniz?
Konser veren sanatçıları, mizahıyla bütün dünyayı kendine hayran bırakan
gençleri neden unuttunuz? Derelerden, nehirlerden bile rant elde etmeye çalışan
sizlerin zihniyetine inat, tek bir ağacımızın kesilmemesi için mücadele eden
gençleri niye unuttunuz? O kadar korktunuz ki, halkın karşısına halkı
çıkarmakla tehdit ettiniz. Elinize yüzünüze bulaştırdığınız Kabataş yalanıyla
bu onurlu Gezi Parkı mücadelesine gölge düşürmeye çalıştınız. Yetmedi, piyanoyu
tutukladınız. Mizah dergilerine konu oldunuz piyanoyu tutuklayarak, hâlâ da
korkmaya devam ediyorsunuz. (CHP sıralarından alkışlar) Dün, polis zoruyla,
hukuksuz bir şekilde Mimarlar Odasının binasını boşaltmaya çalıştınız ve bu da
korktuğunuzun göstergelerinden biri.
Değerli
milletvekilleri, Gezi, bu ülkenin dışlananlarının, ötekileştirilenlerinin ve
ezilenlerinin çığlığıydı; evet, sizin de dediğiniz gibi yalnızca birkaç ağaç
meselesi değildi; bu ülkenin onurlu ve güzel insanlarının AKP Hükûmetinin yağma
ve ranta dayalı zihniyetine “Yeter artık.” demesiydi. 
HAMZA
DAĞ (İzmir) – Diğer insanlar onursuz mu?
ONURSAL
ADIGÜZEL (Devamla) - Üç yıl önce Gezi’deki direniş ateşini yakan, yaşam
alanlarımızı rant uğruna yok eden sizin talan zihniyetinizdir zaten. 
Öte
yandan, Gezi’de milyonları sokağa döken, isyan ettiren bu talan zihniyeti hâlâ
devam ediyor. AKP’nin, bugün tıpkı Sur’da yaptığı gibi, rant projeleri birer
birer ortaya çıkıyor. “Kentsel dönüşüm” adı altında kentleri yağmalıyorsunuz.
Tarihi, doğayı, cumhuriyetin bütün değerlerini katledecek projelere imza
atıyorsunuz. Ancak, şunu bilmiyorsunuz: Bu rant ekonomisi devam ettikçe bu
ülkenin yurtsever gençleri, Cumhuriyet Halk Partililer talanın karşısında duracak,
Gezi’de yükselen dayanışmanın ve mücadele ruhunun dün Artvin Cerattepe’de
olduğu gibi bugün de yükselmesine omuz verecektir. Gerekirse de Gezi’de olduğu
gibi, canımız pahasına da olsa sizin bu zihniyetinize geçit vermeyeceğiz. Biz,
sizin deyişinizle “Çapulcu”larız. Emekten, yoksuldan, doğadan, ezilmişten,
özgürlüklerden ve barıştan yana her direnişin içinde yer alacağız. Haksızlığa
ve zulme karşı birlikte durmaya inatla devam edeceğiz.
Sayın
Başkan, değerli milletvekilleri; sözlerimi Şair Adnan Yücel’in bir dizesiyle
tamamlamak istiyorum: “Saraylar, saltanatlar çöker/Kan susar bir gün, zulüm
biter/ Menekşeler de açılır üstümüzde, leylaklar da güler/ Bugünlerden geriye,
bir yarına gidenler kalır bir de yarınlar için direnenler.” (CHP sıralarından
alkışlar)
Son
olarak, Gezi Parkı’nda yitirdiğimiz kardeşlerimi saygıyla anıyorum. Ben de
buradan AKP sıralarına sesleniyorum, diyorum ki: Gelin, elinizi taşın altına
koyun, bu sorunu hep birlikte gündeme taşıyalım, araştırma önergesinin
geçmesini sağlayalım. Sonra, kurulacak araştırma komisyonunda da kimin doğru
söylediğini, kimin yalan söylediğini -özellikle de Kabataş’tan başlayarak-
bütün fotoğrafları da hep birlikte inceleriz. Bu ülkedeki gençlerin samimiyetle
yapmış olduğu ve… Bir park yapacaksan da bir okul yapacaksan da bir fabrika
yapacaksan da bir okulu dönüştüreceksen de bizi bu sürecin içine dâhil et. Ki
sizin Belediye Başkanınız Kadir Topbaş’ın da “Bir daha bir otobüs durağı yapsam
halka soracağım.” dediği süreci yeniden canlandıralım. Ortak akıl egemen olsun.
Kim doğru, kim yalan söylüyor hep birlikte görelim.
Teşekkür
ederim. (CHP sıralarından alkışlar)
BAŞKAN
– Teşekkür ederim Sayın Adıgüzel.
HAMZA
DAĞ (İzmir) – Sayın Başkanım, konuşmacı konuşmasında “Gezi, onurlu insanların
ayaklanmasıdır.” gibi bir tabir kullandı. Ben Gezi olayına karışmadım, ben de
onurluyum. Tutanağa geçsin istedim. (AK PARTİ sıralarından alkışlar)
BAŞKAN
– Peki, teşekkür ederim.
Halkların
Demokratik Partisi Grubu önerisi aleyhinde ikinci ve son konuşmacı Şamil Tayyar
Gaziantep Milletvekili.
Buyurunuz
Sayın Tayyar. (AK PARTİ sıralarından alkışlar)
ŞAMİL
TAYYAR (Gaziantep) – Teşekkür ederim Sayın Başkan. 
Değerli
milletvekilleri, HDP’nin grup önerisi üzerine söz aldım. Hepinizi sevgi ve
muhabbetle selamlıyorum. 
Gezi
olayları, özü itibarıyla, sınırlı sayıda yurttaşımızın çevre duyarlılığıyla
başlattığı ancak zamanla terör gruplarının, provokatörlerin ve iş
birlikçilerinin devreye girerek siyasi iktidarın siyasi varlığına yönelik
suikast teşebbüsüne evirdiği, çevirdiği bir süreçtir. Hepimiz çok iyi biliyoruz
ki bu sürecin sonucunda Erdoğan’sız bir Türkiye projesini hayata geçirecekler,
AK PARTİ’yi sözüm ona devireceklerdi. Yani, ağaç kabuğundan iktidar yontmayı,
bira şişesinden başbakan cini çıkarmayı umut ediyorlardı ama bunların hiçbirisi
olmadı. (AK PARTİ sıralarından alkışlar) Olmadı çünkü 16 Haziranda,
Kazlıçeşme’de, milyonların önünde, bir yiğit çıktı, dedi ki: “Yeter, söz
milletindir.” (AK PARTİ sıralarından alkışlar) Ve o çıkışla beraber Gezi
olaylarının akışı değişmeye başladı. Yerli iş birlikçileri, provokatörleri
anlaması biraz zaman aldı ama onlara destek veren uluslararası güç odakları, 16
Hazirandan itibaren Gezi olaylarına verdikleri desteği yavaş yavaş, yavaş yavaş
çekmeye ve kendilerine yeni bir rota bulmaya çalıştılar, Taksim’den Tahrir’e
yöneldiler. 16 Hazirandan itibaren, özellikle sosyal medya üzerinden
örgütlenip, Tahrir Meydanı’nda Mısırlıları toplayıp bir darbe için altyapı
oluşturmaya çalıştılar. Bunu başardılar da ama Mısır’da yaptıklarını Türkiye’de
yapamadılar Allah’a binlerce şükürler olsun çünkü Türkiye’de Recep Tayyip
Erdoğan adında güçlü bir lider vardı, arkasında milyonlar vardı ve AK PARTİ
güçlü iktidarı söz konusuydu. 
O
tarihin bilançosuna baktığımızda, aslında bu sözünü ettiğimiz tablonun bütün
altyapısını bütün çıplaklığıyla görmek mümkündür. 28-31 Mayıs tarihleri
arasında, 48 ilde toplam 90 eylem yapıldı ama 31 Mayısta, hani o provokatif
çadır yakma eyleminden sonra, bu eylemler 80 ilde aynı anda, Bayburt hariç -bu
arada Bayburt’u da kutluyorum- ve 30 ülkede hızlı bir şekilde tırmanmaya
başladı. 
31
Mayısta dakikada 3 bin “tweet” atıldı. Atılan toplam 15 milyon 247 bin
“tweet”ten 5 milyonu Gezi eylemlerine ilişkin manipülatif “tweet”lerdi. Yine,
Gezi eylemlerinden önce, 420 bin sahte Twitter hesabı açıldı, süreç içerisinde
bunun sayısı hızla artırıldı. Tunus, Mısır, Yemen, Libya gibi ülkelerde iç
karışıklıklarda kullanılan IP adreslerinden Türkiye’deki Gezi olayları koordine
edilmeye çalışıldı. Bunlar yetmedi, daha sonra yaşanacaklar bilinerek doktor, hemşire,
hasta bakıcı gibi görevliler tayin edildi, onların çalışma takvimleri
belirlendi, bunların kullanacağı ilaçların bile daha önceden bir kısmı finanse
edildi, bir kısmı ise eczanelerden çalındı. 
Bakın,
27 Ağustos 2013 tarihinde yapılan sayımda 22.318 adet muhtelif tıbbi sarf
malzemesi, 7.690 adet muhtelif ilaç ve 519 muhtelif serumun çeşitli
hastanelerden çalındığı tespit edilmiştir. Sağlık Bakanlığının verilerinde bunu
görmek mümkündür. 
Bunlarla
beraber, bizi üzen birçok hadise daha gelişti. Cumhuriyeti kurmakla övünen
CHP’nin… Yani, CHP’ye gönül veren gençleri de orada yoğun olarak gördük ama
Mustafa Kemal’in posterleri ile Abdullah Öcalan’ın posterlerini aynı fotoğraf
çerçevesine koyup birlikte eylemlere katıldılar. 
Bakın,
GENAR’ın 8-9 Haziran 2013 tarihleri arasında yaptığı bir anket var. Anket, 498
kişiyle yüz yüze yapılan bir anket. O ankette Gezi’ye en çok destek veren
siyasi partiler soruluyor; birisi CHP, ikincisi ise o günkü adıyla BDP çıkıyor.
Bunda çok anormal bir şey yok. Sonra, katılımcılara bir başka soru daha
yöneltiliyor, deniyor ki: “En sevdiğiniz lider kim?” 1’inci sırada Mustafa
Kemal Atatürk çıkıyor. Peki, 2’nci kim? Abdullah Öcalan. Abdullah Öcalan ile
Mustafa Kemal’i bir araya getiren bu Gezi eylemlerinin Türkiye’ye nasıl bir tahribat
verdiğini benden önce söz alan arkadaşlarım zaten burada tüm ayrıntılarıyla
izah ettiler. 
Aslında
söyleyecek çok sözüm var, biraz da polemiklere cevap vereceğim ama öncesinde
önemli bir ayrıntıya daha dikkat çekmek istiyorum.
Gezi
olaylarından hemen sonra, İstanbul 1. İdare Mahkemesi 6 Haziranda bir karar
verdi, yürütmeyi durdurma kararı. Ne hazindir ki eylemlere gerekçe olan bu
karardan, Türkiye ancak bir ay sonra haberdar olabildi. 3 Temmuzda, İstanbul 6.
İdare Mahkemesinin verdiği iptal kararında fark edildi ki, gerekçe metni
okunduğunda fark edildi ki bu karar çok önceden, 6 Haziranda verilmişti.
Türkiye’de her yer yakılıp yıkılırken, onlarca insan ateşin içerisine
atılırken, bu karar maalesef, eylemciler tarafından kamuoyundan saklandı. 
Şimdi,
o süreçte de sıkça karşımıza geldi, daha sonra da buralarda da ifade edildi
“Efendim, Gezi olaylarının birçok kazanımı oldu.” Peki, Gezi olaylarının ne tür
kazanımı oldu? Şunu açıkça söyleyeyim: Gezi olaylarından önce PKK, kendi
unsurlarını yurt dışına çıkaracağını, 8 Mayıstaki deklarasyonda ifade etmişti;
Gezi olaylarında kafası karıştı, 19 Eylülde bu iddiasını kaybetti ve yaptığı
bir açıklamayla bundan vazgeçtiğini duyurdu. Bunun sebebi şuydu: Gezi olayları,
çözüm sürecinde Türkiye’ye entegre olmak isteyen HDP’nin, arkasındaki silahlı
gücü olan PKK’nın ayarını bozdu, PKK’nın yeni bir devlet kurma hayalini canlı
tuttu. Bugün Türkiye'nin geleceğine ilişkin projeksiyon yapanların, Gezi
olaylarının bu kötü kazanımının altını çok iyi çizmesi gerekir diye düşünüyorum.
Bir
başka kazanımı ise eylemciler açısından, eğer bundan mutluluk duyarlarsa arzu
ettikleri kadar sevinebilirler; o da CHP’yi marjinalleştirdi ve CHP’nin
muhalefetteki konumunu güçlendirdi. Bu, eğer CHP açısından bir mutluluk kaynağı
ise ona söyleyecek çok fazla bir şeyim yok. 
Diğer
taraftan, yine burada söz alan bir başka hatip -CHP’nin zannediyorum ki grup
başkan vekiliydi- Kabataş’la ilgili tartışılan bir videoya gönderme yaparak
şöyle bir ifade kullandı: “O zaman, Sayın Başbakan ‘Ben izledim.’ dedi. Peki, o
utanmıyorsa siz bundan utanmıyor musunuz?” diye burada ifade etti. Herhâlde
sizdiniz değil mi, eğer yanlış hatırlamıyorsam, Sayın Grup Başkan Vekili?
Şimdi,
ben de başka bir hadiseyi hatırlatmak istiyorum. Sayın Baykal’la ilgili bir
kaset komplosu o gündür bu gündür tartışılıyor. (CHP sıralarından gürültüler) 
ÖZGÜR
ÖZEL (Manisa) – Bak yine aynı şey! 
ÖMER
FETHİ GÜRER (Niğde) – Başka işlere geç. Konuya gel ya!
ŞAMİL
TAYYAR (Devamla) – Bir şey söyleyeceğim ya, bir şey… Bakın…
MUSA
ÇAM (İzmir) – Tayyar, başka bir şey yok mu yani? Yok mu? Nedir bu yani?
Gezi’yle ne ilgisi var onun yani? Ne ilgisi var?
ŞAMİL
TAYYAR (Devamla) – Kaset komplosu dedim ya, kaset komplosu dedim. Hayır, hayır,
bundan niye alınıyorsunuz? 
ONURSAL
ADIGÜZEL (İstanbul) – Ne komplosu?
ŞAMİL
TAYYAR (Devamla) – Kaset komplosu değil mi? Hayır, hayır, kaset komplosu değil
mi? 
ONURSAL
ADIGÜZEL (İstanbul) – Hee, hee!
ŞAMİL
TAYYAR (Devamla) – Değil mi, komplo değil mi, siz mi yaptınız bunu? Yahu kaset
komplosu diyorum, buna da alınıyorsunuz, anlamıyorum ki sizi! Eğer komplo
değilse eyvallah, onu da sizin takdirinize bırakıyorum! (AK PARTİ sıralarından
alkışlar)
Şimdi,
o zaman Sayın Kılıçdaroğlu dedi ki: “Ben bunu izledim.” Sonra, konu yargıya
intikal etti, “Ben hatırlamıyorum.” dedi. 
MUSA
ÇAM (İzmir) – Cumhurbaşkanının izlediğini izlediğini söyledi, Cumhurbaşkanının
izlediğini söyledi. 
ŞAMİL
TAYYAR (Devamla) – Bakın, “Ben hatırlamıyorum.” dedi. Ben de o zaman diyorum
ki: Peki o utanmıyor, siz utanmıyor musunuz ha? Siz utanmıyor musunuz? (AK
PARTİ sıralarından alkışlar) 
MUSA
ÇAM (İzmir) – Utanacak olan sizsiniz, sizsiniz utanacak olan! 
ŞAMİL
TAYYAR (Devamla) – Hafızanızı mı kaybettiniz? Hafızanızı mı kaybettiniz Sayın
Çam?
MUSA
ÇAM (İzmir) – Sen iktidarsın sen, sen! Sen iktidarsın Sayın Tayyar, iktidarsın
sen!
ŞAMİL
TAYYAR (Devamla) – Bakın, sonra, orada… Efendim, işte, Gezi olaylarının bir
kazanımı da… 
MUSA
ÇAM (İzmir) – 2011’de, kimlerin kasetleri… Milletvekillerine şantaj yaptınız!
Şantajcı, şantajcı!
ŞAMİL
TAYYAR (Devamla) – Ya, Allah rızası için, bakın, Allah rızası için… Ben burada
polemiğe sebebiyet vermeden bu konuşmayı tamamlamak istiyorum…
KAZIM
ARSLAN (Denizli) – O zaman utanılacak şeyler söyleme.
ŞAMİL
TAYYAR (Devamla) – …ama bu benim tek taraflı irademle olmaz. Bunu sağlayacak
olan biraz da sizsiniz. 
KAZIM
ARSLAN (Denizli) – Utanılacak şey söyleme.
ŞAMİL
TAYYAR (Devamla) – Ben sizleri sabırla dinledim, siz de beni sabırla dinleyin.
Dediniz ki “Gezi olaylarında saraya diz çöktürdük.” Olayların gerçekleştiği,
cereyan ettiği 2013 yılı Mayıs ayında Sayın Recep Tayyip Erdoğan Başbakandı,
şimdi nerede? Yüzde 52 oyla seçilmiş bir Cumhurbaşkanından söz ediyoruz beyler,
seçilmiş Cumhurbaşkanından söz ediyoruz. (AK PARTİ sıralarından alkışlar) 
Şimdi,
dün grup toplantısında Sayın Kemal Kılıçdaroğlu’nu da dikkatlice izledim. Orada
diyor ki: “Ya, bu gençler ne yaptılar? Ellerinde gitar vardı, ellerinde roman
vardı, ellerinde kalem vardı.” Maşallah, fizik kurallarını tersine çevirdiniz;
kemanla molotof atmayı, kalemi demir bilyeye dönüştürmeyi başardınız! Sizleri
tebrik ediyorum. 
HAMZA
DAĞ (İzmir) – Bravo!
ŞAMİL
TAYYAR (Devamla) – Şimdi, bakın, o tarihte…
HAYDAR
AKAR (Kocaeli) – İktidar olan sensin. 
ŞAMİL
TAYYAR (Devamla) – Ya, kardeşim…
HAYDAR
AKAR (Kocaeli) – Ben senin kardeşin değilim!
ŞAMİL
TAYYAR (Devamla) – …Kemal Kılıçdaroğlu’nun kafasına tek sarılı bir yumurta
düştü, “terörist” dediniz, kafasına demir bilye düşse Allah bilir ne olurdu? 
MUSA
ÇAM (İzmir) – Ya, senin elinde de kasatura vardı, senin elinde de kasatura
vardı, hançer vardı, hançer! 
ŞAMİL
TAYYAR (Devamla) – Allah bilir ne olurdu? Belki de kendine gelirdi,
bilemiyorum, belki de kendine gelirdi! (AK PARTİ sıralarından alkışlar) 
Şimdi,
bu Gezi olaylarında hayatını kaybeden…
(Mikrofon
otomatik cihaz tarafından kapatıldı) 
ŞAMİL
TAYYAR (Devamla) – …bütün gençlere de Allah’tan rahmet diliyorum ama şunu
söyleyeyim son cümle olarak: O akan kanda Gezi olaylarını destekleyen her
kimse, her kurumsa hepsinin vebali vardır, hepsinin günahı vardır. 
Saygılarımı
sunuyorum. (AK PARTİ sıralarından alkışlar)
BAŞKAN
– Teşekkür ederim Sayın Tayyar.
MUSA
ÇAM (İzmir) – Özellikle Cumhurbaşkanının.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Sayın konuşmacı biraz önce yaptığı konuşmasında Genel
Başkanımız hakkında çok yakışıksız, tekrar etmekten de rahatsızlık duyacağım
bir ifade kullandı, ona grubumuz adına cevap vermek istiyorum. 
BAŞKAN
– Buyurunuz Sayın Özel.
VI.- SATAŞMALARA İLİŞKİN KONUŞMALAR (Devam)
10.- Manisa Milletvekili Özgür Özel’in, Gaziantep Milletvekili
Şamil Tayyar’ın HDP grup önerisi üzerinde yaptığı konuşması sırasında CHP Grup
Başkanına sataşması nedeniyle konuşması
ÖZGÜR
ÖZEL (Manisa) – Sayın Başkan, değerli arkadaşlar; Adalet ve Kalkınma Partisi
Grubu yöneticileri geliyorlar, önümüzdeki dönemde Meclisi nasıl çalıştırmak
istediklerini, sözde birtakım olumlu beyanlarla geçmişte yaptıkları hataların
geçmişte kalması gerektiğini, ramazanın yaklaştığını falan söylüyorlar,
Mecliste Meclise yakışan bir atmosfer, hava söylüyorlar. Sonra, son konuşmacı
kürsüye davet edildiğinde, bütün Meclis “Ooo!” diyor. AKP’nin gerçek niyeti
anlaşıldı. Konuşmacı seçiminizden ne yapmaya çalıştığınız anlaşılıyor. 
GÖKCEN
ÖZDOĞAN ENÇ (Antalya) – Ne alakası var ya?
HARUN
KARACA (İstanbul) – Sen her kavgada ağzına geleni söyleyeceksin, o geldiği
zaman…
ÖZGÜR
ÖZEL (Manisa) – Şimdi, konuşmacı çıktı buraya, daha bundan iki hafta önce,
Sayın Genel Başkanımız ve geçmiş Genel Başkanımız hakkında iğrenç sözler
söyledi, Meclise ara verildi, arkaya gittik…
SALİH
CORA (Trabzon) - Ne dedi?
ÖZGÜR
ÖZEL (Devamla) – …AKP’nin grup başkan vekilleri “Tasvip etmemiz mümkün değil,
söz veriyoruz özür dileyecek.” dediler, açıldı… Efendim, bir de şunu da
biliyoruz: Sayın Baykal bu beyefendinin nikâh şahidi. Biliyor muydunuz? Utanır
insan.
GÖKCEN
ÖZDOĞAN ENÇ (Antalya) – Olabilir, ne olmuş? 
HAMZA
DAĞ (İzmir) – Ne var bunda?
ÖZGÜR
ÖZEL (Devamla) – O gün, Genel Başkan hakkında ve Sayın Baykal hakkında
söylediği sözlerden dolayı özür diledi, şimdi bugün buraya çıkmış, hem nikâh
şahidini bir kez daha böyle bir olayla ülke gündemine getirmekten hiç
utanmıyor, sıkılmıyor hem de daha sonra diyor ki: “Kemal Kılıçdaroğlu
‘İzledim.’ dedi.” Kemal Kılıçdaroğlu “O kaseti Recep Tayyip Erdoğan’ın
izlediğini izledim.” dedi. (AK PARTİ sıralarından gürültüler) 
Çok
basit bir şey yapalım, çok basit: O kaseti hangi genel başkan izlediyse
namussuzdur, şerefsizdir! Kabul mu arkadaşlar? Hadi bakalım! (CHP sıralarından
alkışlar)
Bakın,
Gezi meselesinde sizin ahlakınız…
HAMZA
DAĞ (İzmir) – Çok basitsin, çok basit, çok basit!
ÖZGÜR
ÖZEL (Devamla) – Okuduğunuz mizah dergisi, Misvak “Tek kaş” diye işaret etmiş
zavallı, hayatını kaybeden Berkin Elvan’ı ve ağza alınmayacak iğrenç şeyler
yazıyor.
(Mikrofon
otomatik cihaz tarafından kapatıldı)
ÖZGÜR
ÖZEL (Devamla) – Buna gülüyorsunuz ya, biz buna gülenlerden utanıyoruz, bu
ahlaktan utanıyoruz.
GÖKCEN
ÖZDOĞAN ENÇ (Antalya) – Nereden biliyorsun ya? Okumuyoruz belki. Sen Penguen
okuyorsan başkalarını okuyor musun?
BAŞKAN
– Teşekkür ederim Sayın Özel.
IX.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekili Diyarbakır
Milletvekili İdris Baluken tarafından, Gezi direnişinin ortaya çıkış
sebeplerinin, insanların merkezî kararlara ve kendi yaşam şekillerine müdahale
edilmesi sonucu itirazların dinlenmesi amacıyla 30/5/2016 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 1 Haziran 2016 Çarşamba günkü birleşiminde sunuşlarda okunmasına
ve ön görüşmelerinin aynı tarihli birleşiminde yapılmasına ilişkin önerisi
(Devam)
BAŞKAN
– Halkların Demokratik Partisi Grubu önerisini oylarınıza sunuyorum…
III.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Yoklama istiyoruz efendim.
BAŞKAN
– Bir yoklama talebi vardır, yoklama işlemini gerçekleştireceğim.
ŞAMİL
TAYYAR (Gaziantep) – Sayın Başkanım…
MUSTAFA
ELİTAŞ (Kayseri) – Sayın Başkanım…
MİHRİMAH
BELMA SATIR (İstanbul) – Sayın Başkan, Şamil Bey’in söz talebi var.
ŞAMİL
TAYYAR (Gaziantep) – Sayın Başkanım…
BAŞKAN
– Sayın Tayyar, dinleyeceğim sizi. Yoklama işlemini başlattığım için, şu an
izin verin, yoklamayı gerçekleştireyim. 
Yoklama
talebinde bulunan sayın milletvekillerini tespit edeceğim: Sayın Özel, Sayın
Altay, Sayın Gürer, Sayın Aydın, Sayın Hakverdi, Sayın Adıgüzel, Sayın Çıray,
Sayın Sarıhan, Sayın Çam, Sayın Gökdağ, Sayın Çamak, Sayın Arslan, Sayın Tümer,
Sayın Akkaya, Sayın Yıldız, Sayın Bekaroğlu, Sayın Doğan, Sayın Bozkurt, Sayın
Yalım, Sayın Topal.
Evet,
yoklama işlemini başlatıyorum.
İki
dakika süre veriyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır.
IX.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekili Diyarbakır
Milletvekili İdris Baluken tarafından, Gezi direnişinin ortaya çıkış
sebeplerinin, insanların merkezî kararlara ve kendi yaşam şekillerine müdahale
edilmesi sonucu itirazların dinlenmesi amacıyla 30/5/2016 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 1 Haziran 2016 Çarşamba günkü birleşiminde sunuşlarda okunmasına
ve ön görüşmelerinin aynı tarihli birleşiminde yapılmasına ilişkin önerisi
(Devam)
BAŞKAN
- Öneriyi oylarınıza sunuyorum: Kabul edenler… Kabul etmeyenler… Halkların
Demokratik Partisi Grubu önerisi kabul edilmemiştir.
Sayın
Tayyar, dinliyorum.
ŞAMİL
TAYYAR (Gaziantep) – Efendim, sataşma nedeniyle söz istiyorum. Sayın CHP grup
başkan vekili şahsıma yönelik…
ÖZGÜR
ÖZEL (Manisa) – Hangi söz için?
BAŞKAN
– Hangi cümlesini bir sataşma olarak değerlendirdiniz?
ŞAMİL
TAYYAR (Gaziantep) – “İğrenç sözler söyledi.” dedi, bundan dolayı söz
istiyorum.
BAŞKAN
– Sayın milletvekilleri, bir saniye efendim… Sayın Tayyar’ı duyamıyorum.
ŞAMİL
TAYYAR (Gaziantep) – “Burada iğrenç sözler söyledi.” dedi, bununla ilgili
sataşmadan söz istiyorum.
BAŞKAN
– Buyurunuz Sayın Tayyar. (AK PARTİ sıralarından alkışlar)
Lütfen,
yeni bir sataşmaya meydan vermeyiniz Sayın Tayyar.
VI.- SATAŞMALARA İLİŞKİN KONUŞMALAR (Devam)
11.- Gaziantep Milletvekili Şamil Tayyar’ın, Manisa
Milletvekili Özgür Özel’in sataşma nedeniyle yaptığı konuşması sırasında
şahsına sataşması nedeniyle konuşması
ŞAMİL
TAYYAR (Gaziantep) – Sayın Başkan, çok teşekkür ediyorum.
Gerçekten
üzüldüm, CHP’nin grup başkan vekili seviyesini gösteren ifadeler kullandı. Yani,
CHP grup başkan vekilinin daha seviyeli ve düzgün konuşma yapması gerekirdi
diye düşünüyorum, ana muhalefet partisi temsilcisine bu yakışırdı.
Doğru,
Sayın Deniz Baykal benim nikâh şahidimdir. 1989 yılında evlendiğim zaman
-Milliyet gazetesinde muhabir olarak çalışıyordum- 2 nikâh şahidim vardı;
Birisi Sayın Yıldırım Akbulut, diğeri de Sayın Deniz Baykal, bundan dolayı da
her zaman gurur duydum ama bundan dolayı eğer CHP Grubu rahatsız oluyorsa ona
bir şey diyemem.
ÖZGÜR
ÖZEL (Manisa) – Hiç rahatsız olmayız.
ŞAMİL
TAYYAR (Devamla) – Sayın Deniz Baykal bir siyaset adamıdır, bir devlet
adamıdır, her zaman takdir ettiğim birisidir; Kemal Kılıçdaroğlu’yla asla
mukayese bile etmem, önce onu da söyleyeyim.
MUSA
ÇAM (İzmir) – Ağzından çıkanı kulağın duysun!
ŞAMİL
TAYYAR (Devamla) – Bakın, bundan dolayı da… 
MUSA
ÇAM (İzmir) – Ağzından çıkanı kulağın duysun, kulağın!
ŞAMİL
TAYYAR (Devamla) – Bir saniye…
MUSA
ÇAM (İzmir) – Kulağın duysun, kulağın duysun!
ŞAMİL
TAYYAR (Devamla) – Bundan dolayı da asla rahatsızlık duymam.
KAZIM
ARSLAN (Denizli) – Seviyeni koru!
ŞAMİL
TAYYAR (Devamla) – Fakat, çok talihsiz bir cümle daha kurdu grup başkan vekili,
dedi ki: “Bu kaseti Sayın Genel Başkanımız izlemedi, izleyeni izledi.” İşte
“İzleyen namussuzdur.” gibi falan böyle, kakofoni, karışık bir cümle kurdu.
Vallahi, Kemal Kılıçdaroğlu sizinle ilgili bir disiplin soruşturması başlatır
mı bilmiyorum. Sizin bu kullandığınız cümleyi, ben şahsen -yani rakibim de
olsa- bir milletvekili olarak söylemeyi zül addederim. Siz, aslında, o karmaşık
cümle içerisinde Kemal Kılıçdaroğlu’na hakaret ettiniz, küfür ettiniz ve
bununla ilgili de CHP Grubu ne yapar bilmiyorum. Yani, bir partinin grup başkan
vekili kendi partisinin genel başkanına “Bu kaseti izleyen namussuzdur.”
diyebilir mi, “Namussuzdur.” diyebilir mi?
MİHRİMAH
BELMA SATIR (İstanbul) – Dedi.
ŞAMİL
TAYYAR (Devamla) – E, ondan sonra bakıyorsunuz, Habertürk’te çok açık diyor ki:
“Bana arkadaşlar getirdi, ben bunu izledim.” 
Takdiri
yüce millete sunuyor, saygılarımı ifade ediyorum. (AK PARTİ sıralarından
alkışlar)
BAŞKAN
– Teşekkür ederim Sayın Tayyar.
ÖZGÜR
ÖZEL (Manisa) – Sayın Başkan…
BAŞKAN
- Sayın Özel…
ÖZGÜR
ÖZEL (Manisa) – “Daha seviyeli, daha düzgün olmasını beklerdim.” diyerek
seviyesizlikle ve düzgün olmama hâliyle itham etmektedir şahsımı.
BAŞKAN
– Buyurunuz Sayın Özel.
HAKAN
ÇAVUŞOĞLU (Bursa) – Geri alacak sözlerini Sayın Özel!
12.- Manisa Milletvekili Özgür Özel’in, Gaziantep
Milletvekili Şamil Tayyar’ın sataşma nedeniyle yaptığı konuşması sırasında
şahsına sataşması nedeniyle konuşması
ÖZGÜR
ÖZEL (Manisa) – Şimdi, karşımızda bir tutarsızlığın içinden bir tutarlılık yaratmaya
çalışan bir acziyet durumu var sadece, başka bir şey değil. Söylediğim çok net,
size açıkça söylüyorum, hepimiz biliyoruz ki Recep Tayyip Erdoğan yakın gözlüklerini
takmış, kaseti izlemiş “Servis edin.” demiş, bunu cümle âlem biliyor. (AK PARTİ
sıralarından “Nereden biliyorsun?” sesleri, gürültüler) Genel Başkanımız bu
görüntüyü gördüğünü söyledi. 
HARUN
KARACA (İstanbul) – Mahkemeye ifadeye niye gitmiyor?
ÖZGÜR
ÖZEL (Devamla) – “O kasetin kendisini sizin Genel Başkanınız izlemiş.” deyince
“Yalan.” diyorsunuz ya, itirazım yok, siz haklı olabilirsiniz. 
HARUN
KARACA (İstanbul) – Mahkemeye gitsin! Mahkemeye gitsin, açın bir dava!
ÖZGÜR
ÖZEL (Devamla) – Ben diyorum ki mevzubahis iğrenç kaseti kim izlediyse eğer,
eğer sizin Genel Başkanınızsa ya da bizim Genel Başkanımızsa, namussuzdur,
şerefsizdir, hodri meydan! (CHP sıralarından alkışlar, AK PARTİ sıralarından
gürültüler) 
BAŞKAN
– Teşekkür ederim Sayın Özel. 
Birleşime
on beş dakika ara veriyorum. 
Kapanma Saati: 17.54
ÜÇÜNCÜ OTURUM
Açılma Saati: 18.13
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Zihni AÇBA (Sakarya)
-----0-----
BAŞKAN – Sayın
milletvekilleri, Türkiye Büyük Millet Meclisinin 96'ncı Birleşiminin Üçüncü
Oturumunu açıyorum.
IX.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Ankara Milletvekili Ali Haydar
Hakverdi ve arkadaşları tarafından, Gezi olayları sürecinde yaşananların araştırılması
amacıyla 30/12/2015 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 1 Haziran 2016
Çarşamba günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi 
BAŞKAN
- Cumhuriyet Halk Partisi Grubunun İç Tüzük’ün 19’uncu maddesine göre verilmiş
bir önerisi vardır, okutup işleme alacağım ve oylarınıza sunacağım.
Sayı:
170 1/6/2016
Türkiye Büyük Millet Meclisi Başkanlığına
Danışma
Kurulunun, 1/6/2016 Çarşamba günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim. 
 Özgür
Özel
 Manisa
 Grup
Başkan Vekili
Öneri:

Ankara
Milletvekili Ali Haydar Hakverdi ve arkadaşları tarafından, Gezi olayları
sürecinde yaşananların araştırılması amacıyla 30/12/2015 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
(108 sıra no.lu), Genel Kurulun bilgisine sunulmak üzere bekleyen diğer
önergelerin önüne alınarak, 1/6/2016 Çarşamba günlü birleşimde sunuşlarda
okunması ve görüşmelerinin aynı tarihli birleşiminde yapılması önerilmiştir. 
BAŞKAN
- Cumhuriyet Halk Partisi Grubu önerisi lehinde ilk konuşmacı Ali Haydar
Hakverdi, Ankara Milletvekili.
Buyurunuz
Sayın Hakverdi. (CHP sıralarından alkışlar)
ALİ
HAYDAR HAKVERDİ (Ankara) - Sayın Başkan, değerli Divan üyesi arkadaşlarım,
Meclisimizin vekilleri, Meclisimizin emekçileri ve basın emekçisi arkadaşlarım;
hepinizi saygıyla selamlıyorum.
On
dört yıllık AKP iktidarının özellikle son beş yılında iktidarın hoşuna gitmeyen
hemen hemen her şey “darbe” olarak nitelendiriliyor oldu. Mesela gazeteciler
yayınladıklarıyla darbecilikle suçlandılar, öğretim görevlileri attığı
imzalarla darbeci oldular ve yargılandılar, tutuklandılar. E, tabii, Gezi’ye de
“darbe” demenizi, “darbe” olarak nitelendirmenizi ben bu koşullarda gayet makul
karşılıyorum. Hatta o dönemin taraftar grupları dahi terör örgütünden
yargılandı ve geçenlerde beraat etti; üç yıldır davaları sürüyordu. O dönem ben
de Gezi’de vardım ve varoluş sebebimi mümkün olduğu kadar, zamanım yettiği
kadar anlatmaya çalışacağım. O dönem ben paralel falan görmedim. Sonradan, daha
sonraki dönemlerde onu dahi paralele bağlamaya çalıştınız. Aslında “paralel”
dedikleriniz, bir dönem birlikte hareket ettiğiniz sizlerin suç ortaklarınızdı.
Ben onları Gezi’de görmedim. (CHP sıralarından alkışlar) Ha “darbe” derseniz
eğer, darbeyi de siz iyi bilirsiniz. Az önce bir grup başkan vekiliniz vardı,
bir hafta önce Bakandı, şimdi grup başkan vekiliniz oldu. 4 Mayıs darbesi,
saray darbesi… Darbeyi de sizler bizlerden daha iyi bilirsiniz. (CHP
sıralarından alkışlar) Gezi, bize göre onurlu bir direnişti. Ne olursunuz,
darbeyle, paralelle bizden yana kirletmeyin. 
Şimdi,
Gezi nasıl başladı, ben kendi durduğum yerden bir anlatmak isterim. Medyayı bir
havuzda toplamıştınız, hortumu da bağlamıştınız, devletin kaynaklarını sürekli
onlara aktarıyordunuz. Basın diye bir şey yoktu, sadece Hükûmetin reklamını
yapan birkaç kuruluş, birkaç televizyon dışında başkaca hiçbir şey, maalesef
ama maalesef, yoktu. Sizin gibi düşünmeyen, yazan, çizenleri tehdit
ediyordunuz, vergi denetmeni gönderip bir şekilde yandaşa bağlıyordunuz.
Düşünsenize tam o dönem ülke çalkalanırken bir haber kanalı, kendini haber
kanalı olarak nitelendiren bir televizyon, kapısına binler dayanana kadar haber
saatinde -birkaç arkadaşım da söyledi- penguen belgeseli gösteriyordu. 
Peki,
başka? O dönem sanat eleştirmeniydiniz -hâlâ olduğu gibi- ve heykellere
tükürüyordunuz Gezi’den önce. İnsanların yediğine, içtiğine, giydiğine
karışıyordunuz. Yetmedi, yetmedi, jinekolog da oldunuz, kadınların doğumuna
karıştınız, yatak odalarımıza kadar girdiniz. 
GÖKCEN
ÖZDOĞAN ENÇ (Antalya) – Ne alakası var ya! 
ALİ
HAYDAR HAKVERDİ (Devamla) – Çok alakası var, anlatırım. 
GÖKCEN
ÖZDOĞAN ENÇ (Antalya) – Hiç alakası yok ya! Ben de bu partide siyaset
yapıyorum. Ne alakası var ya! 
ALİ
HAYDAR HAKVERDİ (Devamla) – Şimdi, sizden olmayanı, size oy vermeyeni işe
almadınız, hep yandaşlarınızı aldınız. 
GÖKCEN
ÖZDOĞAN ENÇ (Antalya) – Sormuyoruz “Hangi partidensin?” diye. 
ALİ
HAYDAR HAKVERDİ (Devamla) – Mesela, bir polis sınavında 1’inci olan, sınavda
1’inci olan bir genci sadece inancı dolayısıyla mülakatta elediniz. Sizden
olmayanlara ekmek vermediniz, aç bıraktınız, sadece yandaşı korudunuz. Cebinizi
doldurmak için doğaya kıydınız, ağaca kıydınız, Soma’da cana kıydınız, cana
kıydınız, cana. (CHP sıralarından alkışlar) 
HÜSEYİN
BÜRGE (İstanbul) – Yalova’daki gibi, Yalova Belediyesinin yaptığı gibi. İki laf
edemedin Yalova Belediyesine.
ALİ
HAYDAR HAKVERDİ (Devamla) - Paranın yeşilini değil tabii, en çok sevdiğiniz
paranın yeşiliydi, maalesef para için katlettiniz doğanın yeşilini. Meclise ilk
geldiğiniz yıllarda mücahittiniz, sonra müteahhit oldunuz, müteahhit oldunuz.
Öyle kibirlendiniz ki iktidarınız zamanında gariban çiftçiye “Ananı da al,
git.” dediniz. Bütün bu yaptıklarınız bardağı doldurdu, doldurdu… 
GÖKCEN
ÖZDOĞAN ENÇ (Antalya) – Ne oldu sonra?
ALİ
HAYDAR HAKVERDİ (Devamla) - …ve Gezi, bardağı taşıran son damlaydı. 
GÖKCEN
ÖZDOĞAN ENÇ (Antalya) – Sonra?
ALİ
HAYDAR HAKVERDİ (Devamla) - Gezi’de ağaca kıydınız ve o bardak taştı. 
GÖKCEN
ÖZDOĞAN ENÇ (Antalya) – Sonra ne oldu, sonra?
ALİ
HAYDAR HAKVERDİ (Devamla) - O dönemdeki gençlerin söylediği gibi piston düştü,
piston aşağı indi, o dönemdeki gençlerin söylediği gibi. 
GÖKCEN
ÖZDOĞAN ENÇ (Antalya) – Sonra birisi yüzde 52’yle Cumhurbaşkanı seçildi.
ALİ
HAYDAR HAKVERDİ (Devamla) - Sonra ne oldu biliyor musunuz: O “Ananı da al,
git.” dedikleriniz analarını da aldı, geldiler. (CHP sıralarından alkışlar)
Mesele, sadece ağaç meselesi değildi, bütün bu anlattıklarım meselenin ta
kendisiydi. Mesele, AKP Hükûmetinin zulmüne karşı halkın tepki göstermesi, hak
aramasıydı. 
GÖKCEN
ÖZDOĞAN ENÇ (Antalya) – Yüzde 52’yle tepkisini gösterdi gerçekten.
ALİ
HAYDAR HAKVERDİ (Devamla) – Hanımefendi, oturduğunuz yerden sürekli
bağırıyorsunuz ama televizyonlar duymuyor.
GÖKCEN
ÖZDOĞAN ENÇ (Antalya) – Evet konuşuyorum ama doğruları söylemiyorsunuz.
ALİ
HAYDAR HAKVERDİ (Devamla) - Hükûmet yeni değişti, boşa zorlamayın, lütfen boşa
zorlamayın, bıyıklarınız da yok zaten. 
ÖZKAN
YALIM (Uşak) – O, hiçbir zaman Kabinede yer bulamaz, boş ver.
GÖKCEN
ÖZDOĞAN ENÇ (Antalya) – Düzgün konuş, sende sakal var da ne işe yarıyor!
ALİ
HAYDAR HAKVERDİ (Devamla) - Gezi’de kimler vardı? Gezi’de kimler vardı,
söylüyorum: Gencecik çocuklar bilgisayarlarının başından kalkıp geldiler; ilk
defa eylemlere katılıyorlardı ve annelerini arıyorlardı, “Anne merak etme, biz
sonlardayız.” diyorlardı. 
GÖKCEN
ÖZDOĞAN ENÇ (Antalya) – Siz de kışkırtıyorsunuz; tabii, tabii!
ALİ
HAYDAR HAKVERDİ (Devamla) - Başka kimler vardı? Evlatları için kaygılanan
anneler, babalar vardı, darbeci anneler, babalar! Peki, başka kimler vardı?
Bastonuyla, bayrağıyla gelen yaşlı teyzeler vardı, darbeci yaşlı teyzeler!
Hepsinin hedefi birdi aslında biliyor musunuz; bütün gelen yaşlı, genç, kadın,
çocuk, hepsi “Şu paralelle beraber olalım, dış mihraklarla da beraber olalım da
AKP Hükûmetini yıkalım!” derdindeydi. Peki, darbeyi yaptılar bunlar, nasıl
olacaktı? Hani o yakından gaz sıkılan bir kadınımız vardı ya, kırmızılı kadın,
Gezi’de simge olan, mesela onu Başbakan yapacaktık ve bu İstanbul’da hani
Davulcu Vedat var ya, onu da Spor Bakanı yapardık! Ataması yapılmayan öğretmen
kızımız Tuğba var, onu da Millî Eğitim Bakanı yapardık! O dönem ben de
avukattım yani gözüm Adalet Bakanlığındaydı, olmadı! El vicdan ya! El insaf ya!
Yani Gezi’ye “darbe girişimi” demek, hani buna gerçekten kargalar bile güler. 
Şimdi,
Gezi’de başka kimler vardı? Mesela ilk günlerde Sırrı Süreyya Önder Vekilimiz
vardı, böyle kepçenin önüne ayağını koydu. Ben o fotoğrafı gördüm ama bir daha
kendisini hiç göremedim, hiç yoktu.
MAHMUT
TOĞRUL (Gaziantep) – Biz hep oradaydık ya!
ALİ
HAYDAR HAKVERDİ (Devamla) – Sayın Demirtaş’ın açıklamasını söyleyeyim o zaman
hemen kısaca: “Sırrı ağaç için oradaydı.” Sonra öyle bir boyuta vardı ki Sırrı
Bey bu konuda dikkatli davrandı, darbecilere hizmet etmedi. 
Zaten
ben Ankara’daydım, Diyarbakır TOMA da o gün Kızılay’daydı ve o dönem
maalesef flört ediyordunuz. İkinizin de, iki partinin dili de aynıydı, ikiniz
de “darbe” diyordunuz maalesef. (CHP sıralarından alkışlar)
Şimdi,
her olumsuz davranışta sandığı getiriyorsunuz. Diyoruz ki: “Çocuklar öldü.”
“Sandıktan biz çıktık.” 
HÜSEYİN
BÜRGE (İstanbul) – Demokraside sandık gelir, ne yapalım?
ALİ
HAYDAR HAKVERDİ (Devamla) – Evet, çok haklısınız.
Yahu
“Vakıflarınızda çocuklara tecavüz edildi.” diyoruz. “Biz sandıktan çıktık.” Bu
mudur?
HÜSEYİN
BÜRGE (İstanbul) – Ne alakası var?
ALİ
HAYDAR HAKVERDİ (Devamla) – Bu mudur? Yani her şeyi sandığa nasıl bağlarsınız? 
ABDULLAH
ÖZTÜRK (Kırıkkale) – Gezicilerin burada, Ankara’da ne yaptıklarını
görüyorsunuz. 
ALİ
HAYDAR HAKVERDİ (Devamla) – Kurmuşsunuz AKP anonim şirketini, devletin bütün
kaynaklarını kullanıyorsunuz, var gücünüzle seçime giriyorsunuz, olanaklarını
kullanıyorsunuz.
ABDULLAH
ÖZTÜRK (Kırıkkale) – O kadar masum değiller. Kızılay’ı ne hâle getirdiler,
Kızılay’ı?
ALİ
HAYDAR HAKVERDİ (Devamla) – Memuru tehdit ediyorsunuz, oyunu takip ediyorsunuz,
ekmeğiyle tehdit ediyorsunuz ve sonra da “sandık” diyorsunuz. Öyle yağma yok!
Öyle yağma yok!
ABDULLAH
ÖZTÜRK (Kırıkkale) – Böyle yağma yok! Ankara’yı ne hâle getirdiniz.
HÜSEYİN
BÜRGE (İstanbul) – Sandık yok, öyle mi? Senin demokrasinde sandık yok!
ABDULLAH
ÖZTÜRK (Kırıkkale) – Bu kadar masumlar!
ALİ
HAYDAR HAKVERDİ (Devamla) – Maalesef, bugün de o günden hiçbir farkınız yok. 
Sizden
olan, kelle kesen, tecavüz eden o IŞİD’çilere “3-5 öfkeli genç” dediniz.
Bilgisayarın başından kalkıp gelen fidanlara, Çarşı Grubuna, gazetecilere de
“terörist” diyorsunuz, bu sizin adalet anlayışınız. 
Ölen
çocuklara değil, kırılan camlara üzülüyorsunuz çünkü o çocuklar sizin o kurduğunuz
anonim şirketin personeli değil. 
Dün
Şereflikoçhisar’da kocaman 30 tane ağaç kesildi. Bu hafta sonu Ankara’nın
göbeğinde gece yarısı -50 tane- koca koca ağaçlara kıydı Gökçek ve “Gezi’ye
denk geldi.” dedi, “Gezi’ye denk gelmesi de çok hoş bir tesadüf.” diye
açıkladı. Ya, adam ağaca kıyıyor, bundan haz alıyor, hoşlanıyor ve “Çok hoş
tesadüf.” diyor. 
MEHMET
UĞUR DİLİPAK (Kahramanmaraş) – Aferin, aferin.
ALİ
HAYDAR HAKVERDİ (Devamla) - Siz de buna oturduğunuz yerden “Aferin.” diyorsunuz
ya…
MEHMET
UĞUR DİLİPAK (Kahramanmaraş) – Size aferin.
ALİ
HAYDAR HAKVERDİ (Devamla) - …ağzım doluyor, çok ağır sözler aklıma geliyor ama
ben kendime yakıştıramıyorum söylemeyi. (CHP sıralarından alkışlar) 
Siz
Berkin’in yüreği yanan annesini, o gözü yaşlı annesini meydanlarda
yuhalattınız. Ben diyorum ki Allah düşmanıma evlat acısı vermesin, düşmanıma
evlat acısı vermesin. Ali İsmail’e atılan o son tekmeyi de, Ethem’e sıkılan o
kurşunu da, Berkin’in elindeki ekmeği de, o anaların gözündeki yaşı da ve “vur”
emrini verenleri de biz asla unutmayacağız, asla unutmayacağız. 
ZEKERİYA
BİRKAN (Bursa) - Cenazelerin ve çocukların üzerinden siyasi rant
geçiriyorsunuz, başka bir şey yapmıyorsunuz, başka hiçbir şey yapmıyorsunuz!
ALİ
HAYDAR HAKVERDİ (Devamla) - Haklısınız, mesele sadece bir ağaç meselesi
değildi; mesele, ülkeyi yangın yerine çeviren bir anlayış, bir odun
meselesiydi.
Hepinizi
saygıyla selamlarım. (CHP sıralarından alkışlar)
BAŞKAN
– Teşekkür ederim Sayın Hakverdi.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Başkanım, konuşmacı birçok yerde esasen 69’a
giren değerlendirmelerde bulundu, grubumuza sataştı. “AKP Hükûmetinin zulmüne
karşı halkın tepkisi” dedi, bizi “zulüm yapan zalim bir parti” olarak tanımladı.
Sadece bir tanesini örnek olarak veriyorum.
ENGİN
ALTAY (İstanbul) - Biz de bu görüşe, arkadaşımızın görüşüne katılıyoruz Sayın
Bostancı.
BAŞKAN
- Buyurunuz Sayın Bostancı. (AK PARTİ sıralarından alkışlar) 
VI.- SATAŞMALARA İLİŞKİN KONUŞMALAR (Devam)
13.- Amasya Milletvekili Mehmet Naci Bostancı’nın,
Ankara Milletvekili Ali Haydar Hakverdi’nin CHP grup önerisi üzerinde yaptığı
konuşması sırasında Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; Ali Haydar
kardeşimizden sokağa bir güzelleme dinledik. Sokakta yaşananları yücelten,
onları hakkaniyetin ve adaletin temsilcisi gibi takdim eden bir konuşma
dinledik. Oysaki Ali Haydar Bey Parlamentoda bir vekil ve siyasetin medeni bir
şekilde sürdürüldüğü mekânların meşruiyetini savunması, sokağı reddetmesi lazım
çünkü sokaktan adalet çıkmaz, sokaktan kaos çıkar, sokaktan kargaşa çıkar,
sokaktan zulüm çıkar. 
ENGİN
ALTAY (İstanbul) – O dediklerin saraydan çıkar, saraydan.
MEHMET
NACİ BOSTANCI (Devamla) - Gezi dâhil, insanlık tarihi içerisindeki sokakta
yaşanan bütün iktidar mücadelesi, insanlığın aleyhinedir, insanlık bakımından,
durduğumuz yer eğer insanlıksa insanlığa bir fayda sağlamamıştır.
KAZIM
ARSLAN (Denizli) – İstanbul’un Fethi’ni de sokaktakiler yaptı.
MEHMET
NACİ BOSTANCI (Devamla) - Ne zamanki biz bu işleri medeni bir biçimde
Parlamentoda, iktidar kavgalarını Parlamentoda görüşmeye başladık, bir üslup,
bir nezaket, bir anlayış, bir müzakere havası içerisinde insanlık bundan fayda
sağladı Sayın Ali Haydar kardeşim. 
Şimdi,
CHP Grubu Mecliste meşru mekânlarda, meşru zeminlerde bu iktidar mücadelesini
sürdürme iddiasında olan bir parti, sizin sokakla bir ilişkinizin olmaması
lazım. Demokratik protestolara söyleyecek lafım yok, bunlar yapılmalı ama Gezi
olaylarının demokratik bir protesto olduğunu kim söyleyebilir, böyle bir şey
yok.
ALİ
HAYDAR HAKVERDİ (Ankara) – Biz söylüyoruz hocam, biz söylüyoruz. 
MEHMET
NACİ BOSTANCI (Devamla) – “Her şeyi sandığa getiriyorsunuz.” diyorsunuz. Ali
Haydar kardeşim, şimdi, sonuçta, siz burada değerlendirme yapacaksınız, ben
değerlendirme yapacağım, herkes bir şey söyleyecek, bütün bunların neticesinde
de halk karar vermeyecek mi?
ÖZKAN
YALIM (Uşak) – Sayın Bostancı, sokaktaki vatandaş sokuyor Meclistekileri
unutmayın. 
MEHMET
NACİ BOSTANCI (Devamla) - Kim karar verecek? Sandık karar vermeyecek, sokakta
gücü gücüne yeten mi karar verecek? Böyle bir şey olmayacak elbette. (AK PARTİ
sıralarından alkışlar) O bakımdan, sandık sizin için de bizim için de sandık ve
hayırlı olan budur Ali Haydar kardeşim. 
(Mikrofon
otomatik cihaz tarafından kapatıldı) 
BÜLENT
YENER BEKTAŞOĞLU (Giresun) – Naci Hocam, bu sandıkla çok uğraştınız ya. 
MEHMET
NACİ BOSTANCI (Devamla) - Gezi’de hayatını kaybedenlere, herkese Allah’tan
rahmet dileriz. Acının o tarafı bu tarafı olmaz, acı hepimizin. Acıyı hepimizin
kılan bir dille bugün de konuşmak yine hepimizin görevi. 
Saygılarımla.
(AK PARTİ sıralarından alkışlar) 
BAŞKAN
– Teşekkür ederim Sayın Bostancı.
ALİ
HAYDAR HAKVERDİ (Ankara) – Sayın Başkan...
BAŞKAN
- Sayın Hakverdi...
ALİ
HAYDAR HAKVERDİ (Ankara) – Sayın Başkanım, değerli hocam şöyle bir ithamda
bulundu; konuşma içeriğimi çarpıttı, 69’a göre söz istiyorum: Sanki sokakta
mücadele ederek, sandığı da tamamen reddetmişim, Parlamentoyu da feshetmişim,
iktidarı sokakta kazanacağım algısı yaratmaya çalıştı.
HÜSEYİN
BÜRGE (İstanbul) – Öyle dedin. 
ALİ
HAYDAR HAKVERDİ (Ankara) – Niyetim bu değildi, 69’a göre söz istiyorum. 
BAŞKAN
– Sayın Hakverdi, Sayın Bostancı çok dikkatli bir üslupla, sataşmadan doğan
hakkını kullandı. Ben doğrusu böyle bir tespitte bulunmadım ama siz Sayın
Bostancı’nın bütün bu cümlelerini bu şekilde algılıyorsanız size söz vereceğim.
ALİ
HAYDAR HAKVERDİ (Ankara) – Takdir sizin Sayın Başkan. 
BAŞKAN
– Ben, doğrusu 69’a göre… Yani, hangi cümlesini, onu söylerseniz, ona göre ben
size söz vereyim. 
ALİ
HAYDAR HAKVERDİ (Ankara) – Konuşmanın bütün içeriğindeki algı -benim o dönemi
anlattığım o olayların tamamı- sanki ben parlamenter sistemi tamamen bertaraf
etmişim ve iktidar sokakta kazanılır demişim. Yani, ben bunu demedim, en
azından bu, tutanaklara geçsin. 
BAŞKAN
– Tutanaklara geçmiş oldu.
Teşekkür
ederim. 
ALİ
HAYDAR HAKVERDİ (Ankara) – Bir parlamenter olarak biz de elbette parlamenter
sistemi savunuyoruz ancak bütün demokrasi yollarını, devletin bütün imkânlarını
AKP kendi lehine her seçimde kullandığı için her seferinde sandığı önümüze
koyuyor. Ben bunu söylemek istedim. (CHP sıralarından alkışlar)
BAŞKAN
– Teşekkür ederim Sayın Hakverdi. 
Tutanaklara
geçmiştir. 
IX.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Ankara Milletvekili Ali Haydar
Hakverdi ve arkadaşları tarafından, Gezi olayları sürecinde yaşananların
araştırılması amacıyla 30/12/2015 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 1
Haziran 2016 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi Grubu önerisi aleyhinde ilk konuşmacı Ayhan Bilgen,
Kars Milletvekili. 
Buyurunuz
Sayın Bilgen. (HDP sıralarından alkışlar)
AYHAN
BİLGEN (Kars) – Sayın Başkan, değerli milletvekilleri; bu usulen aleyhte
alınmış sözü nasıl kullandığımı biraz sonra herhâlde herkes görmüş olacak. 
Öncelikle
galiba bütün bu tartışmalardan bir konuda netliğe ulaşmamız gerekiyor.
Demokrasiler elbette temsilî demokrasi niteliğindeyse sadece sandık üzerinden
yani şeklen bir seçimin yapılıp yapılmaması üzerinden demokratikliğine dair bir
niteleme, bir tarif yapabilirsiniz. Ama, artık, dünyada temsilî demokrasi, tam
da Türkçedeki Osmanlıcadan geçmiş hâliyle temsilî -tırnak içinde- yani biraz
gösteri kabilinden kalmış bir demokrasi olmamasının teminatı başka
özgürlüklerin varlığı ya da yokluğuyla ölçülür. Avrupa İnsan Hakları
Sözleşmesi’nin arka arkaya 3 maddesi -9, 10, 11- aslında birbirinden ayrılmaz
özgürlükleri tarif eder. Düşünce ve vicdan özgürlüğü ancak bir sonraki
maddedeki ifade özgürlüğü varsa anlamlıdır, yoksa herkes zaten vicdanen düşünce
olarak sonsuza kadar özgürdür, onu ifade edebiliyorsa özgürdür. Aslında
“Düşünce ve ifade özgürlüğü vardır.” denir ifade özgürlüğü kullanılabiliyorsa. 
Arkasından
gelen madde toplantı özgürlüğüyle ilgilidir. Burada da aslında ifade özgürlüğünün
kurumsal yapısı tarif edilir. Toplantı gösteri yürüyüşleriyle ilgili
düzenlemeler, Avrupa İnsan Hakları Mahkemesinin içtihatlarında, Avrupa İnsan
Hakları Sözleşmesi’nde çok net tarif edilmiştir. Göstericilerin barışçıl
nitelikteki yani şiddete başvurmayan her türlü etkinliği, her türlü protestosu
önceden izin alma ihtiyacı da olmaksızın, net biçimde bir haktır. Ya bu hakkı
tanıyıp demokrasinizi, yargı mantığınızı bunun üzerine kurgularsınız ya da buna
tahammül göstermiyorsanız o zaman o ülkede düşünce özgürlüğünden, toplantı
gösteri özgürlüğünden, ifade özgürlüğünden söz etmek çok mümkün değildir.
Türkiye’nin yüzlerce davada Avrupa İnsan Hakları Sözleşmesi’nin 11’inci
maddesinden dolayı tazminata mahkûm edildiğini burada herkes, hepimiz çok net
biçimde biliyoruz. Demek ki Türkiye’nin bu sözleşme maddesini uygulama
konusunda yapısal ciddi sorunları var. Bu sorunlar güvenlik görevlilerinin
uygulamasından kaynaklanıyor ama sadece ondan kaynaklanmıyor, galiba onun
ötesinde siyasi iradenin bu konuya yaklaşımından da ciddi biçimde etkileniyor. 
Şimdi,
Rabia Meydanı’nda Esma hayatını kaybettiğinde “ama”lı, “ancak”lı cümle kurmak
nasıl kabul edilemezse hiçbir gerekçeyle, gösteri hangi niyetle yapılmış olursa
olsun, kimi devirmeye yönelik yapılmış olursa olsun orada bir çocuğun hayatını
kaybetmesi, bir göstericinin keskin nişancı tarafından vurulması nasıl bizim
insani değerlerimizle, vicdanımızla bağdaşmazsa Gezi eylemlerinde, gösterilerde
bir kişi ister yasa dışı slogan atmış olsun, ister siyasal talepleri hukuki
açıdan savunulamaz olsun öldürülmesi asla ve asla meşru görülecek bir durum
değildir. Yargılama ya da cezalandırma yollarının denenmesine dair zaten 5.500
civarında bir rakamdan söz ediyoruz yani Gezi eylemlerine katıldığı için
yargılanan insan sayısı bu ülkede 5 binin üzerinde. E şimdi, bir tarafta,
eylemlere katıldığı için yargılanan sayısı 5 bin rakamının üzerinde olacak yani
Çarşı taraftarları bile darbe yapma iddiasıyla yargılanmış olacak ama öbür
tarafta, Ali İsmail dışında -ki çok medyatik olduğu için- artık hani vicdan
elvermeyecek bir linç eylemi, açıkça bir nefret suçu olması dışında hayatını
kaybedenlerle ilgili neticeye varmış bir dava olmayacak. Yani, diğer kişiler,
ister 7 sayın, ister 11 sayın, sonuç itibarıyla bir kısmının davası devam ediyor,
bir kısmında hâlâ polislere ulaşılabilmiş bile değil yani tespit bile
yapılabilmiş değil. E şimdi, insanların can güvenliğini sağlamakla sorumlu
muhatap eğer devletse, orada suç işleyenler varsa galiba suç işleyenlerin
-yasal olarak suç işlemiş bile olsalar- faturasını birilerinin hayatıyla
ödemesini hiçbir hukuk devletinde, hiçbir demokraside normal görmek, olağan
görmek mümkün değildir.
Çok
açık biçimde, aslında siyaseten böyle gösterilerin hangi noktaya vardığını
bulunduğumuz coğrafyada daha önce defalarca gördük. Bunun en somut
örneklerinden biri aslında Suriye’dir. Yani burada, Seattle’da başlayan
küreselleşme karşıtı gösterilere Amerika’da ya da başka ülkelerde, Brezilya’da,
İspanya’da nasıl müdahale edildiği, ne olduğuyla ilgili tartışmalar çok uzun
vakit alır ama bir örnek bence Suriye’yle ilgili okumamızı doğru bir mantık
üzerine kurmak açısından önemlidir. Daha önce Diyarbakır’daki gösterilerde
çevreye zarar verilmiş olması dolayısıyla yani camların kırılmış olması,
binaların zarar görmüş olması dolayısıyla bugünkü İçişleri Bakanı, dönemin
Diyarbakır Valisi “Cama gelen cana gelmesin.” diyerek aslında kamuoyunun da
olumlu tepkisini almıştı. Hiçbir maddi zarar o gençleri geri getirmeyecek ve
hiçbir gerekçe o yaşananların -siyaseten eleştirisi yapılsa bile- asla hukuki
izahı olamayacak. 
Toplumsal
gösterilerin bir büyük infiale dönüşmesi ve ister isyan ister ayaklanma ne
derseniz deyin, o düzeye ulaşması genellikle bu gösterileri organize edenlerin
başarısından çok -buna özellikle dikkatinizi çekmek isterim- gösterilere
müdahale biçiminden kaynaklanır. Suriye, bundan beş yıl önce de aynı rejime
sahipti, aynı anayasası vardı; İhvan mensubu olmanın kendisi idam nedeniydi,
nitekim o tarihlerde 2008-2009 yıllarında 80 yaşında ihtiyar, 15 yaşında genç
İhvan üyesi olduğu için idam edilmişlerdi. Ama, kimse Suriye’deki rejimi
otoriter, baskıcı bir rejim olarak tarif etmiyordu, nitekim sokağa
çıkılamıyordu. Sokağa çıkılmadığı için de sokaklara nasıl müdahale edildiğine
dair bir fotoğraf, bir gösterge yoktu önümüzde. İddialar tabii farklı yani
rejim yanlıları Suriye’deki gösterilerin başlamasını başka türlü tarif
ediyorlar, başka türlü anlamlandırıyorlar; işte “Öldürülen polisler
göstericiler tarafından öldürüldü.” diyorlar. Ama, ne olursa olsun sonuç
itibarıyla Suriye’de bugün yaşanan iç savaşın başlaması toplumsal gösterilere
müdahale biçiminin bir sonucudur, isterseniz komplo teorileriyle “Bu
göstericileri başkaları organize etti.” falan gibi analizler yapabilirsiniz.
Bugünlerde Hükûmete yakın bir gazetede yayın yönetmeni buna dair birtakım
görüşmeler aktarıyor, Orta Doğu’daki bazı yönetimler ile -Türkiye’nin de dâhil
olduğu- Batılı kimi ülkelerin de Suriye’deki rejimi devirmek üzere kimi
temaslar kurduğuna, gösterileri başlattığına dair bazı paylaşımlarda bulunuyor
ama bunu ben onun yorumu olarak orada bırakıyorum. 
Sadece
şuna dikkat çekmek istiyorum: Bakın, gösteriler dünyanın farklı ülkelerinde
farklı biçimlerde bastırılmıştır. Tiananmen Meydanı’nda -hatırlarsınız
1986-1987 yıllarıydı- gençlerin üzerine doğrudan ateş açıldı, gösteri
bastırıldı. Daha yakın bir örnek: Özbekistan’da, Orta Asya’da, Kafkasya’da
toplumsal gösteriler başladığında halk Parlamentonun önüne geldi, Parlamento
binasının üzerinden göstericiler tarandı, onlarca insan hayatını kaybetti, gösteriler
bastırıldı. Evet, böyle istikrarı sağlayabilirsiniz, bu şekilde iktidarınızı
devam ettirebilirsiniz ama bu rejimlere “demokratik rejim” denmiyor. Bir
rejimin demokratik olmasının en önemli ölçütlerinden biri, toplantı gösteri
yürüyüşleri konusuna nasıl yaklaşıldığı konusudur. 
Değerli
milletvekilleri, geçtiğimiz hafta partimizin miting düzenleyeceği bütün
şehirlerde valilikler, bir ay süreyle her türlü basın toplantısını, yürüyüşü,
mitingi yasakladı. Şimdi, bu yasağın nasıl konulabileceği ve yasağın özgürlüğün
özüne dokunmaması gerektiği ve yasak…
ZEKERİYA
BİRKAN (Bursa) – İdare mahkemesine yürütmeyi durdurma…
AYHAN
BİLGEN (Devamla) – Bir gün kala bunu bildiriyor yani idare mahkemesinin yetişip
yetişmeyeceğinin siyasi iradeyle ilgili, yürütmeyle ilgili bir şey olduğunu siz
de biliyorsunuz, ben de biliyorum. Önümüzdeki hafta etkinlikler var, bir siyasi
parti miting yapamazsa bunun siyasal sonuçları nasıl olur? Yani, toplumu
bastırırsanız, yasaklarsanız, ifade özgürlüğünü, toplantı özgürlüğünü engellerseniz
toplum başka patlamalara, başka tepkilere, başka kırılmalara gider. Siyasetin
önünü açmazsanız, demokratik gösterilere karşı tahammülkâr olmazsanız, bunu
anlayışla karşılayan bir rejimin karakterini ortaya koymazsanız toplumda sadece
şiddeti, çatışmayı körükleyen işler yapmış olursunuz.
Herkesi
saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Bilgen.
Cumhuriyet
Halk Partisi Grubu önerisi lehinde Ruhi Ersoy, Osmaniye Milletvekili.
Buyurunuz
Sayın Ersoy. (MHP sıralarından alkışlar) 
RUHİ
ERSOY (Osmaniye) – Sayın Başkan, değerli milletvekilleri; bugün, toplumsal
anlamda milletimizin hafızasında yer bırakan bir olayın yıl dönümü
münasebetiyle tüm siyasi partiler kendi görüşlerini ifade ediyorlar. Milliyetçi
Hareket Partisi Grubu adına bu konuya nasıl baktığımızı ifade etmek üzere
huzurunuzda bulunuyorum. 
Aslında
Meclisin önemli bir mesaisini alan bu hadiseye yakından ilgi duyarak takip
etmek durumunda olduğumda da şunu gördüm: Türkiye’de, her geçen gün, maalesef,
üzülerek görüyoruz ki ara renkler kayboluyor, farklılıkların birlikteliği ile
ortak aklın iktidarını kurabilecek o akli tutum, o vicdani tutum kayboluyor. Bu
memleketin bir vatandaşı, bu Parlamentonun bir üyesi olarak öncelikle bundan
duyduğum hüznü ifade ederek başlamak istiyorum. Milliyetçi Hareket Partisinin
aslında bu meselelere bakışı bir üçüncü yolun olabileceğini gösteriyor. Neden
mi, nasıl mı; onu izah etmeye çalışacağım. 
Bu
olayların cereyan ettiği sosyolojik zemine ve o günün Türkiyesi’ne baktığımızda
bugün bu kürsüde ifade edilmeyen pek çok hadiseler de cereyan ediyordu. Terör
sorunu “Kürt sorunu” diye tanımlanıyor ve “Kürt açılımı” adı altında
teröristler siyasallaştırılıyordu. İmralı’da bebek katili Öcalan’la görüşmeler
ve toplumu rahatsız eden tutumlar had safhaya gelmişti. “Türkiye Cumhuriyeti”
ifadesini sembolize eden “T.C.”ler kamu kurum ve kuruluşlarından silinip
atılıyordu. “Akil adamlar” adı altında aziz Türk milletine bir dayatma
yapılıyor, bu marjinal tutumlar karşısında kamu vicdanı sarsılıyordu. “Yeni
anayasa çalışmaları” adı altında Türk kimliğinin ve “Türk milleti” ibaresinin
Anayasa’da olmayacağı ifade ediliyordu. Ve hepsinden de acısı, Diyarbakır’da 21
Mart 2003 tarihindeki Nevruz töreninde katilin, bölücübaşının mesajları
okunuyor ve onun posterleri altında barış arayışı içerisine giriliyordu. “Yerel
yönetimler yasası, federasyon altyapısı mı oluyor acaba?” diye toplumda
kaygılara sebebiyet veriyordu. Basın üzerindeki etki her geçen gün artıyor ve
tek tipleştirici ve tek sesli bir Türkiye’ye doğru gidiliyordu. “Ergenekon”
adıyla anılan dosyalar soruşturulurken şerefli Türk askerinin Genelkurmay
Başkanı tutuklanıyor, hapse atılıyordu. KCK’lıların hapishanelerden alelacele
bir şekilde çıkartılması kamu vicdanında değişik soruları sordurtuyordu. Bunları
saymakla çoğaltabiliriz: Millî bayramlarımızın kutlanıp kutlanılamayacağı, bazı
müfredatların değiştirilmesi ve şiirlerin bölümlerinin müfredatlardan
çıkartılması meselesi başta olmak üzere, üstüne üstlük bir de Suriye
politikasındaki başarısızlık ve güvensiz şehirler had safhadaydı. 
Bakın,
böyle bir Türkiye’de, deminki bahsetmiş olduğumuz Y gençliğinin özellikle
tepkisini gösterme biçimi olarak da kendisini çıkış noktası olarak gösterdiği
ilk hadiselerde, elbette ki toplumsal tepki kendisini değişik kanallarla ifade
etmeye çalıştı. Ama bu ifade etmeye çalışmalar tek başına yetmedi, yetmeyince
başka unsurlar devreye girdi. Ve marjinal gruplar ve terör örgütleri, Gezi’den
ve Türkiye’deki bu siyasal atmosferden istifade ederek kaosa doğru giden, çözülmeye
doğru giden bir Türkiye özlemi kurmuş olabilirler. Buna da katılıyoruz. Ama
biz, orada, Milliyetçi Hareket Partisi olarak o dönemde ne yapıyorduk biliyor
musunuz? Sayın Genel Başkanımızın vizyonuyla, az önceki bahsettiğim
gerekçelerden dolayı “Türkiye’de millî kültür, millî kimlik ve millî devlet
âdeta tarumar edilmek üzere, biz buna demokratik tepki olarak bir şeyler
yapmalıyız arkadaşlar.” diyorduk ve Merkez Yönetim Kurulu toplantısında
aldığımız kararlarla ve tüm milliyetçi ülkücülerin katkı ve katılımlarıyla
beraber, Türkiye’de, 9 adet “millî değerleri koru ve yaşat” temalı mitingler
düzenliyorduk. Sanırım bu olayların patlak verdiği dönemlerde biz Bursa’daki
mitingimizi ve İzmir’deki mitingimizi yapmıştık ve o dönemlere denk geliyordu.
Bu olayların evrildiği noktayı gören Sayın Genel Başkanımız iki önemli çıkış
yaptı. Bu yapmış olduğu çıkışlardan bir tanesinde, bizim meydanlarda
olduğumuzu, sokaklarda olmamamız gerektiğini hatırlattı ve milliyetçi
ülkücülerin dibi görülmeyen kuyudan su içmeyeceğini söyledi ve hiçbir ülkücünün,
başını bir ülküdaşının çekmediği olayların içerisinde olmayacağı hakikatini
vurguladı. Toplumdaki gerilimin had safhaya geldiği bu ortamda, Milliyetçi
Hareket Partisinin samimiyetle, “Sokaklar girdaptır, meydanlar demokrasinin ifadesidir.”
diyerek yapmış olduğu bu mitinglerin, Türk siyasi tarihini araştıranlar, o
dönem içerisinde ne anlam ifade ettiğini çok daha iyi anlayacaklar, çok daha
iyi göreceklerdir. 
Deminki
bahsetmiş olduğumuz olumsuz gelişmeler ve millî devleti tasfiye sürecine giren
terörün siyasallaşması, bugünkü gelinen noktalar itibarıyla, artık, alına
beyazına kurban olunan bayraklarını dalgalandırarak terörle mücadele eden büyük
Türk milletinin şerefli mensuplarının, güvenlik güçlerimizin verdiği mücadeleye
desteğe geldi. Evet, bu desteğe verilen mücadele, kararlılık ve azmi nispetinde
Milliyetçi Hareket Partisi destek veriyor ama gelişmeleri de yakından takip
ediyor, “Bunun arkasından yeni bir oyun çıkar mı, çıkabilir mi?” diye de
endişelerini tekrar dile getiriyor. Fakat 29 Mayıs İstanbul’un fethi
münasebetiyle düzenlenen o mitingde, o programda elbette önemli mesajlar
verildi. Elbette gemileri karadan yürüten Fatih’in çocuklarının deniz altından
Marmaray’ı geçirmesine, o projeyi çizen Osmanlı son dönemindeki hayal
dünyasından Milliyetçi Hareket Partisinin 57’nci Hükûmetteki projesinin,
ihalesini açan ve daha sonra bu uygulamayı eyleme koyan Ulaştırma Bakanına
kadar teşekkür ediyoruz. Ama bununla beraber, medeniyet başkenti İstanbul’un,
rantiye başkentine dönen, rezidanslarla silüeti bozulan; manevi anlamda âdeta
kutsal emanetlere ev sahipliği yapan o aziz İstanbul’la ilgili her türlü şiir,
sanat, edebiyat, estetik görüntüde yapılırken ranta dönüştürülen ve her yönüyle
tarumar edilen İstanbul’daki bu kapitalizme karşı duyulan bir tepkinin de bir
noktada ifadesi sayılamaz mıydı Gezi’deki o direnişler? Nereden çıkmıştı bu
olay? Samimiyetle baktığımızda, oradaki düzenlemelere ve Gezi Parkı’na
yapılacak AVM’ye duyulan tepki. Biz AVM’lerin ve rezidansların bu ülkede, şartlarına
uygun bir şekilde, yapılmasına karşı değiliz ama bunun, hak etmeyenlerin
rantiyesine dönüşmesine ve o güzel şehrimizin âdeta ne olduğu belli olmayan bir
ucubeye dönüştürülmesine şiddetle karşıyız ve ona da demokratik tepkimizi
koyuyoruz. 
Sözlerimi
tamamlarken buradan iktidar partisinin değerli milletvekillerine seslenmek
istiyorum. Bu hadiseler nasıl cereyan etti değerli arkadaşlar? 2002 yılında
sizler yüzde 34 küsur oyla iktidara geldiniz ama toplumdaki kabul görme
oranınız yüzde 60’ın üzerindeydi, 70’lere yakındı. O dönemin siyasal aktörleri
ve söylemleriyle yaptığınız işler açısından farklılıkların birlikteliğini
temsil edebiliyordunuz ama her gelen gün bir “öteki” inşa ederek, varlığınızı
bir “öteki”nin üzerine kurarak gerilim ve kutuplaşmayla sayısal anlamda oyunuzu
yüzde 49’a getirdiniz, kabul ama acaba bugün istenmeme oranınıza baktığınızda
-öteki yüzde 50, 51 değil- kerhen oy vermiş yüzde 49’un içerisindeki yüzde
10’luk, 12’lik, 13’lük dilimi de düşünürseniz Türkiye’de önemli bir kitle tarafından
endişeyle takip ediliyorsunuz. Lütfen, bu endişeyle takip ediliş sürecinizi
nefis muhasebesi yaparak hareket edin ve bir önceki Başbakan ve Adalet ve
Kalkınma Partisi Genel Başkanı Sayın Davutoğlu’nun bir kertik atarak kamu
vicdanında sorguya davet etmiş olduğu değişim biçimi dâhil, başkanlık sistemi
dayatmanız dâhil, bütün bunları hesaba katarak hareket ediniz. Eğer Suriye
politikası ve terörün siyasallaşma süreci bu şekliyle devam eder ve dayatmanız
da ısrarla devam ederse bu memleketin geleceği noktayı, büyük Türk milleti
ailesini ve hepimizi Allah korusun. 
Selam,
sevgi ve saygılarımı sunuyorum efendim. (MHP sıralarından alkışlar)
BAŞKAN
– Teşekkür ederim Sayın Ersoy.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Başkanım, kayıtlara geçsin diye ifade ediyorum.
AK PARTİ hiçbir zaman dayatma içinde olmadı. Başkanlık sistemine ilişkin
yaklaşımı, meşru mecralarda, Parlamentonun ve milletin onayına yöneliktir. Bu
bir dayatma değil; bu, demokrasinin bir gereğidir. Bunun ötesinde de herhangi
bir zorlamayı, halkı herhangi bir yönde baskılama tarzındaki eleştirileri
hiçbir şekilde kabul etmiyoruz. 2002’den bu yana meşru mecralarda yürüdük,
bundan sonra da istikametimiz her tür teklifimize ilişkin meşru mecralardır. O
bakımdan, bunlar baskı ve dayatma olarak görülemez.
BAŞKAN
– Teşekkür ederim Sayın Bostancı.
ERKAN
AKÇAY (Manisa) – Sayın Başkan…
BAŞKAN
– Sayın Akçay…
ERKAN
AKÇAY (Manisa) – Sayın Başkan, şimdi, Sayın Bostancı bunu konuşuyor, yalnız daha
çiçeği burnunda Sayın Başbakan, daha Başbakanlık makamına oturmadan yani
başkanlığı boynunun borcu olarak ahdediyor. Bu bir dayatmadır; bir. 
İkincisi:
“Ya kabul ederler…” diyor, yine aynı günlerdeki bir konuşmasında “Biz ne
yapacağımızı biliriz.” diyor her ne yapacaksa, biz bilmiyoruz tabii onu da.
Dayatmaya yönelik gayretler var. O bakımdan Sayın Bostancı’nın sözlerini kabul
etmek mümkün değildir.
Teşekkür
ediyorum.
BAŞKAN
– Teşekkür ederim Sayın Akçay.
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken…
İDRİS
BALUKEN (Diyarbakır) – Sayın Başkan, şimdi tutanakları incelediğimde,
Cumhuriyet Halk Partisi adına konuşmayı yapan Sayın Ali Haydar Hakverdi’nin
partimize atfen, AKP’yle aynı bakış açısına sahip olduğunu -Gezi süreciyle
ilgili- ifade eden cümleleri var; isterseniz tek tek okuyabilirim de. Ama Eş
Başkanımızın cümlelerinden alıntı yapmış, milletvekillerimizin olmadığından
bahsetmiş; en son da HDP’nin ve AKP’nin o süreç için aynı dili kullandığını
ifade etmiş, açıkça sataşmada bulunmuş.
BAŞKAN
– Sayın Baluken, tutanaklara ben de bakacağım, değerlendireceğim talebinizi.
Cumhuriyet
Halk Partisi Grubu önerisi aleyhinde Aziz Babuşcu, İstanbul Milletvekili. (AK
PARTİ sıralarından alkışlar)
AZİZ
BABUŞCU (İstanbul) – Sayın Başkan, çok değerli milletvekili arkadaşlarım;
Cumhuriyet Halk Partisinin Gezi olaylarıyla ilgili Meclis araştırması
açılmasına dair önerisi üzerinde grubumuz adına söz aldım. Hepinizi saygı ve
sevgiyle selamlıyorum.
Şimdi,
biraz önceki konuşmalardaki Gezi olayları bağlamında bir fikir nostaljisi ya da
birtakım rant hadiselerine tepki olarak bir nostalji değerlendirmesini
yapmayacağım. Doğrusu, Taksim Yayalaştırma Projesi kapsamında 12 ağacın
sökülerek bir başka yere nakledilmesi üzerine, başlangıçta bir çevre
duyarlılığı olarak algılanan Gezi olayları, kısa bir süre geçmeden aslında
faşist bir aklın gerici bir kalkışmasına, bir darbe arayışına dönüştüğünü
gördüğümüz bir kaos planıdır.
Bu
darbe denemesinin zamanlaması ve iç ve dış faktörleri üzerine bir tahlil
yaptığımızda, paydaşlarını çok net bir şekilde görmemiz mümkün. Zamanlama
olarak genç cumhuriyetimizin ekonomik ve finansal tabloları anlamında 2013
Mayıs ayına baktığımızda, doğrusu bir final ayı görürüz. Üçüncü köprü ihalesini
gerçekleştirmiş, üçüncü havalimanı ihalesini yapmış, döviz rezervi itibarıyla
cumhuriyet tarihinin zirve rakamına ulaşmış, IMF’ye olan borçlarını sıfırlamış,
ihracat rakamları rekorlar kırmış, büyüme rakamlarıyla hızla kalkınmasını
sürdüren, faiz oranları ilk defa 4,6 gibi en düşük orana indirgenmiş koşan bir
Türkiye, hasta adam olmaktan kurtulan bir Türkiye tablosu görürüz 2013’ün Mayıs
ayında. Elbette bu başarı hikâyesinin bir başka gerçeği de bu başarı
hikâyesinin arkasında olan AK PARTİ ve Recep Tayyip Erdoğan gerçeğidir yine
2013’ün Mayısında. Bu gerçeği görmek istemeyen, kabul etmeyen, edemeyen,
hazmedemeyen siyasal zihin -ki bu zihin kendisini milletin ve milletin
değerlerinin karşısında konumlandırmış bir zihindir- işte bu zihin Gezi’nin
siyasal zihnidir ve doğrusu faşist bir zihindir. Bu zihin, hâliyle, meşru,
demokratik yollarla, yöntemlerle milletin kendisine asla siyasi iktidar olma
şansı vermeyeceğini çok iyi bildiği için, demokrasiden asla hazzetmez.
Hatırlayın,
televizyonlarda o günlerde Cumhuriyet Halk Partili bir milletvekili halka ne diyordu:
“Önümüzdeki süreçte bu siyasi gidişata dur demenin bir yolunu bulmalıyız.
Eskiden ihtilaller olurdu ve bu tür iktidarlar giderdi. Şimdi o ihtilali
yapacak olan komutan da kalmadı, şimdi öyle bir kurtuluşumuz yok.” Şimdi, bu
zihnin, tevarüs eden siyasi gelenek içerisindeki bugünkü fotoğrafını gösteren
bu CHP milletvekilinin söylemi, tavrı, tutumu aslında bu zihni çok net bir
şekilde ortaya koyuyor. Bu zihin, sandığı her vesileyle itibarsızlaştırmayı ve
millî iradeyi ise anlamsız hâle getirmeyi düşünür biraz önce yine burada aynı
şekilde sergilendiği gibi. İşte, bugün, yine aynı mantık üzerine söylüyorum,
bugün kan peşinde olan Kılıçdaroğlu, herhâlde o gün de Taksim’e yine kan
arayışı için çıkmış olmalı Taksim Gezi olaylarıyla ilgili olarak. Durum böyle
olunca, bu zihin devlet erkinden yararlanmak için hep karanlık yolları denedi,
darbeden medet umdu; darbe yaptıramayacağını gördüğü anlarda da sokak
çatışmaları, iç isyanlar, kaos ve kriz süreçleri peşinde oldu, buralardan medet
umdu. Gezi, bu yönüyle hep bildiğimiz, hep yaşadığımız bu yöntemlerin
güncellenmesinden başka bir şey değildi aslında. Kısaca bir kere daha söylersek
Gezi’deki iç aktörler, iç dinamikler; sandık yoluyla iktidara gelmediği için
sürekli karanlık oyunlardan medet uman siyaset, demokrasi üzerinde vesayet
kurmaya alışmış birtakım bürokratik elitler, hep darbelerden yana olup bundan
nemalanmış medya; rekabet şartlarını sevmeyen, daha fazla çok faizle para
kazanmaya alışmış iş çevreleri ve tüm bu kesimlerle ideolojik veya menfaat iş
birliği içerisinde olan paralel yapı. Gezi olaylarında işte, bu kesimlerin iş
birliği, dayanışması ve desteği vardır; gençler sadece figüran, ağaç sadece
dekordur Gezi’de. 
Bazıları
solculuk üzerinden Gezi değerlenmesi yapıyorlar, oysa biz Gezi’de finans kapitalizminin
ağalarının Gezi eylemcileriyle nasıl dayanıştıklarını çok iyi biliyoruz. “Ben
de çapulcuyum.” diyen sermaye baronları ve onlara alkış tutan solcular Gezi’de
bildiğimiz ve hafızalarımızda taze olan anekdotlardı. İşte, bizde de böyle bir
solculuk var; halkla değil, küresel sermayeyle hareket eden bir solculuktan
bahsediyoruz. “Karışıklık çıksın, kaos olsun, terör olsun, çatışma olsun, ara
rejim dönemleri olsun, belki bu yolla devlet erkinin bir kulpundan tutarız.”
umudu içerisinde olan bir Gezi fikrinden bahsediyoruz. İşte, Gezi’nin yerli iş
birlikçi ayağı budur değerli arkadaşlar. 
Bir
de uluslararası ayağı vardı Gezi’nin. Koşan Türkiye'yi hazmedemeyen, “hasta
adam” olarak tanımladığı ve böyle bir Türkiye'ye alışık olan uluslararası güç
merkezleri de Gezi’nin uluslararası ayağı olarak pozisyon aldılar. Onların da
amacı, bu koşan Türkiye'yi tökezleterek diz çöktürmek, yeniden hasta yatağa
mahkûm hâle getirmek suretiyle çıkarlarına hizmet edecek bir siyasi zemini
oluşturmaktı. Türkiye'nin imajını bozmak, önünü kesmek, Türkiye'yi iç
isyanlarla boğuşturup yalnızlaştırmak, Türkiye'nin ekonomik ve siyasi
istikrarını bozmak, böyle olunca da esas büyük amaçlarına ulaşmak ümidi
içerisindeydiler. Neydi o esas büyük olan amaç? Yani, yeni Türkiye'nin mimarı
olan Recep Tayyip Erdoğan’ı ülke içi ve ülke dışı küresel siyasette devre dışı
bırakarak Recep Tayyip Erdoğan’sız bir Türkiye geleceğini dizayn etmek. Onun
içindir ki aylar öncesinden yerli iş birlikçi paydaşlarıyla koordinasyon
içerisinde otel rezervasyonları yapılmış, canlı yayın araçları kiralanmış;
Gezi’den dünyaya sekiz saat boyunca canlı yayın yapacak -üstelik- savaş
kasklarını takmış muhabirleriyle CNN ve BBC, uluslararası güç merkezlerinin
medya ayağı olarak Gezi’de konumlanmıştı tıpkı bizim her darbeden yana olmuş,
bundan nemalanmış iş birlikçi medya organlarının da olduğu gibi. 
Sonuçta,
iş birlikçi CHP ve elitist, seçkin sermaye sadece statükolarını muhafaza etme
amaçlı eski Türkiye'ye geri dönmüş olacaklardı, uluslararası güç merkezleri de
bu iş birliğiyle Türkiye'yi yeniden hasta yatağına mahkûm hâle getirmiş
olacaklardı ama olmadı. Nuri Bilge Ceylan’ın “yalnız ve güzel ülkem” dediği
bizim coğrafyamızın mazlum insanları, ülkelerine bir kere daha sahip çıktılar.
Ötekileştirilmiş bidon kafalı, göbeğini kaşıyan, makarnacı Haso ve Memolar yurt
dışından dönen liderlerini yüz binler hâlinde havaalanına akın ederek
karşılarken Gezi kalkışmasını da sonlandırmış oldular. (AK PARTİ sıralarından
alkışlar)
Kazlıçeşme
mitingi ise bu milletin noktayı koyduğu miting olmuştu. Türkiye ve AK PARTİ
karşılığı cephenin hevesleri, bir kere daha, kursaklarında kalmıştı. O gün il
başkanı olarak bulunduğum bu tarihî anın hazırlayıcısı olan İstanbul
teşkilatlarıma bu vesileyle bir kere daha teşekkürlerimi ve takdirlerimi ifade ediyorum.
Gezi, bizim için son derece açıktır; müphem olan bir konu yoktur, kapalı olan
bir konu yoktur. Yerli ve yabancı birçok aktörü çevre duyarlılığı üzerinden
harekete geçirip Türkiye, AK PARTİ ve Erdoğan ile hesaplaşma moduna taşıyan bir
kalkışma, bir darbe girişimidir. Onun için siyasi geleneğine uygun olarak bu
darbe girişiminin de paydaşı olan CHP’nin darbeler ve darbecilerle ilişkilerini
araştırma konusu yapmanın daha anlamlı olacağını düşünüyorum. (AK PARTİ
sıralarından alkışlar) Ve Gezi olaylarının en dramatik tablosu değerli
arkadaşlar, işte budur: Dolar 1,76’dan 2,17’ye; euro 2,32’den 3,01’e, borsa 93
binden 61 bine; faiz 4,61’den 10,06’ya… Bunun bedelini eğer ödeme cesaretiniz
varsa buna sahip çıkın çünkü bu bedeli siz ödettirdiniz Türkiye'ye.
Teşekkür
ediyorum. (AK PARTİ sıralarından alkışlar) 
BAŞKAN –
Teşekkür ediyorum Sayın Babuşcu. 
Sayın Baluken,
buyurunuz, biraz önce ifade ettiğiniz gerekçeler çerçevesinde size 69’uncu
maddeye göre söz veriyorum.
İDRİS BALUKEN
(Diyarbakır) – Teşekkür ediyorum.
BAŞKAN – Siz
konuşacaksınız değil mi?
İDRİS BALUKEN
(Diyarbakır) – Evet.
BAŞKAN –
Buyurunuz.
VI.- SATAŞMALARA İLİŞKİN KONUŞMALAR (Devam)
14.- Diyarbakır Milletvekili İdris Baluken’in, Ankara
Milletvekili Ali Haydar Hakverdi’nin CHP grup önerisi üzerinde yaptığı
konuşması sırasında Halkların Demokratik Partisine sataşması nedeniyle
konuşması
İDRİS BALUKEN
(Diyarbakır) – Teşekkür ediyorum.
Aslında, değerli
milletvekilleri, otoriter AKP politikalarının teşhir edilmesi gereken bir
tartışmada CHP’yle bir polemiğe girme niyetimiz yoktu ancak Sayın Ali Haydar
Hakverdi, sanırım devrimci direniş kültürü ve demokrasi mücadelesi açısından
burada HDP’nin hak etmediği bazı sözler sarf etti. Eğer tartışma uzarsa HDP’nin
Gezi’deki direnişini, Gezi’deki duruşunu da ayrıntılandıracağım. 
Ancak Sayın
Hakverdi, Gezi ruhu bir dönem olmuş da bitmiş bir ruh değil ya da o direniş bir
süre oldu, sonra her yıl dönümünde anılan bir süreç değil. Otorite hâlâ aynı
şekilde devam ediyor; yasakçı, baskıcı uygulamalar aynı şekilde devam ediyor;
ona karşı ezilen halkların itirazları ve direnişleri de devam ediyor. Sizden
ricam: CHP olarak sadece birkaç örnekle bu otoriteye ya da Gezi ruhuna ne kadar
sahip çıktığınızı bir gözden geçirmeniz. Bakın, siz, Ankara Büyükşehir Belediye
Başkanlığına Deniz Gezmiş ve arkadaşlarına hakaretler eden bir insanı aday
yaptınız. Siz, Cumhurbaşkanlığı seçiminde, şu anda başka bir siyasi partinin
sıralarında oturan bir milletvekilini aday göstererek Tayyip Erdoğan’ın
Cumhurbaşkanlığı yolunu açtınız. Yine aynı Cumhurbaşkanına, sizin de ifade
ettiğiniz şekilde “bir saray darbesi” olarak tanımladığınız dokunulmazlık
oylamasında “Evet” oyu vermek suretiyle de Parlamentoyu feshetme ve başkanlık
yolunu açtınız. Kusura bakmayın ama, Diyarbakır TOMA’ları Ankara’dayken,
İstanbul’dayken biz onların karşısındaydık ama Bolu, Kayseri, Ankara komando
tugaylarının topları, tankları Cizre’yi, Silopi’yi, Sur’u yıkarken siz orada
değildiniz. Dolayısıyla otoriteyle Gezi ruhu açısından kim nerede duruyor,
sanırım yeterince açıklayıcı olmuştur. 
Saygılar
sunarım. (HDP sıralarından alkışlar) 
BAŞKAN –
Teşekkür ederim Sayın Baluken.
ÖZGÜR ÖZEL
(Manisa) – Sayın Başkan…
BAŞKAN – Sayın
Özel…
ÖZGÜR ÖZEL
(Manisa) – Sayın Başkanım, elbette Sayın Baluken’in söylediklerine de cevap
gerekiyor ama öncelikle Sayın Babuşcu’nun konuşması sırasında, Cumhuriyet Halk
Partisine, bir milletvekilinin ihtilal çağrısı yaptığı, CHP’nin darbelerle ve
darbecilerle ilişkilerinin araştırılması gerektiği ve Sayın Genel Başkanımızla
ilgili tekrar etmek istemediğim korkunç bir itham var. O konuda grubumuz adına
cevap hakkını uygun görürseniz Aykut Erdoğdu kullanacaklar.
BAŞKAN –
Buyurunuz Sayın Erdoğdu. (CHP sıralarından alkışlar) 
69’uncu maddeye
göre iki dakika süreyle söz veriyorum. 
15.- İstanbul Milletvekili Aykut Erdoğdu’nun, İstanbul
Milletvekili Aziz Babuşcu’nun CHP grup önerisi üzerinde yaptığı konuşması
sırasında Cumhuriyet Halk Partisine ve CHP Grup Başkanına sataşması nedeniyle
konuşması
AYKUT
ERDOĞDU (İstanbul) – Sayın Başkan, değerli milletvekilleri; şimdi, Sayın
Babuşcu’nun konuşmasını dinledim. Neresini düzelteyim?
Birincisi,
kurlara baktınız mı ya? Çıktınız burada bir sürü insana… 1,86. Hemen
telefonumda baktım. Başladığı gün, haziran itibarıyla 6 kuruş artmış 1,92’ye
gelmiş. 
Siz
eğer kurlar üzerinden Türkiye’ye zarar verildiğini düşünüyorsanız, Davutoğlu’nu
görevden aldığınızdaki kura bakın. (CHP sıralarından alkışlar) Bu cemaat
operasyonundaki kura bakın. 
Sizinle
anlaşamadığımız şu: Demokrasi tanımında anlaşamıyoruz. 
Arkadaşlar,
demokrasinin tanımı ne? Güçler ayrılığı. Var mı? Yasama, yürütme, yargı hepsi
birleşmiş durumda. 
Demokrasi
ne? Partiler arasında eşit rekabet. Sizin ile bizim aramızda bir eşit rekabet
söz konusu mu? Örneğin, Anayasa’ya göre tarafsız olması gereken Cumhurbaşkanı
sahalara inmiş, bütün Cumhurbaşkanlığı gücüyle bunu yapıyor. 
Yüksek
Seçim Kurulu…. Girdiğimiz seçimler adaletli mi? Gösteri ve yürüyüş hakkımız var
mı? 
Siz
bütün bunları kaybedip, bütün bunları yok edip sonra bir demokrasiden, bir
millî iradeden bahsediyorsunuz. Ve eğer demokrasi yok olursa bir direniş hakkı
ortaya çıkar. 
Şöyle
bakın, meseleye şöyle bakın: Diyelim ki sizin en sevmediğiniz şey ne? İsrail
yanlılığı. İsrail yanlısı bir parti geldi ve sizin bütün haklarınızı elinizden
aldı. Siz sessizce izleyecek misiniz? 
Direnme
bir demokratik haktır. Mühim olan bunu demokrasi içerisinde tutabilecek
kanalları açmanız. Siz Gezi direnişinde bunu yapmadınız. 
Üçüncü
havalimanı, üçüncü köprü… 400 milyar dolar para harcayacaksınız. Bir tek kez şu
Mecliste konuştunuz mu? Kendi belediyenize sordunuz mu, AKP’li Büyükşehir
Belediyesine ya bu projeler doğru mudur diye? 
Siz
bütün demokrasi kanallarını tıkıyorsunuz. Yolsuzluklar gırla gidiyor. Yargıyı
elinize almışsınız, yürütmeyi elinize almışsınız ve ondan sonra “Sessizce izleyeceksiniz.”
diyorsunuz. Ve burada üçüncü sınıf…
Ve
doğru değil yaptığınız konuşma kurundan tutun faşizm tanımına kadar. Yazık,
günah! Bu şekilde götürürseniz ülke büyük zarar görecek.
Size
tavsiyem: Demokrasinin önünü açın. Demokrasiye hepimizin ihtiyacı var.
Teşekkür
ediyorum. (CHP sıralarından alkışlar) 
BAŞKAN
– Teşekkür ederim Sayın Erdoğdu.
ÖZGÜR
ÖZEL (Manisa) – Sayın Başkanım, Sayın Baluken’in grubumuz hakkında yapmış
olduğu eleştirilere ve haksız ithamlara cevap vermek için uygun görürseniz…
BAŞKAN
– Eleştiri, haksız itham sataşma nedeni değil biliyorsunuz. Hangi sataşma
efendim?
ÖZGÜR
ÖZEL (Manisa) – Tamam efendim.
Şöyle
ifade edeyim: Tayyip Erdoğan diktatörlüğünün önünü açmak gibi… Grubumuz
açısından en ağır hakaret olarak kabul ediyoruz.
BAŞKAN
– Buyurunuz.
ÖZGÜR
ÖZEL (Manisa) – Sayın Ali Haydar Hakverdi konuşacak.
BAŞKAN
– Sayın Hakverdi, buyurunuz. (CHP sıralarından alkışlar) 
Süreniz
iki dakika. 
16.- Ankara Milletvekili Ali Haydar Hakverdi’nin,
Diyarbakır Milletvekili İdris Baluken’in sataşma nedeniyle yaptığı konuşması
sırasında CHP Grubuna sataşması nedeniyle konuşması
ALİ
HAYDAR HAKVERDİ (Ankara) – Evet, ben kesinlikle polemiği uzatmak istemiyorum.
Bu tartışmanın, geçmişe dönük tavır tartışmasının bir sonuç vermeyeceğini,
bundan sonra gerçekten iktidarın baskıcı rejimine karşı durmak gerektiğinde
hemfikirim. 
Ama
şunu bir netleştirelim: Bakın, Sayın Demirtaş’ın açıklamasını aynen okuyorum,
kısaca şöyle diyor: “Sırrı ağaç için oradaydı. Sonra öyle bir boyuta vardı ki
Sırrı Bey bu konuda dikkatli davrandı, darbecilere hizmet etmedi.” Siz de
“darbe” diyordunuz, AKP de “darbe” diyordu. O dönem beraber hareket
ediyordunuz. 
Tarihsel
ve siyasal süreç içerisinde birbirimizi eleştirebiliriz, “Siz şurada bunu
yaptınız, burada bunu yaptınız.” Peki, bunun ne alakası var? Gezi’de yoktunuz,
Gezi direnişinde yoktunuz ama şunu da kabul ediyorum: Gezi direnişi hiçbir
partiye, hiçbir örgüte mal edilemez. AKP’nin o günkü zulmüne karşı
kendiliğinden gelişmiş bir hak arama hareketidir, hâlen de bunun savunucusuyum.

Genel
Kurulunuzu saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Hakverdi.
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken…
İDRİS
BALUKEN (Diyarbakır) – Sayın Hakverdi yine aynı sataşma gerekçelerini kürsüden
ifade etti ve dolayısıyla yine sataştı grubumuza.
BAŞKAN
– Evet, bunu son olarak yapalım Sayın Baluken.
Rica
ediyorum, yeni bir sataşmaya meydan vermeyiniz.
Buyurunuz.
17.- Diyarbakır Milletvekili İdris Baluken’in, Ankara
Milletvekili Ali Haydar Hakverdi’nin sataşma nedeniyle yaptığı konuşması
sırasında Halkların Demokratik Partisine sataşması nedeniyle konuşması
İDRİS
BALUKEN (Diyarbakır) – Teşekkür ediyorum.
Sayın
Hakverdi, Gezi’deki dört talebi en başından beri biz sahiplendik: Yerinden
yönetim, katılımcı demokrasi, ekolojik duyarlılık ve daha fazla özgürlük.
Bunlarla ilgili HDP’nin ilk günkü duruşu ne idiyse son günkü duruşu da aynı
oldu ve HDP ilk günden Gezi direnişinin bittiği son güne kadar hem Taksim’de bu
haklı taleplerin dile getirildiği yerdeydi hem de alanlardaydı. Ancak CHP
sonradan kaynak yaptığı Gezi direnişiyle ilgili Gezi direnişinin ruhuna sahip
çıkmadı, söylediğimiz odur.
Sizin
dediğiniz değerlendirmeleri cımbızla bir röportajın içerisinden çekip medya
üzerinden değerlendirmenizi üzüntüyle karşıladım. Bakın, o değerlendirmeler özü
itibarıyla şunu söylüyor: Ne zamanki halkların gönül köprüsü Gezi ile Lice
arasında kuruldu, ne zamanki Kürtlere yapılan baskılar Gezi kitlesi tarafından
sorgulanmaya başlandı, birileri büyük bir kaygıyla, Kürt karşıtlığı üzerinden
Gezi ruhunu başka bir yere çekmek istedi, Gezi’ye ihanet etmek istedi; Gezi’nin
daha fazla demokrasiyle ilgili talebini doksan yıllık bir statükocu, tekçi
anlayış ile Erdoğan rejimi arasındaki bir rövanşist arenaya çekmek istedi.
Bizim itiraz ettiğimiz nokta odur. Bugün olsa bugün yine biz ona itiraz ederiz.
Söylediğimiz şey son derece nettir. Biz Gezi’nin demokrasiyle ilgili
taleplerinin ilk günden bugüne kadar savunulması gerektiğini ifade ediyoruz.
AKP’yle
yan yana yürüme meselesine gelince, defalarca söyledik, evet, müzakere sürecini
AKP’yle yönettik çünkü halk tarafından onlar yetkilendirilmişti. Siz olsaydınız
sizinle yürütecektik ya da başka bir siyasi parti olsa onlarla yöneteceğiz.
Yarın, barış umuduyla, iktidarda olan herhangi bir siyasi parti önümüze gelse
yine o müzakereye kayıtsız şartsız gideriz. Mücadele ve müzakereyi iç içe
götüren bir siyasi geleneğin hem mücadele hem de müzakere yürüttüğünü birazcık
anlamanızı rica ediyorum.
Saygılar
sunuyorum. (HDP sıralarından alkışlar) 
BAŞKAN
– Teşekkür ederim Sayın Baluken.
Sayın
Babuşcu…
AZİZ
BABUŞCU (İstanbul) – Sayın Başkanım, Aykut Bey konuşmasında “Neresini
düzelteyim ki!” derken konuşmamı hiçe sayan bir tavır, bana göre bir hakaret
ortaya koydu, cevap vermek istiyorum.
BAŞKAN
– Hayır, hayır, rica ederim, böyle bir cümle hakaret asla olamaz, bir eleştiri;
bunda bir sataşma yok Sayın Babuşcu.
AZİZ
BABUŞCU (İstanbul) – Ama ben şunu söyleyeyim kayıtlara geçmesi açısından
sadece: Eğer düzeltilmesi gereken bir şey, “Neresini düzelteyim?” derse, en
azından Cumhuriyet Halk Partili milletvekilinin darbe çığırtkanlığını
düzeltebilirdi mesela.
BAŞKAN
– Peki, teşekkür ederim Sayın Babuşcu.
Sayın
Özel…
ÖZGÜR
ÖZEL (Manisa) – Sayın Başkan, Sayın Baluken’in “Gezi’ye sonradan kaynak yapma”
ithamına karşı cevap verme niyetindeydim ama sizin de sabrınızın ve
anlayışınızın sınırlarını zorlamamak açısından Sayın Babuşcu’nun da yerinden
kullandığı ve Cumhuriyet Halk Partisinin darbeye çağrı yapma ifadesine cevap
vermek üzere söz istiyorum. İkisine birlikte yanıt vereceğim. 
BAŞKAN
– Buyurunuz, Sayın Babuşcu’nun yapmış olduğu sataşma nedeniyle size söz
veriyorum. (CHP sıralarından alkışlar) 
18.- Manisa Milletvekili Özgür Özel’in, İstanbul
Milletvekili Aziz Babuşcu’nun yerinden sarf ettiği bazı ifadeleri sırasında
Cumhuriyet Halk Partisine sataşması nedeniyle konuşması
ÖZGÜR
ÖZEL (Manisa) – Sayın Babuşcu, eğer içiniz rahat edecekse şunu söyleyelim:
Gelmiş geçmiş bütün darbeleri, bütün darbe girişimlerini, her türlü vesayeti
kınıyoruz ve Türkiye’nin darbelerden çok çektiğini, partimizin il
başkanlarının, genel başkanlarının hapis yattığı, il binalarımıza el konduğu,
Türkiye demokrasisinin yara aldığı tüm darbeleri kınıyoruz ve Cumhuriyet Halk
Partisinde bunun arkasında duracak, bunu savunacak, bunu güzelleyecek bir tek
milletvekili yoktur, bunu bilmenizi isterim. (CHP sıralarından alkışlar)
AYHAN
GİDER (Çanakkale) – 27 Mayıs… 27 Mayıs…
ÖZGÜR
ÖZEL (Devamla) – Son darbe 4 Mayıs darbesi. Yüzde 49 oy almış olan Başbakanın,
Anayasa kitapçığı masanın üstünde dururken sarayın camından aşağı atılmasına
ses çıkarmayıp, kabul verip, gelip burada darbeyle gideni darbeyle geleni
alkışlayıp ülkenin demokrasisine geri adım attırmaya sessiz kalanları da
kınıyoruz. (CHP sıralarından alkışlar) 
AYHAN
GİDER (Çanakkale) – 27 Mayıs… 27 Mayıs…
ÖZGÜR
ÖZEL (Devamla) – Sayın Baluken, Gezi’ye sonradan kaynak yapmak değil, ilk
durakta yanlış binip gelen telefonla orta kapıdan inenlerden bahsediyor bizim
arkadaşlarımız. (CHP sıralarından alkışlar) 
Gezi’de
elbette Kürt gençleri vardı; iradesini HDP’den, dönemin BDP’sinden
bağımsızlaştırmış, o meydanda olan Kürt gençleri vardı, asla ve asla onların
varlığı sizin kurumsal tutarsızlığınızı örtmez. Bunu da açıkça ifade edelim. 
Ama
siz, 4+4+4 bu Mecliste görüşülür, CHP milletvekilleri gerek Komisyonda gerek
burada bedenlerini bunun önüne koyarken o gün istişare hâlinde olduğunuz AKP’ye
ses çıkarmayıp daha sonra ülke bu hâle gelince laiklik duyarlılığına kaynak
yapan bir partisiniz. 
Saygılar
sunuyorum. (CHP sıralarından alkışlar) 
AYHAN
GİDER (Çanakkale) – Kardeş kavgası yapıyorsunuz. 
BAŞKAN
– Teşekkür ederim Sayın Özel. 
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken… (AK PARTİ ve CHP sıralarından gürültüler)
Sayın
milletvekilleri, bir saniye efendim, Sayın Baluken’i dinliyorum. 
İDRİS
BALUKEN (Diyarbakır) – Sayın Özel’in son bir dakikalık konuşması bizle
ilgiliydi ama tamamı sataşmaydı.
BAŞKAN
– Söz vereceğim size Sayın Baluken.
Sayın
milletvekilleri, sataşma nedeniyle doğan cevap ve açıklama haklarını doğal
olarak, talepte bulunan sayın milletvekillerine veya sayın grup başkan
vekillerine veriyorum. Ama şunu da peşinden zaman zaman ilave ediyorum, zaman
zaman ilave etmiyorum: “Lütfen yeni bir sataşmaya meydan vermeyiniz.” İlave
etmediğim anlar, “Nasıl olsa grup başkan vekillerimiz, milletvekillerimiz bu
konuda tecrübelidir, bunu bir daha hatırlatmak çok doğru değil kendisine.”,
gerekçe bu, bu nedenle hatırlatmıyorum. 
Şimdi,
ben gerçekten rica ediyorum tüm konuşmacılardan, yeni bir sataşmaya meydan
vermeyiniz efendim.
Sayın
Baluken, buyurun.
19.- Diyarbakır Milletvekili İdris Baluken’in, Manisa
Milletvekili Özgür Özel’in sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
İDRİS
BALUKEN (Diyarbakır) – Teşekkür ederim Sayın Başkan.
Sayın
Özel, size Gezi’de hangi günler bulunup hangi günler oradan ayrıldığımızı
kanıtlamak durumunda değiliz. Belli ki dikkatli takip etmemişsiniz. İlk günden
son güne kadar, gerek bahsettiğim haklı taleplerin dile getirildiği, çekirdek direnişin
örüldüğü Taksim’de gerekse de bu haklı mücadelenin yürütüldüğü bütün alanlarda
BDP ve bugün HDP bileşeni olan bütün partiler kendi kimlikleriyle, renkleriyle
ve siyasetleriyle oradaydılar.
Sizin,
özellikle o dönem, içerisine girmiş olduğunuz tavırla ilgili ben bir “Kaynak
yaptı.” değerlendirmesi yaptım, siz de onu kanıtlamak zorunda değilsiniz. Ancak
buraya gelip “4+4+4 teklifine BDP onay verdi. O yüzden Türkiye AKP
otoriterliğine mahkûm oldu.” demeniz açık bir iftiradır. 4+4+4’e BDP’nin onay
verdiğiyle ilgili elinizde tek bir bulgu varsa çıkarın burada gösterin. O
tasarıya, BDP en güçlü muhalefeti ortaya koymaya çalışmış ve ret oyu vermiştir.
Sizin bahsettiğiniz tartışma açılırsa onu da detaylandıracağım. 
Ancak
benim bahsettiğim o süreçlerin tamamından sonra, özellikle saray darbesinin
meşrulaştığı bu süreçte siz dokunulmazlık oylamasıyla birlikte saray darbesine
kaynaklık yaptığınızı, oraya şu anda kaynak olduğunuzu göremiyor musunuz Sayın
Özel? 
Saygılar
sunarım. (HDP sıralarından alkışlar)
BAŞKAN
– Teşekkür ederim Sayın Baluken.
Sayın
Bostancı…
MEHMET
NACİ BOSTANCI (Amasya) – Sayın Özgür Özel yapmış olduğu konuşmada “4 Mayıs
darbesi.” adı altında partimizin gerçekleştirmiş olduğu kurultaya ve
delegelerin oylarıyla seçilmiş Genel Başkana ve Başbakana yönelik açık bir
sataşmada bulunmuştur.
BAŞKAN
– Buyurunuz Sayın Bostancı. (AK PARTİ sıralarından alkışlar)
20.- Amasya Milletvekili Mehmet Naci Bostancı’nın
Manisa Milletvekili Özgür Özel’in sataşma nedeniyle yaptığı konuşması sırasında
AK PARTİ Grup Başkanına sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; öyle anlaşılıyor ki
Özgür Bey’in karşı olduğu darbe biçimi kendi ifadesiyle 4 Mayıs türünde
olanlar, ben öyle anlıyorum. 4 Mayısta ne yaşandı? Bir partinin seçilmiş Genel
Başkanı, aynı zamanda millet tarafından yüzde 49,5 oy almış bir partinin Genel
Başkanı Başbakan olarak tayin edilmişti. Daha sonra aynı parti kurultay yaptı,
Genel Başkanı değişti, yeni bir Başbakan geldi.
BÜLENT
YENER BEKTAŞOĞLU (Giresun) – O kadar basit mi ya?
MEHMET
NACİ BOSTANCI (Devamla) – Bunu darbe diye tanımlamak demokratik süreçleri yok
saymak anlamına gelir. Kendi tanımlamalarıyla sokakta asker mi dolaştı, tank mı
yürüdü? CHP’nin parti binalarına el mi koydular bu darbe sürecinde? İnsanların
başına herhangi bir iş mi geldi? Hapishaneler mi doldu? Darbe neresinde bunun?
Bu bir.
BÜLENT
YENER BEKTAŞOĞLU (Giresun) – Demokrasi darbesi, demokrasi.
MEHMET
NACİ BOSTANCI (Devamla) – İkincisi, şimdi, burada bir süredir şöyle bir iş yapılıyor:
“AK PARTİ’yle sen uzlaştın.”, “Hayır, sen uzlaştın.” Zaman zaman HDP’lilere
“Uzlaştınız.” diye suçlama yöneltiliyor, zaman zaman CHP’lilere “Uzlaştınız.”
diye suçlamalar yöneltiliyor, zaman zaman da aynısı MHP’ye söyleniyor. Ya,
kardeşim, hepiniz bu kürsüye geldiğinizde “Demokrasi.” diyorsunuz,
“Özgürlükler.” diyorsunuz. Demokrasi, muhakkak partiler arasında amansız bir
çatışma işi midir, hiç mi uzlaşma olmayacak? Bu milletin yüzde 50 oy verdiği ve
iktidara getirdiği bu partiyle siz hiç mi uzlaşma yapmayacaksınız? Sürekli
hasım mı olacaksınız? 
İDRİS
BALUKEN (Diyarbakır) – Müzakereleri siz dondurdunuz.
MEHMET
NACİ BOSTANCI (Devamla) – Sürekli rakip mi olacaksınız? Eğer bir uzlaşma
yaşanırsa bunu tahkir edip, aşağılayıp “Aman, bana böyle şey söyleyemezsiniz,
bunu hakaret kabul ederim.” mi diyeceksiniz? Peşinden de demokrasi
diyeceksiniz. Bu demokrasiye gülerler.
Öte
taraftan, demokratik ülkelerde sokakta iktidar değişmez. Suriye’de değişir,
Libya’da değişir; Türkiye’de değişmez, değişmeyecek.
Saygılarımla.
(AK PARTİ sıralarından alkışlar)
BAŞKAN
– Teşekkür ederim Sayın Bostancı.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Sayın Başkanım, Sayın Bostancı’nın “Özgür Bey’in karşı olduğu
darbe biçimi 4 Mayıs darbe biçimidir, diğer darbelere karşı…”
MEHMET
NACİ BOSTANCI (Amasya) – Acaba, acaba…
ÖZGÜR
ÖZEL (Manisa) – Bu konuda şahsıma ve temsil ettiğim gruba ağır bir sataşma
vardır. Buna cevap vermek isterim. 
MUSTAFA
ELİTAŞ (Kayseri) – Özgür, silahlı, tanklı darbeci misin?
ÖZGÜR
ÖZEL (Manisa) – Ayrıca, Sayın Baluken tarafından da kendilerine iftira atmakla
suçlandım. Her ikisine birden makul sürede cevap verme talebim var.
BAŞKAN
– Sayın Özel, buyurunuz. 
Rica
ediyorum, bir sataşmaya meydan vermeyelim, burada sonlandıralım efendim.
21.- Manisa Milletvekili Özgür Özel’in, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına ve Cumhuriyet Halk Partisine ve Diyarbakır Milletvekili İdris
Baluken’in sataşma nedeniyle yaptığı konuşması sırasında Cumhuriyet Halk
Partisine sataşması nedeniyle konuşması
ÖZGÜR
ÖZEL (Manisa) – “Bir grup başkan vekilliğinin en zor yanı nedir?” derseniz
herhâlde kendisinden…
MEHMET
NACİ BOSTANCI (Amasya) – Çıkıp bunlara cevap vermek.
ÖZGÜR
ÖZEL (Devamla) – …çok değer verdiği birisi tarafından yeni bir sataşmaya mahal
vermeyin talebine rağmen bir yandan da 2 tane parti ve bunlara cevap verirken
hakkını vermezseniz bu işin o zaman görevinizi eksik yapmış oluyorsunuz, bu
gerçekten çok güç. 
CHP
tüm darbelere karşıdır.
MUSTAFA
ELİTAŞ (Kayseri) – Bravo!
ÖZGÜR
ÖZEL (Devamla) – 4 Mayıs darbesine karşı olmayan AKP’dir. Seçilmiş, sandık
sandık derken…
MUSTAFA
ELİTAŞ (Kayseri) – 7 Mayıs 2010’da ne oldu?
ÖZGÜR
ÖZEL (Devamla) – …sandıktan çıkmış bir Başbakan çıkıyor diyor ki: “5 tane hukuk
alanı sayacağım.” Vaktim olsa tek tek sayarım ama Konyalılara, oy aldığı
seçmene diyor ki: “Bu benim tercihim değildi.” Arkadaş, bir başbakanın, tercihi
dışında görevden el çektirilmeye zorlanması sivil bir darbedir. (CHP
sıralarından alkışlar) 
Darbede
tank yoksa, top yoksa bunun darbe olmadığı değil, askerî darbe olmadığı
anlaşılır. Bundan sonraki süreçte, yok illa her darbede tank, top göreceğiz
derseniz size seçmeniniz döner der ki: “17-25 Aralıkta tank görmedik, top
görmedik ama ezberlettiniz, buna darbe diyoruz. Oradaki tutarsızlık, sizi her
zaman, biraz da felsefe konusundaki deneyiminizle kurmaya çalıştığınız akıl
bağlarının siyaset hırsı ve yaptığınız görev üzerinden kopması sonucunu
gösterir ki bu, gerçekten size yakışmaz. Biz o zaman sizinle yaptığımız
rekabetten tat almayız, zevk almayız. Güçlü bir rekabetten bir tarafın kendini
inkâr noktasına gelir. 
Ben
HDP’yle ilgili şunu söyleyeceğim: Bir hakarette bulunmak için, bir iftirada
bulunmak için söylemedim. 4+4+4’te biz tekme yedik, yumruk yedik, kemiklerimiz
kırıldı, hastanelik olduk; siz burada, geldiniz, “hayır” oyu vermeyi yeterli
gördünüz. Ben “evet” oyu verdiniz demedim ama “Gerekli direnişi göstermediniz.”
dedim.
Saygılar
sunuyorum. (CHP sıralarından alkışlar) 
BAŞKAN
– Sayın Akçay…
MEHMET
NACİ BOSTANCI (Amasya) – Sayın Başkan…
BAŞKAN
– Sayın Akçay’ın söz talebi var. 
BAYRAM
ÖZÇELİK (Burdur) – Ara ver Başkanım. 
VII.- AÇIKLAMALAR (Devam)
23.- Manisa Milletvekili Erkan Akçay’ın, Gezi
olaylarının kitleselleşmesinden telaşlanan zamanın Hükûmetinin birtakım terör
örgütlerinden ve PKK’nın İmralı’daki elebaşından yardım istediğine ilişkin
açıklaması
ERKAN
AKÇAY (Manisa) – Sayın Başkan, tabii, bu Gezi olaylarıyla ilgili gözden kaçan
bir değerlendirmeyi de Genel Kurulun takdirine ve dikkatine sunmak istiyorum. 
Gezi
olayları, eylemleri başlayıp bu eylemler kitleselleşme eğilimi taşıdıktan
sonra, tabii, bu Gezi eylemlerini marjinalleştirme ve birtakım yasa dışı
örgütlerle provoke etme gayretleri de ortaya çıkmıştır. Ve yine, bu Gezi
olaylarının kitleselleşmesinden telaşlanan zamanın Hükûmeti de birtakım terör
örgütünden, PKK’nın İmralı’daki elebaşından yardım istedi ve Gezi hadisesiyle
ilgili açıklamalar bazı siyasi kişiler vasıtasıyla, aracılığıyla kamuoyuna
duyurulmuştur. İşte “Öcalan Gezi Parkı direnişini selamlıyor.” vesaire diyerek
bunun kitleselleşmesinin önüne geçilmeye çalışılmıştır. 
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Bunu da gözden ırak tutmamak lazım çünkü o dönemde o malum
çözüm süreci devam ediyordu. Bu görüşmeler kapsamında bu tür gayretler de
olmuştur. Bunu da hatırlatmak isterim. 
BAŞKAN
– Teşekkür ederim Sayın Akçay. 
Birleşime
beş dakika ara veriyorum. 
Kapanma Saati: 19.24
DÖRDÜNCÜ OTURUM
Açılma Saati: 19.30
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Zihni AÇBA
(Sakarya)
-----0-----
BAŞKAN
– Sayın milletvekilleri, Türkiye Büyük Millet Meclisinin 96'ncı Birleşiminin
Dördüncü Oturumunu açıyorum.
IX.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Ankara Milletvekili Ali Haydar
Hakverdi ve arkadaşları tarafından, Gezi olayları sürecinde yaşananların
araştırılması amacıyla 30/12/2015 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 1
Haziran 2016 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi Grubu önerisi üzerindeki görüşmeler tamamlanmıştır. 
III.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Yoklama talep ediyorum. 
BAŞKAN
– Bir yoklama talebi vardır. Bu nedenle, önce yoklama işlemini
gerçekleştireceğim. 
V.- OTURUM BAŞKANLARININ KONUŞMALAR (Devam)
3.- Oturum Başkanı TBMM Başkan Vekili Mehmet Akif
Hamzaçebi’nin, Gezi’de hayatını kaybetmiş bütün insanlara Allah’tan rahmet
dilediğine ilişkin konuşması
BAŞKAN
- Bundan önce, Gezi’de hayatını kaybetmiş bütün insanlarımıza Allah’tan rahmet
diliyorum. (CHP sıralarından ayakta alkışlar) 
ÖZGÜR
ÖZEL (Manisa) – Ayakta alkışlıyoruz efendim. 
III.- YOKLAMA (Devam)
BAŞKAN
– Şimdi, yoklama isteminde bulunan sayın milletvekillerini ismen tespit edip
daha sonra yoklama işlemini gerçekleştireceğim. 
Sayın
Özel, Sayın Durmaz, Sayın Gürer, Sayın Aydın, Sayın Arık, Sayın Yalım, Sayın
Bektaşoğlu, Sayın Yüksel, Sayın Çamak, Sayın Demirtaş, Sayın Arslan, Sayın
Engin, Sayın Akkuş İlgezdi, Sayın Hakverdi, Sayın Çam, Sayın Yıldız, Sayın
Erdoğdu, Sayın Baydar, Sayın Çıray, Sayın Ertem. 
Yoklama
için iki dakika süre veriyorum. 
Yoklama
işlemini başlatıyorum. 
(Elektronik
cihazla yoklama yapıldı)
BAŞKAN
- Toplantı yeter sayısı vardır.
IX.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Ankara Milletvekili Ali Haydar
Hakverdi ve arkadaşları tarafından, Gezi olayları sürecinde yaşananların
araştırılması amacıyla 30/12/2015 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 1
Haziran 2016 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi Grubu önerisini oylarınıza sunuyorum: Kabul edenler…
Kabul etmeyenler… Öneri kabul edilmemiştir.
Adalet
ve Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
4.- AK PARTİ Grubunun, Genel Kurulun çalışma gün ve
saatleri ile gündemdeki sıralamanın yeniden düzenlenmesine; Genel Kurulun, 7,
14, 21 ve 28 Haziran 2016 Salı günkü birleşimlerinde sözlü sorular ve diğer
denetim konularının görüşülmeyerek gündemin “Kanun Tasarı ve Teklifleri ile
Komisyonlardan Gelen Diğer İşler” kısmında yer alan işlerin görüşülmesine; 1,
8, 15, 22 ve 29 Haziran 2016 Çarşamba günkü birleşimlerinde sözlü soruların
görüşülmemesine; 312 sıra sayılı Kanun Teklifi’nin İç Tüzük’ün 91’inci
maddesine göre temel kanun olarak bölümler hâlinde görüşülmesine ilişkin
önerisi 
Türkiye Büyük Millet Meclisi Başkanlığına
Danışma
Kurulunun 1/6/2016 Çarşamba günü (bugün) yaptığı toplantıda siyasi parti
grupları arasında oy birliği sağlanamadığından, İç Tüzük’ün 19’uncu maddesi
gereğince, grubumuzun aşağıdaki önerisinin Genel Kurulun onayına sunulmasını
arz ederim.
 Mustafa
Elitaş
 Kayseri
 AK
PARTİ Grup Başkan Vekili
Öneri:
Gündemin
"Kanun Tasarı ve Teklifleri ile Komisyonlardan Gelen Diğer İşler"
kısmında bulunan 312, 238, 263, 328, 338, 339, 88, 33 ve 289 sıra sayılı kanun
teklifi ve tasarıları ile komisyon raporlarının bu kısmın, sırasıyla 1, 2, 3,
4, 5, 6, 7, 8 ve 9’uncu sıralarına alınması ve diğer işlerin sırasının buna
göre teselsül ettirilmesi;
Genel
Kurulun, 7, 14, 21 ve 28 Haziran 2016 Salı günkü birleşimlerinde sözlü sorular
ve diğer denetim konularının görüşülmeyerek gündemin "Kanun Tasarı ve
Teklifleri ile Komisyonlardan Gelen Diğer İşler" kısmında yer alan işlerin
görüşülmesi;
1,
8, 15, 22 ve 29 Haziran 2016 Çarşamba günkü birleşimlerinde sözlü soruların
görüşülmemesi;
1
Haziran 2016 Çarşamba günkü (bugün) birleşiminde 312 sıra sayılı Kanun
Teklifi’nin görüşmelerinin tamamlanmasına kadar;
2
Haziran 2016 Perşembe günkü birleşiminde 263 sıra sayılı Kanun Tasarısı’na
kadar olan işlerin görüşmelerinin tamamlanmasına kadar;
Haftalık
çalışma günlerinin dışında 3 ve 4 Haziran 2016 Cuma ve Cumartesi günleri saat
14.00’te toplanması ve bu birleşimlerinde, gündemin "Kanun Tasarı ve
Teklifleri ile Komisyonlardan Gelen Diğer İşler" kısmında yer alan işlerin
görüşülmesi;
3
Haziran 2016 Cuma günkü birleşiminde 328 sıra sayılı Kanun Tasarısı’na kadar
olan işlerin görüşmelerinin tamamlanmasına kadar;
4
Haziran 2016 Cumartesi günkü birleşiminde 338 sıra sayılı Kanun Tasarısı’na
kadar olan işlerin görüşmelerinin tamamlanmasına kadar;
338
sıra sayılı Kanun Tasarısı’na kadar olan işlerin görüşmelerinin 4 Haziran 2016
Cumartesi günkü birleşiminde tamamlanamaması hâlinde Genel Kurulun haftalık
çalışma günlerinin dışında 5 Haziran 2016 Pazar günü saat 14.00'te toplanarak
bu birleşiminde gündemin “Kanun Tasarı ve Teklifleri ile Komisyonlardan Gelen
Diğer İşler” kısmında yer alan işlerin görüşülmesi ve 338 sıra sayılı Kanun
Tasarısı’na kadar olan işlerin görüşmelerinin tamamlanmasına kadar;
7
Haziran 2016 Salı günkü birleşiminde 88 sıra sayılı Kanun Tasarısı’na kadar
olan işlerin görüşmelerinin tamamlanmasına kadar;
8
Haziran 2016 Çarşamba günkü birleşiminde 35 sıra sayılı Kanun Tasarısı’na kadar
olan işlerin görüşmelerinin tamamlanmasına kadar;
9
Haziran 2016 Perşembe günkü birleşiminde 187 sıra sayılı Kanun Tasarısı’na
kadar olan işlerin görüşmelerinin tamamlanmasına kadar;
Yukarıda
belirtilen birleşimlerde gece 24.00'te günlük programın tamamlanamaması hâlinde
günlük programın tamamlanmasına kadar çalışmalarını sürdürmesi,
312
sıra sayılı Kanun Teklifi’nin İç Tüzük’ün 91’inci maddesine göre temel kanun
olarak görüşülmesi ve bölümlerinin ekteki cetveldeki şekliyle olması
önerilmiştir.





312 Sıra Sayılı
Elektrik Piyasası Kanunu ile Bazı Kanunlarda Değişiklik
  Yapılmasına Dair Kanun Teklifi
(2/1081)




Bölümler


Bölüm Maddeleri


Bölümdeki
Madde Sayısı




1. Bölüm


1 ila 14’üncü maddeler arası


14




2. Bölüm


15 ila 29’uncu maddeler arası (Çerçeve 26’ncı madde ile
  ihdas olunan Geçici Madde 19 ve Geçici Madde 20 dahil)


16




Toplam Madde Sayısı


30




BAŞKAN
– Adalet ve Kalkınma Partisi Grubu önerisi lehinde ilk konuşmacı Mehmet
Metiner, İstanbul Milletvekili.
Buyurunuz
Sayın Metiner. (AK PARTİ sıralarından alkışlar)
MEHMET
METİNER (İstanbul) – Sayın Başkan, değerli milletvekilleri; AK PARTİ Grubumuzun
Meclisin çalışma takvimini belirleyen önergesi üzerine söz almış bulunuyorum.
Yüce heyetinizi saygıyla selamlıyorum.
Ancak,
konuya girmeden önce Gezi tartışmalarıyla ilgili bazı mülahazalarımı paylaşmak
istiyorum. Öncelikle ve önemlilikle belirtmek isterim ki Gezi’de yaşamını
yitiren bütün yurttaşlarımıza rahmet diliyorum ama onların ölümlerine sebebiyet
verenleri de AK PARTİ adına lanetliyorum. Biz acıları yarıştıran bir parti
değiliz. Bu ülkenin bütün acılarını kendi acımız olarak gören bir anlayışın
mensuplarıyız. Hiç kimsenin ölümünden asla memnuniyet duymayız ama gencecik
fidanları ölüme yatıran terör örgütünü, o terör örgütüne siyasi arka bahçelik
yapan zihniyetleri de bu vesileyle kınıyorum.
Değerli
arkadaşlar, tabii, sabahtan beri birtakım tartışmalar yapılıyor. Şimdi, bir
CHP’li hatip dedi ki: “Siz hep iktidarda olduğunuz için zaten iktidara
geliyorsunuz.” Vallahi, biz 28 Şubat zulmünü yara yara 2002’de iktidara
geldiğimizde arkamızda hiç devlet desteği yoktu. Tek başımıza iktidara geldik.
28 Şubat vesayet rejimine, 28 Şubat zulüm rejimine karşı halkımızın gücüyle iktidara
geldik ve o günden beridir de halkımızın gücüyle ayaktayız. Size tavsiyem,
kendi siyasi yenilginize, kendi siyasi hezimetinize başka bir bahane arayın.
Belki çok çalışırsanız, günün birinde siz de iktidara gelebilirsiniz. Belki
halkın değerleriyle barışırsanız, günün birinde siz de iktidara gelebilirsiniz.
Değerli
arkadaşlar, Gezi’den “direniş” diye bahsetmek marazi bir zihniyetin ifadesidir.
Gezi, soylu bir direniş, bir halk direnişi filan değildir; düpedüz bir darbe
girişimidir, düpedüz gayrimeşru, sokaktan iktidar devşirmeye çalışan bir isyan
girişimidir. Bunun başkaca bir tanımı yoktur. Gezi’nin ilk günü çevreci
duyarlılıkla hareket eden gençlerimizi hep birlikte selamladık, onların
duyarlılığına saygı duyduk, duyuyoruz. Ama sonrasında, marjinal sol terör
örgütlerinin kendilerine iktidar alanı oluşturmak, dış destekli bir darbe
girişiminin taşeronluğunu yapmak için yapmış oldukları Vandalizme, terörizme ve
çapulculuğa “Şanlı Gezi direnişi” diye güzelleme yapmak da akıl kârı değildir.
Hiçbir yasallığı olmayan, meşruiyeti olmayan, kendini devrim komuta konseyi
olarak tanımlayan bir grubun sokaktan iktidar devşirmeye çalışması hiçbir
şekilde yasallıkla izah edilemez, “demokratik direniş” diye açıklanamaz.
Değerli
arkadaşlar, burada dikkatimi bir şey çekti. Şimdi, şiddeti yüceltenler var,
şiddeti kutsayanlar var, ölümü kutsayanlar var ama nedense söz devletin
şiddetine geldiğinde bundan rahatsızlık duyduğunu açıklayanlar var. Hatta daha
ileri giderek, üzülerek beyan etmek isterim ki, “Devletin şiddeti olmasaydı
Gezi’deki o şiddet ortaya çıkmazdı.” diyerek o Vandalizmi, terörizmi
meşrulaştırmaya çalışan açıklamalar yapıldı. CHP'li bir hatip Gezi’deki
şiddetin sebebi olarak devlet şiddetini gösterdi. Arkadaşlar, biz devletin
orantısız şiddetini eleştirebiliriz ama devletin şiddetiyle terör örgütlerinin
şiddetini bir kefeye koyarak değerlendiremeyiz. Devlet, şiddet uygulayan tek
meşru güçtür. Ama orantısız bir şiddet uygulamışsa bu ülkenin vatandaşları
olarak, siyasetçileri olarak eleştiririz, sonuna kadar eleştiririz. Ama terör
örgütlerinin şiddetini, eylemselliğini, Vandalizmini siz devletin uyguladığı
şiddet politikalarına bağlayarak açıklamaya kalkışırsanız şiddeti
meşrulaştırmış olursunuz, şiddeti yüceltmiş olursunuz,.
Burada
tabii, HDP'den de bazı açıklamalar geldi. İlginçtir, ağaç kesimi konusunda son
derece duyarlı olmaları hepimizi sevindirir, çevre, ekoloji konusundaki
duyarlılıklar… Keşke aynı duyarlılıklar insan yaşamı için de söz konusu olsa,
keşke aynı duyarlılıklar Kürtlerin yaşadığı şehirler için, mahalleler için de
sergilense. Kürtlerin evlerini başlarına yıkanları siz elleri öpülesi insanlar
olarak takdim ediyorsanız ve onlarca masum vatandaşımızın ölümüne sebebiyet
veren bir terör eylemini meşrulaştırmaya çalışıyorsanız kalkıp ağaç kesiminden
bahsederseniz, çevreci, ekolojik duyarlılıktan bahsederseniz sadece size
gülerler, ilkeli olmak lazım.
Bir
diğer husus şu: “Gezi’nin en başından en sonuna kadar vardık.” denildi.
Herhâlde bizim hafızamıza birisi saygısızlık ediyor. Evet, Gezi’nin başında
vardınız ama sonradan İmralı’dan gelen talimat üzerine haklı olarak çekildiniz,
iyi ki de çekildiniz. “Gezi’de darbeyi gördüm.” diyen sizsiniz. İmralı’dan
gelen talimatın içeriğinde “Orada bir darbe diyalektiği işletiliyor.” diyen
Öcalan’ın kendisidir, sonrasında da Gezi’den çekildiniz, iyi ki de çekildiniz.
Ha, Gezi ruhuna hâlâ sahip olabilirsiniz ama CHP’li hatibin söyledikleri
doğrudur, Gezi’nin ilk başında vardınız fakat sonradan Gezi’de darbeyi
gördüğünüzü ilan ederek çekilmekle de çok iyi bir şey yaptınız, şimdi başka
şeyler söylemenin manası da yok, anlamı da yok, tarihe doğru not düşmek
gerekiyor. 
Şimdi,
burada “Gezi’de kimler vardı?” diye bir şey soruldu. Efendim, kimler varmış:
İnancı yasaklanan Aleviler varmış. Vallahi Diyanet İşleri teşkilatını biz ihdas
etmedik, Alevilerin inanç sistemini biz yasaklamadık, dedelerin Alevi
köylerinde cem yapmalarını biz yasaklamadık, Diyanet İşleri teşkilatını ihdas
eden Cumhuriyet Halk Partisidir. AK PARTİ’nin iktidarına kadar Alevi kimliğini
dile getirmeye Alevi kardeşlerimiz cesaret edemiyorlardı yani inancı yasaklanan
Aleviler en özgürlükçü bir iktidara tepki duyuyorlar, sevsinler sizi ya!
BÜLENT
YENER BEKTAŞOĞLU (Giresun) – Seni de sevsinler.
MEHMET
METİNER (Devamla) – Bir de dili yasaklanan Kürtler falan. Ben de bir Kürt’üm,
dilim yasaklı değil ama dilimin yasaklı olduğu dönemleri biliyorum. Devletin o
zulmünü biliyorum, o inkâr, asimilasyon ve zulüm politikalarını biliyorum,
bunun müsebbibi olan bir partiyi de biliyorum. Geçmişinde kan olan, dilinde kan
olan o partiyi de biliyoruz. Şimdi, kalkıp AK PARTİ’ye demokrasi dersi
veriyorlar, sevsinler sizi!
BÜLENT
YENER BEKTAŞOĞLU (Giresun) – Sizi de sevsinler.
MEHMET
METİNER (Devamla) – Efendim, gayrimüslim vatandaşlarımıza neler yapıldığını da
biliyoruz devriiktidarınızda. Şimdi kalkıyorsunuz, diktatörlük rejimine karşı
özgürlük talep edenlerin Gezi’de bir araya geldiğini söylüyorsunuz. Sevsinler
sizi! Kendi kendinizi ikna edebilirsiniz ama bu toplumu ikna edemezsiniz.
Gezi’de
yapılan nedir biliyor musunuz? Gezi’nin özeti şudur: Seçilmiş güçlü bir Hükûmet
var, yeryüzünün ilahlarını rahatsız eden, küresel efendileri rahatsız eden bir
Erdoğan liderliği var; sandıkta bir türlü devrilemeyen bu iktidar sokakla
devrilmek istenmiştir, işin gerçeği budur. (AK PARTİ sıralarından alkışlar)
Mısır’da bunu yaptılar, Mısır’da seçilmiş Cumhurbaşkanını devirdiler. O zaman
hatırlıyorum, CHP’lilerin attığı “tweet”leri hatırlıyorum, kendileri de
hatırlasınlar, efendim “Şimdi sıra Türkiye’nin Mursi’sinde.” Siz Türkiye’nin
Mursi’sini deviremediniz, o yüzde 52 oyla şu an Cumhurbaşkanı. 
BÜLENT
YENER BEKTAŞOĞLU (Giresun) – Adı Mursi mi oldu!
MEHMET
METİNER (Devamla) – İstediğiniz kadar “saray darbesi” deyin, istediğiniz kadar
darbelere karşı olduğunuzu söyleyin, biz 27 Nisanda da ne yaptığınızı gördük,
28 Şubatta da kimlerin yanınızda olduğunu gördük, 27 Mayıstaki tarihsel
rolünüzü de biliyoruz. Onun için, öyle saray darbesi... Bu grup var ya, bu ak
yiğitler var ya, kendi özgür iradeleriyle, entrikasız bir biçimde kendi genel
başkanlarını değiştirdiler. Bu grubun iradesine herkes saygı duymak zorunda.
ÖZGÜR
ÖZEL (Manisa) – Vay, vay, vay!
MEHMET
METİNER (Devamla) – Aramızda hiçbir problem yok, kavga yok, gürültü yok. Kimi
genel başkan yapacağımıza, kimi de nereye kadar seveceğimize, ne kadar seveceğimize
biz karar veririz, biz, biz karar veririz.
BÜLENT
YENER BEKTAŞOĞLU (Giresun) – Yeni mi çıktı o söz!
MUSA
ÇAM (İzmir) – Hiç alakası yok, hiç alakası yok, köşk karar verir. Yapma bu
kadar Metiner, yapma bu kadar.
MEHMET
METİNER (Devamla) – Şimdi, Erdoğan’ı sokakta devirmeye çalıştılar,
başaramadılar. Mursi’yi başardılar ama Türkiye’nin Mursi’si diye
nitelendirdikleri Erdoğan’ı başaramadılar. 
Gezi’yi
özetleyerek bitiriyorum. Bir: Sokakta iktidar yıkmaya çalışan, sokaktan da
iktidar devşirmeye çalışan gayrimeşru bir isyan girişimidir, bir darbe
girişimidir. 
Yüce
heyetinizi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Metiner.
ÖZGÜR
ÖZEL (Manisa) – Sayın Başkanım...
BAŞKAN
– Sayın Özel...
ÖZGÜR
ÖZEL (Manisa) – Sayın Başkanım, Sayın Metiner konuşmasında “Belki halkın
değerleriyle barışırsanız bir gün iktidar olabilirsiniz.” dedi. Cümlenin
başında da…
MEHMET
METİNER (İstanbul) – “Belki” dedim. 
ÖZGÜR
ÖZEL (Manisa) – “Belki” dediğinin altını kendi de çiziyor da itirazımız
belkiye, kesine değil, o mutlaklığın farkındayız, itirazımız “Halkın
değerleriyle barışık olmamak, halkın değerleriyle çelişmek.” cümlesinedir,
çatışma cümlesinedir, buna karşı cevap hakkımızı kullanmak istiyoruz. 
Uygun
görürseniz Aykut Erdoğdu konuşacak. 
BAŞKAN
– Buyurunuz Sayın Erdoğdu. 
OSMAN
AŞKIN BAK (Rize) – Ya, halkın değerlerine… 
ÖZGÜR
ÖZEL (Manisa) – Halkın değerlerini sayarım şimdi.
OSMAN
AŞKIN BAK (Rize) – …destek vermeniz, halkı anlamanız lazım, gezmeniz lazım köy
köy, çalışmanız lazım, 2019’a hazırlanın, çalışın, görüşürüz. 
VI.- SATAŞMALARA İLİŞKİN KONUŞMALAR (Devam)
22.- İstanbul Milletvekili Aykut Erdoğdu’nun, İstanbul
Milletvekili Mehmet Metiner’in AK PARTİ grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
AYKUT
ERDOĞDU (İstanbul) – Değerli milletvekilleri, şimdi halkın değerleri üzerinden
bir tartışma yürüyor. Ben çok germek istemiyorum ama şu halkın değerleri
arasında yolsuzluk var mıdır mesela, var mıdır yolsuzluk? (CHP sıralarından
alkışlar) 
ÖZGÜR
ÖZEL (Manisa) – Bizde yok. 
AYKUT
ERDOĞDU (Devamla) – Var mıdır mesela sapıklık yapmış bir kurumu korumak, var
mıdır? 
MEHMET
METİNER (İstanbul) – Hangi kurumu?
AYKUT
ERDOĞDU (Devamla) – Şimdi, buradaki fenomen şu: Halkın değerlerini sandıkla, oy
oranlarıyla anlatıyor. 
MEHMET
METİNER (İstanbul) – Yani, Kılıçdaroğlu’nun yeğeni suç işledi diye onu mu
suçlayacağız, ayıp değil mi? Ne kadar ayıp bir yaklaşım bu ya. 
AYKUT
ERDOĞDU (Devamla) – Demin anlattım, bu ülkede bir demokrasi olsaydı, sandık
sonuçları… Sandık çok önemlidir demokraside. 
MEHMET
METİNER (İstanbul) – Hayır, Kılıçdaroğlu’nun yeğeni suç işledi diye Sayın Genel
Başkanı mı suçlayacağız, ayıp değil mi? 
AYKUT
ERDOĞDU (Devamla) – Hangi anlamda söylüyorsunuz? 
ÖZGÜR
ÖZEL (Manisa) – Aykut, soru-cevabı sonraya bırak, soru-cevap yapma. 
MEHMET
METİNER (İstanbul) – Sen kendin anladığın…
AYKUT
ERDOĞDU (Devamla) – Yolsuzluk, bakın yolsuzluk…
BAŞKAN
– Sayın Erdoğdu, Genel Kurula hitap edin efendim. 
AYKUT
ERDOĞDU (Devamla) – 4 bakanınızdan bahsediyorum, ailelerden bahsedeceksek…
BÜLENT
YENER BEKTAŞOĞLU (Giresun) – Aykut, muhatap alma, muhatap alma. 
AYKUT
ERDOĞDU (Devamla) – …biraz önceki seviyesizliğe ben tutup da Tayyip Bey’in oğlu
üzerinden de cevap veririm, bu seviyeye indirmeyin bizi. Bakın, biz bunların
üzerinden cevap verebilecek adamlarımız, bu noktaya götürmeyin. 
MEHMET
METİNER (İstanbul) – Cevabını da alırsın.
OSMAN
AŞKIN BAK (Rize) – Ya, Türkiye projelerini anlatın, var mı böyle bir şey ya,
ileriye bakalım. 
AYKUT
ERDOĞDU (Devamla) – Küresel ilahlardan bahsediyorsunuz. Küresel ilahlarla
kastınız Amerika, Rusya’ysa yaptığınız anlaşmaları biliyoruz. Küresel ilahtan
kastınız İsrail devletiyse “…”(x) diye insanları kandırırken… Cevap
verin, 67 milyon dolar parayı İsrail Hükûmeti taraftarı göstermek için Yahudi
lobilerine verdiniz mi, verdiniz mi işte 50 tane milletvekilisiniz? 
ÖZGÜR
ÖZEL (Manisa) – Verdiler, verdiler!
OSMAN
AŞKIN BAK (Rize) – Vermedik, vermedik, vermedik!
AYKUT
ERDOĞDU (Devamla) – 67 milyon dolar paramızı benim…
Ya,
“Vermedik!” diye bağırma, bak fikrin bile yok, belgeledim ben onu. Senin bir
fikrin yok, sadece bağırıyorsun. 
OSMAN
AŞKIN BAK (Rize) – Vermedik, vermedik!
AYKUT
ERDOĞDU (Devamla) – Sayın Grup Başkan Vekili, Türkiye Cumhuriyeti Büyük Millet
Meclisinin önünde soruyorum: Türkiye bütçesinden 67 milyon doları İsrail lobi
şirketlerine partinizin İsrail taraftarı olduğunu göstermek için verdiniz mi? 
AHMET
HAMDİ ÇAMLI (İstanbul) – Vermedik!
OSMAN
AŞKIN BAK (Rize) – Vermedik!
AYKUT
ERDOĞDU (Devamla) – Verdiniz ve ikiyüzlüsünüz. 
OSMAN
AŞKIN BAK (Rize) – Vermedik!
AYKUT
ERDOĞDU (Devamla) – Çünkü, bir taraftan “…”(x) diyorsunuz, Mavi
Marmara’da insanlarımızı katlediyorsunuz, diğer taraftan vergilerimizle 67
milyon dolar bu İsrail lobi şirketlerine rüşvet veriyorsunuz…
AHMET
HAMDİ ÇAMLI (İstanbul) – Yalan.
AYKUT
ERDOĞDU (Devamla) – …tutarsızsınız ve ikiyüzlüsünüz. 
Saygıyla
selamlıyorum. (CHP sıralarından alkışlar)
OSMAN
AŞKIN BAK (Rize) – İkiyüzlü sizsiniz ya!
BAŞKAN
– Teşekkür ederim Sayın Erdoğdu.
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken…
İDRİS
BALUKEN (Diyarbakır) – Demin kürsüden konuşan hatip grubumuza, insan yaşamına
değer vermemekle ilgili…
BAŞKAN
– Buyurunuz Sayın Baluken. 
AYKUT
ERDOĞDU (İstanbul) – Oradan bağırıyorsun “Vermedik, vermedik.” diye.
OSMAN
AŞKIN BAK (Rize) – Vermedik tabii.
AYKUT
ERDOĞDU (İstanbul) – Belgeledim be, belgeledim be! 
OSMAN
AŞKIN BAK (Rize) – Vermedik. Nerede belgeledin? 
AYKUT
ERDOĞDU (İstanbul) – Sadece bağırıyorsun, biraz tutarlı ol ya!
OSMAN
AŞKIN BAK (Rize) – Çok şeyi belgeliyorsun ama mahkemeden geri dönüyor. Bırak
ya, sahte belgedir o. 
BAŞKAN
– Sayın milletvekilleri, lütfen efendim, lütfen.
Buyurun
Sayın Baluken. 
23.- Diyarbakır Milletvekili İdris Baluken’in, İstanbul
Milletvekili Mehmet Metiner’in AK PARTİ grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
İDRİS
BALUKEN (Diyarbakır) – Değerli milletvekilleri, hepinizi saygıyla selamlıyorum.
Bir
Kürt milletvekili olarak kendi dilimle ilgili yasağın ne zaman kalktığını kabul
edeceğimi Genel Kurulla paylaşacağım. Ne zamanki dilimin kamusal alanda
kullanımı, eğitim alanında kullanımıyla ilgili engeller kaldırılırsa ve bunlar
anayasal güvence altına alınırsa o zaman ben bu ülkede bir Kürt olarak dilimi
özgürce kullandığımı bu kürsüden ifade edeceğim. Birilerinin lütfuyla, herhangi
bir yasal güvenceye kavuşturulmadan, sadece birtakım konjonktürel siyasi
oportünist yaklaşımlar üzerinden gündelik yaşamda dili kullanıp kullanmamak o
dilin özgürlüğünü belirlemez. 
Diğer
taraftan, Kürtlerin evini başına yıkma meselesi… Mevcut tablo ortada, Sur,
Cizre, Silopi, Yüksekova, Şırnak… Dün Başbakan Yardımcısı Sayın Kurtulmuş, 7
bine yakın evin yıkıldığından bahsetti, 7 bine yakın. 7 bine yakın ev demek o
kent merkezlerinin neredeyse tamamının harabeye dönmesi demek. Onu kim yıkar
biliyor musunuz? Elinde tankı olan, topu olan, ağır zırhlı aracı olan yıkar.
(AK PARTİ sıralarından gürültüler) Onun dışında, hangi savunmayı yaparsanız
yapın bütün dünyaya sadece kendinizi güldürmüş olursunuz. 
BAYRAM
ÖZÇELİK (Burdur) – Teröristlerin ne işi var orada? 
İDRİS
BALUKEN (Devamla) – O nedenle, bakın, hendek barikat meselesi çözüm süreci
içerisinde Lice’de, Cizre’de hendek barikatlar vardı, üç gün içinde çözdük, üç
gün içerisinde. Ama üç gün içerisinde çözmemize rağmen verilen sözlerin hiçbiri
yerine getirilmedi. İstenseydi bir hafta içerisinde yine çözülürdü ama
istenmedi, savaşın derinleşmesi istendi. Dolayısıyla bu konuda tablo net. 
Ha,
diğer taraftan “İmralı’dan gelen talimatla HDP pozisyon belirledi.” diyecek
herhâlde en son kişi kürsüden konuşma yapan hatiptir. İmralı’da Gezi süreciyle
ilgili değerlendirmeler de son derece nettir. İşleyen darbe mekaniğinin parçası
maalesef ki masada muhatap olarak karşımızda duran AKP ve Erdoğan’ın kendisi
olmuştur. 
Saygılar
sunarım. (HDP sıralarından alkışlar) 
BAŞKAN
– Teşekkür ederim Sayın Baluken. 
MEHMET
METİNER (İstanbul) – Sayın Başkan… 
MEHMET
NACİ BOSTANCI (Amasya) – Sayın Başkan… 
BAŞKAN
– Sayın Bostancı... 
MEHMET
NACİ BOSTANCI (Amasya) – Aykut Bey yaptığı konuşmada bizi Yahudi lobilerine
rüşvet vermek ve ikiyüzlü politika sürdürmekle suçlamıştır. 
BÜLENT
YENER BEKTAŞOĞLU (Giresun) – Hocam, yalnız rüşvet, rüşvet… 
BAŞKAN
– Buyurun Sayın Bostancı. (AK PARTİ sıralarından alkışlar) 
24.- Amasya Milletvekili Mehmet Naci Bostancı’nın,
İstanbul Milletvekili Aykut Erdoğdu’nun sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; “rüşvet”,
“ikiyüzlülük”, bu kavramlar analitik kavramlar değil. Bir partinin politikasına
ilişkin eleştiri söyleyebilirsiniz ama sıfatlarla bu eleştirinizi süslemeye
başladığınızda iş hakarete doğru gider. Esasen siz dikkatli bir konuşmacısınız
bu tür konularda ama zannediyorum süreyi bitirirken insan biraz motive oluyor
ve böyle bir de altın vuruş yapayım tarzında bir arzuyla davranıyor. 
AYKUT
ERDOĞDU (İstanbul) – Tecrübe başka! 
MEHMET
NACİ BOSTANCI (Devamla) – Bu iyi bir şey değil.
İsrail
bizim ebedî düşmanımız değil, İsrail bizim ebedî dostumuz da değil, bölgenin
bir gerçekliği. Siz de çok iyi bilirsiniz ki bölgedeki ülkelerle Türkiye
Cumhuriyeti’nin ilişkileri bir kere rasyonel olmalı.
AYKUT
ERDOĞDU (İstanbul) – 67 milyon dolar verdiniz mi? 
MEHMET
NACİ BOSTANCI (Devamla) – Ne ebedî dostluk ne ebedî düşmanlık üzerine gitmeli,
tamamen bu ülkenin çıkarları ama temel değerler istikametinde bir dış politika
çerçevesinde şekillenmeli. 
Şimdi,
ben, rasyonel bir uluslararası politikanın dinamiklerini –lobiler dâhil- gelip
burada kışkırtıcı bir dilin polemikçi üslubuyla anlatamam. Elbette ki Türkiye
Cumhuriyeti birçok yerde kendi politikaları istikametinde çeşitli kesimleri
destekleyebilir, destekleyebilir. 
AYKUT
ERDOĞDU (İstanbul) – AKP’nin Yahudi dostu olduğuna yönelik olarak. 
MEHMET
NACİ BOSTANCI (Devamla) – Önemli olan, nerede durduğunuz, bu işleri niçin
yaptığınız. AK PARTİ iktidarı döneminde Türkiye’nin dış politikasının
hassasiyetlerini, eğer takip ettiyseniz Filistin’e, Orta Doğu’ya, Suriye’de
yaşanan kıyıma yönelik hassasiyetlerini iyi bilmeniz lazım. 
AYKUT
ERDOĞDU (İstanbul) – Çok iyi biliyorum. 
MEHMET
NACİ BOSTANCI (Devamla) – Yapılan her şey bu istikamettedir. 
Öte
taraftan, arkadaşlar, Türkiye’de demokrasi var. Demokrasi yoksa krallık mı var?
Demokrasi halk yetkililerini seçiyor ve onları geri çağırıyor. 
Aynı
zamanda özgürlükler de var. Sonuçta demokrasi halkın rızasının sandıkta
şekillenerek bu Parlamentoda teşekkül ettiği bir rejim. Demokrasi olduğu için
sokaktaki yıkıcı hareketler bir neticeye ulaşamıyor. Demokrasi olmasaydı emin
olun ulaşırdı.
Saygılarımla.
(AK PARTİ sıralarından alkışlar)
BAŞKAN
– Teşekkür ederim Sayın Bostancı.
Sayın
Metiner…
MEHMET
METİNER (İstanbul) – Sadece tutanaklara geçsin diye.
BAŞKAN
– Evet, buyurunuz.
MEHMET
METİNER (İstanbul) – Bu konuda konuşacak son kişi olduğumu söyledi HDP’li grup
başkan vekili. Ben bir iddiada bulundum, belgeleri var bende. Öcalan’ın Gezi
sürecinde “Darbe mekaniği işlemeye başladı, oradan çekilin.” sözünün olmadığını
söylüyorsa, ikimiz de belgelerimizi koyalım. Birbirimizi itham etmek için
söylemiyorum bunları, bir bilimsel gerçeği, bir tarihsel gerçeği ortaya koymak
için söylüyorum. Sonradan görüş değiştirmiş olabilir ama Gezi sürecinde
Öcalan’ın bu talimatı verdiği belgeli. CHP’li hatibin de dediği gibi HDP’li
sözcüler “Biz Gezi’de darbeyi gördük, o yüzden çekildik.” demişlerdir.
BAŞKAN
– Tutanaklara geçmiştir, teşekkür ederim Sayın Metiner.
Sayın
Erdoğdu…
AYKUT
ERDOĞDU (İstanbul) – Sayın Başkan, biraz evvel burada çok önemli bir şey
söyledim. Türkiye Cumhuriyeti devletinin vergileriyle İsrailli lobi
şirketlerine Amerika Birleşik Devletleri’nde elçiliğimiz aracılığıyla 67 milyon
dolar paranın AKP’nin Yahudi yanlısı olduğu gerekçesiyle bunu anlatmak için
lobi şirketlerine ödendiğini söyledim. Sayın grup başkan vekili çok nezaketli
bir üslupla çıktı ama bu iddiaya cevap vermedi. Bunu ödemediklerine ilişkin bir
cevap vermedi. Ben bunu belgeleriyle ispatladım. 67 milyon dolar bizim
vergilerimizden ve tam da “…”(x) olduğu dönemlerde, tam da o Mavi
Marmara’nın olduğu dönemlerde ödenmiştir. Bu yüzden buna “ikiyüzlülük” dedim.
Bu, kırıcı bir söz değildir çünkü ikiyüzlü bir durumdur. 
Teşekkür
ederim. (CHP sıralarından alkışlar)
BAŞKAN
– Teşekkür ederim, tutanaklara geçmiştir.
Sayın
Baluken…
İDRİS
BALUKEN (Diyarbakır) – Ben de tutanaklara geçmesi açısından bir konuyu
özellikle vurgulamak istiyorum. 
İmralı
Adası’nda yaptığımız toplantıların tutanaklarının tamamı devlet kayıtlarında
vardır. İktidar olan da AKP Hükûmetidir. O dönem müzakere sürecinde karşımızda
muhatap olarak oturan Hükûmet de yine aynı siyasi partiye ait Hükûmetti.
Dolayısıyla, salt bir konuda değil bütün konularda, İmralı’daki bütün
görüşmelerin, Mecliste, Türkiye kamuoyuna açık bir şekilde, günler boyunca
tartışılmasını HDP olarak savunduk, bugün de aynı noktadayız. Bütün konularla
ilgili Sayın Öcalan’ın ne dediği şeffaf olarak anlaşılmak isteniyorsa, Hükûmet
onlar, devletin kurumlarında yetki sahibi olan onlar, buyurun, getirsinler,
bütün Türkiye kamuoyunu bilgilendirsinler.
BAŞKAN
– Teşekkür ederim Sayın Baluken, tutanaklara geçmiştir. 
Sayın
Bostancı…
MEHMET
NACİ BOSTANCI (Amasya) – Sayın Başkanım, Aykut Bey’e yardımcı olmak için ifade
ediyorum. 
Buradaki
sorusu, Parlamento geleneği içerisinde Hükûmetin cevap vermesi gereken bir
soru. Ben, Hükûmetin cevabı vereceğini, Aykut Bey’in de o cevabı muhakkak
burada paylaşacağını düşünüyorum. 
Saygılar
sunuyorum. 
BAŞKAN
– Teşekkür ederim, tutanaklara geçmiştir. 
IX.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun çalışma gün ve
saatleri ile gündemdeki sıralamanın yeniden düzenlenmesine; Genel Kurulun, 7,
14, 21 ve 28 Haziran 2016 Salı günkü birleşimlerinde sözlü sorular ve diğer
denetim konularının görüşülmeyerek gündemin “Kanun Tasarı ve Teklifleri ile
Komisyonlardan Gelen Diğer İşler” kısmında yer alan işlerin görüşülmesine; 1,
8, 15, 22 ve 29 Haziran 2016 Çarşamba günkü birleşimlerinde sözlü soruların
görüşülmemesine; 312 sıra sayılı Kanun Teklifi’nin İç Tüzük’ün 91’inci
maddesine göre temel kanun olarak bölümler hâlinde görüşülmesine ilişkin
önerisi (Devam)
BAŞKAN
– Adalet ve Kalkınma Partisi Grubu önerisi aleyhinde birinci konuşmacı Erkan
Akçay, Manisa Milletvekili. 
Buyurunuz
Sayın Akçay. (MHP sıralarından alkışlar)
ERKAN
AKÇAY (Manisa) – Sayın Başkan, değerli milletvekilleri; hepinizi saygıyla
selamlıyorum. 
Adalet
ve Kalkınma Partisinin Genel Kurulun çalışma düzenine ilişkin vermiş olduğu
grup önerisi hakkında söz aldım. 
Değerli
arkadaşlar, şimdi, bu cuma, cumartesi, pazar çalışmaları da öngörülüyor.
Aslında bu öneri bir şeyi ifade ediyor; Adalet Kalkınma Partisi Grubunun Genel
Kurulda yeterli şekilde toplantı yeter sayısını, karar yeter sayısını
tamamlayamayışının, kendi verdikleri tekliflerin ve Hükûmetten gelen tasarılara
gereken özeni göstermediklerinin ve önemi vermediklerinin de bir göstergesidir.
Yani, âdeta, Türkiye Büyük Millet Meclisi, iktidar partisi grubunca, mazoşist
bir anlayışla, işkenceci bir çalışma anlayışına doğru sürükleniyor. Yani,
ramazan ayının arifesinde olduğumuz bugünlerde, bu çalışma düzenini ve
anlayışını doğru bulmadığımızı ifade etmek istiyorum. O yüzden bu grup
önerisinin aleyhinde oy kullanacağız. 
Getirilmesi
düşünülen enerji piyasası kanunu da pek çok sakıncaları içeriyor. Her şeyden
evvel Anayasa aykırı maddeleri var. Enerjide dışa bağımlılık artmış, üretim
tüketimi karşılayamıyor ve bu aradaki açık artıyor ve kayıp kaçak oranları da
makul bir düzeye indirilememiş. Bütün bu temel sorunlara çözüm getirmesi
gereken enerjiye ilişkin bir tasarının sadece yargı kararlarını baypas etmenin
ve birtakım yandaş şirketleri koruyup kollamanın acelesi ve telaşı içinde
olduğunu görüyoruz. Bir reddetme gerekçemiz de bu değerli arkadaşlar. Yargı
yolunu kapatıyor. Hem yargı kararına karşı bir yasama faaliyeti yürütülüyor hem
de vatandaşın yargıya başvurma hakkına engel oluyor. Demek ki birilerine sözler
verilmiş, birilerinin talepleri var bu konuda. 
Değerli
arkadaşlar, bugün maalesef AKP’nin uyguladığı yanlış dış politikalar sonucunda
Türkiye, tüm komşularıyla ve dost ülkelerle sorun yaşayan bir ülke hâline
gelmiştir. 3 milyondan fazla vatandaşımızın, insanımızın yaşadığı; her türlü
siyasi, ekonomik, sosyal, ticari, akla gelebilecek bütün münasebetlerin en
gelişmiş olduğu ülkelerden birisi olan Almanya, maalesef, bu yanlış dış
politikanın da kurbanı olmak üzeredir. Hepinizin bildiği gibi yarın, 2
Haziranda Alman Parlamentosunda sözde Ermeni soykırımıyla ilgili bir önerge
görüşülecek. Devlet yetkililerinin, Hükûmetin, Başbakanın, ilgili bakanın,
Cumhurbaşkanının sözlerine bakıyoruz ve maalesef konuya gereken ciddiyet ve
önemle yaklaşmadıklarını, gereken gayreti ve çalışmayı göstermediklerini açıkça
görüyoruz. Daha bugün Sayın Başbakanı dinledik: “Çıkması iyi olmaz ama çıkarsa
da ne yapalım…” anlayışı içerisinde, hiçbir önemi yokmuş gibi davranıyor, oysa
bunlar çok önemlidir; ülkelerin, milletlerin ilişkilerine tarihî bakımdan zarar
verecek birtakım çalışmalardır. Önemsemezlikten gelmekle veya görmezlikten
gelmekle o konunun ne kadar vahim veya önemli olduğunu göz ardı edemezsiniz.
Değerli
arkadaşlar, önergede “Yüz bir yıl önce Osmanlı İmparatorluğu Ermenilere ve
diğer Hristiyan azınlıklara soykırım yapmıştır.” ibaresi yer almaktadır.
Türkiye Cumhuriyeti kabul ediyor mu bunu? Cumhurbaşkanı, Hükûmet kabul ediyor
mu? Niye bir yüksek sesle gereken ciddiyet ve dirayetle bu konunun üzerinde
diplomatik girişimleri yapmıyor? Alttan alarak, ağırdan giderek, görmezlikten
gelerek nereye gidebilir? Dolayısıyla, bu tasarı 1915 olaylarını soykırım
olarak nitelemekle kalmıyor, başka Hristiyan toplumlara, topluluklara da
soykırım yapıldığı iddiasını içeriyor. Eğer tasarı kabul edilirse sözde
soykırım iftirası Alman okullarında yüzbinlerce Türk çocuğuna da ders olarak
okutulacak. Almanya’da yaşayan milyonlarca çocuğa Türk düşmanlığı aşılanacak.
Bu, rahatsızlık vermiyor mu? Bunlar vahim ötesi işler ve buradan ancak
düşmanlık ve nefret çıkar. Dostluk, barış, ilişkilerin düzelmesi, hele hele o
klasik “yüzleşme” gibi kavramlarla yüzleşme filan da çıkmaz. 
Zannediyorum
Almanlar kendi soykırım suçlarını, sendromunu ve kompleksini bize de
bulaştırmak istiyorlar. Buradan Alman Parlamentosuna seslenmek istiyorum:
Lütfen, sağduyu içerisinde, aklıselim içerisinde hareket etsinler ve geleceğe
nefret, ötekileştirme ve düşmanlık mirası bırakacak bu tür gayretlerden
vazgeçmelerini özellikle tavsiye ediyoruz. 
Milliyetçi
Hareket Partisi olarak böyle bir önergenin onaylanmasını Türk-Alman ilişkileri
açısından ve tarihî gerçekler karşısında kabul edilemez buluyoruz. 
Sayın
Başkan, geçtiğimiz hafta cuma günü, Milliyetçi Hareket Partisi Grubu olarak
burada Federal Almanya Parlamentosunun üyelerine ve Başkanlığına hitaben
Türkiye Büyük Millet Meclisinde grubu bulunan partiler olarak bir deklarasyon
hazırlanmasını ve tüm Alman milletvekillerine gönderilmesini önermiştik. Bu
teklifimizi 27 Mayıs Cuma günü Genel Kurulda Türkiye Büyük Millet Meclisi
Başkanına, Sayın Kahraman’a ilettik. Meclis Başkanı Dışişleri Bakanlığı ve
Meclis Protokol Müdürlüğünün bir yazı kaleme aldıklarını söyleyerek bu teklifimizi
kabul etmemiştir. Şu saate kadar acaba Türkiye Büyük Millet Meclisi Başkanı bu
konuyla ilgili hangi adımı atmıştır, hangi açıklamada veya girişimde
bulunmuştur, bunu öğrenmek istiyoruz. 
Almanya
ve bu tasarıyı hazırlayanlar iyi bilmelidirler ki 1915’te Osmanlı Devleti, sınırlarının
dört bir tarafında büyük bir savaş içerisindeydi. İçimizden ve arkamızdan bizi
hançerleyen Hınçak, Taşnak çetelerine karşı Türk milleti vatanını savunmuştur.
Osmanlı Meclis-i Mebusanında 33 Ermeni milletvekili vardı. Bunların içinde
vatanına, devletine, milletine bağlı pek çok vekiller de vardı. Ayrıca tarih
boyunca Osmanlıya, ülkemize çok değerli hizmetler vermiş Ermeni aydınları,
devlet adamları, sanatçılar yetişmiştir. Onların hepsi elbette bizim ülkemizin,
milletimizin bir zenginliğidir. Ancak bunların yanı sıra, şimdi örneğini
vereceğim Erzurum Milletvekili Karekin Pastırmacıyan gibi Rusya’ya kaçıp,
Ruslarla iş birliği yapıp, 50 bin kişilik çetesiyle Anadolu’ya gelip yüz
binlerce Müslüman Türk’ü katleden katilleri niye görmezlikten geliyorsunuz? Van
konsolosu Temren’in bizzat Rusya’ya gönderdiği raporlarda bazı kiliselerde para
toplayarak nasıl suikast planlarının yapıldığını açık açık anlatıyor.
Almanya’da
sözde Ermeni soykırım önergesini hazırlayanlara sormak istiyorum: Bir Alman
milletvekili Almanya savaştayken Almanya’nın düşmanıyla işbirliği yapıp, 50 bin
kişilik bir ordu kurup yüz binlerce Alman’ı öldürse ne yapardı; bu
milletvekiline ödül mü verirdiniz, yoksa onu hain ilan edip cezalandırır
mıydınız? Siz ödül vermek ve bu alçakların akıbetinin hesabını da bizden sormak
istiyorsunuz, bunun adına da “yüzleşme” diyorsunuz; reddediyoruz, kabul
etmiyoruz.
1915
olaylarıyla ilgili, değerli milletvekilleri, sözde soykırım kararı ilk kez 1965
yılında Uruguay tarafından çıkarıldı, otuz yedi yılda -1965’ten bu yana- 10
ülke tarafından kabul edildi fakat AKP’nin bu konudaki ikircikli ve tavizkâr
tutumları nedeniyle, maalesef, on dört yılda 13 ülke bu tür karar tasarılarını,
önergeleri Meclislerinde kabul etmiştir. Bu konuda Adalet ve Kalkınma Partisi iktidarlarının
gevşek tutumunun bunda çok büyük rolü olduğunu düşünüyoruz ve gereken
çalışmaları yapmamışlardır. 
Bu
düşüncelerle Genel Kurulu saygıyla selamlıyorum. (MHP sıralarından alkışlar) 
BAŞKAN
– Teşekkür ederim Sayın Akçay. 
Adalet
ve Kalkınma Partisi Grubu önerisi lehinde ikinci konuşmacı Tülay Kaynarca,
İstanbul Milletvekili. 
Buyurunuz
Sayın Kaynarca. (AK PARTİ sıralarından alkışlar) 
TÜLAY
KAYNARCA (İstanbul) – Sayın Başkan, değerli milletvekilleri; Adalet ve Kalkınma
Partisi grup önerisi üzerine söz aldım. Genel Kurulu saygıyla selamlıyorum. 
Sayın
Başkanım, değerli milletvekillerimiz; grup önerimiz çalışma günleri, saatleri
ve çalışma gündemimizle ilgili. Çalışma gündemimiz şu: 312 sıra sayılı Elektrik
Piyasası Kanunu’nun görüşmesini gündemimizin 1’inci maddesine almayı
öngörüyoruz. Elektrik Piyasası Kanunu’nun aynı zamanda temel kanun olarak, 2
bölüm olarak görüşülmesi, ilk bölümünün 1 ila 14, ikinci bölümünün de 15 ila
29’uncu maddeler olarak görüşülmesini öngörüyoruz. Gündemin 2’nci sırasından
8’e kadar da 7 uluslararası sözleşmemiz yer alacak, çalışma gündemi takvimiyle
ilgili. 
Diğer
konu başlığı çalışma günleriyle ilgili. Genel Kurulumuzun, Meclisimizin
haftalık çalışma günleri dışında, öngörülen gündemler, görüşülen kanunların
tamamlanmaması hâlinde cuma, cumartesi ve pazar günü de çalışılmasını
öngörüyoruz. 338 sıra sayılı Kanun Tasarısı’na kadar olan görüşmeler
tamamlanmaz ise 5 Haziran itibarıyla da Genel Kurulda çalışmayı öneriyoruz.
Diğer
bir başlık çalışma saatlerimiz. İfade ettiğimiz yeni çalışma takviminde de yine
saat 14.00’te başlayıp gündemin bitimine kadar çalışmayı öneriyoruz, Genel
Kurula sunuyoruz. Öte yandan, yine aynı grup önerimizde 7, 14, 21 ve 28 Haziran
günlerini içeren salı ve çarşamba günleri sözlü soruların ve diğer denetim
konularının görüşülmemesine de grup önerimiz içerisinde yer verdik.
Evet,
Değerli Başkanım, sayın milletvekillerimiz; Elektrik Piyasası Kanunu
görüşmelerinin iyi geçeceğini umuyorum. Benden bir önceki görüşmede MHP adına
söz alan değerli vekilimizin ifade ettiği gibi, çalışmanın, Meclis çalışma
takvimimizin işkence hâline dönmemesi için inanıyorum ki tüm muhalefet
partilerinin her biri gerek eleştirileri gerek önerileriyle birlikte, Elektrik
Piyasası Kanunu’na katkı ve değer sunacaklardır ve inşallah perşembe günü
itibarıyla bitirir ve o takvime de gerek kalmaz diyor, Genel Kurulu saygıyla
selamlıyorum (AK PARTİ sıralarından alkışlar) 
BAŞKAN
– Teşekkür ederim Sayın Kaynarca. 
Adalet
ve Kalkınma Partisi Grubu önerisi aleyhinde ikinci konuşmacı Haluk Pekşen,
Trabzon Milletvekili.
Buyurunuz
Sayın Pekşen. (CHP sıralarından alkışlar) 
HALUK
PEKŞEN (Trabzon) – Sayın Başkan, saygıdeğer milletvekilleri; evet, enerji
piyasasıyla ilgili yasa düzenlemesinin Anayasa’nın açık düzenlemesiyle
çeliştiğini hepimiz biliyoruz. Ne yazık ki, yargı ilamına bağlanmış birçok
hususta da yargı ilamının güçlü etkisini ortadan kaldırmak için yeni bir yasa
çalışması yapılıyor yani anayasal bir düzenlemeyi ortadan kaldırmak için yeni
bir yasal prosedür öngörülüyor. Bunlar Türkiye Cumhuriyeti devletinde ne yazık
ki olmaması gereken ve giderek mutat uygulama hâline dönüşen vahim
hukuksuzluklardır. Elbette bunlara karşı Cumhuriyet Halk Partisi yapması
gereken yasal mücadeleyi, yasal başvuruları tereddütsüz yapacaktır. 
Arkadaşlar,
buna bir örnek verelim. Bakın, bu sene turizmle ilgili sıkıntıda da benzer bir
durumla Türkiye karşı karşıya kalacak. Hava meydanları işletmelerinde de turist
sayılarına ilişkin devlet garantileri vardır. O yolcu sayıları yakalanamadığı
zaman tıpkı bugün enerji piyasasında karşılama yükümlülüğünde olacağınız, bu
yoksul insanların vergileriyle holdinglerin cebine koyacağınız paralar orada da
aynen söz konusu olacaktır. Bu doğru bir yöntem değildir. Bugün anayasal düzeni
askıya almaya yönelik bir yasa çalışması hiçbir haklı gerekçeye yaslanamaz.
Elbette bununla ilgili de hukuki süreci takip edeceğiz.
Saygıdeğer
milletvekilleri, biraz önce burada son derece ilginç bir tartışmaya da tanık
olduk. 27 Nisan bildirgesi, 27 Nisan darbesi diye ifade edilen o bildirgeye ilişkin
Parlamentonun geçmişine bir baktığınızda aslında partinizin de o dönemde aynı
söylemleri söylemediğini görebiliyoruz. Nasıl? Bakın, bu Parlamentoda
Anayasa’ya rağmen, Anayasa’nın 138’inci maddesine rağmen yargılamalar devam
ederken darbe ve muhtıraları araştırmakla ilgili komisyon kuruldu. Anayasa’ya
göre böyle bir komisyonun kurulması mümkün değildi ama kurdunuz. Onların
içerisine bir taneyi koymadınız, 27 Nisanı koymadınız. Niçin koymadınız? Çünkü
27 Nisan gerçekten çok iyi planlanmış, çok iyi senarize edilmiş, uygulanmış,
AKP’ye anayasa değiştirme gücünü veren gerçek bir darbedir. Bu çok iyi kanalize
edilmiş, çok iyi planlanmış bir darbeydi ama onu yargılamadınız. Niçin? Niçin
yargılayasınız? O dönemde 27 Nisan e-bildirgesiyle yüzde 46,80’lik, yüzde 47’lik
bir oy oranına ulaşarak Anayasa’yı değiştirebileceğiniz bir yere geldiniz.
Evet, Anayasa’yı değiştirmekle nereye ulaştınız? Asıl yer de burası. 
Şimdi,
bugünlerde Yargıtay ve Danıştayda son derece sıkıntılı bir süreç konuşulmakta.
Yargıtay hâkimleri de Danıştay hâkimleri de bir şehir efsanesinin endişesini
yaşıyorlar. Bu, endişe değil aslında, olası bir durum olabilir ama buna karşı,
hiç tereddüdünüz olmasın, Anayasa Mahkemesine gidip bununla ilgili pilot dava
açacağımızdan hiç kimsenin kuşkusu olmasın. Şimdi, öyle bir Yargıtaydan
bahsediyoruz ki 46 tane dairesi var, 516 tane yargıcı var. Dünyada bu kadar çok
yargıcı, bu kadar çok dairesi olup adalete güvenin de yüzde 22 olduğu başka bir
ülke yoktur. Yani yargıç sayısının fazla olması, daire sayısının fazla olması
hiçbir anlam ifade etmiyor. Niçin? Çünkü siz, o 27 Nisan bildirgesiyle ele
geçirdiğiniz anayasal üstünlüğü, o tuzağı hazırlamış olan -daha sonra da onlara
ne diyorsunuz, “paralelci” mi diyorsunuz, “cemaat” mi diyorsunuz, “terör
örgütü” mü diyorsunuz, ne diyerek tanımlıyorsanız tanımlayın- onlara teslim
ettiğiniz yargıyı dehşet bir hâle getirdiniz. Şimdi, o yargıdan adalet
çıkmıyor. O yargıdan korkuyorsunuz. Bence de korkmalısınız. Son derece de
haklısınız. Evet, böylesi bir yüksek mahkeme, içtihat mahkemesi dünyanın hiçbir
yerinde yok, olmaz da. E, Danıştay da öyle. Orayı da öyle hâle getirdiniz,
adalet üretmiyor ama bilin, bugün üretilmeyen adaletin gelecekte sizin için de
üretilmemesi tehlikesi var. Toplumu öylesine bir hâle getirdiniz ki birbirine
sırt sırta dönen bir toplum hâline getirdiniz. Buradan adaleti
çıkarabilirsiniz. Eğer bu toplumu Danıştayda, Yargıtayda adalet temeline
yaslayabilirseniz, orada gerçekten yargıçların tarafsızlığına, gerçekten
yargıçların bağımsızlığına ve vicdani kanaatlerine göre bir yargı, bir adalet
mekanizması düzenlemesini Türkiye başarabilirse, belki oradan sırt sırta dönen
toplumu yeniden yüz yüze bakar ve kucaklaşır hâle getirebiliriz. Ama umutlu
muyuz? Sizin bunu başarabileceğinize inanıyor muyuz? Asla böyle bir inancımız
yoktur.
Bence
hem Yargıtaydaki hem Danıştaydaki mevcut durum ve Türkiye’deki adalete olan
inancın kaybı sizin eserinizdir. Bu eserden kurtulmak için yapmanız gereken
temel değer demokratik devlet düzenini işletmektir, hukuk düzenini yeniden hâkim
kılmaktır, hukukun üstünlüğünü hâkim kılmaktır. Hukukun üstünlüğü sizin
iktidarınız döneminde çakılmıştır, yerlerdedir, işleyeceğine inanç da sıfır
noktasına kadar inmiştir.
Bakın,
az önce, burada, bir grup başkan vekili, saygıdeğer grup başkan vekili buradaki
konuşmacılara ilişkin rüşvet ve yolsuzlukla ilgili değerlendirmesini yaptı.
Rüşvet, Ceza Kanunu’nda tanımlanmış bir suçtur sayın grup başkan vekili, sizin
tanımladığınız şekilde değildir. Rüşvet bir suçtur, yüz kızartıcı bir suçtur.
Rüşvet işleyenler dünyanın her yerinde yüz kızartıcı suçtan dolayı
yargılanırlar ve yargılanmalıdırlar. 
Rüşvetten,
yolsuzluktan, yoksulluktan bahsederek iktidar oldunuz ama o iktidarınızdan
sonra ne yazık ki bu yolsuzlukların hepsinin altında kaldınız. 
Rüşvet,
yolsuzluk yapanlar aklanma haklarını kullanmadıkları sürece toplum onları
yargılamaya devam eder ve belki hak ettiklerinden daha ağır bir cezaya
çarptırılırlar çünkü yüz kızartıcı suçların özelliği insanların, toplumun
vicdanına, toplumun hukukuna, toplumun nefsine müdahale etmesidir. Onun için
yüz kızartıcıdır bunlar. Ve bunlara ilişkin tedbir niteliğinde dahi olsa hiçbir
hamle yapmamaktasınız.
Başbakanlık
ve bakanlıkların hepsinin -ilgili, bağlı kuruluş, her neyse- teftiş kurulları
var. Teftiş kurulları raporlarını sümen altı ettiğinizi artık sağır sultan
biliyor, dünyada bilmeyen hiçbir ülke yok. 
Sayıştay
raporlarını, yolsuzluk belgelerini, Sayıştayda süzgeçten geçirip onları da
sümen altı ettiğiniz malum ve meşhur. Sayıştay raporlarına baktığınız zaman,
bunların hepsi orada kayıtlı ve yazılı. 
Peki,
bütün bunlara ilişkin, iktidarınızda sonsuz mu olacağını sanıyorsunuz, bunun
böyle devam edeceğini mi sanıyorsunuz? Hiç böyle değildir. Devlet
otoriteleştiği anda emin olun artık onarılmaz bir hastalığa tutulmuş demektir
ve toplum o otoriteleşen devletin hastalığını çok kısa süre içerisinde tedavi
eder noktaya gelir. Bugün Türkiye’de AKP iktidarının geldiği yer burasıdır. 
Bakın,
bu topluma AKP iktidarı dürüstlükle ilgili bir söylem ileriye süremiyor artık.
AKP iktidarı hakkı konuşamıyor, adaleti konuşamıyor. Oysa gelirken toplumun
değerlerini, az önce söylediniz. Burada az önce bir konuşmacı “Bu toplumun
değerleriyle barışın.” dedi. Ben size bir toplum değeri söyleyeyim. Ne diyordu
Hazreti Ömer: Rüşt ve takva yani hak ve adalet. Hazreti Ömer’i diğer
halifelerden ayıran en önemli özellik hakka ve adalete olan vurgusudur, hakka
ve adalete yaslanması gerekçesidir. Rüşt ve takva, hak ve adalet var mı
iktidarınızda, var mı uygulamalarınızda? Yok. O hâlde, siz bu toplumun hangi
değeriyle barışıksınız? 
OSMAN
AŞKIN BAK (Rize) – Ya, sen bilemezsin onu, millet biliyor, millet! Sen boş ver
onu! Millet değerlendiriyor onu.
HALUK
PEKŞEN (Devamla) - Bu toplumun değerleriyle örtüşen hangi uygulamanız vardır?
Hakka yaslanmıyorsunuz, adalete yaslanmıyorsunuz, yasanın suç saydığı eylemleri
kayırıyorsunuz, onların hepsini örtbas ediyorsunuz, sonra da toplumsal
değerlerle barış içerisinde olma mücadelesi veriyorsunuz. 
Yok,
dürüstlük, erdem, hakkaniyet, adalet, vicdan, tarafsızlık, bağımsızlık,
özgürlük, eşitlik, bu tür kavramlarla herhangi bir ilginiz var mı? Bu
kavramları biliyor musunuz?
OSMAN
AŞKIN BAK (Rize) – Var tabii ya! Trabzon’da 5 oldu, 5! Trabzon 5 oldu!
HALUK
PEKŞEN (Devamla) – Bu kavramlarla söyleyeceğiniz bir cümleniz var mı?
Sayın
Başkan…
BAŞKAN
– Sayın milletvekilleri, lütfen efendim, lütfen… Sayın Bak, lütfen.
Sayın
Pekşen, devam edin efendim.
HALUK
PEKŞEN (Devamla) – Evet, anlıyorum sizi, sataşmakta çok haklısınız. Gerçekten,
ben konuştukça bence siz de üzülüyorsunuz, “Adam doğru söylüyor.” diyorsunuz.
Evet, ben doğruları söylemeye devam edeceğim. Bence siz sataşmaya devam edin. 
OSMAN
AŞKIN BAK (Rize) – Devam et sen, 6 olacak, devam et!
HALUK
PEKŞEN (Devamla) - Ben doğruları söylemeye devam ettikçe bu Parlamentodan iyi şeyler
çıkacak.
Hepinizi
saygıyla, sevgiyle selamlıyorum. (CHP sıralarından alkışlar)
BAŞKAN
– Teşekkür ederim Sayın Pekşen.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Pekşen yaptığı konuşmada 27 Nisan bildirisini
seçimlerde Anayasa’yı değiştirecek çoğunluğu elde etmek isteyen AK PARTİ’nin
bir oyunu olarak takdim etti. 
BAŞKAN
– Parti ismini zikretmedi ama siz bu anlatımı Adalet ve Kalkınma Partisiyle
ilişkilendiriyor iseniz söz vereceğim.
MEHMET
NACİ BOSTANCI (Amasya) – Sayın Başkanım, bir dakika… Sayın Başkanım, Anayasa’yı
kim değiştirdi 2010’da?
BAŞKAN
– Hayır, Sayın Bostancı, ben…
MEHMET
NACİ BOSTANCI (Amasya) – Adrese teslim, o bakımdan diyorum söz… Ben öyle
anlamış değilim, herkes öyle anladı. Sayın Başkanım…
BAŞKAN
– Sayın Bostancı, sataşma gerekçesiyle söz istiyorsanız, sataşma gerekçenizi
ben net anlayamadım, bir daha ifade eder misiniz.
MEHMET
NACİ BOSTANCI (Amasya) – Sayın Pekşen 27 Nisan bildirisini AK PARTİ’nin bir
oyunu olarak takdim etti, gerekçesini de tabiri caizse halkı tahrik ederek
Anayasa’yı değiştirecek bir çoğunluğa ulaşma olarak ifade etti. Bu açık bir
sataşmadır.
BAŞKAN
– Sayın Bostancı, sizin böyle söylediğinizi anladım. Ben belki eksik duymuş
olabilirim. Ben şunu demek istedim: Sayın Pekşen “AK PARTİ” kelimesini,
kavramını zikretmedi. 
ÖZGÜR
ÖZEL (Manisa) – “AKP” dedi bir kere.
BAŞKAN
– Eğer zikretmemekle birlikte…
MEHMET
NACİ BOSTANCI (Amasya) – Özgür Bey “AKP” dediğini ifade etti, o daha iyi
duymuş.
BAŞKAN
– Hayır, hayır. “AK PARTİ”, “Adalet ve Kalkınma Partisi”, her neyse. “Bunu
telaffuz etmemekle birlikte, bu cümlenin hedefi Adalet ve Kalkınma Partisidir.”
diyor iseniz söz vereceğim size ben.
MEHMET
NACİ BOSTANCI (Amasya) – Öyle diyorum efendim.
BAŞKAN
– Buyurunuz. (AK PARTİ sıralarından alkışlar) 
VI.- SATAŞMALARA İLİŞKİN KONUŞMALAR (Devam)
25.- Amasya Milletvekili Mehmet Naci Bostancı’nın,
Trabzon Milletvekili Haluk Pekşen’in AK PARTİ grup önerisi üzerinde yaptığı
konuşması sırasında Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; Sayın Pekşen
bildiğim kadarıyla CHP milletvekili, AK PARTİ’yi övmesini beklemeyiz, elbette
ki eleştirecek, eleştirirken de “hakikat”, “dürüstlük” vesaire, benzeri kavramları
da kullanacak, bunu anlarım. Fakat buradan bir hakikatçi dil çıkarma iddiası
mevcut siyasal ilişkiler içerisinde manasızdır, bunun altını çizelim. 
Evet,
Mecliste bir darbeleri ve muhtıraları araştırma heyeti kuruldu bütün partilerin
katılımıyla, CHP de vardı. Biz burada 28 Şubattan geriye doğru bütün darbeleri
araştırdık, her biri gerçekleşmiş ve netice doğurmuştur. 27 Nisan nakıs bir
teşebbüs olarak kalmıştır, netice doğurmamıştır ama bu, onun bir darbe girişimi
olduğunu ortadan kaldırmaz. 
O
tarihte ne oldu, hatırlayalım: Ulusal mitingler yapılıyordu, her yerde “Laiklik
elden gidiyor.” sözleri söyleniyordu ve o dönemde, vesayetçi yapılar harekete
geçerek AK PARTİ’ye ayar vermek için böyle bir bildiriyi sembolik olarak kaleme
aldılar. Evet, AK PARTİ’ye ayar vermek için. O dönemde şöyle laflar
söyleniyordu: “Siz, yüzde 99,5 oy da alsanız Cumhurbaşkanı seçemezsiniz.”
Bunların söylenebildiği, böyle cüretkârların çeşitli yerlerde görev yaptığı bir
Türkiye tablosuydu, o çerçevede söylendi. 
Dolayısıyla,
27 Nisan bildirisi, bağlamına son derece uygun, Türkiye'deki o darbe
geleneğinin bir parçasıdır ama eksik kalmıştır, sonuç doğurmamıştır. O bakımdan
da elbette ki araştırma konusu olmamıştır. 
Rüşvet,
yolsuzluk, ikiyüzlülük mahkemelerde neticelenirse, sübuta ererse hukukun
konusudur ama polemikçi bir siyasi dilin konusu olur ise…
(Mikrofon
otomatik cihaz tarafından kapatıldı) 
MEHMET
NACİ BOSTANCI (Devamla) – …bu, aynı zamanda bir sıfat olarak kullanılır. 
Saygılar
sunarım. (AK PARTİ sıralarından alkışlar) 
BAŞKAN
– Teşekkür ederim Sayın Bostancı. 
ÖZGÜR
ÖZEL (Manisa) – Sayın Başkanım, tutanaklara tartışmayı uzatıp… Bugün,
iktidarıyla muhalefetiyle tüm gruplara söz haklarını sonuna kadar
kullandırdınız, saat de ilerledi. Sadece tutanaklara geçmesi açısından… 
27
Nisan e-bildirgesini vesayetçi yapıların kaleme aldığını söylüyor, amacına
ulaşmadığını söylüyor. Sayın Haluk Pekşen’in iddiası, amacına ulaştığı, AKP’ye
güç kattığı yönündedir. 27 Nisan e-bildirgesini kaleme alan kişi, kendi
ifadesiyle, Orgeneral Yaşar Büyükanıt’tır. Orgeneral Yaşar Büyükanıt’a emekli
olduğu sırada zırhlı, 500 milyon lira değerinde aracı tahsis eden, onu kapıya
kadar yollayan, “Başarılı bir komutandı.” diyen de bugünkü Cumhurbaşkanı,
AKP’nin Kurucu Genel Başkanı Recep Tayyip Erdoğan’dır. 
Yüce
Meclisin takdirlerine sunuyoruz. (CHP sıralarından alkışlar)
BAŞKAN
– Teşekkür ederim Sayın Özel. 
IX.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun çalışma gün ve
saatleri ile gündemdeki sıralamanın yeniden düzenlenmesine; Genel Kurulun, 7,
14, 21 ve 28 Haziran 2016 Salı günkü birleşimlerinde sözlü sorular ve diğer
denetim konularının görüşülmeyerek gündemin “Kanun Tasarı ve Teklifleri ile
Komisyonlardan Gelen Diğer İşler” kısmında yer alan işlerin görüşülmesine; 1,
8, 15, 22 ve 29 Haziran 2016 Çarşamba günkü birleşimlerinde sözlü soruların
görüşülmemesine; 312 sıra sayılı Kanun Teklifi’nin İç Tüzük’ün 91’inci
maddesine göre temel kanun olarak bölümler hâlinde görüşülmesine ilişkin
önerisi (Devam)
BAŞKAN
– Öneriyi oylarınıza sunuyorum: Kabul edenler… Kabul etmeyenler… Öneri kabul
edilmiştir. 
Gündemin
“Seçim” kısmına geçiyoruz.
X.- SEÇİMLER
A) Komisyonlarda Açık Bulunan Üyeliklere Seçim
1.- Bayındırlık, İmar, Ulaştırma ve Turizm Komisyonunda
boş bulunan üyeliğe seçim
BAŞKAN
– Adalet ve Kalkınma Partisi Grubuna düşen bazı komisyon üyelikleri için seçim
yapacağız.
Bayındırlık,
İmar, Ulaştırma ve Turizm Komisyonunda boş bulunan 1 üyelik için Sivas
Milletvekili Mehmet Habip Soluk aday gösterilmiştir. Oylarınıza sunuyorum…
III.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Sayın Başkan, yoklama talebimiz var efendim.
BAŞKAN
– Bir yoklama talebi vardır, yoklama işlemini gerçekleştireceğim.
MEHMET
NACİ BOSTANCI (Amasya) – Sayın Başkanım, oylamaya geçmiştik.
OSMAN
AŞKIN BAK (Rize) – Efendim, oylamaya geçmiştiniz.
BAŞKAN
– Sayın milletvekilleri, lütfen… Oylama işlemi başlamadı.
OSMAN
AŞKIN BAK (Rize) – Efendim, aynı anda 20 kişi kalkmamıştı.
BAŞKAN
– Sayın Özel, Sayın Aydın, Sayın Gürer, Sayın Bektaşoğlu, Sayın Arık, Sayın
Bayır, Sayın Akkaya, Sayın Pekşen, Sayın Demirtaş, Sayın Arslan, Sayın Engin,
Sayın Özdemir, Sayın Çam, Sayın Doğan, Sayın Yüksel, Sayın Barut, Sayın
Karabıyık, Sayın Kuşoğlu, Sayın Temizel, Sayın Özkan, Sayın Topal…
Evet,
oylamayı başlatıyorum.
Oylama
için iki dakika süre veriyorum.
(Elektronik
cihazla oylama yapıldı)
BAŞKAN
– Toplantı yeter sayısı vardır.
X.- SEÇİMLER (Devam)
A) Komisyonlarda Açık Bulunan Üyeliklere Seçim (Devam)
1.- Bayındırlık, İmar, Ulaştırma ve Turizm Komisyonunda
boş bulunan üyeliğe seçim (Devam)
BAŞKAN
– Sayın Mehmet Habip Soluk’un adaylığını oylarınıza sunuyorum: Kabul edenler…
Kabul etmeyenler… Kabul edilmiştir.
2.- Millî Savunma Komisyonunda boş bulunan üyeliğe
seçim
BAŞKAN
– Millî Savunma Komisyonunda boş bulunan 1 üyelik için Tokat Milletvekili Yusuf
Beyazıt aday gösterilmiştir.
Oylarınıza
sunuyorum: Kabul edenler… Kabul etmeyenler… Kabul edilmiştir.
Birleşime
bir saat ara veriyorum.
Kapanma Saati: 20.31
BEŞİNCİ OTURUM
Açılma Saati: 21.35
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Zihni AÇBA
(Sakarya)
-----0-----
BAŞKAN
– Sayın milletvekilleri, Türkiye Büyük Millet Meclisinin 96'ncı Birleşiminin
Beşinci Oturumunu açıyorum.
Alınan
karar gereğince sözlü soru önergeleri ile diğer denetim konularını görüşmüyor
ve gündemin “Kanun Tasarı Ve Teklifleri ile Komisyonlardan Gelen Diğer İşler
Kısmı”na geçiyoruz.
1’inci
sıraya alınan, İstanbul Milletvekili Nureddin Nebati ve 7 Milletvekilinin Elektrik
Piyasası Kanunu ile Bazı Kanunlarda Değişiklik Yapılmasına Dair Kanun Teklifi
ile Elektrik Piyasası Kanunu ile Bazı Kanunlarda Değişiklik Yapılmasına Dair
Kanun Tasarısı, İzmir Milletvekili Ahmet Kenan Tanrıkulu’nun Çeşitli Adlar
Altında Vatandaşlarımızın Elektrik Faturalarına Yansıtılan Bedellerin
Kaldırılması Amacıyla Bazı Kanunlarda Değişiklik Yapılması Hakkında Kanun
Teklifi, İstanbul Milletvekili Mustafa Sezgin Tanrıkulu’nun Elektrik Piyasası
Kanununda Değişiklik Yapılması Hakkında Kanun Teklifi, Milliyetçi Hareket
Partisi Grup Başkanvekilleri Manisa Milletvekili Erkan Akçay ve İzmir
Milletvekili Oktay Vural’ın Elektrik Piyasası Kanununda Değişiklik Yapılmasına
Dair Kanun Teklifi, İstanbul Milletvekili Mustafa Sezgin Tanrıkulu’nun Elektrik
Piyasası Kanunu ve Türkiye Radyo-Televizyon Kurumu Gelirleri Kanununda
Değişiklik Yapılması Hakkında Kanun Teklifi, Balıkesir Milletvekili Ahmet
Akın’ın Elektrik Piyasası Kanununda Değişiklik Yapılmasına Dair Kanun Teklifi,
Kayseri Milletvekili Çetin Arık’ın 4628 Sayılı Elektrik Piyasası Kanununda
Değişiklik Yapılmasına Dair Kanun Teklifi, Antalya Milletvekili Devrim Kök’ün
Türkiye Radyo-Televizyon Kurumu Gelirleri Kanunu ile Elektrik Piyasası
Kanununda Değişiklik Yapılması Hakkında Kanun Teklifi, Denizli Milletvekili
Kazım Arslan’ın Elektrik Piyasası Kanununda Değişiklik Yapılmasına İlişkin
Kanun Teklifi ve Bayındırlık, İmar, Ulaştırma ve Turizm Komisyonu ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu Raporlarının
görüşmelerine başlayacağız. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı (1/715), İzmir
Milletvekili Ahmet Kenan Tanrıkulu’nun Çeşitli Adlar Altında Vatandaşlarımızın
Elektrik Faturalarına Yansıtılan Bedellerin Kaldırılması Amacıyla Bazı
Kanunlarda Değişiklik Yapılması Hakkında Kanun Teklifi (2/28), İstanbul
Milletvekili Mustafa Sezgin Tanrıkulu’nun Elektrik Piyasası Kanununda
Değişiklik Yapılması Hakkında Kanun Teklifi (2/75), Milliyetçi Hareket Partisi
Grup Başkanvekilleri Manisa Milletvekili Erkan Akçay ve İzmir Milletvekili
Oktay Vural’ın Elektrik Piyasası Kanununda Değişiklik Yapılmasına Dair Kanun
Teklifi (2/242), İstanbul Milletvekili Mustafa Sezgin Tanrıkulu’nun Elektrik
Piyasası Kanunu ve Türkiye Radyo-Televizyon Kurumu Gelirleri Kanununda
Değişiklik Yapılması Hakkında Kanun Teklifi (2/288), Balıkesir Milletvekili
Ahmet Akın’ın Elektrik Piyasası Kanununda Değişiklik Yapılmasına Dair Kanun
Teklifi (2/586), Kayseri Milletvekili Çetin Arık’ın 4628 Sayılı Elektrik
Piyasası Kanununda Değişiklik Yapılmasına Dair Kanun Teklifi (2/614), Antalya
Milletvekili Devrim Kök’ün Türkiye Radyo-Televizyon Kurumu Gelirleri Kanunu ile
Elektrik Piyasası Kanununda Değişiklik Yapılması Hakkında Kanun Teklifi
(2/1076), Denizli Milletvekili Kazım Arslan’ın Elektrik Piyasası Kanununda
Değişiklik Yapılmasına İlişkin Kanun Teklifi (2/1082) ve Bayındırlık, İmar,
Ulaştırma ve Turizm Komisyonu ile Sanayi, Ticaret, Enerji, Tabii Kaynaklar,
Bilgi ve Teknoloji Komisyonu Raporları (S. Sayısı: 312) (x)
BAŞKAN
– Komisyon yerinde.
Hükûmet
yerinde. 
ÖZGÜR
ÖZEL (Manisa) – Sayın Başkanım…
BAŞKAN
– Bir saniye Sayın Özel…
Komisyon
Raporu 312 sıra sayısıyla bastırılıp dağıtılmıştır. 
Sayın
milletvekilleri, alınan karar gereğince bu teklif İç Tüzük’ün 91’inci maddesi
kapsamında temel kanun olarak görüşülecektir. Bu nedenle, teklifin tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır.
Buyurun
Sayın Özel.
ÖZGÜR
ÖZEL (Manisa) – Sayın Başkanım, biraz önce Adalet ve Kalkınma Partisinin grup önerisi oylandı ve
kanun 1’inci sıraya çekildi. Hükûmet ve Komisyon yerini aldılar ve anlaşılıyor
ki kanunun görüşmelerine başlayacağız ancak görüşmelerine başlamak üzere olduğumuz
kanunun Anayasa’ya açıkça aykırı yönleri vardır. Bu, Anayasa’ya açık
aykırılıklarından dolayı kanunun Meclis Genel Kurulunda görüşülmeden komisyona
iade edilmesi gerekmektedir çünkü İç Tüzük’ümüz gereğince, komisyonlar,
kanunları görüşmeden önce veya kanunların Anayasa’ya aykırı olduklarını tespit
etmeleri durumunda görüşmelerine geçmezler. Komisyonda böyle bir çalışma
yapılmamış ve sıra sayısı almak suretiyle bu kanun Meclis gündemine gelmiştir.
Ancak, Anayasa’nın 138’inci, 56’ncı ve çok sayıda maddesine açık aykırılıkları
olduğunu iddia ettiğimiz bu kanunun bugün Genel Kurulda görüşülmesi
Anayasa’mıza da, İç Tüzük’ümüze de, yetki alarak bizi buraya yollayan
vatandaşlarımıza karşı olan sorumluluklarımıza da aykırıdır. O yüzden,
tarafınızdan, kanun görüşmelerine geçilmeden, kanunun üzerindeki Anayasa’ya
aykırılık iddiamızın dikkate alınarak, kanunun komisyona geri iade edilmesini
talep ediyoruz efendim. 
BAŞKAN – Teşekkür ederim Sayın Özel. 
Sayın Özel, sayın milletvekilleri; görüşmesine
başlayacağımızı ifade ettiğimiz sıra sayısına konu olan kanun tasarısı ve ilgili teklifler ilgili komisyonda
görüşülmüş, komisyonda görüşülmesini müteakip komisyon raporu düzenlenmiş ve
düzenlenen rapora bağlı olarak tüm bilgiler, belgeler bir sıra sayısı almak
üzere Genel Kurulumuza gelmiştir. Genel Kurula gelmiş olan, bir sıra sayısına
konu olan, komisyondan da geçmiş bulunan bir tasarının veya teklifin Genel
Kurul aşamasında Anayasa’ya aykırılığı iddiası konusunda Başkanlık Divanının
yapacağı bir işlem bulunmamaktadır. 
İç
Tüzük’ün 38’inci maddesine göre, komisyonlar kendilerine havale edilmiş olan
tasarı ve tekliflerin öncelikle Anayasa’nın metnine ve ruhuna uygun olup
olmadığını tetkik etmekle yükümlüdürler. Komisyonlar yapmış oldukları bu tetkik
neticesinde, aynı 38’inci maddenin ikinci fıkrasına göre, eğer o teklifin veya
tasarının Anayasa’ya aykırı olduğuna kanaat getirirlerse maddelerine geçmeden,
müzakeresine geçmeden reddederler. Bu, komisyonun takdirinde olan, yetkisinde
olan bir konudur. 
Yine,
İç Tüzük’ün 34’üncü maddesinin ikinci fıkrasına göre, komisyonlar gerekli
gördükleri takdirde, diğer komisyonlardan söz konusu kanun teklifi veya
tasarısının görüşülmesini isteyebilirler. Yani, ilgili komisyon, Anayasa’ya
aykırılık konusunda eğer bir kanaat, bir görüş, bir irade var ise bu iradeyi
ortaya koyarak bu teklifin Anayasa’ya aykırılık yönünden Anayasa Komisyonu
tarafından incelenmesini de isteyebilir. Esasen, Anayasa’ya aykırılık konusunda
değerlendirmeyi yapmakla görevli olan komisyon ana komisyondur ama komisyon isterse
34’üncü maddeye dayanarak bir başka komisyonun da görüşünü isteyebilir, böyle
bir takdir hakkı bulunmaktadır. 
Yine,
Genel Kurul aşamasına gelmiş olan bir tasarı veya teklifin komisyona geri
iadesi İç Tüzük’ümüzde düzenlenmiştir. İç Tüzük’ümüze göre, komisyona geri
çekme esas komisyon ve Hükûmetin, tasarıyı değiştirme veya reddetme yetkisi de
yüce Meclisin takdirindedir.
Genel
Kurul görüşmeleri sırasında herhangi bir maddenin Anayasa’ya aykırılığı
konusunda bir önerge verilmesi hâlinde, yine İç Tüzük’ün 84’üncü maddesine göre
bu önergeyi Genel Kurul öncelikle değerlendirir, Anayasa’ya aykırı olduğu
görüşüne ulaşırsa, bunu, Genel Kurul reddedebilir. 
Bu
açıklamalar çerçevesinde, Başkanlık Divanının, sizin ileri sürdüğünüz
Anayasa’ya aykırılık iddiası konusunda yapabileceği herhangi bir işlem
bulunmamaktadır.
MAHMUT
TANAL (İstanbul) – Şu anda oylamaya sunalım Sayın Başkan. Şu anda oylamaya
sunabiliriz Sayın Başkanım.
GÖKCEN
ÖZDOĞAN ENÇ (Antalya) – İşin gücün oylamaya sunmak.
ÖZGÜR
ÖZEL (Manisa) – Sayın Başkanım, yapmış olduğunuz açıklamalar, daha önce bu
konuda yapılmış olan uygulamalar, Anayasa’da, İç Tüzük’te yazan her şey, tahrif
edilmemiş bir İç Tüzük ve kurallarına tam uyulan bir Anayasa ve İç Tüzük için
yazılmıştır. 
Takdir
edersiniz ki bugünkü kanunun -biraz önce sizin de ifade ettiğiniz gibi- bir
temel kanun olarak görüşülmesi, aslında, bu, Adalet ve Kalkınma Partisi
iktidarları sırasında tanınmış bir hakkın kötüye kullanılması suretiyle,
kanundaki madde sayılarının 100’lü, rakamların 500’lü, 600’lü rakamlarda
olduğu, kanunun tüm maddelerinin birbiriyle ilişkili ve bir temel hukuk alanı
üzerinde birleşmiş olan maddeler olması durumunda, 30 maddeyi geçmemek üzere
parçalar hâline ayrılması suretiyle görüşülmesi için verilmiş, kolaylaştırıcı
ve Meclisimizin geçmişteki uygulamalarında 4 partinin de üzerinde mutabakata
vardığı durumlarda uygulanan bir yöntem, verilmiş bir hak iken, bu, Adalet ve
Kalkınma Partisi tarafından, önce… Ki Meclisimizin geçmişinde, sizlerin de çok
yakından yaşadığı, yönlendirdikleri, katkı sağladıkları, örneğin Vergi Usul
Kanunu’yla ilgili yüklü maddelerdeki değişikliklerde kullanılmış bir yöntemdi
ancak Adalet ve Kalkınma Partisi bu hakkı kötüye kullanarak önce grupların
ortak iradesini terk edip Danışma Kurulunun mutabakatı olmayan durumlarda kendi
grup önerileri olarak getirdikleri ve çoğunluk oylarıyla kabul ettirdikleri
şekilde ve daha sonra da madde sayılarını azaltarak en nihayetinde 26’ncı
Dönemin görüşülen 2’nci ya da 3’üncü kanununda 12 maddelik bir kanunu dahi
temel olarak görüştürmüştür. 
Şimdi,
normal bir kanun olarak görüşülse maddelerin Anayasa’ya aykırılığını Anayasa’ya
aykırılık önergesi verip öncelikle müzakere edebiliriz ama bugün burada
yapacağımız yöntem 2 bölüm hâlinde görüşmedir. Bir kere, temel kanun olarak gelen
kanunda maden ruhsatlarının bölünmesi, aynı zamanda elektrik piyasası
dağıtımıyla ilgili birtakım düzenlemeler ve birbiriyle ilgili, ilgisiz birçok
düzenleme var. Bu yüzden, bölümler üzerinde Anayasa’ya aykırılık önergesi
verilmesi gibi bir şey de söz konusu olamayacağına göre, bizim, bunu,
maddelerde, madde üzerinde müzakerelerin tamamlandığı kabul edilen bölüm
görüşmelerinden sonra, sadece varsa önerge işlemine geçildiği sırada Anayasa’ya
aykırılığı önermemiz Anayasa’daki iradeye, İç Tüzük’ü yapan Meclis iradesine ve
hukukun temel kurallarına açıkça aykırıdır. 
Bu
durumda, biz, AKP’nin kötüye kullandığı bir İç Tüzük maddesinden hareket ederek
ve ortaya koyduğu bu çarpık yapının tümü içinde, bu bozuk düzende sağlam çark
olmaya çalışamayız. Bu durumda benim önerim, Başkanlık Divanı tarafından, bu,
Anayasa’ya aykırılık konusunda belki bir ara verilip Sayın Bakanla birlikte bu
konuyu müzakere edebiliriz, Sayın Bakan bir demokratik olgunluk göstererek
sizin gösterdiğiniz yoldan bunu Komisyona çekebilir. Çünkü, biliyoruz ki
Komisyonda bunun Anayasa’ya aykırılığı yönünde Anayasa Komisyonundan görüş
alınması kesinlikle söz konusu olmamıştır.
Ayrıca,
Cumhuriyet Halk Partisi olarak Anayasa’ya aykırılıkla ilgili ifadelerimiz,
iddialarımız Komisyon tarafından dikkate alınmamış ve -Cumhuriyet Halk Partisi
tarafından- Adalet ve Kalkınma Partisinin ısrarla temel kanun olarak
görüştürüleceğini ifade ettikleri ve bugün de Meclis iradesine dayattıkları bu
kanunla ilgili şu anda izlenmesi gereken yol, ya Bakan tarafından ya Komisyon
tarafından geri çekilmesi, yoksa Başkanlığınız tarafından bunun Anayasa’ya
uygunluk açısından yeniden müzakere edilmek üzere Komisyona iadesini resen
yapmanızdır. Bu konuda bir tutum içinde bulunmanızı tarafınızdan önemle arz
ediyoruz.
BAŞKAN
– Sayın Özel, eğer birleşimi yöneten, oturumu yöneten Meclis Başkan Vekili
olarak Anayasa’ya aykırı olarak değerlendirebileceğim bir tasarı veya teklifi komisyona
iade etmem yönünde bana yetki veren bir madde varsa İç Tüzük’te, hayhay, bunu
kullanmaya hazırım. Hiç “Anayasa’ya aykırı mı, değil mi?” değerlendirmesini
yapmıyorum, bakın. Yani, çünkü esasa ilişkin bir konuda benim görüş ifade etmem
mümkün değildir. Tasarı Anayasa’ya aykırıdır veya değildir; bu, grupların,
Hükûmetin tartışacağı, değerlendireceği bir konudur. Ancak, Parlamento
hukukumuzda Meclis başkan vekiline bir tasarı veya teklifin Anayasa’ya aykırı
olduğu gerekçesiyle o tasarı veya teklifi komisyona iade etme yönünde yetki
veren bir madde bulunmamaktadır.
MAHMUT
TANAL (İstanbul) – Var efendim, Anayasa’nın 137’nci maddesi var Sayın Başkan.
Diyor ki: Hiçbir kamu görevlisi kanunsuz emri yerine getiremez. Eğer Meclis
Başkanlığı size böyle bir talimat vermişse Anayasa’nın 137’nci maddesi buraya
geldi.
GÖKCEN
ÖZDOĞAN ENÇ (Antalya) – Çık sen yönet o zaman. Allah Allah ya!
BAŞKAN
– Sayın Tanal, bakınız, Anayasa’nın 138’inci maddesi gayet açıktır. Yargı
kararları herkesi bağlar. Mahkemelerin bağımsızlığı, hâkimlik teminatı, bütün
bu ilkeler Anayasa’nın 138’inci maddesinde vardır. Konumuz 138’inci maddeyle
ilgili değildir.
MAHMUT
TANAL (İstanbul) – 137 Sayın Başkan.
BAŞKAN
– Bakın, Sayın Tanal, ben İç Tüzük’ün ilgili maddelerini ifade ettim. İç
Tüzük’ün 38’inci maddesi, komisyonlar, kendilerine havale edilen bir tasarı
veya teklifin görüşmesine geçmeden önce o tasarı veya teklifin öncelikle
Anayasa'nın metnine ve ruhuna uygun olup olmadığını tetkik etmekle
yükümlüdürler. Bakın, sadece metnine değil, ruhuna da uygun olup olmadığını
tetkik edecek. Bu tetkik sonucunda Anayasa'ya aykırı olduğu konusunda komisyonda
bir kanaat oluşur ise komisyon tasarı veya teklifin müzakeresine geçmeden
reddedilmesi işlemini yapar. Bakın, yetki burada komisyonundur. Meclis
Başkanlık Divanına verilen böyle bir yetki yoktur.
Türkiye
Büyük Millet Meclisi başkan vekillerinin görevi İç Tüzük'ün 15’inci maddesinde
düzenlenmiştir. İç Tüzük'ün 15’inci maddesine göre, Meclis başkan vekilleri
birleşimi yönetir, o yönettiği birleşim ve oturumlara ilişkin tutanak
dergisinin ve tutanak özetinin düzenlenmesini gözetir. Bunun dışında Meclis başkan
vekilinin herhangi bir yetkisi bulunmamaktadır. Parlamento hukukunun kuralları
çerçevesinde Meclis başkan vekili birleşimleri yönetir. 
Sayın
Elitaş…
MUSTAFA
ELİTAŞ (Kayseri) – Sayın Başkanım, çok teşekkür ediyorum.
Biraz
önce ifade ettiğiniz sözler İç Tüzük ve Anayasa'ya uygun olarak ifade edilmiş
sözlerdir. İç Tüzük'ün 38’inci maddesiyle ilgili konu zaten komisyonların
yetkisi alanında olan durumdur. İç Tüzük’ümüzün 82’nci maddesi de bu konunun
nasıl düzenlendiğini, Anayasa'ya aykırılık önergelerinin de ne zaman
verileceğini açık ve net bir şekilde ifade etmiştir. 84’üncü maddede, kanun
tasarı ve tekliflerinin görüşülmesi sırasında maddelere geçildiğinde herhangi
bir maddesinin Anayasa'ya aykırılıkla ilgili önergeleri verilir ve bu önergeler
80’inci maddesi çerçevesinde öncelikli olarak görüşülür ifadesini zaten siz
sundunuz Türkiye Büyük Millet Meclisine. Bu konuda biz AK PARTİ Grubu olarak
Meclis Başkan Vekilinin, Meclis Başkanlığının görüşlerine katılıyoruz.
Teşekkür
ediyorum.
BAŞKAN
– Açıkladığım bu husus, şu ana kadar yaptığım açıklamalar Parlamento hukuku
kurallarına dayalı olarak yaptığım açıklamalardır. Sadece bir şeyi söylemedim.
Bugüne kadarki bütün teamüller de bu şekildedir. 
MUSTAFA
ELİTAŞ (Kayseri) – Evet.
ÖZGÜR
ÖZEL (Manisa) – Sayın Başkanım...
BAŞKAN
– Buyurunuz Sayın Özel.
ÖZGÜR
ÖZEL (Manisa) – Sayın Başkanım, bugüne kadarki teamüllerin bu şekilde olduğu
veya bu konunun daha önceki tartışmalarda da benzer şekilde zaman zaman
reddedildiğine hepimiz şahitlik ettik ancak bugün karşı karşıya olduğumuz durum
Anayasa’nın çok temel ilkelerinden bir tanesine açık aykırılık durumudur.
Diyelim ki -elbette Komisyonda dile getirildi ama- hiç konuşulmadı, hatta
diyelim ki Komisyon Anayasa’ya aykırı olmadığını da değerlendirdi ki buraya
getirmesinden o anlaşılıyor; hepimiz Anayasa’ya bağlılık yemini ettik ve bu
ettiğimiz yemin gereğince de bugün yapmamız gereken iş, örneğin sizin
bulunduğunuz noktada, herhangi bir milletvekili ya da grup tarafından bunun
Anayasa’ya aykırılığı iddiasını dikkate almak ve bu konuda kendi Anayasa’ya
bağlılıkla ilgili tutumunuz, hepimizin malumu olan tutumunuz üzerine de resen
bu konuda bir karar vermeniz Anayasa’nın ruhuna da İç Tüzük’e de size tanınmış
olan yüce Meclisi en doğru şekilde yönetme hakkına ve görevine de son derece
uygun olacaktır diye düşünüyoruz. Bu konuda bu tutumunuzun sürmesi durumunda,
Cumhuriyet Halk Partisi Grubu adına iddialarımızı kayıtlara geçirebilmek ve
konu hakkında Başkanlık Divanının tutumunun değişmesini talep etmek üzere bir
usul tartışması açacağız. 
BAŞKAN
– Sayın Özel, usul tartışmasını açacağım ancak Parlamento hukuku çerçevesinde
yaptığım açıklamalarla bugüne kadar mevcut olan teamülleri ben Genel Kurulun
bilgisine sundum. Bunlara rağmen resen bu konuda bir işlem yapmamı talep
ediyorsunuz. Bu doğrudan doğruya bir yetki gasbı önermesidir Sayın Özel. Böyle
bir şeyde bulunmam kesinlikle söz konusu değildir ancak talebiniz uyarınca usul
tartışmasını açıyorum.
MUSTAFA
ELİTAŞ (Kayseri) – Lehte.
ÖZGÜR
ÖZEL (Manisa) – Aleyhte.
ERKAN
AKÇAY (Manisa) – Aleyhte.
İDRİS
BALUKEN (Diyarbakır) – Aleyhte.
BAŞKAN
– Evet, Sayın Özel, siz aleyhte istiyorsunuz. 
ÖZGÜR
ÖZEL (Manisa) – Evet.
BAŞKAN
– Sayın Elitaş…
MUSTAFA
ELİTAŞ (Kayseri) – Lehte…
BAŞKAN
– Sayın Baluken…
İDRİS
BALUKEN (Diyarbakır) – Aleyhte…
ERKAN
AKÇAY (Manisa) – Aleyhte dedim Sayın Başkan ama sıra olmamışsa lehte alırız,
aleyhte konuşuruz. 
BAŞKAN
– Ben size de söz veriyorum. 
Sayın
Elitaş, buyurun. (AK PARTİ sıralarından alkışlar) 
Süre
üç dakikadır. 
XII.- USUL HAKKINDA GÖRÜŞMELER
1.- Oturum Başkanı TBMM Başkan Vekili Mehmet Akif
Hamzaçebi’nin 312 sıra sayılı Kanun Teklifi’ni Anayasa’ya aykırı olduğu
iddiasıyla Komisyona iade etmemesinin İç Tüzük ve Anayasa hükümlerine uygun
olup olmadığı hakkında
MUSTAFA
ELİTAŞ (Kayseri) – Sayın Başkan, değerli milletvekilleri; biraz önce yapılan
tartışmalar çerçevesinde değerli Meclis başkan vekilimizin ifade ettiği konu
bugüne kadarki yapılan uygulamaları harfiyen izah eden bir konudur. Bugüne
kadar çok çeşitli zamanlarda, çeşitli şekillerde Anayasa’ya aykırılıkla ilgili
bu Meclis çatısı altında çeşitli görüşmeler yapılmıştır ama bütün görüşmelerin
sonucunda, bugünkü Sayın başkan vekilinin de ifade ettiği gibi sonuç
alınmıştır. Anayasa’mızda ve İç Tüzük’ümüzde bu konunun nasıl olacağıyla ilgili
kısım net ve açık bir şekilde değerlendirilmiştir. 91’inci maddede temel
yasanın nasıl olacağıyla ilgili ve 91’inci maddenin (b) fıkrası çerçevesinde
eğer bu konuda, temel yasa konusunda siyasi parti gruplarının Danışma Kurulunda
oy birliği sağlayamadıkları takdirde, Danışma Kuruluna siyasi parti gruplarının
önergeyle başvuracağı ve buna Türkiye Büyük Millet Meclisinin karar vereceği
konusu kesin ve nettir. 
Şimdi,
buna bakıyorum, açıkçası, kanun teklifine, bu teklifte çok çeşitli milletvekili
arkadaşlarımızın kanun teklifleri var. AK PARTİ’den milletvekili arkadaşlarımız
var, Cumhuriyet Halk Partisinden milletvekili arkadaşlarımız var, Milliyetçi
Hareket Partisinden milletvekili arkadaşlarımız var, HDP’li arkadaşların var mı
kanun teklifleri, tam bilmiyorum ama belki o arkadaşlarımızın da…
EMİN
HALUK AYHAN (Denizli) – Bu alan karışık, bu alan karışık, tasarı mı teklif mi
karışık. 
MUSTAFA
ELİTAŞ (Devamla) – Başka, bu arkadaşlarımızın da kanun teklifleri var. 
Şimdi,
muhalefet şerhlerini okuyorum. Muhalefet şerhlerinde uzunca bir muhalefet şerhi
yazılmış. Burada, muhalefet şerhinde herhâlde Cumhuriyet Halk Partisi
milletvekili arkadaşlarımızın sadece bu raporun 88’inci sayfasında Anayasa’nın
56’ncı maddesine bir atıf yapılarak, bunlara uygun olmayan bir düzenlemenin var
olabileceğini ve muhalefet şerhinin son cümlesi “Yukarıda sayılan tüm bu
gerekçelerle ilgili teklifin ülke menfaatlerine uygun bir enerji politikası
ihdas etmekten uzak olduğu düşüncesiyle karşı oy kullandığımızı belirtiriz.”
Yani, iktidar partisinin enerji politikasıyla ilgili görüşleri var, muhalefet
partisinin, ana muhalefet partisinin de bu konuyla ilgili, yapılan enerji
politikasının ülke menfaatlerine uygun olmadığıyla ilgili görüşleri var.
Nitekim, burada, Türkiye Büyük Millet Meclisi Genel Kurulunda maddeler üzerinde
ve bütünü üzerinde yapılan görüşmeler sırasında muhalefet partilerinden değerli
milletvekili arkadaşlarımız bunlarla ilgili görüşlerini ifade edecek ve Türkiye
Büyük Millet Meclisinin değerli üyeleri de bu konuda kanaatlerini bildirecek.
Nitekim İç Tüzük’ümüzün 84’üncü maddesine göre maddeler üzerinde verilen
Anayasa değişiklik önergeleri de yine Türkiye Büyük Millet Meclisi Genel
Kurulunun yüce üyelerinin, değerli milletvekillerinin takdirleri konusunda… Ya
kabul edilecek ya reddedilecek. 
Bu
açıdan, Başkanlık makamının yaptığı tutumu uygun bulduğumu ifade ediyor, yüce
heyetinizi saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Elitaş.
Aleyhte
Sayın Özgür Özel, buyurunuz. (CHP sıralarından alkışlar) 
ÖZGÜR
ÖZEL (Manisa) – Sayın Başkan, değerli milletvekilleri; hepinizi saygıyla
selamlarım. 
Sayın
Başkanım, Anayasa’ya aykırılık iddiasında bulunuyoruz. Bu iddianın her birimiz
için son derece ciddi, kayda değer bir iddia olduğunun altını çizmek isterim.
Anayasa’nın
138’inci maddesi “Yasama ve yürütme organları ile idare, mahkeme kararlarına
uymak zorundadır; bu organlar ve idare, mahkeme kararlarını hiçbir suretle
değiştiremez ve bunların yerine getirilmesini geciktiremez.” diyor. Yasama ve
yürütme… Biz yasama organıyız ve görevimiz mahkeme kararlarına uymak. Elimizde
-Sayın Bakanın föyünde çok daha fazlası vardır- bugün kanun metninde yer alan,
yargının, kayıp kaçak bedellerinin vatandaşa fatura edilmesiyle ilgili dünya
kadar bozma kararı, ücretin geri ödenmesi kararı veya hakem heyetinin
tüketiciyi haklı gördüğü durumlarda elektrik dağıtım şirketlerinin hakem
heyetinin kararına karşı olarak Yargıtaya başvurması, orada sonuç alamaması
üzerine -ilgili dairede- Yargıtay Hukuk Genel Kurulunda konunun ele alınması ve
karara bağlanmasıyla ilgili çok sayıda örnek var. Yargıtay Hukuk Genel
Kurulunun 25 Mayıs 2015 tarihli kararı, şirketlerin, dağıtım şirketlerinin
takip ve tahsil etmekle yükümlü oldukları kayıp kaçak elektrik bedelinin
borcunu düzenli ödeyen tüketiciye yüklemesinin Anayasa’ya ve yasalar ile
hukukun temel ilkelerine aykırı olduğunun altını çiziyor çok net ve bu karardan
sonra, Sayın Bakan, siz 312 sıra sayılı Kanun Teklifi’ni getiriyorsunuz ve bu
kayıp kaçak bedellerinin tüketiciye fatura edilmesini kanun maddesi
yapıyorsunuz. Yargı kararına karşı ne yürütme ne yasama bunu yapamaz. Bunu
yaptığınız takdirde Anayasa’yı ihlal suçunu işlersiniz. 
Ayrıca,
bir başka yönden bakıldığında da hakem heyetlerinin verdiği kararlara bu sefer
dağıtım şirketleri itiraz ediyor. O dağıtım şirketlerinin itirazının reddine
yapılan itirazın Yargıtay Hukuk Genel Kurulunda görüşülmesindeki gerekçeli
kararda da “Elektrik kaybını önleme ve hırsızlıkları veya hırsızı takip edip
bedeli ondan tahsil etme görevi de bizzat enerjinin sahibi bulunan davacıya
aittir.” diyerek burada da bir hukuk ortaya koyuyor, bir karar ortaya koyuyor. 
Şimdi
siz çıkmışsınız Meclisin karşısına, bu kayıp kaçak bedellerinin mahkeme
kararıyla ödenen vatandaşları açığa düşürecek bir karar alıyorsunuz. Bunu kanun
metnine koymak Anayasa’nın 138’inci maddesine açıkça aykırı. 
(Mikrofon
otomatik cihaz tarafından kapatıldı) 
ÖZGÜR
ÖZEL (Devamla) – Ayrıca, arkadaşlarımızın bahsettiği 56’ncı maddeye
aykırılıklar ve Anayasa’nın daha pek çok maddesiyle çelişen durumlar var. Bu
durumda Cumhuriyet Halk Partisi olarak Başkanlık Divanının bu açık aykırılık
karşısında resen görev yapmak suretiyle bu kanunu ilgili komisyona iade
etmesini saygılarımızla arz ve talep ediyoruz. (CHP sıralarından alkışlar)
BAŞKAN
– Teşekkür ederim Sayın Özel.
Buyurunuz
Sayın Akçay. (MHP sıralarından alkışlar)
ERKAN
AKÇAY (Manisa) – Sayın Başkan, değerli milletvekilleri; hepinizi saygıyla
selamlıyorum. 
Şimdi,
bu İç Tüzük 38’inci maddeye göre komisyon, Anayasa’ya uygunluğu Anayasa’nın
metni ve ruhuna uygun olup olmadığını incelemediğine göre -komisyon incelememiş
bu anlaşılıyor- o zaman biz Genel Kurulda şu anda inceleyelim ve -Sayın Başkan
her ne kadar tutumunda bir değişiklik olmayacağını baştan ifade etmiş olsa da-
bu kısa görüşmelerimizin de en azından bir durum tespitine ve Anayasa’ya
gerçekten de hem ruhen hem lafzen aykırı olduğunu da tespit etmek bakımından
faydalı olduğunu düşünüyorum. 
Değerli
arkadaşlar, Anayasa madde 138. Şimdi, hepimiz okuma yazma da bildiğimize göre,
okuduğumuzu da birlikte aynı şeyi anlayacağımızı ümit ediyorum. “Yasama ve
yürütme organları ile idare -yani Bakanlık- mahkeme kararlarına uymak
zorundadır.” Sayın Bakan, ey Bakanlık; siz mahkeme kararlarına uyuyor musunuz?
Uymuyorsunuz. “Bu organlar ve idare, mahkeme kararlarını hiçbir surette
değiştiremez ve bunların yerine getirilmesini geciktiremez.” Yerine
getirilmesini de geciktiriyorsunuz ve bu kararları, mahkeme kararlarını
değiştirmek için Anayasa’ya karşı bir hile uygulamak suretiyle bu kanunu da
değiştiriyorsunuz. İşin özü bu. Sadece 138’e, 56’ncı maddeye değil, 11’inci
maddeye de aykırı. “Anayasa hükümleri, yasama, yürütme, yargı ve organlarını,
idare makamlarını ve diğer kuruluş ve kişileri bağlayan temel hukuk
kurallarıdır.
Kanunlar
Anayasa’ya aykırı olamaz.” Bu düzenlemede ne yapıyorsunuz? Bu düzenlemede kayıp
kaçak bedellerine ilişkin Yargıtay kararının uygulanmaması için kanun çıkarmaya
zorluyorsunuz. Üstelik bunu bir hükûmet tasarısı olarak değil de, yüreğiniz
yetmediği için, kanun teklifi olarak getiriyorsunuz. 
Ayrıca,
uygulanan kayıp kaçak bedellerinin gizlenmesine yönelik tarifeye geçmişe
yönelik yasal güvence getiriyorsunuz. Yargıtayın “Kayıp kaçak bedelleri
vatandaştan tahsil edilemez.” kararı, yasa yoluyla -demin ifade ettiğim gibi-
deniliyor. Abonelerin açtıkları kayıp kaçak bedellerine ilişkin davaları da
engelliyorsunuz; yani, vatandaşın yargı yoluna başvurmasına da mani olmaya
çalışıyorsunuz, mahkemeye gidilip tahsil edilen kayıp kaçak bedelinin geri
ödenmesi yönünde karar alan abonelerin bu parayı tahsil etmelerinin de önünü
kapatıyorsunuz. Kanuna da aykırı, hukuka da aykırı, Anayasa’ya da aykırı. Bu
zihniyet, “Ben kanuna, Anayasa’ya uymam, Anayasa, kanun bana uysun.” diyen bir
zihniyetin getirdiği kanun teklifidir.
Hepinize
saygılar. (MHP sıralarından alkışlar)
BAŞKAN
– Teşekkür ederim Sayın Akçay.
Aleyhte
İdris Baluken. 
Buyurunuz
Sayın Baluken. 
İDRİS
BALUKEN (Diyarbakır) – Teşekkür ederim.
Sayın
Başkan, değerli milletvekilleri; hepinizi saygıyla selamlıyorum. 
Tabii,
AKP Grubu, aslında, uzun süredir, burada, Anayasa’ya uygun, İç Tüzük’e uygun,
kanun yapma tekniğine uygun yasa tasarıları ya da yasa teklifleri getirmiyor.
Yani, neredeyse Meclis açıldığından beri biz ya torba yasa tasarıları
görüşüyoruz ya da bu şekilde, Anayasa’ya aykırı düzenlemeler içeren, temel
kanun niteliği taşımayan birtakım yasa teklifleriyle burada mesai harcıyoruz. 
Tabii,
Sayın Elitaş deneyimli bir Grup Başkan Vekili. On gün önce bakandı ama şimdi
Grup Başkan Vekili olarak buraya geldi. İç Tüzük’e en hâkim grup başkan
vekillerinden birisi. Yani bu İç Tüzük’ün şöyle bir özelliği var: İstediğiniz
yöne çekip yorumlayabilirsiniz. O açıdan da Sayın Elitaş, tabii, çetin bir
cevizdir çünkü İç Tüzük’e hâkimdir. Mesela, demin, temel kanun olarak
görüşülmesiyle ilgili birtakım düşünceler belirtti ama önceki paragrafı okumuş
olsaydı, içerik olarak hangi kanun tekliflerinin ya da tasarılarının temel
kanun olarak görüşülebileceğinde Genel Kurulu bilgilendirmiş olurdu. Ben
okuyayım isterseniz: “Bir hukuk dalını sistematik olarak bütünüyle veya kapsamlı
olarak değiştirecek biçimde genel ilkeleri içermesi; kişisel veya toplumsal
yaşamın büyük bir bölümünü ilgilendirmesi…” Yani uzun bir paragraf.
MUSTAFA
ELİTAŞ (Kayseri) – İşte, oraya geliyor.
İDRİS
BALUKEN (Devamla) – Oraya doğru gidiyor. Şimdi, buraya baktığımızda bu
elimizdeki zaten bir tasarı da değil. Yani 7 milletvekilinin imzalarıyla
getirilmiş olan bir teklifi burada temel kanun olarak görüştürüyorsunuz. Bu
zaten başlı başına uygun değil.
Diğer
taraftan, tabii, Anayasa’ya aykırılıkla ilgili Cumhuriyet Halk Partisi ve biraz
önce Milliyetçi Hareket Partisinin grup başkan vekillerinin dile getirdiği
itirazları haklı görüyoruz, itirazlar yerindedir çünkü yargı yoluyla kazanılan
hakları bu yasa geri almaktadır. Yani mahkeme veya tüketici hakem heyetlerinin
vatandaş lehine vermiş olabileceği karar süreçlerine bu yasa teklifiyle
birlikte siz bir blokaj getirmiş oluyorsunuz. Zaten yargının ne hâle geldiği
ortada. Yani tamamen siyasallaşmış, aslında artık siyasallaşmış da demeyelim,
tamamen yandaşlaşmış bir yargı elinizin altındayken şimdi, hak arama talebiyle
vatandaşın, yurttaşın yargıya yapacağı başvuruların önüne de bu tarz, uygun
olmayan yasa teklifleriyle ya da tasarılarıyla blokaj getirmiş oluyorsunuz. 
Dolayısıyla,
sunulan öneri son derece mantıklı bir öneri. Genel Kurul bir ara verebilir,
Sayın Bakan grup başkan vekilleriyle bir istişarede bulunabilir; ya komisyona
geri çekilir ya da o istişareler neticesinde görüşülüyorsa da tekrar gelip
burada görüşmelere geçilir diyorum.
Hepinize
saygılar sunuyorum. (HDP sıralarından alkışlar)
BAŞKAN
– Teşekkür ederim Sayın Baluken.
Tutumumda
herhangi bir değişiklik yoktur.
Birleşime
on dakika ara veriyorum, grup başkan vekillerini toplantıya davet ediyorum.
Kapanma Saati: 22.09 
ALTINCI OTURUM
Açılma Saati: 22.33
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Zihni AÇBA (Sakarya)
-----0-----
BAŞKAN – Sayın
milletvekilleri, Türkiye Büyük Millet Meclisinin 96'ncı Birleşiminin Altıncı
Oturumunu açıyorum.
312
sıra sayılı Kanun Teklifi’nin görüşmelerine kaldığımız yerden devam edeceğiz.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı (1/715), İzmir
Milletvekili Ahmet Kenan Tanrıkulu’nun Çeşitli Adlar Altında Vatandaşlarımızın
Elektrik Faturalarına Yansıtılan Bedellerin Kaldırılması Amacıyla Bazı
Kanunlarda Değişiklik Yapılması Hakkında Kanun Teklifi (2/28), İstanbul
Milletvekili Mustafa Sezgin Tanrıkulu’nun Elektrik Piyasası Kanununda
Değişiklik Yapılması Hakkında Kanun Teklifi (2/75), Milliyetçi Hareket Partisi
Grup Başkanvekilleri Manisa Milletvekili Erkan Akçay ve İzmir Milletvekili
Oktay Vural’ın Elektrik Piyasası Kanununda Değişiklik Yapılmasına Dair Kanun
Teklifi (2/242), İstanbul Milletvekili Mustafa Sezgin Tanrıkulu’nun Elektrik
Piyasası Kanunu ve Türkiye Radyo-Televizyon Kurumu Gelirleri Kanununda
Değişiklik Yapılması Hakkında Kanun Teklifi (2/288), Balıkesir Milletvekili
Ahmet Akın’ın Elektrik Piyasası Kanununda Değişiklik Yapılmasına Dair Kanun
Teklifi (2/586), Kayseri Milletvekili Çetin Arık’ın 4628 Sayılı Elektrik
Piyasası Kanununda Değişiklik Yapılmasına Dair Kanun Teklifi (2/614), Antalya
Milletvekili Devrim Kök’ün Türkiye Radyo-Televizyon Kurumu Gelirleri Kanunu ile
Elektrik Piyasası Kanununda Değişiklik Yapılması Hakkında Kanun Teklifi
(2/1076), Denizli Milletvekili Kazım Arslan’ın Elektrik Piyasası Kanununda
Değişiklik Yapılmasına İlişkin Kanun Teklifi (2/1082) ve Bayındırlık, İmar,
Ulaştırma ve Turizm Komisyonu ile Sanayi, Ticaret, Enerji, Tabii Kaynaklar,
Bilgi ve Teknoloji Komisyonu Raporları (S. Sayısı: 312) (Devam)
BAŞKAN
– Komisyon yerinde.
Hükûmet
yerinde.
Şimdi
teklifin tümü üzerindeki söz taleplerini karşılayacağım.
Teklifin
tümü üzerinde ilk söz, Milliyetçi Hareket Partisi Grubu adına Denizli Milletvekili
Emin Haluk Ayhan’a aittir. (MHP sıralarından alkışlar)
Buyurunuz
Sayın Ayhan.
MHP
GRUBU ADINA EMİN HALUK AYHAN (Denizli) – Sayın Başkan, sayın milletvekilleri;
312 sıra sayılı Kanun Teklifi’nin geneli üzerinde Milliyetçi Hareket Partisi
Grubunun görüşlerini arz etmek üzere söz aldım. Bu vesileyle yüce heyeti
saygıyla selamlıyorum.
Gerçekten
enerji piyasaları çok dinamik. Bu nedenle değişim talebi ve hızı da yüksek
oluyor. Önce işin müspet yönünden bakmak lazım. Öncelikle şunu söylüyorum:
2002’de 130 milyar kilovatsaat olan talebin 2015 yılında 264 milyar
kilovatsaate çıkması karşılandı. Bu, gerçekten, memleketin ihtiyacının
giderilmesi açısından bir önem arz ediyor. Tabii, bununla beraber kurulu gücün
de arttığını ifade etmek lazım. Bunlar önemli bir olay. “Önemli bir olay”
derken, gerçekten, icraat yapanları bu konuda takdir ettiğimi ifade etmek
istiyorum.
Sayın
Başkan…
BAŞKAN
– Sayın milletvekilleri, lütfen hatibi dinleyelim efendim. 
EMİN
HALUK AYHAN (Devamla) – Şimdi, gerçekten gerek kurulu gücün gerekse talebin
karşılanması açısından üretimin 2 misline çıkması önemli bir olay, bunu
öncelikle ifade etmek istiyorum. Ama bu “Sıkıntı çekildi çekilmedi.” hususunu
da bir tarafa bırakırsak bunun maliyeti ne oldu, arz güvenliği ne, bu açıdan da
bizi nerelere taşıdı; onların da incelenmesi lazım.
Şimdi,
kurulu güç yaklaşık yüzde 100 arttı dedik. 2023’e kadar da yaklaşık 100 milyar
dolar yatırım gerekiyor, bunu yetkililer söylüyor. Uygulamadaki problemler bu
teklife göre giderilecek, yeni yatırımların önü açılacak, yeni yatırım
modelleri geliştirilecek. Yeni model için “Var.” diyorsunuz. Yerli kömür
üretimini artıracaksınız, bundan elektrik üreteceksiniz, yenilenebilir
kaynaklardan üretimi artıracaksınız, yatırım için ihtiyaç duyulan araç gereç
üretimini de teşvik edeceksiniz. 
Bunlara
ilave olarak; nükleer santral yapımı, elektrik tesisi, proje onay ve kabul
süreçleri, maden sahalarının değerlendirilmesi, elektrik piyasası lisanslaması,
tarife uygulamasında problemlerde sorunların çözümü, doğal gaz piyasası için
kanun değişikliği, diğer bir amaç da hem yatırımcıların hem bürokrasinin
problemlerinin çözülmesi amaçlanıyor. MTA’ya ilişkin düzenlemeler var fakat en
kötüsü, söylenilen şey: “Danıştay ve Anayasa Mahkemesi kararları kapsamında
ortaya çıkan problemler -deniliyor- bunların çözümü.” Yani yargının yanlış
karar aldığı ifade ediliyor. Bu çok büyük sıkıntı doğurur Sayın Bakan,
gerçekten sıkıntılı. Bunu teklifi veren milletvekili arkadaşlarım “Anayasa
Mahkemesi veya ilgili merciler yanlış verdi.” diye ileri sürebilir ama bunu
böyle sizin buradan geçirmeniz sizi ileride sıkıntıya sokar. 
Şimdi,
enerji sektörünün kaynak/harcama ve maliyet gelir dengesi bozuk, kaynak/harcama
yerindeliği, etkinliği yitirilmiş, özel sektöre devredilmek üzere olan sektörün
kaynak/harcama yerindelik ve etkinliğinde düşüş ağır bir soru işareti.
Kaynaklar arasında yer alan kredilerin, hatta yer yer faizlerin geri ödenmesi
sıkıntılı. Bankalarca zaten yüzdürüldüğü hâlde sektör kredileri yeniden
yapılandırılmak isteniyor. Sektörün öz kaynak rasyoları hem özelleştirme hem de
kredi kullanımlarında düzgün planlanmamış. Sektörün kaynak yapısında kredilerin
dövizde olması önceleri ucuz kaynak teşkil ettirirken mevcut kur düzeyi ve
gelecekte alacağı düzey korku kaynağı. Sektörün aktörleri öz kaynak artışına
yanaşmıyor. Sektör mali bilanço denetiminde uluslararası standartlar
gevşetiliyor mu? Zorunlu denetimler tavsatılıyor mu? Sektörde pay devirleri
kolaylaştırılmakta, bu bir zorunluluk mu? Krediler, yeniden yapılandırıldığında
dahi ayakta kalamayacakların konsolidasyonu içindir. Nitekim, santral sahibi
üreticilerin, üretici şirketlerin dahi iflas erteleme yoluna gittiği kamuoyunca
konuşuluyor. Sektöre yabancı yatırımcı kayda değer ölçüde çekilemiyor, gelenler
de çar naçar kaçıyor.
Kanun
teklifinde yatırım ortamının iyileştirilmesi ilk hedef olarak gösterilmiş.
Hâlen yapılmakta olan santral yatırımları güvenlik nedeniyle durmuş. 4,5 milyar
dolarlık yatırım içeren 2 santral inşası heder edilme sınırında. Arz güvenliği
risk altında. 2017-2018 AKP öncesi dönemden kalma yatırımların amortismanları,
fiziki yenilemeleri, sözleşme yenilemeleri problemli. Bu tesisler çöpe mi
atılacak, kurtulacak mı, yeni üretim bileşiminde konumları ne olacak bugünden
belirlenmeli. Aksi hâlde diğer yatırımların arz fiyatlamasıyla kredi ödemeleri
eşleştirilemeyecek. BDDK’nın açıkladığı kredi yenileme yapılandırmaları için
önce bu eski santrallerin geleceği bilinmeli. 
Teklifin
düzenleyici etki analizi yapılmış. Kim yaptı bu teklifin düzenleyici etki
analizini Sayın Bakan? Bakanlık yaptı. Teklifi kim verdi? Milletvekili
arkadaşlar verdi. Zaman zaman ihtiyaç hasıl olur, tasarılar sıkıştığı anda
fazla vakit almasın diye teklif şeklinde verilir ama bunun Parlamentoda
konuşulan kısmı nedir? Doğan görünümlü şahin! Yalnız, Allah var, teklifin
altında imzası olan insanların da bunu bir okuması lazım.
Şimdi,
bu, teklif değil mi? Türkiye Cumhuriyeti Enerji Bakanlığı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi. Bu,
dünyada görülmüş bir şey değil, Türkiye Büyük Millet Meclisinde de ilk. Bu
sadece Türkiye Büyük Millet Meclisi kütüphanesine bir “case study” olarak
değil, aynı zamanda Washington’da Kongrenin kütüphanesine bir “case study”
olarak konulabilir. Daha görüşülmesinde problem çıktı. Milliyetçi Hareket
Partisi olarak biz, böyle bir problemi çıkarmak istemedik ve söyledik, “İç
Tüzük’e aykırı bu.” dedik, “Hayır.” dediniz. İç Tüzük’te Meclisin tatil olduğu
günde veya ara verdiği günde ne olması lazım? Toplanmaması lazım Komisyonun.
Burada da Genel Kurul bir karar almamış ama buna rağmen görüştünüz. Memura da
suç işletiyorsunuz “Okuyun.” diye Komisyon Başkanı. Niye? “Toplanmama hâli”
diyor. “Toplanmama hâli” diye İç Tüzük’te bir şey yok. Olsa tamam. Toplanmama
hâli ne? O da neticede ara verme hâli. Hakikaten bu sıkıntılı. Ben bu teklifin
altına imza koyan arkadaşlara gerçekten bu teklifi orada da, Komisyonda da,
burada da savunmalarını çok arzu ederdim. Bunun Sayın Bakana bırakılması
hakikaten hem Bakanlığı hem de ilgili Komisyonda milletvekilli arkadaşları
rencide edici bir şey. Bu kolay bir şey değil, bu sıkıntılı bir iş. 
Şimdi, hakikaten
bu ilk defa böyle bir şey ama öyle böyle bunun bir düzenleyici etki analizi
yapılmış. Sevindim. İyi kötü bakanlıklarda bunu yapacak bir arkadaş var,
insanlar var, onlar yapmış. En azından bu etki analizini arkadaşların çok rahat
gelip izah etmesini isterdim. Rast gelsin diye bir önergeye, rast gelsin diye
bir teklife imza atmanın hiçbir anlamı da, mantığı da yok. Teklifin düzenleyici
etki analizi neden gerekli olmuş? Enerji sektöründe yatırımların zamanında ve
yeterli şekilde yapılamaması. Bunun için yerli ve yenilenebilir kaynakları
nükleer güç santralinin kaynak çeşitliliğine bağlamak, ekonomiye kazandırmak,
özel sektörün önündeki engellerin kaldırılması, bürokratik işlemlerin
azaltılması için gerekli olmuş. Teklif sahipleri, eğer sahipleriyse, bu
arkadaşlar kamu kurumlarının görüşlerini almış, doğaldır. Yoksa bu arkadaşların
durumunu bilmiyorum. 
Girdi Tedarik
Stratejisi var, burada ondan bahsediliyor. Bu önemli ve Hükûmetin çok önem
verdiği bir hadise. Neden? Dış ticaret açıklarından kaynaklanan bir şeydi, cari
açıktan kaynaklanan bir şeydi. Burada dış ticarette bunu sağlayamadınız, Girdi
Tedarik Stratejisi’ni yeterince çalıştıramadınız. Bu Zafer Çağlayan “Girdi Tedarik
Stratejisi” diye diye gitti. Sayın Zeybekci “Girdi Tedarik Stratejisi” diye
gitti geldi. Sayın Elitaş da “Girdi Tedarik Stratejisi” diye gitti, o da geldi.
Yani bu Girdi Tedarik Stratejisi epey adam getirir götürür daha. Bu önemli. 
Yatırım
hususuna bakıyorum. Sabit sermaye yatırımlarında enerjide 2015 yılında azalma
var, 2016’da da artış yok. Cari olarak baktığınızda özel yatırımların enerji
toplam yatırımları içindeki payı yüzde 3,7’de sabitlenmiş vaziyette. Kamuda
yatırımın payı -cari bakıyorsunuz zaten- düşüyor. Programa da baktım, AKP
Hükûmetinin beyannamesine de baktım, hükûmet programlarına da baktım Sayın
Davutoğlu’nunkinden bir fark yok. Birkaç tane azalma var sanıyorum.
Şimdi,
burada Anayasa’ya aykırılık… Özellikle faturalardan kayıp kaçak bedelinin
alınması Anayasa’ya hakikaten aykırı. Anayasa’nın en temel ilkeleri arasında
adalet duygusu yatmakta olup başkaları tarafından herhangi bir bedel
ödenmeksizin kullanılan elektrik bedelinin diğer tüketiciye yansıtılması
Anayasa’nın adalet ilkesine aykırı. Şimdi burada Denizli’den CHP’den de AKP’den
de arkadaşlar var. Hatta birinin bu teklifin altında imzası var. Sizin
güneydoğuda tahsil etmediğiniz veya İstanbul’da tahsil etmediğiniz kayıp
kaçağın bedelini, benim Denizli’deki sanayicim rekabet edeceğim derken, inim
inim inlerken onun maliyetinin üstüne yüklüyorsunuz Sayın Bakan. Buna hakkınız
yok. Hem Anayasa’ya aykırı hem de yukarıda Allah var. Nasıl rıza
gösteriyorsunuz böyle bir şeye? Şimdi bunu çok iyi düşünmek lazım. Mahkemelerin
yargı yetkisi sonradan çıkan bir yasal düzenlemeyle elinden alınıyor. Bunu
alamazsınız. Diğer taraftan, kanunun geriye yürütülmek istenmesi hukuk devleti
ilkesine aykırı olduğu gibi, aynı zamanda kazanılmış haklara saygı ilkesine de
aykırı. 
Biliyorsunuz
hukukta normlar hiyerarşisi var. Dolayısıyla, Anayasa’ya aykırı bir düzenleme
yapılamaz. Bu düzenleme, Anayasa ve hukuktaki normlar hiyerarşisine aykırıdır.
Ayrıca, Anayasa’nın 11’inci maddesine aykırı.
Şimdi,
tabii, bütün bunları söyledik. Buna geçmeden önce özellikle ifade etmek
istediğim bir şey var: Sayın Bakan, özelleştirilen alanlardaki vatandaş
memnuniyeti konusunda basına yansıyan hassasiyetinizi gerçekten tebrik
ediyorum, gördüm. Ama size bir şey söyleyeyim: Elektriğin özelleştirilmesi de
rezalet, aynı zamanda doğal gazın. Ben burada basın toplantısı yaptım, burada
da konuştum. Ben istediğim kadar doğal gaz alamıyorum. Neden alamıyorum? Siz
enerji özelleştirmesini neden yapıyorsunuz? Verimlilik ve rekabet
özelleştirmenin iki temel şartı. Bir kere fiyat düşmüyor, rekabet imkânı yok,
üstüne üstlük alamıyorum. 
Elektriği
dağıtımda özelleştirdiniz. Ne oldu dağıtımda özelleştirdiniz? Yüzde 75’i
buluyor doğu, güneydoğuda. Nasıl yapacaksınız şu ortamda, güvenlik
kuvvetlerinin bu kadar sıkıntılı olduğu bir alanda? Ben burada konuştuğum zaman
geçen dönemlerde bu şey geldiğinde, ilgili şirketin genel müdürü bana geldi.
Mecliste başka kimseye geldiniz mi dedim, bir tek bana geldi, “Size geldim.”
dedi.
Peki,
sizin özelleştirdiğiniz bir yerde kayıp kaçak oranı için bana söylenilen şu:
“Özelleştirme İdaresi kayıp kaçak oranlarını düşük gösterdi.” Açtım o günkü
arkadaşa sordum. Hem Metin Bey’i tanırım, daha sonra Ahmet Bey’i de, beraber
çalıştık. “Biz böyle bir şey yapmadık.” dediler, “Doğru yaptık.” dediler.
Ben
gelen arkadaşa, genel müdüre şunu söyledim Sayın Bakan: Siz bu özelleştirmeyi
yaparken memuru suçlayacağınıza… Özelleştirme Yüksek Kurulunda kim var? Şimdi,
zatıaliniz de orada, Sayın Başbakan da orada, diğerleri de orada; değiştiyse şu
anda bilmiyorum. Ama ne yapıyorsunuz? O yandaş olanlara “Bu işi sağlayamıyor,
yeterli finansmanı sağlayamıyor.” diye ne yapacaksınız? Tarımsal desteklemeden
fakir fukaraya, çiftçiye verdiğiniz sübvansiyonu, desteği kaynağında
keseceksiniz, o şirkete kaynağından para aktaracaksınız. O bile aykırı, o bile
ayıp; AKP’ye yeter de artar bile. Niye çiftçinin parasını kaynağında
kesiyorsun? Serbest rekabet piyasasında niye adam… Gitsin versin, gitsin alsın.
Ha, “Bu biraz daha farklı bir olay.” derseniz onu da tartışırız, enerji önemli
bir mesele.
Şimdi,
rüzgâr yatırım… Geldi rüzgârcılar. Başkan orada, herkesin içinde soruyorum. Ya,
siz geçen dönemlerde geldiniz, 5 tane temel probleminiz vardı, komisyondaki
arkadaşlar şahit. Hiç çözülen oldu mu? Onların bir genel müdürü var, bu işleri
çok iyi bilir. “Yok, valla hiçbiri çözmedi.” dedi. Verin AKP’ye oy, gelecek
sefer de çözülmez dedim. Hiçbir şey çözülmemiş ki. Benim geçmişte de, burada bu
kürsüde enerji piyasasıyla ilgili, elektrik piyasasıyla ilgili hakikaten
görüşlerim oldu. Ben konuştuğumda komisyon başkanı geldi “İyi yaptın.” dedi,
bir konuştuğumda da öteki komisyon başkanı –bakandı- alınan geldi “İyi yaptın.”
dedi. Şimdi, orada da sıkıntılar var. Tabii, burada hukuki mevzuatın ne
yapılması lazım? Hızlandırılması lazım. Ama fakir fukarayı ezmeyin, ezdirmeyin.

Bakın,
“Cari açığı kapatacağız.” diyorsunuz. Reza Zarrab çıktı, televizyonda, arkasına
da Türk Bayrağı’nı koydu, “Ben cari açığın yüzde 15’ini kapattım.” dedi. Hiçbir
tane AKP’li arkasından “Hayır, böyle değil.” demedi. O neyle kapatıyordu?
Altınla. Siz kömürle kapatıyorsunuz ya. Altınla kapanmayanı kömürle nasıl
kapatacaksınız Allah’ınızı severseniz?
Yani
biz bunları söylerken, tenkit ederken, bir başka ülkenin milletvekili, bir
başka ülkenin parlamentosundan gelmiş veya Türkiye’yi tanımayan, bürokrasiyi
tanımayan, özel sektörü tanımayan insanlar değiliz. Üzülüyoruz, gerçekten
üzüntümüzü söylüyoruz. Şu İç Tüzük meselesinde komisyonun memuruna niye böyle
söylettiriyorsunuz? Şimdi, Denizli’de gidiyor insanlar, rekabet edeceğim diye
imanı gevriyor, bakanı da var, koşturuyor da, ilgileniyor, çözemiyor. E, siz
bakanken çözemezseniz kim çözecek? Niyeti de iyi ama olmuyor. Şimdi,
dolayısıyla, bu işlerin ciddi bir şekilde ele alınması lazım, bu önemli bir
olay.
Bunun
dışında ifade edilecek çok şey var ama söylemek istediğim şu: Gerek muhtevası
gerekse teklifin görüşülmesi hakikaten hem Hükûmet hem AKP hem de literatür
açısından “case study” olmaya değerdir. Sayın Bakan, hakikaten üzüldüm, sizin
açınızdan bunun bir teklif olarak yapılması bile hakikaten üzücü.
(Mikrofon
otomatik cihaz tarafından kapatıldı) 
EMİN
HALUK AYHAN (Devamla) – Ben bürokrasiden gelen bir insanım. Dolayısıyla, onun
için de üzüldüm. 
Ben
görüşlerimi partim, grubum adına burada ifade ettim. Hepinize saygılar
sunuyorum, teşekkür ediyorum. (MHP sıralarından alkışlar) 
BAŞKAN
– Teşekkür ederim Sayın Ayhan.
Teklifin
tümü üzerinde ikinci olarak, Halkların Demokratik Partisi Grubu adına Gaziantep
Milletvekili Mahmut Toğrul konuşacaktır.
Buyurunuz
Sayın Toğrul. (HDP sıralarından alkışlar) 
HDP
GRUBU ADINA MAHMUT TOĞRUL (Gaziantep) – Teşekkürler Sayın Başkan.
Değerli
milletvekilleri ve Genel Kurulun sevgili emekçileri; hepinizi saygıyla
selamlıyorum.
Değerli
arkadaşlar, getirilen yasa teklifi biraz önce zaten yeterince tartışma konusu
oldu, hukuka aykırılığı tartışıldı. Öncelikle, nükleer santraller için yapı
denetimini ve İmar Kanunu’nu devre dışı bırakan, kömür santralleri için alım
garantisi ve teşvikler getiren, buna karşılık yenilenebilir enerji
kaynaklarının YEK belgesinden yararlanmasına sınırlamalar içeren yasa teklifi,
kamuya ait santrallerin de değer tespiti yapılmaksızın haraç mezat satışının
önünü açıyor. AKP’nin kılçıksız yatırım ortamı sağlamayı öngören bu
düzenlemeleri ne hukukla ne hakkaniyetle ne de kamu yararıyla bağdaşmaktadır. 
Teklifle,
nükleer santraller için İmar Kanunu ve yapı denetimi tamamen devre dışı
bırakılıyor. Ülkenin güvenliğini ilgilendiren bu yapılar için “…her türlü
sorumluluk münhasıran santral işletenine ait olmak üzere…” ifadesiyle
sorumluluk tamamen şirkete bırakılmaktadır. 
Bu
yapılara ilişkin olarak Çevre ve Şehircilik Bakanlığının yetkisi görüş düzeyine
indirgenirken yapılara ilişkin verilecek izin ve denetimin Türkiye Atom
Enerjisi Kurumu tarafından çıkarılacak yönetmeliklerle düzenlenmesi
öngörülmektedir. Nükleer santral gibi büyük güvenlik riski yaratan bir tesisin
bırakın normal yapı denetimi dışına çıkarılmasını, ek güvenlik önlemleri
alınması gereken yapılar olduğu tüm dünyada kabul edilmektedir. 
Nükleer
yapıların güvenliği de nükleer güvenlik dışında yapıların denetim ve güvenliği
konusunda yetki ve uzmanlık sahibi olmayan bir kuruma bırakılmaktadır. Elektrik
üretim, iletim, dağıtım ve tüketim tesislerinin kurulum ve işletimi için
gerekli inceleme, tespit, proje onay ve kabul işlemleri için kamu kuruluşları
dışında dağıtım şirketleri ve özel hukuk tüzel kişilerinin görevlendirme ve
hizmet satın alma gibi konularda Enerji ve Tabii Kaynaklar Bakanlığı yetkili
kılınmak istenmektedir. 
Öncelikle,
söz konusu hizmetler, can ve mal güvenliği açısından tamamen kamunun asli
görevi olup özel kuruluşlara devredilemez nitelik taşımaktadır. Yapılmak
istenen düzenleme açıkça Anayasa’ya aykırıdır. Kaldı ki dağıtım şirketlerinin
bu alanda yetkilendirilmeleri hem uygulayıcı hem de denetleyici olmalarını
getirecek olup AKP iktidarının çokça kullandığı piyasa kurallarına da aykırılık
içermektedir. 
Teklife
göre, Hükûmet, özel mülke ait taşınmazları yenilenebilir enerji kaynağı bölgesi
olarak ilan edebilecek ve bu taşınmazlar acele kamulaştırılabilecektir. Bu
taşınmazlara ilişkin enerji için kullanım amacı dışında imar planı
yapılamayacaktır. Üstelik bu bölgelerde kanunda görülen ölçüm verilerine
ilişkin düzenleme de uygulanamayacaktır. 
Teklif,
alışkanlık hâline getirilen acele kamulaştırma kararlarını genişletmekte,
yurttaşların mağduriyetlerini artırmaktadır. Buna göre, özel mülkiyete konu
taşınmazların yenilenebilir enerji kaynağı alanı olarak belirlenmesi hâlinde,
söz konusu alanlar üzerinde 2942 sayılı Kamulaştırma Kanunu’nun 27’nci maddesi
uyarınca acele kamulaştırma yapılabilecektir. 
Nükleer
santral ve kömür ve santrallerine alım garantileri verilip yasa ve tekliflerle
düzenlemeyle de kolaylık adı altında pek çok teşvik ve muafiyet tanınırken
yenilenebilir enerji kaynaklarının YEK belgesi kapsamında alım garantili satış
yapmasına sınırlama getirilmek istenmektedir. 
Piyasadaki
yenilenebilir enerji kaynaklarının fiyatları artırdığına ilişkin lobi
faaliyetleri doğrultusunda, yenilenebilir enerji kaynakları için ihalede
elektrik satış fiyatı oluşturulması ve bu fiyatın belirlenecek süre boyunca
geçerli olması öngörülmektedir. Böylece, YEK belgesi kapsamında alım
garantisinden yararlanmalarının önüne geçilmektedir.
Yine,
teklifte yapılan düzenlemeyle YEK belgesi kapsamında alım garantili satış yapan
şirketlerin hangilerinin borsadan satış yapıp yapmayacağının belirlenmesine
ilişkin keyfî bir düzenlemenin önü açılmaktadır. Türkiye Elektrik İletişim AŞ
tarafından yenilenebilir enerji kaynaklarına ilişkin verilecek bağlantı görüşü
için ülke planlaması ve iletim sisteminin öncelikleri yerine, ihale yapılarak
en düşük fiyatın esas olması öngörülmektedir. Ülke kaynaklarının en iyi şekilde
değerlendirilmesi değil, parası olan yatırımcıya olanak tanınmaktadır. 
Yapılmak
istenen düzenlemeyle kamuya ait yenilenebilir enerji kaynaklarının ya da kömür
santrallerinin özelleştirilmesi sırasında değer tespiti yapılmayacaktır. Bu
varlıkların satışında alım garantisi içerecek şekilde ihale düzenlenecektir.
Hangi fiyattan kimin üzerinde kalırsa o şirket o fiyat üzerinden elektrik alım
anlaşması imzalayacaktır. Yerli kömür santrallerine alım garantisi
getirilmesine yönelik talepler de düzenlemeyle TETAŞ üzerinden birer yıllık
alım ihaleleri yoluyla yapılmak istenmektedir. Elektrikte serbestleşmeden,
piyasalaşmadan söz edenler yenilenebilir enerji kaynaklarının ucuz fiyatlarıyla
piyasada satış payını artırmasından sonra kâr kaybına uğrayan şirketlere alım
garantisi sağlayarak koruma altına almaya çalışmaktadırlar. 
Belki
de yasanın şiddetle vurgulanması gereken en önemli noktası, Yargıtayın “Kayıp
kaçak vatandaştan alınamaz.” kararını Enerji Bakanlığının hazırladığı yasa
ortadan kaldıracaktır. Enerji Piyasası Kanunu’ndaki değişiklik, Yargıtayın
“Vatandaştan alınamaz.” dediği kayıp kaçak bedellerini bu kez yasa yoluyla
vatandaşa yüklemenin yolunu açmaktadır. 
2013
yılında Enerji Piyasası Kanunu Türkiye Büyük Millet Meclisinden geçtiğinden bu
yana tartışma konusudur. Elektrik dağıtım şirketlerinin bedeli vatandaşa
yüklemesi üzerine davalar açılmış, Yargıtay “Kayıp kaçak bedeli vatandaşa
yüklenemez.” kararıyla son noktayı koymuştur. Ancak Yargıtayın kararına rağmen
şirketler 1 Ocak 2016 tarihinden itibaren faturalardaki kayıp kaçak bedellerini
görünmez hâle getirmişlerdir. İktidarın getirdiği yasa değişikliği önergesi
Yargıtayın vatandaşı kurtardığı kayıp kaçak bedelinin bu kez yasa yoluyla
vatandaşa yeniden yüklenmesinin önünü açmaktadır. Bu tasarıyla 1 Ocak 2016
tarihinden beri faturalarda gizlenen tarifeye yasal güvence getirilmektedir.
Yargıtayın “Kayıp kaçak bedeli vatandaştan tahsil edilemez.” kararı yasa
yoluyla yok hükmüne getirilmektedir. Abonelerin açtıkları kayıp kaçak
bedellerine ilişkin davalar engellenmek istenmektedir. Mahkemeye gidip kayıp
kaçak bedellerinin geri ödenmesi yönünde karar aldıran abonelerin bu parayı
tahsil etmelerinin önü kapatılmaktadır. Teklifle, AKP, halkın yararına
sonuçlanan mahkeme kararlarını uygulamamak için hukuksuz yasalarla âdeta
adalete duvar örmektedir. Yargı kararları kanunla çökertilmeye çalışılmaktadır.
Teklif yasalaştığı takdirde Yargıtayın vermiş olduğu kayıp kaçakların
hukuksuzluğunu gösteren yargı kararları hiçe sayılacak, kayıp kaçak bedelleri
bu defa yasa zoruyla alınacak ve bugüne kadar ki kayıp kaçak bedelleri -ki
yaklaşık 36 milyon aboneye- geri ödenmeyecektir.
21
elektrik dağıtım şirketi bünyesinde sadece bir yıl içinde -2013 rakamlarıyla
söylüyorum- 5,85 milyar TL’lik kayıp kaçak bedeli alınmış; bu şirketlerin
toplam elektrik dağıtım bedeli ise 3,5 milyar TL’de kalmıştır. Yani ekstradan
vatandaştan alınan 2,35 milyar TL dağıtım şirketlerinin cebine indirilmiştir.
Teklif yasalaşırsa devam eden kayıp kaçak davalarına ve tüketici hakem
heyetlerindeki başvurularda kayıp kaçağın iptali ya da iadesine ilişkin
başvurular sonuçsuz kalacaktır. Teklif, mahkemelerin ve tüketici hakem
heyetlerinin yetkisi üzerinde kısıtlayıcı bir düzenleme getirmeyi
amaçlamaktadır. Mahkemeler ve tüketici hakem heyetlerinin denetleme yetkisi,
itiraz edilen bedellerin düzenleyici işlemlere uygunluğuyla, denetimiyle
sınırlı olacaktır ki hukuk devleti ilkesiyle asla bağdaşmamaktadır bu durum. Bu
teklif, yargı önünde hak arama özgürlüğüne, kazanılmış haklara da açıkça
aykırıdır. Teklif, kayıp kaçak bedellerinin tümüyle hukuksuz olduğu iddiasıyla
dava yoluna gitme yolunu tıkamaktadır. Artık tarifenin yüksekliği iddiasıyla
dava yoluna gidebileceğini ifade ederek hak arama ve yargı yolunu
kısıtlamaktadır. 
Düzenleme
yasalaştığında bu bedellere ilişkin itirazlar şirketlerin tarife ve
gelirlerinin EPDK’nın düzenleyici işlemlerine uygunluğuyla sınırlı olacaktır.
Kanun teklifiyle yaklaşık 36 milyon abonenin elektrik faturalarındaki yükleri
katlamanın yolu açılmaktadır. 
Değerli
arkadaşlar, kapitalist piyasa modelinin enerji ihtiyacı söyleminin arka
planında enerjinin piyasalaştırılıp aşırı tüketimi dayatan bir sistemi
öngörmesi yatmaktadır. Toplumun gerçek ihtiyacının ötesinde tüketimin sürekli
daha fazla artırılması yaklaşımı kâr odaklı bir yaklaşımdır. Bu yaklaşım içinde
geliştirilen mevcut enerji, kentleşme, ulaşım, tarım, beslenme ve benzeri
politikalarıyla yaşam doğadan daha fazla kopartılıp, her türlü yerli döngü ve
üretim, dayanışmacı ve sosyal yapılar yok edilip, neoliberal piyasa mantığı
içinde yeniden fethedilmektedir. Geliştirilen enerji politikalarının
merkezinde, devlet ve şirketler tarafından yönetilen ve kontrolün olmadığı
ulusal ve uluslararası düzeyde enerji nakil hatları ve dağıtım sistemleri,
fosil yakıtın ve geleneksel enerji türlerinin sonuna kadar kullanılmasıyla
yenilenebilir türlerin kullanılmasının büyük şirketlerce kontrol edilmesi
planlanmaktadır. 
Teklifle
AKP, kendi borazanı olmuş olan TRT’nin katılım payının faturalardan
çıkarılmasına karşı çıkmış -2013 yılı verileriyle yine söylüyorum- bir yıl için
vatandaşın 800 milyon TL’sine el koymuştur. Elektrik Piyasası Kanunu
Teklifi’yle AKP, çevre mevzuatına tümüyle aykırı büyük yapılaşmalara 2019
yılına kadar cezadan muafiyet getirecek, ÇED mevzuatından istisna tutulacak
yapılarla doğa talan edilecektir. Teklifle nükleer enerji için çevre talanına
imza atılmakta, kıyı ve imar, çevre mevzuatına aykırı hareket edilerek
istisnalar getirilmektedir. Bu düzenleme, Anayasa’mızın 56’ncı maddesinde yer
alan “Herkes, sağlıklı ve dengeli bir çevrede yaşama hakkına sahiptir. Çevreyi
geliştirmek, korumak ve kirliliği önlemek Devletin ve vatandaşların ödevidir.”
hükmüne aykırıdır. Devlet, kendi yazdığı mevzuata uymayarak, çevre hakkını
gözetmeyerek kamu yatırımlarını sürdürmeye ve özelleştirme politikası yürütmeye
zorlanacaktır. Yasanın sadece elektrikteki kayıp kaçak bedeli konusunda değil,
çevre ve mülkiyet hakkı konusunda da vatandaşın aleyhine hükümler içerdiği
ayrıca vurgulanmalıdır. 
Başta
Akkuyu olmak üzere, nükleer tesisi kurmak için kıyı ve sahillere, askerî
arazilere, yasak bölgelere ve zeytinlik sahalara farklı kanunlara istisna
hükümler getirilerek bu alanlara girilmesinin önü açılmaktadır. Bu amaçla, Kıyı
Kanunu ve Zeytinciliğin Islahı ve Yabanilerinin Aşılattırılması Hakkında
Kanun’da istisna hükümler getirilmektedir. 
Çevreye
yayılan zararlı radyasyonun en önemli kaynağı olan nükleer santral kazaları ve
radyoaktif atıkları, karşılaştığımız çevre sağlığı riskleri bilimsel tabloda en
ağır risk grubu olan hem gözlemlenemez hem de denetlenemez riskler arasındadır.
Nükleer santral ve zararlı radyasyon konusunda Türkiye hukuk metinlerinde
nükleer suç ve cezaları tanımlanmamıştır. Çevreyi ve sağlığı etkileyen nükleer
santral gibi önemli yatırım kararlarında danışma ve karar verme süreçlerine
katılıma dair birey hakları ülkemizde eksik ve engellerle doludur. Enerji ve
nükleer enerji yalnızca sanayi sektörünün değil, tarım, orman, turizm, sağlık gibi
tüm sektörlerin içinde bir yerdedir. Küresel ısınmanın çözümü diye nükleer
santral yatırımı, yağmurdan kaçarken bataklığa saplanmaktır. 
Ülkemizde
ÇED ticari bir iş olarak özel firmalara yaptırılmaktadır. Bu nedenle, işletme
ÇED’e değil, ÇED işletmeye uydurulmakta, madencilik, petrol arama gibi bazı
sektörler kapsam dışında tutularak ÇED âdeta anlamsızlaştırılmaktadır. 
Ülkemizin
uygulanmayan mahkeme kararıyla dolu bozuk çevre sicili bizlerin ve tüm
yurttaşların nükleer santral konusunda son derece ihtiyatlı olmasını
gerektirmektedir. Nükleer santraller hiçbir ülkede sigorta şirketlerince
sigortalanamazlar çünkü bir nükleer kaza sonucunda oluşacak ve kuşaklar boyu
sürecek, Çernobil faciasında olduğu gibi, birkaç ülkenin “ekolojik felaket
bölgesi” ilan edilmesine neden olabilecek insan ve çevre sağlığı kayıplarının
maddi ve manevi boyutu tahmin edilemeyecek ve karşılanamayacak ölçüde büyük
olabilir.
Riskin
en büyüğü, atıkların yönetimiyle ilgilidir. Ne yazık ki bazılarının yarısının
yok olması, bin yıllar, hatta milyon yıllar almaktadır. Radyasyonlu atıkları
tehlikesiz olarak yöneten bir teknoloji henüz geliştirilememiştir.
Nükleer
santraller, gerek yatırım ve işletme aşamasında gerekse atıkları ve ekonomik
ömür sonu sökümü yüz yıl süren radyasyonla kirlenmiş santral parçaları
nedeniyle kirli, yatırımı ve ürettiği enerji maliyeti pahalı olduğu kadar,
tümüyle dışa bağımlı ve yakıt kaynakları sınırlı teknolojilerdir.
EPDK,
enerji, madencilik, doğal gaz, petrol sektöründe bu yetkiyi hiçbir yasal
sınırlama ve denetim olmadan kullanmaktadır. Elektrik tüketiminde artışın büyük
bir kısmı AVM’lerden kaynaklanmaktadır. Enerji tüketiminin arttırılması
“Enerjiye gereksinim var.” iddialarının artışı, daha fazla doğal alanların,
enerji politikasıyla sömürülmesi anlamına gelmektedir. 
Son
on iki yılda iş cinayetlerinde ölen işçi sayısı 14.500’ü aşmıştır. Bu ölümlerin
büyük bir kısmı, AVM, yol, köprü, HES inşaatlarında ve madenlerde yaşandı. 2014
yılının ilk on ayında 39’u çocuk işçi olmak üzere en az 1.600 işçi yaşamını
yitirdi. Bunun, gelecekte daha da hızla artacağını öngörmek zor değildir.
Değerli
arkadaşlar, termik santraller, HES’ler, nükleer enerji santralleri, maden
ocakları, konvansiyonel ve yeni metotlarla -örneğin, kaya gazı, petrol ve doğal
gazın yer altından çıkarılması gibi- enerji sömürü ve üretim türleriyle, mevcut
enerji politikası tüm dünyaya dayatılmaktadır. Bu dayatmalar sonucunda, eko
sistemin ve biyoçeşitliliğin yok edilmesi yanında dünyadaki iklim dengesi de
son çeyrek yüzyılda hızla değişmekte ve tehlikeli bir duruma gelmektedir. İklim
değişikliği ciddi bir şekilde durdurulamazsa ekolojik ve sosyal yıkım çok daha
tehlikeli boyutlar alacak ve bu ise ekonomik, toplumsal çatışmaları
derinleştirecektir.
Değerli
arkadaşlar, 2023 yılına kadar 2.500 HES yapımı tasarlanmaktadır. AKP döneminde
yaratılan ekolojik tahribat ve halk sağlığına yönelik yaşamsal tehditler göz
ardı edilerek kısa dönemli kârların gerçekleşmesi amacıyla doğayla ilişkilerde
piyasa mantığını hâkim kılan yasal düzenlemeler yapıldı ve yapılmaktadır.
Hidroelektrik santrallerinin Türkiye’deki gelişim tarihi açısından
bakıldığında, 4628 sayılı Yasa bir dönüm noktasına tekabül etmektedir. 2003
tarihi itibarıyla 4628 sayılı Elektrik Piyasası Kanunu çerçevesinde yürürlüğe
giren Su Kullanım Hakkı Anlaşması Yönetmeliği ve takip eden yasal
düzenlemeleriyle Türkiye’deki bütün akarsuların kullanım hakları kontrolsüz bir
biçimde özel sektöre devredilmiş, sermaye hâkimiyetinin kurulması ve
yaygınlaştırılması yasal bir zemine kavuşturulmuştur. Bu santraller tamamlanıp
üretime geçildiğinde bile ülkemizin enerji ihtiyacının sadece yüzde 5’i
karşılanmış olacaktır, üstelik sadece yirmi beş otuz yıl için. Çünkü, hepimiz
biliyoruz ki HES’lerin ömrü yirmi beş otuz beş yıl arasında değişmektedir. 
Değerli
arkadaşlar, tüm bu nedenlerle Anayasa’ya açıkça aykırı olan bu yasa bizce
Komisyona geri çekilmelidir, bizce Genel Kurulda görüşülmemelidir. Bu,
Anayasa’ya aykırılık ve benzeri nedenlerle, yine, vatandaşa yüklenen kayıp
kaçak bedellerinin… 
(Mikrofon
otomatik cihaz tarafından kapatıldı) 
MAHMUT
TOĞRUL (Devamla) - Burada yargının verdiği kararlarla çatışmak, onları yasal
şekilde yasalarla bertaraf etmek anlamsızdır, doğru değildir; vatandaşın
yanında politika yapmamak, hatta AKP gibi vatandaşın aleyhine, zenginlerin
lehine politika yapmaktır diyorum, hepinizi saygıyla selamlıyorum. (HDP
sıralarından alkışlar) 
BAŞKAN
– Teşekkür ederim Sayın Toğrul.
Teklifin
tümü üzerinde Cumhuriyet Halk Partisi Grubu adına Tacettin Bayır, İzmir
Milletvekili.
Buyurunuz
Sayın Bayır. (CHP sıralarından alkışlar)
CHP
GRUBU ADINA TACETTİN BAYIR (İzmir) – Sayın Başkan, değerli milletvekilleri;
görüşmekte olduğumuz 312 sıra sayılı Tasarı’nın tümü üzerine Cumhuriyet Halk
Partisi adına söz almış bulunuyorum. Bu vesileyle, hepinizi saygıyla
selamlıyorum.
Gezi
direnişinde ölenleri de bu arada saygıyla anıyor, bunu darbe olarak
algılayanları da kınıyorum. (CHP sıralarından alkışlar)
Hiç
kuşkusuz ki Enerji Piyasası Düzenleme Kurumu yani EPDK’nın amacı, sorumlu
olduğu enerji kaynaklarını kaliteden ödün vermeden, düşük maliyetli, sürekli ve
çevreye saygılı bir şekilde tüketicilere sunulmasını sağlamak olmalıdır. Ancak,
bugüne kadar cumhuriyet tarihinde Meclise getirilen, alışkın olmadığımız,
yasaları yok sayan, Meclisi baypas eden; sadece Meclisi değil, mahkemeleri,
hâkimleri, savcıları da baypas eden yasalar -tıpkı Meclisin baypası gibi-
yasama organı olan Meclisi de baypas ederek önümüze getirilmekte ve
dayatılmaktadır.
Az
önceki tartışmada değerli grup sözcüsü arkadaşımız bunu ifade ettiler. Yarın da
bir görüşme yapılacak. Umuyorum ve diliyorum ki bu görüşmede aklın yolu bir
olur, sokağa çıktığımızda önümüzü kesen halkımıza ve vatandaşımıza,
“Namussuzların ödemediği elektrik parasını biz namuslu insanlara nasıl
ödettirirsiniz?” diyenlere verecek bir cevabı yarın yaratırız umarım.
İşçisiyle, köylüsüyle, memuruyla, sanayicisiyle istihdam yaratan, katma değer
üreten sanayiciyi cezalandırmaktan vazgeçmeliyiz. Bu haksız rekabetin mutlaka
önüne geçilmeli.
Benden
önceki konuşmacı arkadaşlar da söyledi. Bakın, geçmişten ders almalıyız. 2004
yılında Türkiye Büyük Millet Meclisinin yine iradesi yok sayılarak Bakanlar
Kurulunun aldığı bir kararla Kamulaştırma Kanunu’nun 27’nci maddesiyle sahip
olduğu acele kamulaştırma yetkisi Enerji Piyasası Düzenleme Kurumuna yani EPDK’ya
devredilmişti. EPDK, enerji, madencilik, doğal gaz ve petrol sektörlerinde bu
yetkiyi hiçbir yasal sınırlama ve denetim olmamasından dolayı istediği gibi
kullanmıştır. Bu doğrultuda birçok kamulaştırma işlemi yapmıştır. Tabii ki ne
zamana kadar? 2014 yılına kadar? Açılan davalar sonucunda Danıştay, Bakanlar
Kurulunun enerji konusunda 2004’te aldığı çok kritik bu kararı iptal etmiştir.
Böylelikle, EPDK’nın 2014’ten bu yana verdiği acele kamulaştırma kararlarının
hukuki dayanağını ortadan kaldırmıştır.
Şimdi,
ne yazık ki, bu kanun teklifinizle daha önce yaptığınız hatayı bir başka
hatayla düzeltmeye çalışıyorsunuz. Danıştayın iptal ettiği karara âdeta nazire
yapar gibi nükleer enerji için kamulaştırma yoluyla çevre talanına imza atarak,
kıyı, imar ve çevre mevzuatına çeşitli istisnalar getirerek yeni bir
hukuksuzluğun yargıya taşınmasının önünü açıyorsunuz.
Sevgili
arkadaşlar, bir ülkenin gelişmişliğinin en önemli ölçülerinden birisi hiç
kuşkusuz ki kişi başına kullandığı enerji miktarıdır. Ama ne yazık ki,
Türkiye'de sağlıkta, eğitimde, tarımda, adalette olduğu gibi enerjide de kişi
başına tüketilen enerji ve enerji planlamasında ciddi sıkıntılar yaşanmaktadır.
AKP’nin bugüne kadar kendince yaptığı en önemli enerji planlaması bence
pervasızca yaptığı enerji özelleştirmeleri olmuştur. Bilindiği gibi, dağı,
taşı, suyu, havayı ve özellikle de enerji sektörünü salt rant gözüyle gören AKP
iktidarı elektrik dağıtımını özelleştirmiştir. Bu vesileyle, çoğunluğunu
kendine yakın firmalara gerçek değerlerinin altında satarak vatandaşın
mağduriyetinin artmasına ve kamu zararı oluşmasına yol açmıştır. Bu noktada
aklımıza ister istemez 17-25 Aralık… Sayın Bakan, aslına bakarsın 17-25 Aralık
yolsuzluklarını bize yaşatanların ülkemize verdiği zarar ortadayken doğal gaz
anlaşmaları, güya fakirlere dağıtılan kömürler, hizmet alımı yöntemleriyle
verilen maden ocakları elektrik dağıtım şirketleri yolsuzluğunun ve rantın en
önemli kalemlerini oluşturmaktadır. 
Değerli
milletvekilleri, elektrik özelleştirilmesi ne için yapılır? Enerjinin halk
yararına ve daha verimli kullanılması için yapılır değil mi arkadaşlar? Enerji
özelleştirmelerindeki yol haritanızın hiçbir maddesi bugüne kadar vatandaşa
fayda olarak dönmemiştir. 
Bir:
Özelleştirme varlıklarının verimli işletilmesi maliyetlerin düşürülmesi için
yapılmalıdır değil mi, böyle yaparsanız özelleştirmenin bir haklı nedeni olur.
Peki siz ne yaptınız? Bırakın maliyetleri düşürmeyi, faturalara yeni kalemler
eklemeye çalışıyorsunuz. 
İki:
Özelleştirme, elektrik enerjisi arz güvenliğinin sağlanması ve arz kalitesinin
artırılması için yapılmalı. Bu başarılabildi mi? Bence hayır. Yurdumuzun
çeşitli illerindeki elektrik kesintisi ve arızalarından dolayı şikâyetler
özelleştirme öncesine göre daha da artmış durumdadır.
Özelleştirme
yapılırken kayıp kaçakta azalma sağlanması amaçlanmalıydı. Bırakın azalmayı,
doğu ve güneydoğuda kaçak oranları tavan yapmış durumda. Elektrik
özelleştirmesi, yenileme ve genişleme yatırımlarının özel sektör tarafından
yapılmasıydı, böyle söylenmişti. Maalesef, bu tasarıyla, özel sektörün yapması
gereken yatırım tutarını da vatandaşa fatura etmeye çalışıyorsunuz.
Yapılan
özelleştirmeyle rekabet sonucu sağlanan faydaların tüketicilere yansıtılması
gerekirdi. Bakalım tüketiciye fayda olarak yansıtılmasına nasıl izin vermişsiniz.
Elektrik fiyatı, siz iktidara gelmeden önce yani 2002 yılında 16 kuruşken şu
anda 42 kuruş yani artış oranı yüzde 262. Bu mudur arkadaşlar tüketiciye fayda
sağlamak? Faturada kilovatsaatini, ücretini 21,40 TL göstererek vatandaşın
gerçekte ödediği 42 TL’yi saklıyorsunuz. El insaf! Vatandaşa gönderilen
elektrik faturalarında gider kalemlerinin detayları yok. İnsanlar, hangi
vergileri ödediğini bilmek istiyorlar, gider kalemlerinde TRT payını, dağıtım
bedelini, sayaç okuma bedelini, kayıp kaçak bedelini, iletişim bedelini görmek
istiyorlar. Bunu yaptırmak bu kadar mı zor Sayın Bakan? Lütfen, bu konuya bir
el atın da bu detayları faturada görsün tüketici, böylelikle vatandaş
paralarının nerelere kesildiğini bilsin. Ama, yapamazsınız, gerçekten yapamazsınız
çünkü o zaman vatandaş nasıl soyulduğunu fark eder, işte bu yüzden yapamazsınız
onu. 
Yapılan
özelleştirmelerin vatandaşa hiçbir faydası olmamıştır. Peki, kime yaradı
dersiniz? Onu da açıklayayım isterseniz. Döneminizde yapılan enerji
özelleştirme işlemlerinin amacı, özellikle yandaş gruplarınızı palazlandırmaya
dönük kamu varlıklarının peşkeş çekilmesinden başka bir şey değildir. (CHP
sıralarından alkışlar) Enerji sektöründeki özelleştirme işlemlerindeki en büyük
payı da sizin hükûmetleriniz döneminde ortaya çıkan, havuz medyası olarak tabir
edilen kuruluşların, şirketlerin almış olmasıdır. Yani, elektrikteki kamu
tekeli döneminizde yerini hızla az sayıdaki özel tekele bırakmıştır.
İktidarınıza yakın iki grubun elektrik dağıtımındaki payı hâlen yüzde 50
oranındadır. 
Sayın
milletvekilleri, gelelim şu meşhur meseleye. Kelimelerle oynayarak vatandaşını
kandıran bir iktidar olur mu? Neyi kastediyorum? Anladınız tabii, kayıp kaçak
bedelini; kelimelerle oynayan bir iktidar. Kayıp kaçak, bizim mevzuatımıza göre
bir suçtur. Suçu işlemeyen birine ceza verilmesi de hukuk devleti ve adaletiyle
bağdaşmamaktır. 
ÖZKAN
YALIM (Uşak) – Artı günah da. 
TACETTİN
BAYIR (Devamla) – Hiç namusluyla namussuz aynı olur mu arkadaşlar? Hiç namuslu
vatandaşla namussuz aynı kefeye konur mu? Tüketiciden haksız yere tahsil edilen
kayıp kaçak bedeli, Yargıtayın vermiş olduğu 21/5/2014 tarihli 2014/679 sayılı
Kararı’yla 17 Aralık 2014 tarihinde iptal edilmiştir. Kesinleşen bu karara
göre, elektrik hatlarında elektrik nakli esnasında oluşan kayıptan ve
elektriğin fiilen çalınmış olmasından ötürü ortaya çıkan kaçaktan tüketicilerin
sorumlu tutulamayacağı mahkeme kararıyla açıkça belirtilmiştir. 
Şimdi,
Meclisi baypas etmeye alıştınız, mahkemeleri de baypas etmek için bu yasayı
önümüze getiriyorsunuz. Yargıtay tarafından haksız bulunması üzerine dağıtım
şirketlerinin bu bedel ismini değiştirerek, kelimelerle oynayarak teknik ve
teknik olmayan kayıp bedeli... Yahu, siz kimi kandırıyorsunuz? Neymiş? Teknik
ve teknik olmayan kayıp bedeli -vatandaş düşünsün dursun bu ne demek- adı
altında tüketiciden tahsil etmek için EPDK’dan izin alarak tüketicilere kayıp
kaçak bedellerini bu ad altında faturalandırmaya devam ediyorsunuz. Maalesef,
AKP bu kanun teklifiyle dağıtım şirketlerinin yatırım harcamalarını, tüm kayıp
kaçak bedellerini faturalarımıza yansıtmak için yasal düzenleme yapmaktadır. Ey
arkadaşlar, ey vatandaş, aç gözünü, cebindeki cüzdanda görünmeyen bir el var,
dikkat et! AKP bu teklifiyle, bugüne kadar kayıp kaçak nedeniyle dava açmanın önüne
geçerek, vatandaşın şirketlerden alması gereken 33 milyar TL’yi vatandaşa
ödememek için şirketler lehine bir düzenleme yapmaktadır. (CHP sıralarından
alkışlar)
Sayın
milletvekilleri, kaçakları engellemek kimin görevidir, vatandaşın mı yoksa
ihaleyi alan firmaların mı? Bakanlığınızın görevi, şirketler yerine vatandaşın
hakkını gözetmek ve korumak değil midir? 2006-2014 yılları arasında
hükûmetlerinizce yapılan elektrik özelleştirmelerinin toplam tutarı yaklaşık 13
milyar dolardır. Buraya dikkat edin arkadaşlar, elektrik özelleştirmelerinin
toplam tutarı yaklaşık 13 milyar dolardır yani eski parayla 39 katrilyon
liradır. Adı geçen dönemlerde yalnızca dağıtım şirketlerince kayıp kaçak bedeli
adı altında yaklaşık 33 milyar TL, yani eski parayla 33 katrilyon TL tahsil
edilmiştir vatandaştan. (CHP sıralarından alkışlar) 
Düşünebiliyor
musunuz, neredeyse şirketler aldıkları ihale bedelleri kadar kayıp kaçak
bedelini vatandaşın faturasına yansıtarak tahsil etmişlerdir yani vatandaşı
kazıklamışlardır arkadaşlar. (CHP sıralarından alkışlar) 
NECİP
KALKAN (İzmir) – Sizin zamanınızda ne oldu ki? 
ÖZKAN
YALIM (Uşak) – Haram bu, haram!
TACETTİN
BAYIR (Devamla) - Yargının kayıp kaçak bedelinin iadesi yönündeki kesin kararı
olmasına rağmen getirilen bu teklifle daha fazla kayıp kaçak bedelinin
şirketlerce tahsilatının kanunen yolunun açılmasının anlamı nedir, merak
ediyorum. Bu firmalara ihale anlaşmaları haricinde vatandaşın bilmediği
verilmiş sözler var mıdır ki bu düzenlemeyi alelacele Meclis gündemine
getirdiniz? Elektrik dağıtım şirketleri özelleştirilirken ihale kazanan
firmalara kayıp kaçağı azaltmak için hedefler verilmiş ve hedefi yakalayamayan
şirketlerin oluşan zararlarının kendisinin üstlenmesi gerektiği yapılan
sözleşmede hüküm altına alınmıştır. 
ÖZKAN
YALIM (Uşak) – Bütün ihalelerde olduğu gibi! 
TACETTİN
BAYIR (Devamla) - Şimdi bir örnek vermek istiyorum arkadaşlar, ilginç olan bir
şey. 
Sayın
Bakan, sizden önceki Enerji Bakanının “Kayıp kaçağın faturası, dağıtan şirkete
olacak.” diye ifadeleri var. Bakın ne diyor o zamanın Bakanı Sayın Taner
Yıldız? Yüksek kayıp kaçak düzeyinin yol açtığı maliyeti dağıtım şirketlerinin
üstleneceğini açıklıyor ve diyor ki “Her bölge için hedef kayıp kaçak
oranlarını belirleyeceğiz, tüketicilerin daha düşük kayıp kaçak bedellerine
maruz kalmaları sağlanırken bu hizmeti yerine getiren dağıtım şirketlerine
riskleri yükleyeceğiz.” Bu, o dönemdeki Bakanımızın ifadeleri. 
Peki,
siz ne yaptınız? Yoksa şimdi “O Bakan başkaydı, bu Bakan başka” mı
diyeceksiniz? “O başka partinin Bakanıydı, bu başka partinin Bakanı” mı
diyeceğiz? Şimdi, siz 21 tane şirkete bu elektrik dağıtım işini verdiniz,
ihaleyi aldılar. Kim, hangi bölgeyi, neyi aldığını biliyor aslında. Yani burada
kârı, zararı bilmeden mi aldılar? Böyle bir şey olabilir mi? Hayır. Sizin
meşhur deyişinizle, onlar da mı kandırıldı yoksa? Ticarette bir ihaleyi
alırsın, ihaleyi alırken bu işin kârı da vardır, zararı da vardır. Bunun içinde
21 şirketten 15 tanesi kâr ediyor, başarılı oluyor da niye 3’ü, 5’i başarısız
oluyor, bunu sormak lazım. Doğu ve güneydoğu illerimizdeki kayıp kaçak
bedellerinin komisyonlarda iddia edildiği gibi terörden kaynaklı olmadığını
kanıtladık. Çözüm sürecinde tüketilen kayıp kaçakla bugünkü kayıp kaçak oranı
aynı bölgede, aynı miktardadır. Demek ki bunun terörle bir ilgisi
bulunmamaktadır. Bunu da hiç o teröre falan bahane etmeyin arkadaşlar. 
Size
bir başka çarpıcı örnek vermek istiyorum. 6 ilin kaçak elektrik kullanımı
arkadaşlar, 4 tane Atatürk Barajı ediyor. İllerin adını vermeyeceğim buradan
ama buradaki kaçak elektrik kullanım miktarı yaklaşık 16 milyar kilovat olarak
hesaplanmış durumda. Bazı arkadaşlarımız, işte doğu, güneydoğuda terör var, bu
yüzden olduğunu ifade edebilir, bazı detaylara girmeyeceğim. Ama beni esas
merak ettiren şey şu: Meclise bunu getireceksiniz, namusluyla namussuzu ayırt
etmeyeceksiniz; namuslu, parasını zamanında ödeyen adamın faturasına
namussuzluk yapan, elektrik bedelini ödemeyen, kaçak kullananın parasını
ekleyeceksiniz ve bunu namuslu insanlardan tahsil edeceksiniz. E, şimdi ben
şahsen Maliye Bakanının yerinde olsam derim ki: Ya, nasıl olsa bu millet koyun
gibi kardeşim, elektrik parasını yüklüyoruz ödüyorlar, kullanmadığı elektriğin
bedelini ödüyorlar. O zaman Maliye Bakanı da gelsin desin ki: Ya, gelir
vergisinde tahsil edemediğimiz bazı yerler var, acaba bu gelir vergisini güzel,
adam gibi zamanında ödeyen iş adamlarımıza mı yüklesek? Der mi? Der. Belki test
ediyorlar, belli mi olur. Yani burada ciddi bir adaletsizlik var. Bunu,
üzülerek ifade ediyorum ki, hangi partinin milletvekili olursanız olun sokağa
çıktığınız zaman anlatamazsınız. Bugün sanayicimizi, ticaret erbabımızı,
üretime katkı koyan, katma değer yaratan üretim sevdalısı insanları yani
vergisini ödeyen insanları cezalandırmaktan artık vazgeçmeliyiz. Ne yapmalıyız?
Sorumluluk alanlarındaki kayıp kaçağı ihaleyi alan firmalar denetlemeli,
Bakanlık olarak da sizler şirket denetimlerini artırmalısınız Sayın Bakan. Yani
bir vatandaş herhangi bir milletvekilinin yakasından tutup “Kardeşim, bu
elektriği ben kullanmadım.” dediğinde bunun yanıtını verebilmeliyim. Bu ülkede
namuslu olmak namussuzluğu görmezlikten gelerek olamaz. Gün olur namuslular da
namussuzlar kadar cesaretli olur ve bu yanlış düzene “Dur” der. Bu hukuksuzluğa
ortak olmayacağız, namuslu vatandaşlarımızın yanında olacağız. 
Değerli
arkadaşlar, bizler tükettiğimiz enerjiye ne kadar ihtiyacımız olduğunun
bilincindeyiz. Ancak enerjide dışa bağımlı olmaktan da kurtulmak istiyoruz.
Bizler “İstemezuk”çu değiliz. Bizler üretim sevdalısı sanayici iş adamlarıyız,
halka hizmet için buradayız. Teknoloji olarak bizden çok ileride olan Amerika,
Almanya, Fransa, İngiltere, Japonya gibi gelişmiş ülkelerin nükleer enerji
konusunda payını son yirmi yılda giderek düşürdüklerine dikkatinizi çekmek
istiyorum. 
Bir
başka örneği kısaca vermek istiyorum. Hesaplarımıza göre, yine eski bakanımızın
verdiği, Akkuyu Nükleer Santrali’nin maliyeti için “25 milyar” ifadeniz var,
“4.800 megavat” diyorsunuz. Bunun, bir saray darbesi sonucu devrilen eski
Başbakanımız Davutoğlu’nun memleketi Konya’da yapılmakta olan 3 bin megavat
gücündeki güneş enerjisi santralinin maliyeti ise 6 milyar. Bu hesapla yola
çıktığımızda, 25 milyar dolar nükleerde 4.800 megavat enerji elde ederken, aynı
maliyetle 12 bin megavat güneş enerjisi elde edilebilmektedir. Bunu da
dikkatinize sunuyorum. Yani, 3 kat daha fazla üretim yapabilirsiniz. Daha az
yatırım, daha az risk. 
Ayrıca,
size bu konudaki önerilerimizi, teklifinizin ne getirip götürdüğü konusunu da
kısaca söyleyeyim. 
1)
Elektrik Piyasası Kanun Teklifinizin 2’nci maddesiyle nükleer tesis kurmak için
kıyı sahillere, zeytinlik sahalara girilmesinin önünü açtığınızdan haberiniz
var mı? Bu teklifinizle, 15, 21, 26’ncı maddelerin mahkeme kararlarının önünü
tıkamak için yasa çıkarma telaşına girdiğiniz ve 33 milyar TL’lik kaçak, kayıp
bedelleri vatandaşa geri ödeteceğinizi biliyor musunuz? 
2)
Cumhuriyet tarihinde görülmeyen, alışkın olmadığımız yetkilerin Enerji
Bakanlığına verilerek Türkiye’de yeni bir tsunami tehlikesi yaratılıyor. Ben
açıkça söylüyorum, hiç namuslu insanla namussuz insan bir olur mu? Vatandaş ve
kamu adına birçok olumsuzlukları, hak kayıplarını beraberinde getiren ve
hukuksuzluğu nedeniyle bazı maddeleri yargıdan dönme ihtimali yüksek tasarınız
için Cumhuriyet Halk Partisi Grubu olarak olumsuz oy vereceğimizi bilmenizi
istiyorum. 
Genel
Kurulu saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Bayır.
Teklifin
tümü üzerinde gruplar adına son konuşmacı Adalet ve Kalkınma Partisi Grubu
adına İstanbul Milletvekili Nureddin Nebati’dir. 
Buyurunuz
Sayın Nebati. (AK PARTİ sıralarından alkışlar) 
AK
PARTİ GRUBU ADINA NUREDDİN NEBATİ (İstanbul) – Sayın Başkan, değerli
milletvekilleri; grubum adına söz almış bulunmaktayım. Elektrik Piyasası Kanunu
ile Bazı Kanunlarda Değişiklik Yapılmasına Dair Kanun Teklifi’ne ilişkin
görüşlerimi belirtmek, aynı zamanda da teklif altına imza atan bir milletvekili
olarak, teklif sahibi olarak görüşlerimi belirtmek üzere yüce Meclisin huzuruna
gelmiş bulunuyorum.
Öncelikle
Komisyon görüşmelerinde değerli muhalefet partisi milletvekillerine özellikle
teşekkür etmek istiyorum. Hakikaten Komisyonda maddeler üzerinde tartışmalar
yapılırken gerek önergelerle gerek maddeler üzerindeki görüşmelerle muhalefet
partilerinin kendilerine yakışan bir şekilde tamamen teknik ve ülkenin yararına
ilişkin bir tavır takındıkları için özellikle teşekkür ediyorum.
Teklifin,
tabii, şu anda tartışılan maddeleri var, özellikle kayıp kaçak üzerinde ciddi
bir şekilde tartışma günlerdir yapılıyor. Ancak bu teklifin sadece kayıp kaçak
üzerine hazırlanmış bir teklif olmadığını söylemek istiyorum. Elbette ki
iktidar partisinin bir milletvekili olarak yapılmış olan bu teklifin gerek
hazırlanmasında gerekse öncesinde yapılmış olan teknik çalışmalarla ilgili
Bakanlığımızdan görüş alarak birlikte bir çalışma serdettik. 
Bu
teklifte, kayıp kaçağın dışında çok önemli maddeler de var. Bu maddelerde
Türkiye'nin önünü açıcı, Türkiye'nin önümüzdeki yüz yıl içerisindeki ekonomik
anlamda gelişmişliğini ve en önemli tüketim maddesi olan enerjiyle ilgili
önemli adımlar atıyor. Bir tanesi, yerli linyit kaynaklarımızın elektrik
üretiminde kullanılmasını sağlamaktır. 
Değerli
milletvekilleri, dünya kömür üretimi son otuz yılda 2 katına çıkmıştır ve kömür
üretimindeki artış büyük ölçüde, başta Çin olmak üzere, Asya kıtasındaki
elektrik enerjisi talebinden kaynaklanmaktadır. 2013 yılında Çin’de elektrik
enerjisi üretiminin yüzde 81’i kömüre dayalıdır. 2013 yılı küresel kömür
üretimi on dört yıl öncesine göre yüzde 74 oranında artış göstermiştir.
Türkiye,
dünyanın 6’ncı büyük linyit üreticisi olan ülkesi konumundadır ve gerek rezerv
itibarıyla gerekse üretim itibarıyla elde edilmiş olan bu kömürün ekonomiye
kazandırılmasına ilişkin olarak teklifte maddelerimiz vardır. Türkiye’nin
toplam 15,4 milyar ton kömür rezervi bulunmakta ve bunun 14 milyar tonuna
yakınını da linyit rezervi oluşturmaktadır. Şimdi, bu kanun teklifiyle,
Hükûmetimize ve Türkiye’ye bu kömürün, özellikle linyitin kullanılması
konusunda önemli bir alanı açmış bulunmaktayız. Şu an Türkiye’de elektrik
enerjisi üretiminde en büyük payın yüzde 41’le doğal gaz olduğunu bilelim.
Doğal gazı yüzde 24’le hidroelektrik ve yüzde 15’le ithal kömürle çalışan
termik santraller takip etmektedir. 
2015
yılı elektrik enerjisi üretiminde üretim kaynaklarının yüzde 58’i dışa
bağımlıdır yani doğal gaz, fuel oil ve ithal kömürden elde edilmektedir.
Tükettiği enerjinin yaklaşık dörtte 3’ünü dışarıdan ithal eden Türkiye,
enerjide dışa bağımlılığının en yüksek olduğu birkaç ülke arasında yer alıyor.
Türkiye yeni elektrik enerjisi üretim santrallerini acil olarak devreye sokmalı
ve zengin kömür kaynaklarımız tam randımanla kullanılmalıdır. Dolasıyla, dışa
bağımlı olduğumuz kaynaklardan elde edilen elektrik enerjisinin üretimdeki
paylarının azaltılarak kendi öz kaynağımız olan linyitin üretimindeki payının
artırılması çok önemlidir. 
12
bin megavatlık bir kurulu güç için yaklaşık 24 milyar ABD dolarına yakın
yatırım büyüklüğü ve madenler dâhil yaklaşık 25 bin kişilik bir istihdamın
sağlanacağı değerlendirilmektedir. Bu büyüklükteki bir elektriğin doğal gazdan
üretilmesi durumunda yılda yaklaşık 16 milyar metreküp doğal gaz kullanılması
ve yaklaşık bugünkü fiyatlarla 4 milyar ABD doları gaz bedelinin yurt dışına
ödenmesi gerekecektir. Yapılacak olan bu üretim artışı ve kömürün, linyitin
ekonomiye katkısıyla otuz yılda 120 milyar ABD dolarlık bir kaynağın yurt
dışına ödenmesi söz konusu olacaktır ki bunu engellemeye yönelik bir tekliftir.

Ayrıca,
teklifin diğer bir önemli maddesi, yenilenebilir kaynakların sisteme girişini
hızlandıracak hususları içermesidir. Türkiye, yenilenebilir enerji kaynakları
açısından büyük bir potansiyele sahiptir ve bunun hâlâ oldukça kısıtlı bir
kısmı kullanılmaktadır. Özellikle YEKA modeliyle hem yenilenebilir elektrik
üretim kapasitesi artırılacak hem de söz konusu tesislerde kullanılacak
ekipmanların yerli üretimi sağlanarak istihdama da katkı sağlanmış olacaktır.
2023’te yenilenebilir enerji kaynaklarından mevcut enerji kullanımımızın yüzde
30’unu karşıladığımız bir Türkiye hedefimiz var. Kendi kaynaklarıyla üreterek
büyüyen bir Türkiye olacak. 
Üretimin
itici gücü enerjidir. Dolayısıyla da enerji politikaları bir milletin büyüme
yolculuğunun can damarıdır. Enerji politikamızı siyasetimizle bütüncül bir
mecrada kurmalı, son derece kapsamlı, detaylı, hedefleri belli, kendi iç
potansiyelimizin sınırını bilen, kavrayan, sırtını ona dayayan politikamızla
yapmalıyız ve bu topraklarda bilimsel ölçülerde bir enerji politikası üretmek
ve yol haritamızı belirlemek zorundayız. 
Biz
bir yandan üretimi, Türkiye’nin büyümesini hedeflerken bir yandan da her şeyden
önce işçi, emekçi kardeşlerimizin yaşama haklarını, can güvenliğini, çalışma
koşullarını da düşünmek zorundayız. İşte kanun teklifiyle getirilen bir yenilik
de grizu kaynaklı metan gazının ekonomiye kazandırılmasıdır. Eğer bu kanun
teklifi geçerse özellikle grizu patlamalarından meydana gelen can kayıplarına
da çok önemli bir şekilde engel koymuş olacağız ki metan drenajı kömür
ocaklarında damar ve tabakalardan ocak atmosferi içine nüfuz eden grizunun iş
yerlerine ulaşmadan bertaraf edilmesinde uygulanan bu işlemle bizler hem grizu
patlamasını engellemiş olacağız hem de elde edilecek metan gazının elektriğe
dönüşümüyle de önemli bir katkı sağlamış olacağız. 
Değerli
milletvekilleri, gene bu teklifle ham madde kaynaklarında dışa açık olan
bağımlılığın azaltılması amacına yönelik olarak, ülkemizin madencilik
sektörünün geç kalmış yurt dışındaki işletmeciliği ve buna bağlı üretim
yapabilmesinin önünü de açacak bir teklifte bulunuyoruz. Özellikle MTA, TURKUAZ
Araştırma Gemisi’yle yurt dışında, uluslararası sularda faaliyet
gösterebilecektir. Ülkemiz ekonomisine önemli miktarlarda katma değer
sağlanacağına inanıyoruz. 
Nükleer
enerji: Nükleer enerji, özellikle Türkiye gibi enerji üretiminde dışa bağımlı
ülkeler için vazgeçilemeyecek zorunlu bir seçenektir. Verimlilik, süreklilik,
güvenirlilik sağlayan temiz ve güçlü bir enerji türüdür. Nükleer enerji üretimi
kömür, doğal gaz ve petrol üretimine nazaran atmosfere çok daha az sera gazı
salmaktadır. Temiz olmadığı iddia edilen nükleer santrallerden şu anda dünyada
438 adet işletilmekte, 70 tane de yeni nükleer santral inşa edilmektedir. Bugün
dünyanın gelişmiş bütün ülkelerinde; Amerika’da, Almanya’da, İsviçre’de,
İsveç’te, Finlandiya’da, Hindistan’da nükleer santraller var. Hemen yanı
başımızda, Rusya’da, Ermenistan’da eski teknolojiyle yapılmış olan santraller
var. Unutmayın, eski teknolojiyle inşa edilmiş olan bu santraller, hemen yanı
başımızdaki Ermenistan’da otuz yıl önce inşa edilmiş olan bir santralin vereceği
zarar, Türkiye’ye gelecek doğrudan bir zarardır. Oysa, bugünkü teknolojik
şartlarla inşa edilecek olan bu nükleer santrallerin, dünyada eski
teknolojilere göre inşa edilmiş olan santrallerden çok daha efektif
kullanılacağı ve daha az sera gazı salacağı bilinmektedir. Küresel ısınmayı da
engelleyen önemli bir alandır. Son derece ucuz ve güvenli elektrik elde
edilmesini sağlayacaktır. Yüzde 92 kapasite faktörüyle 7/24 elektrik üretir.
Akkuyu Nükleer Santrali’nin sadece bir ünitesinin Bursa’nın elektrik ihtiyacını
rahatlıkla karşılayacağını hesap edersek, bir nükleer santralin Türkiye'ye
sağlayacağı katkının ne olduğunu öğrenmiş oluruz. Ayrıca, elektrik üretiminin
yanı sıra, uzay teknolojisi başta olmak üzere, uçak sanayisi, denizaltı
sanayisi ve buzkıran gemilerinde bu enerji kullanılabilmektedir. 
Kanun
teklifiyle, ülkemizde ilk defa kurulmakta olan nükleer santrallere yönelik
uygulamada karşılaşılan birtakım aksaklıkların giderilmesi ve söz konusu
tesislerin öngörülen zamanda devreye alınabilmesine yönelik olarak çeşitli
kanunlarda düzenleme yapılmasına ilişkin hususlar da huzurunuza getirilmiştir.
Bahse konu olan düzenlemelerin yasallaşmasıyla nükleer santraller hızlı bir
şekilde devreye alınabilecek ve arz güvenliğimize olumlu katkılar yapılmış
olacaktır. 
Ülkemizde
elektrik üretiminin yüzde 38’lik kısmı doğal gaz kullanan termik santraller
tarafından gerçekleştirilmektedir. Bu durum, elektrik arz güvenliğinin büyük
ölçüde doğal gaz arz güvenliğine bağlı olduğu sonucunu doğurmaktadır. İşte,
verilen bu teklifle arz güvenliğinin sağlanabilmesi için özellikle kış
mevsiminde günlük “puant” taleplerinin karşılanmasına katkı sağlayacak depolara
ihtiyaç duyulmaktadır. Hâlihazırda yüzde 10 olan depo yükümlülüğü yüzde 20’ye
yükseltilerek arz güvenliğine katkı sağlanması hedeflenmiştir. Ayrıca, doğal
gaz talep eden küçük yerleşim yerlerine doğal gaz şebekesinin ulaştırılması
amacıyla dağıtım bölgelerinin sınırlarının EPDK tarafından yeniden
düzenlenmesine imkân sağlanmıştır.
Gene,
bu teklifle, elektrik tesisleri yatırım süresince üretilen işlemlerdeki sistem
sıkışıklığı sebebiyle yatırımların önündeki engel büyük ölçüde kaldırılacak
olup yatırımcıların yaşadığı sorunlar ve hak kayıpları büyük ölçüde
giderilecektir. 
Değerli
arkadaşlar, bu teklifle, aynı şekilde, LPG sektörünü ilgilendiren koku
kriterine uyumlulukta aykırılığın ortadan kaldırılması açısından da önemli bir
değişim teklif edilmektedir. 
Bu
teklifin kamuoyunda en fazla tartışılan düzenlemesi kayıp kaçak elektrikle
ilgili kısımdır. Şimdi, az önce çok değerli konuşmacımız özellikle namuslu ve
namussuz vatandaşla ilgili kavramları çok sık kullandı. Değerli arkadaşlar, bu
Meclis defalarca, sayısını bilmediğimiz kadar af kanunları çıkarmıştır; sigorta
bedelini ödemeyen, vergi borcunu ödemeyen, bilerek ya da bilmeyerek ya da zora
düştüğü için ödemeyenlerin affı bu Mecliste ortak kararlarla geçirilmiştir,
trafik cezaları affedilmiştir. 
TACETTİN BAYIR
(İzmir) – Kaçak elektrik kullanan namussuzdur.
NUREDDİN NEBATİ
(Devamla) – Aynı şeydir; SGK’ya borcunu ödemeyen bir vatandaşla elektrik
borcunu ödemeyen bir vatandaş arasında hiçbir fark yoktur. Bu kavramları
kullanırken…
ÖZKAN YALIM
(Uşak) – Başkasının sırtına yüklemekle ne alakası var bunun? 
NUREDDİN NEBATİ
(Devamla) – …ve Türkiye'de bu kavramları kullanırken özellikle vatandaşlarımızı
namuslu namussuz vatandaştır diye ayırmanın hiçbir anlamı yoktur. 
ÖZKAN YALIM
(Uşak) – Madem kaçak kullanıyor, devlet niye üstlenmiyor, niye namuslu
insanların sırtına yükleniyor? 
NUREDDİN NEBATİ
(Devamla) – Bu kayıp kaçak kanunuyla vatandaşları ayıracak ifadelerin
kullanılmasını ben doğru bulmuyorum. Türkiye gelişen bir ülke, gelişme yolunda
çaba sarf eden bir ülke ve bunu yaparken de ülke içerisindeki aksaklıkların
giderilmesinde bu ülke 780 bin kilometrekareye sahiptir, 79 milyon insan
vardır. Elbette birtakım aksaklıklar vardır ve bu aksaklıkların giderilmesi
için birtakım eylemlere girişmek zorundadır devlet Hükûmet kanalıyla.
Şimdi,
düzenlemelerin mahkeme kararlarını boşa çıkarmak amacıyla yapıldığı, yapılan
düzenlemelerle bundan sonra bu bedellerin tüketiciden haksız yere alınmaya
devam edileceği iddiası vardır. Kayıp kaçak ve dava konusu olan diğer
bedellerin dağıtım, iletim, sayaç okuma gibi konusundaki düzenlemelerle amaç,
mahkeme kararlarının boşa çıkarılması değil, mahkeme kararlarının gerekçesinde
yer alan kanunilik ilkesinin tesis edilmesidir. Zira, konuya ilişkin alınan
mahkeme kararlarının gerekçelerinde, başta kayıp kaçak bedeli olmak üzere,
tüketicilerden alınan bedellerin kanunda yer almadığı, kanunda yer almayan bir bedelin
kurul kararıyla tüketicilerden talep edilmesinin hukuka uygun olmadığı
belirtilmektedir. Davalara söz konusu olan bedeller, santralde üretilen
enerjinin üretim noktasından tüketim noktasına taşınması için elzem olan iletim
ve dağıtım faaliyetleri kapsamında sunulan hizmetlerin maliyetlerinden
hareketle belirlenmektedir. 
EMİN
HALUK AYHAN (Denizli) – Özel şirket değil mi?
NUREDDİN
NEBATİ (Devamla) – Tüketiciye enerjinin ulaştırılması için zorunlu olarak
ortaya çıkan bu maliyetlerin yok kabul edilmesi mümkün değildir. Yılda 10
milyar lirayı aşan bu maliyetlerin tüketiciye yansıtılmaması gibi bir
yaklaşımın kabul edilmesi mümkün değildir. Her türlü -bir uçak bileti alımından
bir domatesi almaya kadar, kasaptan et alıncaya kadar- aldığımız faturalarda ayrıntıları
görmüyoruz. Burada yapılan işlem, buna ilişkin bir düzenlemedir. Yılda 10
milyar lirayı aşan bu maliyetlerin tüketiciye nasıl ki ekonomideki tüm malların
taşınması kapsamında oluşan maliyetler ilgili ürünü alan tüketicilere
yansıtılıyorsa elektrikte de bunun yapılması en basit ekonominin kuralıdır.
Mahkeme kararlarında bu bedellerin kanunda yer almadığı, bunun da hukuki
olmadığı ifade edildiğinden mahkeme kararlarında yer alan bir eksikliğin
giderilmesi amacıyla hangi hizmetlerin sunulacağı ve bu hizmetler için hangi
bedellerin alınacağına dair düzenlemelere yer verilmiştir. Bu bedellerin kamu
yararı dikkate alınarak belirlenmesi amacıyla da belirtilen kriterlere uymak
şartıyla EPDK’ya yetki verilmektedir. 
Gene
yeni düzenlemelerle, devam eden davaların düşeceği, haksız bir şekilde alınan
bedellerin tüketicilere iadesinin engelleneceği iddiasına gelince: Bu konuda
hukuki boşluk sebebiyle oluşan işin doğasına aykırı şekildeki bu bedellerin
iade edilmesi uygulamasına son verilerek elektrik iletim ve dağıtım
hizmetlerinin sürdürülebilirliği sağlanmaktadır. Serbest piyasa ekonomisini
benimseyen ülkemizde tüm mal ve hizmetlerin maliyetlerini bu malı satın alan ya
da bu hizmetten yararlanan kişilerin karşılaması esastır. 
Yeni
düzenlemelerle halkın dava açma hakkının elinden alındığı iddiasına gelince:
Yapılan düzenlemeler dava açma hakkını ortadan kaldırmamakta, sadece bu
konudaki davalardan hangilerinin idari yargıda hangilerinin adli yargıda
açılacağına dair düzenlemeleri içermektedir. Mevcut durumda şirketler
tarafından uygulanan bedeller için tek tek tüketiciler tarafından adli yargıda
binlerce dava açılmakta, bu durum yargının işleyişini yavaşlatmakta, yargı
üzerinde büyük bir yük oluşturmaktadır. Binlerce davadan her biri ise sadece o
davayı açanı bağlamakta, genel nitelikteki bu düzenleyici işlem geçerliliğini
koruduğu için genel bir uygulama yapılamamaktadır. Oysa yeni düzenlemeyle,
yapılan işlemin dayanağı bir düzenleyici işlemse ve yapılan işlem bu
düzenleyici işleme uygunsa sadece düzenleyici işleme dava açılması
öngörülmektedir. Böylece, adli yargıdaki yük azalacak, tüketicilerden her
birinin dava açmasına gerek kalmaksızın idari yargıda açılacak az sayıda
davayla konunun hukuki süreci tamamlanmış olacaktır. 
Yine,
düzenlemeyle kayıp kaçak sorununun çözülmediği, buna yönelik bir model ortaya
konmadığı, kayıp kaçağın meşrulaştırıldığı iddiasıdır. Yapılan düzenlemeyle
kayıp kaçak bedelinin meşrulaştırılması değil, mahkeme kararı gereği bu
konudaki kanuni düzenleme eksikliğinin giderilmesi amaçlanmaktadır. 
Konuya
ilişkin düzenlemelerle azaltılması mümkün olan ama sıfırlanması söz konusu
olmayan kayıp kaçak maliyetinin dağıtım faaliyetinin yerine getirilmesi
noktasında kaçınılmaz olduğu dikkate alınmaktadır. 
Kanun
teklifi hem uygun fiyatlı elektrik sunulması amacını öngörmüş hem de bunun
sürekli olmasını amaçlamıştır. En uygun çözüm, hedefe dayalı düşürmeyi teşvik
mekanizmasıdır. Bu şekilde kayıp kaçak oranı düştükçe dağıtım şirketi de kamu
da kazançlı çıkmaktadır.
Kayıp
kaçak oranının düşürülmesine yönelik kurul tarafından yapılan uygulamalarla
kayıp kaçakta iyileşmeler sağlanmış olup, 2000’lerin başında yüzde 20
seviyesinde olan ortalama kayıp kaçak oranı yüzde 14 seviyesine düşürülmüştür.
Yapılan bu mücadele sonucunda oranın yüksek olduğu 3 bölge hariç olmak üzere
ortalama kayıp kaçak oranı OECD ülkeleri seviyesine çekilmiştir. 
Teklifle
dağıtım şirketlerinin yatırım maliyetlerinin de tüketiciye yüklendiği iddiasına
gelince: Ekonominin tüm mallarında olduğu gibi elektrikte de elektriğin
taşınması kapsamında oluşan maliyetlerin tüketiciye yansıtılması en temel
ekonomi kuralıdır. 
Kayıp
kaçak maliyetlerinin dağıtımın bir unsuru yapılmaya çalışıldığı iddiasına
gelince: Ekonomideki diğer mallarda fire ne anlama geliyorsa, elektrik enerjisi
için de kayıp kaçak o anlama gelmektedir. Nasıl ki fireyi yok edemiyorsak ve
firenin maliyetini o ürünü satın alana yansıtıyorsak kayıp kaçak maliyetini de
enerjiyi kullanan tüketicilere yansıtmak zorundayız. Ama bu oranı düşürmek için
gerekli tedbirleri almak ve bunun tüketici üzerindeki yükünü azaltmak da
elbette ki devletin görevidir. Yüzde 14 seviyelerine çekmeyi başarmış olan
ülkenin, devletin imkânlarını daha da zorlayarak bu oranı OECD ortalaması olan
yüzde 7-8 seviyelerine çekmek için mücadeleye devam edilmelidir. Ama bu
maliyeti yok saymak işin doğasına da uygun bir yaklaşım değildir.
Nükleer
santrallerin kurulmasında ve elektrik kayıp kaçak meselesinde kamuoyu yeteri
kadar aydınlatılmamıştır. Ülkenin çıkarı için ve uzun vadede kalkınma ve kayıp
kaçak sorununun halli için bu teklifin geçirilmesi gerekmektedir. AK PARTİ
olarak ve bu teklifin sahibi olarak…
(Mikrofon
otomatik cihaz tarafından kapatıldı)
NUREDDİN
NEBATİ (Devamla) - …bu sıkıntılı sorunu aşmak için birçok sıkıntı, eleştiri ve
suçlamayı yüklenerek Türkiye'nin geleceği için bu çalışmayı yapmak zorundayız. 
TAHSİN
TARHAN (Kocaeli) – Faturayla Türkiye'nin geleceğini belirliyorsun ya, bravo!
NUREDDİN
NEBATİ (Devamla) - İnşallah, yüce kurulun onayıyla bu kanun teklifi geçecek ve
önümüzdeki 2023 hedefini, 2053 hedefini, 2071 hedefini ve enerji başta olmak
üzere yakalama imkânını elde etmiş olacağız.
Teşekkür
ederim. (AK PARTİ sıralarından alkışlar) 
BAŞKAN
– Teşekkür ederim Sayın Nebati.
AYTUĞ
ATICI (Mersin) – Sayın Başkan…
BAŞKAN
– Sayın Atıcı…
AYTUĞ
ATICI (Mersin) – Teşekkür ederim Sayın Başkan.
Sayın
konuşmacı nükleer enerjinin temiz olduğunu ifade etmiştir. Bütün dünyadaki en
pis, en tehlikeli enerji olduğunun kayıtlara geçirilmesini istirham ediyorum. 
Bir
itirafta bulunmuştur, Ermenistan’daki Metsamor Nükleer Santrali’nin çok büyük
tehlike yarattığını arz etmiştir, çok haklıdır. Metsamor da yapıldığında
dünyanın en yeni teknolojisiyle yapılmıştı, şimdi tehlikelidir. Akkuyu da yeni
teknolojiyle yapılıyor; denenmemiştir, yine tehlikeli olacaktır. Dışa bağımlılığın
azaltıldığı büyük bir yalandır, tamamı Rus teknolojisidir, bizi içeriye
almayacaklar.
Son
olarak, nükleer santral sadece vatana değil insanlığa da ihanettir.
Teşekkür
ederim.
BAŞKAN
– Teşekkür ederim Sayın Atıcı.
Tutanaklara
geçmiştir.
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken…
İDRİS
BALUKEN (Diyarbakır) – Sayın Başkan, İç Tüzük 60’a göre söz istiyorum.
BAŞKAN
– Mikrofonunuzu açıyorum, buyurunuz.
VII.- AÇIKLAMALAR (Devam)
24.- Diyarbakır Milletvekili İdris Baluken’in, İzmir
Milletvekili Tacettin Bayır’ın 312 sıra sayılı Kanun Teklifi’nin tümü üzerinde
CHP Grubu adına yaptığı konuşmasındaki bazı ifadelerine ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Demin
Genel Kurul salonunda yokken, Cumhuriyet Halk Partisi adına konuşan sayın
milletvekilinin kürsüden kayıp kaçak, elektrik kullanımıyla ilgili,
yurttaşlarımızı “namuslu” ve “namussuz” olarak ayırmasını, böyle bir
değerlendirme yapmasını kabul etmemiz mümkün değildir. Büyük bir talihsizliktir
bu açıklama. 
Barınma,
enerji, su başta olmak üzere, sosyal devletin kendi yurttaşına sağlaması
gereken pek çok hizmetin, maalesef, ülkemizin koşulları nedeniyle
yurttaşlarımıza sağlanamadığı bir durumla, bir realiteyle karşı karşıyayız.
Yoksulluğun, açlığın, işsizliğin bu kadar yoğun olduğu bir ülkede, bir
coğrafyada çoğu zaman belki de ödeyemediği için, geçim sıkıntısı yaşadığı için
ya da mevcut enerji nakil hatlarının eskiliğinden ve altyapılarının
yenilenmemesinden kaynaklanan bu kayıp kaçak miktarıyla ilgili böyle bir
tanımlama yapmayı, doğrusu, Cumhuriyet Halk Partisi Grubu adına da
yakıştırmadığımızı ifade etmek istiyorum.
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın Baluken.
İDRİS
BALUKEN (Diyarbakır) – Tamamlayabilir miyim Sayın Başkan? Bir dakikayla mı
sınırlıyorsunuz?
BAŞKAN
– Bir dakika, uygulama öyle biliyorsunuz.
İDRİS
BALUKEN (Diyarbakır) – Bu ülkede milyon dolarlık vergi borçları silinen
müteahhit firmaları ortadayken, altın kaçakçılığıyla ilgili uluslararası kamuoyuna
mal olunan ve uluslararası alanda ülkemizi rencide eden kaçakçılıkla ilgili
dosyalar havada uçuşurken getirip burada yurttaşlar üzerinden böyle bir
tanımlamayı doğru bulmayız. O tarz süreçlerle ilgili bile “adalet” kavramı
üzerinden, “yargı” kavramı üzerinden tanımlamanın daha doğru olduğu
kanaatindeyiz.
Teşekkür
ediyorum.
BAŞKAN
– Teşekkür ederim Sayın Baluken.
Sayın
Özel, sizin de 60’a göre söz talebiniz var sanıyorum.
Buyurunuz,
mikrofonunuzu açıyorum.
25.- Manisa Milletvekili Özgür Özel’in, Diyarbakır
Milletvekili İdris Baluken’in yaptığı açıklamasındaki bazı ifadelerine ilişkin
açıklaması
ÖZGÜR
ÖZEL (Manisa) – Sayın Başkan, teşekkür ederim.
Biraz
önce grubumuz adına söz hakkını kullanan değerli hatibimizin elektrik
kullanacak parası olmadığı için böylesi yaşamsal önemde olan bir konuda kaçak
elektrik kullanımına zorlanan vatandaşla ilgili bir sözü yok. Ödeyebileceği
hâlde ödemeyen, elektriği hırsızlık yöntemiyle kullananlara karşı yaptığı bir
tanımlamadır. Sayın Baluken’in bahsettiği gibi kullanıcıların olduğu bir
vakıaysa sosyal devlete düşen, Hükûmete düşen, bu konuda gerekli sosyal
projeleri hazırlayıp Meclis gündemine getirmektir. Su kullanımına, elektrik
kullanımına ekonomik güçten dolayı erişemeyen vatandaşın yolunun bunu kaçak
kullanması değil, bu kullanımın devlet tarafından insani koşulları sağlayacak
kadarının ücretsiz olarak…
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) - …onlara verilmesi, buna da bütçede karşılık ayrılmasıdır. Ancak
namusuyla çalışan ve ödeyenlerin yanında, ödeyebilecek gücü olduğu hâlde,
“Nasılsa yandaş şirketin alacağı devlet tarafından karşılanır, bu konuda
yapılan her türlü istismara karşı Hükûmetin yapacağı bir kıyakçılık vardır.”
mantığıyla yapılan durum eleştirilmiştir. 
Arz
ederim. 
BAŞKAN
– Teşekkür ederim Sayın Özel. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı (1/715), İzmir
Milletvekili Ahmet Kenan Tanrıkulu’nun Çeşitli Adlar Altında Vatandaşlarımızın
Elektrik Faturalarına Yansıtılan Bedellerin Kaldırılması Amacıyla Bazı
Kanunlarda Değişiklik Yapılması Hakkında Kanun Teklifi (2/28), İstanbul
Milletvekili Mustafa Sezgin Tanrıkulu’nun Elektrik Piyasası Kanununda
Değişiklik Yapılması Hakkında Kanun Teklifi (2/75), Milliyetçi Hareket Partisi
Grup Başkanvekilleri Manisa Milletvekili Erkan Akçay ve İzmir Milletvekili
Oktay Vural’ın Elektrik Piyasası Kanununda Değişiklik Yapılmasına Dair Kanun
Teklifi (2/242), İstanbul Milletvekili Mustafa Sezgin Tanrıkulu’nun Elektrik
Piyasası Kanunu ve Türkiye Radyo-Televizyon Kurumu Gelirleri Kanununda
Değişiklik Yapılması Hakkında Kanun Teklifi (2/288), Balıkesir Milletvekili
Ahmet Akın’ın Elektrik Piyasası Kanununda Değişiklik Yapılmasına Dair Kanun
Teklifi (2/586), Kayseri Milletvekili Çetin Arık’ın 4628 Sayılı Elektrik
Piyasası Kanununda Değişiklik Yapılmasına Dair Kanun Teklifi (2/614), Antalya
Milletvekili Devrim Kök’ün Türkiye Radyo-Televizyon Kurumu Gelirleri Kanunu ile
Elektrik Piyasası Kanununda Değişiklik Yapılması Hakkında Kanun Teklifi (2/1076),
Denizli Milletvekili Kazım Arslan’ın Elektrik Piyasası Kanununda Değişiklik
Yapılmasına İlişkin Kanun Teklifi (2/1082) ve Bayındırlık, İmar, Ulaştırma ve
Turizm Komisyonu ile Sanayi, Ticaret, Enerji, Tabii Kaynaklar, Bilgi ve
Teknoloji Komisyonu Raporları (S. Sayısı: 312) (Devam)
BAŞKAN
– Teklifin tümü üzerinde siyasi parti grupları adına yapılan konuşmalar sona
ermiştir. 
Sayın
Elitaş’ın söz talebi olduğunu görüyorum. 
Buyurunuz
Sayın Elitaş, mikrofonunuzu açıyorum. 
VII.- AÇIKLAMALAR (Devam)
26.- Kayseri Milletvekili Mustafa Elitaş’ın, İzmir
Milletvekili Tacettin Bayır’ın 312 sıra sayılı Kanun Teklifi’nin tümü üzerinde
CHP Grubu adına yaptığı konuşmasındaki bazı ifadelerine ilişkin açıklaması
MUSTAFA
ELİTAŞ (Kayseri) – Teşekkür ediyorum Sayın Başkanım. 
Biraz
önce, AK PARTİ Grubu adına konuşan değerli milletvekili arkadaşımız Sayın
Nureddin Nebati, Cumhuriyet Halk Partisi Grubu adına konuşan milletvekili
arkadaşımızın yaptığı, elektrik borçlarından dolayı veya elektrik kullanımından
dolayı borcunu ödeyemeyen, imkânsızlıklardan dolayı borcunu ödeyemeyen her kim
varsa o konuyla ilgili yapılan tanımlamanın, “namuslu” veya “namussuz” vatandaş
şeklindeki tanımlamanın yanlış olduğunu ifade etti ve verdiği örnekler de oldu.

Türkiye
Büyük Millet Meclisinin, bugüne kadarki süreç içerisinde, çeşitli şeylerde,
sigorta prim borçları, vergi borçları vesaire, geçmişle ilgili, kamuyla ilgili
alacaklar konusunda çeşitli af düzenlemeleri yaptıklarını ifade etti ve bunun
bir haksızlık olduğunu ifade etti, altını net bir şekilde çizdi. 
Bugün
burada konuştuğumuz mesele, herhangi bir sebeple, ne olursa olsun, kamuya olan
elektrik borçlarını ödemeyen vatandaşlarımızı “namuslu” veya “namussuz” diye
ayırmak…
(Mikrofon
otomatik cihaz tarafından kapatıldı) 
MUSTAFA
ELİTAŞ (Kayseri) – …o milletimize, o arkadaşlarımıza büyük bir haksızlıktır. 
TACETTİN
BAYIR (İzmir) – Ama alakası yok, yanlış dediğiniz şey. 
MUSTAFA
ELİTAŞ (Kayseri) – Şunun altını çizerek ifade ediyorum…
TACETTİN
BAYIR (İzmir) – O başka bir şey ya. 
MUSTAFA
ELİTAŞ (Kayseri) – Bakın, düzeltmeye çalışıyorlar. 
ÖZKAN
YALIM (Uşak) – Hırsızlardan bahset. 
MUSTAFA
ELİTAŞ (Kayseri) – Sayın Nebati bunları söylerken yine aynı şekilde tepki
gösterdiler, “Öyle olur mu!” diye söylediler. Açıkçası, bunu milleti “namuslu”
veya “namussuz” diye yapan, kamuya olan borçlarını farklı şekilde değerlendirip
o insanları “namuslu” veya “namussuz” diye ayırmak milletvekillerine yakışmayan
bir tavırdır.
Arz
ediyorum.
Teşekkür
ederim.
BAŞKAN
– Teşekkür ederim Sayın Elitaş.
Sayın
Bayır…
TACETTİN
BAYIR (İzmir) – Madde 69’a göre düzeltme hakkımı kullanmak istiyorum çünkü
yanlış ifade ediyorlar. Benim ifade ettiğim bu değil. Ben abone olup da borcunu
ödeyemeyen kişiden bahsetmiyorum, adam abone bile değil, kaçak elektrik
kullanıyor, hırsızlık yapıyor. Ben hırsızlıkla kullanandan bahsediyorum. Aynı
şey değil ki söylediğiniz. Adam sanayici, fabrikada kaçak elektrik kullanıyor.
BAŞKAN
– Tutanaklara geçmiştir Sayın Bayır.
Teşekkür
ederim.
27.- Manisa Milletvekili Özgür Özel’in, 312 sıra sayılı
Kanun Teklifi’nin genel gerekçesinin yanlış olduğuna ilişkin açıklaması
ÖZGÜR
ÖZEL (Manisa) – Sayın Başkanım, elimizde sıra sayısı 312 var. 312 üzerine
hatipler görüşlerini bildiriyorlar. Biraz önce Adalet ve Kalkınma Partisi Grubu
adına da kanunun genel gerekçesi üzerinde bir şeyler söylendi. Birazdan Sayın
Bakanı da bu kürsüde dinleyeceğimizi umuyoruz.
Ama
312’nin genel gerekçesinin yanlış basıldığını görüyoruz, burada söylenenlerin
buradaki maddelerin gerekçesi olması mümkün değil. Ama bu kanunun genel gerekçesi
bütün Meclis tarafından malum, bu kanunun genel gerekçesine bir şey basılacaksa
18 Kasım 2013 tarihinde Abdullah Tivnikli ile İbrahim Kalın arasında yapılan
telefon görüşmesinin “tape”lerinin basılması gerekirdi. Çünkü orada İbrahim
Kalın ile Abdullah Tivnikli bu kanunda yapılan düzenlemelerin ne zaman
yapılacağını sorup İbrahim Kalın da “Beyefendi -yani dönemin Başbakanını
kastederek- talimat verdi. Bu düzenlemeler yapılacak, senin zararların
karşılanacak.” demektedir. 
Tüm
kamuoyunun ve Meclisin dikkatine gerçek genel gerekçeyi arz ederim. 
Teşekkür
ederim efendim. (CHP sıralarından alkışlar) 
BAŞKAN
– Teşekkür ederim Sayın Özel.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı (1/715), İzmir
Milletvekili Ahmet Kenan Tanrıkulu’nun Çeşitli Adlar Altında Vatandaşlarımızın
Elektrik Faturalarına Yansıtılan Bedellerin Kaldırılması Amacıyla Bazı
Kanunlarda Değişiklik Yapılması Hakkında Kanun Teklifi (2/28), İstanbul
Milletvekili Mustafa Sezgin Tanrıkulu’nun Elektrik Piyasası Kanununda
Değişiklik Yapılması Hakkında Kanun Teklifi (2/75), Milliyetçi Hareket Partisi
Grup Başkanvekilleri Manisa Milletvekili Erkan Akçay ve İzmir Milletvekili
Oktay Vural’ın Elektrik Piyasası Kanununda Değişiklik Yapılmasına Dair Kanun
Teklifi (2/242), İstanbul Milletvekili Mustafa Sezgin Tanrıkulu’nun Elektrik
Piyasası Kanunu ve Türkiye Radyo-Televizyon Kurumu Gelirleri Kanununda
Değişiklik Yapılması Hakkında Kanun Teklifi (2/288), Balıkesir Milletvekili
Ahmet Akın’ın Elektrik Piyasası Kanununda Değişiklik Yapılmasına Dair Kanun
Teklifi (2/586), Kayseri Milletvekili Çetin Arık’ın 4628 Sayılı Elektrik
Piyasası Kanununda Değişiklik Yapılmasına Dair Kanun Teklifi (2/614), Antalya
Milletvekili Devrim Kök’ün Türkiye Radyo-Televizyon Kurumu Gelirleri Kanunu ile
Elektrik Piyasası Kanununda Değişiklik Yapılması Hakkında Kanun Teklifi
(2/1076), Denizli Milletvekili Kazım Arslan’ın Elektrik Piyasası Kanununda
Değişiklik Yapılmasına İlişkin Kanun Teklifi (2/1082) ve Bayındırlık, İmar, Ulaştırma
ve Turizm Komisyonu ile Sanayi, Ticaret, Enerji, Tabii Kaynaklar, Bilgi ve
Teknoloji Komisyonu Raporları (S. Sayısı: 312) (Devam)
BAŞKAN
– Tasarının tümü üzerinde şahsı adına Kazım Arslan, Denizli Milletvekili…
Buyurunuz
Sayın Arslan. (CHP sıralarından alkışlar) 
KAZIM
ARSLAN (Denizli) – Sayın Başkan, değerli milletvekilleri; görüşmekte olduğumuz
Elektrik Piyasası Kanunu ile Bazı Kanunlarda Değişiklik Yapılmasına Dair Kanun
Teklifi’nin geneli hakkında şahsım adına söz aldım. Hepinizi sevgiyle, saygıyla
selamlıyorum.
Değerli
arkadaşlarım, bu kanun teklifi daha önce 15 maddelik bir tasarı hâlinde
gelmişti fakat ne olduysa daha sonra 29 maddelik bir düzenlemeyle Komisyonumuza
gelmiş ve orada bu kanun teklifi görüşülmüş ve Meclisimize gelmiştir. Şimdi, bu
tasarının genel olarak kapsamına baktığımızda gerçek anlamda Elektrik Piyasası
Kanunu’nun hem üretim alanına hem tüketim alanına iyi bir şekilde düzenleme
getiren bir yasa teklifi olmadığı gibi, özellikle dağıtım şirketlerini koruyan
kollayan, onların istemlerini yerine getirmeye çalışan; kayıp kaçakla ilgili,
tarifelerle ilgili, yeni, hukuka uygun olmayan ve Anayasa’ya aykırı biçimde
düzenlenmiş ve İç Tüzük’e de aykırı bir şekilde önümüze gelmiş olan bir
tekliftir.
Şimdi,
elektrikte özelleştirme yapıldı. Özelleştirmedeki amaç, Sayın Bakan, üretimin
daha fazla artırılmasıyla birlikte tüketimin de tüketiciye daha ucuza bir
şekilde bu enerjinin, bu elektriğin verilmesi ve daha sıkı bir takibatın
yapılması, tahsilatların iyi bir şekilde gerçekleştirilmesi ve bu yönden hem
tüketicinin hem de devletin zarar görmeyeceği bir sistemin çalıştırılmasına
yönelik olması gerekiyordu ama öyle bir noktaya geldik ki, özelleştirmeden
sonra üretimde pahalılık arttığı gibi, aynı zamanda tüketimde de pahalılık
artmaya başladı ve tüketiciye inanılmaz bir şekilde, her ay farklı bir şekilde,
tarifenin içinde farklı farklı isimlerle; sayaç okuma gibi, sistemin bedeli
gibi, ayrıca buna benzer kayıp kaçak bedeli gibi bu tarifenin, bu makbuzların
içine konulmak suretiyle tüketiciden gerçekten haksız yere alınan bir bedel
konumuna gelmiş bulunmaktadır.
Şimdi,
dünya ortalamasına baktığımız zaman, özellikle kayıp kaçaklarda dünya
ortalamasının yüzde 6 civarında olduğu bir ortamda Türkiye’de kayıp kaçağın
yüzde 15’lerin üstünde olduğu görülmektedir. Şimdi, eğer kayıp kaçağı
önleyemiyorsak, kayıp kaçağı takip edemiyorsak dağıtım şirketlerine bu yönde
bir yük getirmiyorsak o zaman biz bu özelleştirmeyi neden yaptık diye
sorgulamamız gerekiyor. Amaç neydi özelleştirmede? “Devlet birçok yerde tahsilatı
yapamıyor, takibatı yapamıyor, dolayısıyla kayıp kaçak hem teknik anlamda hem
de teknik alan dışında kayıplara sebebiyet veriliyor. Dolayısıyla, enerjiyi
daha pahalıya tüketiciye vermek zorunda kalıyoruz.” deniliyordu. Ama geldiğimiz
noktada, maalesef bu noktada hiçbir avantaj sağlanamadı ve dolayısıyla,
tüketici daha pahalıya enerjiyi kullanmaya devam etmektedir. 
Şimdi,
satın alma gücü ortalamasına göre, Avrupa’nın ve diğer ülkelerin ürettikleri
elektriğin tüketiciye ulaşması noktasında daha ucuza olduğu hâlde biz
pahalılıkta 6’ncı sırada bulunmaktayız. Hatta bu pahalılık sebebiyle, üretimin
üzerinde, maliyetlerin üzerinde çok fazla yük olması sebebiyle bizimle beraber
rekabet eden, özellikle tekstil sanayisi ve tekstil ürünleri noktasında bizimle
rekabet eden birçok ülkelerde elektriğin üreticiye, sanayiciye 4 sentlerde
verildiği bir durumda Türkiye’de bu, sanayiciye 12, 13, 14 sentlerde
verilmektedir. Buradaki fark tamamen bizim sanayicimizin, bizim üreticimizin ve
bizim ihracatçımızın üzerinde kalmakta, yük olmakta, dolayısıyla rekabet
etmemizi de zorlaştırmaktadır. 
Tükettiğimiz
enerjinin yüzde 53’ünü enerjiye, yüzde 47’sini de vergiye ve diğer ödemelere
veriyoruz. Tüketiciye yüklenen bu vergi, bu tarifelerle gerçekten tüketicinin
katlanamayacağı bir noktaya gelmiş bulunmaktadır. Onun için, Bakanlık olarak,
öncelikle ucuz enerjinin üretilmesi, özellikle kendi öz kaynaklarımızdan
üreteceğimiz, rüzgâr enerjisinden, güneş enerjisinden, hidroelektrik
enerjisinden üreteceğimiz elektrikle daha fazla ürettirmek, o alanlarda özel
sektöre daha fazla imkân vermek, fırsat vermek suretiyle üretimde maliyeti
aşağıya çekmeliyiz ve böylelikle tüketiciye de daha ucuza enerjimizi
vermeliyiz. 
Elektrikte
teknik kayıp ortalamamızın dünyanın 2 katına çıktığı bir ortamda, gerçekten,
bizim bu kayıp ve kaçakları gidermemiz ve diğer ödeyemeyen kesimlerin
paralarının da ödeyenlerin üzerinden, ödeyen, gerçekten borcuna sadık olan
abonelerin üzerinden alınması da kesinlikle hem eşitlik ilkesine hem de
hakkaniyet ilkesine aykırı bir durum olmaktadır. Onun için, bu getirilen yasa
teklifinin, bütünüyle birlikte baktığımızda, Anayasa’mıza, İç Tüzük’e açıkça
aykırı olduğu görülmektedir. 
Şimdi,
bunun dışında öyle bir yasa teklifi geliyor ki, kayıp kaçakla ilgili dava
edilmiş, talep edilmiş, hüküm altına alınmış, Yargıtay karar vermiş, bu haksız
alınan paranın iadesine karar verilmiş, bunları ortadan kaldırıyorsunuz ve hiç
kimsenin dava açmasına, yargı yoluna gitmesine de imkân vermiyorsunuz. Böyle
bir hak ihlali kesinlikle olamaz. Dolayısıyla, vatandaşa tarifenin içinde ne
yazarsa yazsın “Bunu ödemek zorundasınız.” gibi söylemek, zorlamak, devletin
baskısını, korkusunu tüketicinin üzerinde sürekli sürdürmek hakkaniyete ve
yasalarımıza da uygun değildir. 
Onun
için, Yargıtay kararlarına mutlak surette uyulacak. Anayasa’mıza göre eşitlik
ilkesine uyulacak. Bunun dışında, gerçek anlamda, tarifenin içinde yer alan
haksız alımların ortadan kaldırılmasına imkân verilecek. Vatandaşın, tarifenin
ve eline geçen bedelin sadece sonucuna itiraz etmesi şeklinde getirilen bu
kısıtlama kesinlikle Anayasa’mıza ve yasalarımıza ve vatandaşın da hak arama
istemine aykırı bir davranıştır, bir durumdur. 
Şimdi,
bu teklifle, aynı zamanda nükleer enerjinin de önü fazlasıyla açılıyor.
Yenilenebilir enerji üzerinde hiçbir çalışma maalesef yapılmıyor. Onun için,
nükleer enerjinin her alanda, her ne şekilde olursa olsun bütün mevzuatları
baypas ederek, onları ekarte ederek Kıyı Kanunu’na, askerî alanlara
girilmesine, zeytin alanlarına girilmesine, özel mülkiyete girilmesine, acele
kamulaştırma istemine kadar her türlü kanunsuzluğun, haksızlığın ve vatandaşı
gerçekten zora sokan bir durumun ortaya çıktığını görüyoruz. 
(Mikrofon
otomatik cihaz tarafından kapatıldı) 
KAZIM
ARSLAN (Devamla) – Onun için bu yasa teklifine ret vereceğiz. 
Hepinizi
sevgiyle, saygıyla tekrar selamlıyorum. Sağ olun. (CHP sıralarından alkışlar)
BAŞKAN
– Teşekkür ederim Sayın Arslan.
Şimdi,
söz sırası Hükûmette. Sayın Berat Albayrak, Enerji ve Tabii Kaynaklar Bakanı.
Buyurunuz
Sayın Bakan. (AK PARTİ sıralarından alkışlar)
Süreniz
yirmi dakikadır.
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Kıymetli Başkan,
saygıdeğer milletvekilleri; bugün, Elektrik Piyasası Kanunu ile Bazı Kanunlarda
Değişiklik Yapılmasına Dair Kanun Teklifi’nin görüşülmesi kapsamında sizlerin
huzurunda bulunuyorum.
Öncelikli
olarak, yasa teklifimizin milletimiz için hayırlara vesile olmasını dilerken
hepinizi saygıyla selamlıyorum.
Konuşmamı,
genel, bugüne kadar yapılan, bugüne esas olarak yoğunluklu bir şekilde
tartışılan mevzulara geçmeden önce, metnin içeriğinde, bu yasa kapsamında
enerji piyasasında nasıl bir düzenleme yapmamız gerektiğini, hamasetten ayrı,
teknik ve detay olarak kaba bir şekliyle anlattıktan sonra, doğru bilgiye
dayalı tespitlerle bitirmeyi istiyorum. Onun için, dikkatle dinleyen siz
hazırun vekillerimize şimdiden teşekkür ediyorum.
Bilindiği
üzere, tüm dünyada enerji piyasaları çok dinamik bir şekilde değişim
geçirmektedir. Ülkemiz elektrik piyasası, 2001 yılından itibaren 4628 sayılı Kanun’la
yeniden şekillendirilmiş ve 2013 yılında, 6446 sayılı Kanun’la bugünün
ihtiyacına cevap verecek birçok yeni düzenlemeyi beraberinde getirmiştir.
Türkiye’de elektrik piyasasındaki hızlı değişim gereği hazırlanan kanun
teklifiyle, yatırım süreçlerinin hızlandırılması ve önemli ölçüde uygulamada
yaşanan sorunların giderilmesi esas amacımız olmuştur. 
Enerjide
dışa bağımlılığı azaltmak, önümüzdeki on-on beş yıl içerisinde 2 katına çıkacak
olan enerji talep artışını sorunsuz karşılamak ve arz güvenliğini sağlamak
için, yoğun bir şekilde, Bakanlık olarak çalışmalarımızı sürdürüyoruz.
Enerji
arz güvenliği için kritik bir unsur olan sağlıklı bir şekilde tedarik hususu
çok önemli. Son on yılda hızlanarak artan enerji sektörümüzün çehresi ciddi bir
şekilde değişmekte ve serbestleşme çabalarıyla kurulmaya çalışılan rekabetçi
piyasa yapısı enerji politikalarımızın en önemli odak noktası olmuştur. Bu
bağlamda, rekabetçi, şeffaf, tüketicinin korunduğu çevresel sürdürülebilirliği
de dikkate alan bir enerji sektörü önceliğimiz olmuş ve olmaya da devam
edecektir. Strateji ve politikalarımız enerji arz güvenliği, alternatif enerji
kaynakları, kaynak çeşitliliği, yerli ve yenilenebilir kaynakların ekonomiye
kazandırılması, sürdürülebilirlik, enerji piyasalarında serbestleşme ve enerji
verimliliği temellerine dayanmaktadır. 
Değerli
milletvekilleri, kanun teklifi dikkatlice incelendiğinde ana fikrinin daha çok
yerli ve yenilenebilir kaynaklar ve bunun değerlendirilmesi olduğunu net olarak
görebiliriz. Daha çok yerli ve yenilenebilir, bu ülkenin ihtiyacı olan
enerjinin tedarik güvenliğini, küresel etkileri en asgari seviyeye indirerek
sağlamayı amaçlamaktadır. Bu kanun teklifi enerji kaynaklı dış ticaret açığının
azaltılması anlamında çok önemli katkı sağlayacaktır. Bildiğiniz gibi, 2015
yılı itibarıyla net enerji ithalatımız 38 milyar dolar seviyesinde olup gelişen
ve büyüyen ekonomimizden dolayı bu rakamın ilerleyen yıllarda daha da artması
kaçınılmaz olacaktır. İşte bu aşamada tüm yerli kaynaklarımızın seferber
edilmesi gelecek yıllarda daha az kaynağın yurt dışına aktarılmasını
sağlayacaktır. Özellikle yerli kömür kaynaklarının azami kullanılması durumu
ülkemizin arz güvenliğinin sağlanmasını ve dış politik pozisyonunu daha güçlü
kılacaktır. Hem madencilik hem de termik santral işletmeciliğinde yaklaşık 25
bin kişilik bir istihdama katkı sağlayacaktır. 
Gelişen
dünyada, artık, yenilenebilir enerji üretim portföylerinin de giderek artan bir
öneme sahip olduğunu gayet iyi biliyoruz. Söz konusu kaynaklarımızın çok daha
hızlı sisteme alınabilmesi için farklı bir yatırım modelinin gerektiği
bilinmekte. İşte YEKA (Yenilenebilir Enerji Kaynak Alanı) modeliyle hem
yenilenebilir enerji potansiyelimizi sisteme çok daha hızlı ilave etmek mümkün
olacak hem de bu tesislerin aksamlarının yurt içinde üretilmesini sağlayarak
ikinci bir fayda elde edilecektir. Aslında bu model, kendi kendini finanse
edebilme yeteneğine sahip yeni bir sanayi sektörünün doğuşuna da sebebiyet
verecektir. Ülkemizde bu uygulamayla oluşturacağımız yenilenebilir ekipman
üretim yeteneği, ilerleyen yıllarda komşu ülkelere de ihracat için bölgesel
fırsatlar sağlayacaktır. 
Değerli
milletvekilleri, doğal gazın kullanılmaya başlandığı 1987 yılında 500 milyon
metreküp olan yıllık doğal gaz tüketimimiz 2015 yılı sonu itibarıyla 49 milyar
metreküpe ulaşmıştır. Öte yandan, 2002 yılında 4.510 kilometre olan doğal gaz
iletim ve dağıtım hattı uzunluğu, devam eden hatların tamamlanarak işletmeye
alınmasıyla 2015 yılında 118 bin kilometreyi geçmiştir. Sadece bu altyapının 13
bin kilometreden fazlası ana gaz iletim hat sistemiyle oluşmuştur. 2002 yılında
sanayi ile konutta 5 şehrimize ulaştırılan doğal gaz, bugün itibarıyla 77
şehrimize ve 328 ilçemize ulaştırılmıştır. Doğal gazın ülke genelinde
yaygınlaştırılması hedefi doğrultusunda diğer il ve ilçelerimize doğal gaz
ulaştırılmasını sağlamaya yönelik çalışmalar devam etmektedir.
Bu
kanun teklifiyle başarılmaya çalışılan diğer önemli bir husus, doğal gaz arz
güvenliğinin sağlanması amacıyla depolama kapasitemizin artırılmasıdır. Bilindiği
üzere doğal gaz, hem elektrik hem de konut ısıtma amacıyla enerji tüketimimizde
çok önemli bir ağırlığa sahiptir. Özellikle kış mevsiminde günlük puant
taleplerinin karşılanmasına katkı sağlayacak depolara ihtiyaç her yıl giderek
artmaktadır. Hâlihazırda yüzde 10 olan depolama kapasitesi yeterliliği ve
yükümlülüğü yüzde 20’ye yükseltilerek arz güvenliğini daha ileri bir noktaya
taşımak için ciddi bir adım atmaktayız. Yeni depolama tesislerinin yapımı,
ülkemizin uluslararası boru hatlarının geçiş güzergâhı ve transit ülke olma
noktasında da önemli bir yer teşkil etmektedir. Ayrıca, doğal gaz kullanmak
isteyen vatandaşlarımıza doğal gaz şebekesinin ulaştırılması amacıyla dağıtım
bölgelerinin sınırlarının EPDK tarafından yeniden düzenlenmesine ve genişletilmesine
imkân sağlanmıştır.
Yerli
kaynaklarımızın değerlendirilmesinde ve kullanımının artırılmasında kara
alanlarındaki çalışmaların yanı sıra deniz alanlarındaki doğal kaynak
aramalarına da ağırlık verilmesi gerekmektedir. Gelişen ekonomilerde ihtiyaç duyulan
hammadde tedarik güvenliğinin ve kaynak çeşitliliğinin sağlanması önem arz
etmektedir. Girdi Tedarik Strateji Eylem Planı’nda belirtilen hedeflerimize
ulaşılabilmesi ancak MTA’nın yeteneklerinin daha da geliştirilmesiyle mümkün
olacaktır. İşte bu kapsamda, kanun teklifinin içerisine, stratejik madenlerin
tedarik güvenliğinin sağlanması için MTA’nın sadece yurt içinde değil, aynı
zamanda yurt dışında arama ve araştırma faaliyeti yapmasıyla, yurt dışında
şirket kurmasıyla ilgili de düzenlemeler konulmuştur.
Bu
kanun teklifiyle ayrıca vatandaşımızın ve yatırımcılarımızın önündeki
bürokratik süreçlerin kısaltılması ve hızlandırılması esas amaçlardan bir
tanesidir. Bu kapsamda, sahada yapılması gereken iş ve işlemlerin daha kısa
sürede ve düşük maliyetle yapılmasına yönelik düzenlemeler getirilmektedir.
Ayrıca, onay, izin ve ruhsat gibi süreçler daha etkin ve kısa sürede
gerçekleştirilebilecektir.
Enerji
arz güvenliğimizin sağlanması adına yenilenebilir enerjinin yanı sıra nükleer
enerjinin de ülkemizde elektrik üretim amaçlı kullanılması elzem bir husustur.
Dünyada nükleer enerjinin kullanımına baktığımızda elektrik enerjisi
üretimindeki payı yaklaşık yüzde 11’dir. Bunun yanında, Fransa, Amerika ve
Rusya’yla birlikte Çin başta olmak üzere dünyada kurulu faaliyette olan nükleer
reaktör sayısı 442’dir. Nurettin Bey’in sayısından 4 fazla, aldığı rapora 4
tanesi de devreye girdiği için 442 olarak ifade edebiliriz bunu. Şu anda inşa
aşamasında 66 tane ve 164 tanesi de yapım aşamasında ve plan aşamasında olan nükleer
santralden bahsediyoruz. Fransa elektrik üretiminin yüzde 74’ünü, İsveç yüzde
34,3’ünü, Finlandiya 33,7’sini, İsviçre yüzde 33, Ukrayna yüzde 56’sını nükleer
enerjiden karşılamaktadır. Tüm Avrupa Birliğinde ortalama elektrik üretiminin
yüzde 30’ü nükleer enerjiden karşılanmaktadır. 
Sizlerin
de iyi bildiği gibi, uzun bir süredir nükleer enerji teknolojisinin ülkemize
kazandırılması konusunda önemli adımlar atmış durumdayız Hükûmetimiz olarak.
1956 yılında Demokrat Parti iktidarı döneminde başlayan bu hayal, bu iktidar
döneminde atılan somut adımlarla hayata geçme noktasında çok önemli bir noktaya
ulaşmıştır.
Nükleer
teknoloji hem enerjide kaynak çeşitliliği hem de bu teknolojinin diğer uygulama
alanlarının geliştirilmesi açısından önem arz etmektedir. Bu teknoloji
konvansiyonel inşaat tekniklerinin ötesinde özel uygulamalar gerektirmektedir.
Bu amaçla, söz konusu tesisin yapı denetiminin TAEK tarafından uluslararası
kriterlere göre yaptırılması ayrıca düzenlenmiştir. Nükleer tesislerin özelliği
gereğince, inşa edileceği alanların zemin yapısı açısından birçok kriteri eş
zamanlı karşılaması elzemdir. Yasa teklifimizle, kurulması planlanan nükleer
tesislerin en doğru lokasyona yerleştirilmesi amaçlanmıştır.
Cumhuriyetimizin
kuruluşunun 100’üncü yılında, elektrik enerjisi ihtiyacımızın bugünkü düzeyin
en az yüzde 50 daha üzerinde bir noktaya erişeceğinden hareketle yani yaklaşık
414 milyar kilovatsaate ulaşacağı hesaplarımız dâhilindedir. Bu doğrultuda,
yerli ve yenilenebilir enerjiyle enerji verimliliğinden azami düzeyde
yararlanma çalışmalarımızın yanı sıra, nükleer enerjinin enerji arz
kaynaklarımız arasına dâhil edilmesi, artan elektrik enerjisi talebinin
karşılanması ve ithal kaynaklı yakıtlara bağımlılıktan kaynaklı risklerin daha
da azaltılması çok büyük önem arz etmektedir. Ayrıca Onuncu Kalkınma Planı
kapsamında yer alan ve Bakanlığımızın sorumlu olduğu Yerli Kaynaklara Dayalı
Enerji Üretim Programı kapsamında, yerli kaynakların enerji üretimindeki
payının artırılması suretiyle enerjinin dışa bağımlılığının azaltılması
amaçlanmaktadır. Söz konusu amaçları gerçekleştirmek için çeşitli hedefler
belirlenmiştir. Bu bağlamda, Bakanlığımız tarafından yapılan arz
planlamalarında, 2023 yılına kadar yerli linyit ve taş kömürü kaynaklarımızın
tamamının elektrik üretimi amaçlı değerlendirilmesi hedeflerimizden bir
tanesidir. Yerli kömürden elde edilebilecek elektrik enerjisi üretim
potansiyelinin yaklaşık 15 bin megavat olduğu öngörülmektedir. Bu kapasitenin
devreye alınmasıyla birlikte -burası önemli- 4,3 milyar dolar karşılığı
yaklaşık 19,5 milyar metreküplük doğal gazdan elde edilebilecek elektrik
enerjisi üretimi karşılanabilecektir. 
Kanun
teklifiyle, yerli kömüre dayalı elektrik üretim tesisi kurulması ve varlıkların
daha hızlı ve etkin kullanımının özel sektörün marifetiyle sağlanması amacıyla
Özelleştirme İdaresi Başkanlığının yapacağı birim fiyat yarışması usulüyle
ihale yapılması yöntemine dayanan yeni bir yatırım modeli oluşturulmuştur. Bu
modelde tesiste üretilecek enerji TETAŞ ve EÜAŞ tarafından ihale sonucu minimum
fiyatla satın alınması çerçevesi içerisinde yine devlet olarak para harcamadan
bu yatırımların önü açılacaktır. 
Özellikle,
bazı linyit sahaları büyüklüğünden dolayı ölçek ekonomisi kapsamında
değerlendirilememektedir. Bu kanun teklifi içerisinde sahanın büyük olması çok
büyük kapasitede yatırımları gerektirmekte ve yüksek sermaye ihtiyacı
doğurduğundan dolayı, bu güce sahip çok fazla yatırımcının mevcut olmaması söz
konusu olduğundan dolayı sahaların faaliyete geçmesini geciktirmekte ve engellemektedir.
Bu sahaların bölünerek daha fazla yatırımcının ilgisine sunulması hem atıl
duran kaynakların daha fazla yatırımcının ilgisine sunulması ve ekonomiye
kazandırılmasını hem de yatırımların daha hızlı yapılmasının önünü açacaktır.
Bu amaçla maden ruhsatlarının Bakanlık onayıyla ayrı ruhsatlara
bağlanabileceğine ilişkin düzenleme yapılmıştır. Madencilik faaliyetleri
sırasında oluşan metan gazının iş ve işçi sağlığı açısından ne kadar büyük bir
tehdit olduğu ve giderilmesi gerektiği de aşikârdır.
Yapılan
düzenlemeyle ayrıca metan gazının drenajı sağlanmış ve metanın doğal gaz
piyasasına satılmasının önü açılmıştır. Bu düzenlemeyle iş sağlığı ve güvenliği
açısından daha uygun ve etkin işletmecilik yapılmasının yanı sıra Zonguldak
Havzası’nda bulunan taşkömürü rezervlerinden elde edilecek metanın da ekonomiye
kazandırılmasının önü açılmıştır. 
Değerli
milletvekilleri, 780 bin kilometrekarelik alanda yaklaşık 40 milyona yakın
aboneye hizmet veren büyük bir iletim ve dağıtım şebekesine sahibiz. Bu şebeke
dünyanın 5’inci, Avrupa’nın 2’nci büyük şebekesidir. Yaklaşık 15 milyon direk,
1,3 milyon kilometre hat, 400 binden fazla trafodan bahsediyoruz. Tesis
edilmesi, yönetilmesi ve işletilmesinin ne denli büyük bir iş yükü ve maliyet
gerektirdiği hepimizin malumu. Elektrik üretiminde kaynak çeşitliliğinin
sağlanması ve arz güvenliğinin güvence altına alınmasının yanı sıra üretilen
elektriğin iletim ve dağıtım aşamalarında gerçekleşen kayıp ve kaçakların
minimum seviyeye indirilmesi çok ama çok önemlidir. Bilindiği üzere elektriğin
üretim tesislerinden tüketim noktalarına kadar taşınması ve yeterli, kaliteli,
sürekli ve kesintisiz sunumu için önemli büyüklükte iletim ve dağıtım
altyapısının inşa edilmesi ve işletilmesi gerekmektedir. Üretilen elektriğin
önce iletim şebekesinden binlerce kilometre uzaklıkta dağıtım bölgelerine
taşınması, burada binlerce trafoyla, sonrasında dağıtım şebekesinde milyonlarca
kilometre uzunluğunda hatlarıyla tüketime sunulması sırasında elektrik enerjisi
önemli ölçüde teknik olarak kayba uğramaktadır. Ülkemizde geldiğimiz noktada
teknik kayıp oranı yaklaşık yüzde 7 civarındadır. Bu ortalama, OECD ve AB
ortalamalarına oldukça yakın bir ortalamadır. Teknik kaybın olmaması fiziksel
olarak mümkün olmamakla beraber azaltılması mümkündür. Nitekim, on üç yıllık
iktidarımızda bu oran anlamlı bir şekilde aşağıya düşmüştür ve düşmeye devam
etmektedir.
Ülkemizde
elektriğin üretimi, iletimi, dağıtımı ve satışı tümüyle dikey bütünleşik kamu
şirketi olan TEK’le başlamıştır. 1970 yılında kurulan TEK’ten önce yerel
otoriteler vesilesiyle verilen bu hizmet, 1970 yılında kurulan TEK’te tüm bu
hizmetler kamu eliyle gerçekleştirilmektedir. 
Şimdi,
burası çok ama çok önemli. Bugün burada şunu görüyorum ki maalesef algının
gerçekleştirilmeye çalışıldığı, içinde bilgi olmayan fikir üretilen, gerçek
dışı şeylerle karşı karşıyayız, halkımızı hakiki anlamda aldatmaya çalışan bir
söylemle karşı karşıyayız, büyük bir yanlış, yalana ve iftiraya gidecek kadar
bir şeyle karşı karşıyayız. 
Ne
demek istiyorum arkadaşlar? Türkiye Cumhuriyeti devleti kurulduğundan, elektrik
hizmeti verildiğinden bugüne kadar, bugün bu yasayı konuştuğumuz gün
söylenenlerin birçoğunun yalan olduğunu, yanlış olduğunu çok açık, net bir
şekilde şöyle ifadelim ki halkımız hakikati bilsin: Kurulduğu günden bugüne
kadar kayıp kaçak oranı elektrik tüketicileri tarafından karşılanmaktadır. Bu,
bugünün konusu değildir. Bugün burada bizim düzenlemeye çalıştığımız, 2010-2011
yılından itibaren, 1 Ocak 2011 noktasında liberalleşen piyasanın EPDK, bağımsız
kurum özelleşmesiyle birlikte, onun eliyle birlikte, piyasalarda kayıp kaçak
oranının teknik perakende ve dağıtım sistemi içerisinde rehabilite edilmesi,
daha aşağıya çekilmesiyle ilgili yapılan yasal bir düzenlemedir. Bunun, toplam
tüketici faturası içerisinde yer alan kayıp kaçak oranının bu teknik düzenleme
gereği hesaplanırken dışarıda yer almasından kaynaklı bir düzenlemedir. Ama siz
sanki bugün kayıp kaçak oranı vatandaşlar tarafından, kamu tarafından, bunun
eliyle yapılmıyormuş gibi, bugün böyle bir şey yapılıyormuş hakikatini
çarptırarak bir söylem gerçekleştirmeye çalışırsanız buna söyleyecek tek şey
yalan ve iftiradır. (AK PARTİ sıralarından alkışlar) 
TACETTİN
BAYIR (İzmir) – Sizden aldık bilgileri, bilgileri siz verdiniz! 
ENEREJİ
VE TABİİ KAYNAKLAR BAKANI BERAT ALBAYRAK (Devamla) – Şimdi, burada önemli bir
nokta var.
TACETTİN
BAYIR (İzmir) – Bilgileri sizden aldık!
ENEREJİ
VE TABİİ KAYNAKLAR BAKANI BERAT ALBAYRAK (Devamla) – Burada önemli bir nokta
var, halkımız şunu bilsin: Biz iktidara geldiğimizde yüzde 20’lerde olan kayıp
kaçak oranını, bugün Meclisteki muhalefet partilerinden 3’ünden 2’sinin
iktidarda veya iktidar ortağı olduğu dönemlerde yüzde 20’lerde olan kayıp kaçak
oranını bu iktidar yüzde 14’lere düşürmüştür. Halkımıza yüklenen bu kayıp ve kaçak
yükünü her geçen gün, özelleştirme marifetiyle, teknik altyapı marifetiyle,
profesyonel altyapıyla ilgili yapılan güçlü altyapılar itibarıyla daha da
aşağıya düşürmeye devam edecektir. 
Şimdi…
(Mikrofon
otomatik cihaz tarafından kapatıldı)
BAŞKAN
– Sayın Bakan, maalesef ek süre uygulamamız yok.
Teşekkür
ederim efendim.
ENERJİ
VE TABİİ KAYNAKLAR BAKANI BERAT ALBAYRAK (Devamla) – Sayın Başkan, 9,5 saat
sonra gündemin maddelerine geçtik. 9,5 saat sonra Mecliste kanun maddelerini
tartışmaya çalıştık. Sayın grup başkan vekillerinin “yok, Anayasa’ya aykırı,
yok, İç Tüzük’e aykırı” demesinden bir 3 saat de öyle kaybettik. Gece on ikiyi
geçtikten sonra bu kadar kapsamlı ve reformcu bir paketle alakalı bir açıklama
yapalım dediğimizde süre bitti diyorsunuz. Çok kısa bir süre daha alalım.
BAŞKAN
– Sayın Bakan, bakınız, çok arzu ederim ama siyasi partilerin Meclis başkan
vekilleriyle Sayın Meclis Başkanının birlikte yaptığı toplantıda ek süre
uygulamasının sona erdirilmesi kararlaştırıldı. Yoksa, arzu ederim, güzel bilgiler
veriyorsunuz.
Buyurunuz
bir dakika…
Sözlerinizi
tamamlayınız.
ENERJİ
VE TABİİ KAYNAKLAR BAKANI BERAT ALBAYRAK (Devamla) – İşte, “elektrik pahalı.”
dendi, “kayıp kaçak” dendi, “nükleer” dendi, neresinden tutacağımı şaşırdım,
bir dakikada ne anlatacağımı bilemiyorum ama. Yani bir fikrin altında gerçek,
sahih bilgi olursa o fikre karşılık verilir. Onun için, lafa bakıyoruz,
söyleyen arkadaşlara bakıyoruz, geçmiş referanslara bakıyoruz, hangi birine
cevap vereceğimi şaşırdım. Ama halkımız müsterih olsun. İktidarımız kayıp
kaçakta olduğu şekliyle, bugüne kadar ortaya koyduğu performans şekliyle,
bugüne kadar halkımıza güven noktasında ne kadar iyileştirme yaptıysak tüm
bakanlıklarımız aracılığıyla, Enerji Bakanlığı olarak geçmiş bakanlarımızla
bugüne kadar ne kadar büyük bir ilerleme kat ettiysek halkımıza güvenli,
huzurlu enerji ve arz güvenliği noktasında, daha ucuz elektrik enerjisini, daha
ucuz elektriği sağlama ve kaliteli elektriği sağlama noktasında, bundan sonra
da kim ne derse desin biz doğru bildiğimiz hak yolda sonuna kadar bunu
sağlamaya devam edeceğiz. 
Teşekkür
ediyorum. Sağ olun, var olun arkadaşlar. (AK PARTİ sıralarından “Bravo”
sesleri, alkışlar)
BAŞKAN
– Teşekkür ederim Sayın Bakan. 
Sayın
Tanal.
MAHMUT
TANAL (İstanbul) – Sayın Bakanın biraz önceki konuşmasında aynen soru şu
şekilde: “Kayıp kaçak bedeline ilişkin uygulama ne zaman ortaya çıkmıştır?”
“Elektrikte kayıp kaçak bedeli” yazılan kitapta aynı soru yineleniyor. Sayın
Bakan dedi ki: “Cumhuriyet tarihinden bugüne kadar tahsil edilmiştir.
Konuşmacılar hakikate aykırı beyanlarda bulunuyor.” Aslında hakikate aykırı
beyanlarda bulunan Bakanın ta kendisi. 
BAŞKAN
– Teşekkür ederim Sayın Tanal, tutanaklara geçmiştir. 
MAHMUT
TANAL (İstanbul) – Bu uygulama hangi yasayla olmuş? Kitaptaki, aynen: “6446
sayılı Yasa’nın uygulanmasıyla birlikte yürürlüğe girmiş.” Bu, cumhuriyet
tarihinden bugüne kadar değil Sayın Bakan. Size bu bilgiyi veren sayın
bürokratlar yanlış beyanlarda bulunuyorlar. 
Bilgilerinize
arz ederim. (AK PARTİ sıralarından gürültüler)
BAŞKAN
– Teşekkür ederim Sayın Tanal. 
Sayın milletvekilleri…
Dinleyeceğim efendim. 
Sayın
Özel…
ÖZGÜR
ÖZEL (Manisa) – Sayın Başkanım, Sayın Bakan konuşmasının başında geldi ve dedi
ki: “Teknik ağırlıklı olarak, bilgilendirmeye yönelik bir konuşma yapacağım.
Bunu saygıyla dinleyecek hazıruna şimdiden teşekkür ediyorum.” Bütün Meclis,
kendisinin verdiği bilgileri, doğrusuyla yanlışıyla, eksiğiyle fazlasıyla,
eleştiriye muhtaç kısımlarıyla dinledi. Ama o aslında, Meclisle kurmuş olduğu,
yazısız, sözlü ve aslında karşılıklı mutabakata dayanan akde, son üç dört
dakikada, Bakan olmanın verdiği, kürsüde olmanın verdiği avantajla karşı
gelerek, onu çiğneyerek, muhalefet partilerinin her bir tanesine ayrı ayrı
sadece hakarette bulunmadı, iftira da attı. Dedi ki…(AK PARTİ sıralarından
gürültüler)
OKTAY
ÇANAK (Ordu) – Ne alakası var?
BAŞKAN
– Sayın milletvekilleri, dinleyelim efendim Sayın Özel’i. 
ÖZGÜR
ÖZEL (Manisa) – Bir kere, Türkiye Cumhuriyeti’nin bir Bakanına, bu Meclis
çatısı altında, “Yalan, iftira, bir söze bakarım.” bunlar yakışmaz efendim. Bir
kere, bunun için kendisini kınıyoruz ve Cumhuriyet Halk Partisi Grubu adına
cevap hakkımızı kullanmak istiyoruz. 
HAKAN
ÇAVUŞOĞLU (Bursa) – Adam “namussuz” dedi, “namussuz” bir şey demedi.
BAŞKAN
– “Cevap hakkı” derken, sataşma nedeniyle de söz istiyorsunuz. 
ÖZGÜR
ÖZEL (Manisa) – Evet efendim. 
BAŞKAN
– Buyurun Sayın Özel. 
VI.- SATAŞMALARA İLİŞKİN KONUŞMALAR (Devam)
26.- Manisa Milletvekili Özgür Özel’in, Enerji ve Tabii
Kaynaklar Bakanı Berat Albayrak’ın 312 sıra sayılı Kanun Teklifi’nin tümü
üzerinde Hükûmet adına yaptığı konuşması sırasında Cumhuriyet Halk Partisine
sataşması nedeniyle konuşması
ÖZGÜR
ÖZEL (Manisa) – Sayın Başkanım, değerli milletvekilleri; gecenin bu vaktinde bu
kürsüye çıkıp böyle bir sataşmadan dolayı söz alacağımızı tahmin etmezdik. 
Sayın
Bakan ifadelerini kullanırken on beş-on altı dakika bu Mecliste kimse çıt
çıkarmadan kendisini dinledi. Ama buraya bir Türkiye Cumhuriyeti’nin Bakanı
olarak çıkıp, bu yüce kubbe altında bütün muhalefet partilerinin yaklaşımlarına
“yalan, iftira, gerçek dışılık” demek hakkınız değildir, haddiniz de değildir,
haddinizi bilin! (CHP sıralarından alkışlar)
OKTAY
ÇANAK (Ordu) – Sen bil onu, sen! (AK PARTİ sıralarından gürültüler)
ORHAN
DELİGÖZ (Erzurum) – Özgür Bey, hepsi doğru, az bile dedi.
ÖZGÜR
ÖZEL (Devamla) - İkincisi, kayıp kaçak meselesi Adalet ve Kalkınma Partisinin
icadıdır. Bu konuda, kayıp ve kaçak konusunda biraz önce akıl almaz şeyler
söylendi. Mesela, bu meseleyi birilerine izah edebilmek için, diyor ki sayın
milletvekili: “Efendim, kasaba gidiyoruz et alıyoruz, bir tane fiyat var.”
Bunların mantığına göre kayıp kaçağı tüketici ödeyecek olursa mesela kasap
şöyle bir şey yapabilir bir gün: İki tane dana kesecektim, bir tanesi kaçtı,
dana etinin fiyatını iki katına çıkarıyorum. (CHP sıralarından alkışlar) 
Sayın
halkımız, bu AKP’nin mantığına göre 40 tane koyunluk sürüm vardı, 30 tanesi
kaçtı. Kaçak bedelini sen öde, kuzu etinin fiyatı 3 katına çıktı. Bu akıl mı,
mantık mı?
ABDULHAMİT
GÜL (Gaziantep) – O sizin aklınıza gelir, sizin aklınıza gelir o. 
ÖZGÜR
ÖZEL (Devamla) - Bakın, değerli vatandaşlarımız, size karşı AKP’nin dayattığı
nedir? Bir restoranda yemek yiyorsunuz, bir esnaf lokantasında. Adamın birisi
yiyor, yiyor, yiyor. “Hesabı ödemeyeceğim.” diyor, lokantadan kaçıyor. Kapıları
tutuyorlar, hesap ödemek üzere olanlara o adamın yediğini de paylaştırıyorlar.
Hak mı, insaf mı? (CHP sıralarından alkışlar)
Teşekkür
ediyorum, saygılar sunuyorum. 
BAŞKAN
– Teşekkür ederim Sayın Özel.
KAZIM
ARSLAN (Denizli) – Sayın Başkan…
İDRİS
BALUKEN (Diyarbakır) – Sayın Başkan…
BAŞKAN
– Bir saniye Sayın Baluken.
Sayın
Arslan…
KAZIM
ARSLAN (Denizli) – Sayın Başkanım, Sayın Bakan ifadelerini kullanırken
muhalefet parti sözcülerinin hepsini yalancılıkla suçlamasını kınıyorum çünkü
eğer bizim söylediklerimiz yalansa yüzlerce dava açılmıştır. 
AYŞE
SULA KÖSEOĞLU (Trabzon) – Sen ne sıfatla konuşuyorsun? Grup başkan vekili
konuştu, bu ne konuşuyor şimdi?
KAZIM
ARSLAN (Denizli) – Bu davalar Bakanlığa karşı, dağıtım şirketlerine karşı
kazanılmıştır. Bu mahkemeler şimdi açılmış, şimdi bu sonuçlar alınmıştır.
Geçmişte böyle bir dava olmamıştır. Bunu da bilmesini istiyorum. 
BAŞKAN
– Teşekkür ederim Sayın Arslan, tutanaklara geçmiştir.
MEHMET
METİNER (İstanbul) – Başkan, İç Tüzük’te böyle bir uygulama var mı? Olmayan
usulleri icat ediyorsunuz ya!
GÖKCEN
ÖZDOĞAN ENÇ (Antalya) – Efendim, böyle bir usul var mı ya? Böyle bir usul yok. 
BAŞKAN
– Sayın Baluken…
İDRİS
BALUKEN (Diyarbakır) – Sayın Başkan, aynı gerekçelerle sataşmadan söz istiyoruz.
Yalan, iftira…
BAŞKAN
– Şimdi, “3 siyasi partiden 2’si” dedi. 
İDRİS
BALUKEN (Diyarbakır) – Hayır, muhalefet milletvekillerinden yalan ve
iftiralarla…
BAŞKAN
– Peki, o gerekçeyle size de iki dakika süreyle söz veriyorum.
27.- Diyarbakır Milletvekili İdris Baluken’in, Enerji
ve Tabii Kaynaklar Bakanı Berat Albayrak’ın 312 sıra sayılı Kanun Teklifi’nin
tümü üzerinde Hükûmet adına yaptığı konuşması sırasında Halkların Demokratik
Partisine sataşması nedeniyle konuşması
İDRİS
BALUKEN (Diyarbakır) – Teşekkür ederim Sayın Başkan.
Değerli
milletvekilleri, hepinizi saygıyla selamlıyorum.
Aslında,
Sayın Bakan on altı-on yedi dakika -içeriğe çok katılmasak da, eleştirdiğimiz
birçok husus olmuş olsa da- siyasi üsluba ve diplomatik nezakete son derece
uygun bir konuşma yaptı. Ancak, son üç dört dakikalık kısmında muhalefetten
gelen eleştirileri yalan ve iftira olarak nitelendirmesini yani belki de siyasi
deneyimle ilgili bir talihsizlik olmuştur diye düşünüyorum.
Burada,
Sayın Bakan, şunu unutmamak lazım: Parlamenter demokrasilerde iktidar partisi
halka hizmet götürmek üzere halk tarafından yetkilendirilmiştir. Muhalefet
partileri de iktidar partisinin hizmet götürüp götürmediğini, doğru bir şekilde
işini yapıp yapmadığını denetlemekle yetkilendirilmiştir. Aynı şekilde,
Parlamento çalışmalarında da buradaki yasama faaliyetlerinde, kanun yapma
tekniklerinde Anayasa’ya ve İç Tüzük’e uygunluğu denetlemeyle ilgili muhalefet
partisine bir denetim yetkisi verilmiştir. Dolasıyla, dile getirilen
eleştirileri o şekilde değerlendirmek yerine, eksik, yetersiz ya da yanlış
bilgiye dayanan değerlendirmeler olarak burada ifade etmeniz doğru olan
tutumdu.
Diğer
bir konu: Grup başkan vekillerinin üç buçuk saat boyunca burada yürüttüğü
tartışmayı Meclis açısından bir zaman kaybı olarak tanımlama hakkınızın
olmadığı kanaatindeyiz. Neticede, her kanunun Anayasa’ya ve İç Tüzük’e uygun
olup olmadığını doğal olarak grup başkan vekilleri burada tartışmak
zorundadırlar. Uyaralım sizi; bu kanun bu şekliyle çıksa bile Anayasa
Mahkemesinden geri dönecektir.
TAHSİN
TARHAN (Kocaeli) – Bakanın imzası yok ki zaten.
İDRİS
BALUKEN (Devamla) – Keşke bu şekilde reddiyeci bir yaklaşım yerine, gelen
eleştirileri dikkate alıp ona göre Anayasa’ya ve İç Tüzük’e uygun bir yasama
tekniğiyle gitseniz diyorum. 
Hepinize
saygılar sunuyorum. (HDP sıralarından alkışlar)
BAŞKAN
– Teşekkür ederim Sayın Baluken.
NUREDDİN
NEBATİ (İstanbul) – Sayın Başkan…
ERKAN
AKÇAY (Manisa) – Sayın Başkanım…
BAŞKAN
– Sayın Akçay…
ERKAN
AKÇAY (Manisa) – Sayın Başkan, aynı gerekçelerle, özellikle grup başkan
vekillerinin konuşmasına da atıfta bulunarak zamanın boşa harcandığını…
BAŞKAN
– Buyurunuz Sayın Akçay, size de iki dakika süreyle söz veriyorum.
28.- Manisa Milletvekili Erkan Akçay’ın, Enerji ve
Tabii Kaynaklar Bakanı Berat Albayrak’ın 312 sıra sayılı Kanun Teklifi’nin tümü
üzerinde Hükûmet adına yaptığı konuşması sırasında Milliyetçi Hareket Partisine
sataşması nedeniyle konuşması
ERKAN
AKÇAY (Manisa) – Teşekkür ederim. 
Sayın
Başkan, değerli milletvekilleri; hepinizi saygıyla selamlıyorum.
Aslında
biz gruplar olarak Sayın Bakanı dikkatle dinledik. Sayın Bakanın vereceği
bilgiler fevkalade önemli çünkü bu önemli bir kanun, tartışmalı bir kanun
geçiriyoruz fakat dikkat ettim, Sayın Bakan grupların konuşmacılarındaki
bilgilere cevaptan ziyade o konuşmalardan evvel hazırlanmış olan bir metni
burada okudu ve ona da dikkat ettim, hepimizin bilgisayarında kayıtlı ve -hatta
bizdeki bilgiler daha kapsamlıdır- Google’dan rahatlıkla ulaşılabilecek
bilgileri serdetti. 
Sayın
Bakan, Parlamento konuşulan, tartışılan, değerlendirilen bir yerdir, buradaki
geçen zamanı boşa geçmiş bir zaman olarak değerlendirmenizi çok yanlış bulurum,
hatalıdır, lütfen… Bakanlığınız yeni, başarılı olmanızı dileriz. Parlamento
çalışmaları konusunda fevkalade bilgi zayıflığınız ve anlayış zayıflığınız var;
sayın grup başkan vekilleri veya diğer daha tecrübeli, birikimli sayın bakanlar
sizleri bilgilendireceklerdir ve bilgilendirmelerini tavsiye ederim.
Parlamentoyu, Türkiye Büyük Millet Meclisinin bu çalışmalarını önemsemez ve
hafife alır bir tavır seziyorum ki yarın en büyük zararı siz çekersiniz. 
57’nci
Hükûmetle mukayese ediyorsunuz. Siz kendinizi 57’nci Hükûmetle mukayese
edemezsiniz. 57’nci Hükûmet bakanını Yüce Divana göndermiş bir Hükûmettir,
hesabını da vermiş bir Hükûmettir, siz hesabını verememiş bir Hükûmetsiniz.
(MHP sıralarından alkışlar)
MEHMET
METİNER (İstanbul) – Bravo, tarihî bir konuşmaydı, bravo!
ERKAN
AKÇAY (Devamla) - O bakımdan, sözlerinize dikkat edin, burası Divan-ı Hümayun
değil, saltanat kayığı hiç değil. 
Hepinize
saygılar sunarım. (MHP sıralarından alkışlar)
GÖKCEN
ÖZDOĞAN ENÇ (Antalya) – Ne alakası var? 
BAŞKAN
– Teşekkür ederim Sayın Akçay. 
EMİN
HALUK AYHAN (Denizli) – Sayın Başkanım…
BAŞKAN
– Bir saniye Sayın Ayhan.
Dinleyeceğim
efendim, önce Sayın Elitaş, Sayın Nebati ayağa kalkmıştı. 
Sayın
Nebati, dinliyorum sizi. 
NUREDDİN
NEBATİ (İstanbul) – Sayın Başkanım, CHP grup başkan vekili bana hitaben bir
örnek verdi lokantayla ilgili. 
BAŞKAN
– Hangi örnek? 
NUREDDİN
NEBATİ (İstanbul) – Lokantayla ilgili, hesabı ödemeyen bir örnekle ilgili…
Ben
sadece kayıtlara geçsin diye şunu söylemek istiyorum: Beyefendinin ne iş
yaptığını bilmiyorum ama Cumhuriyet Halk Partisinde çok değerli iş adamları,
sanayiciler ve üreticiler var. Sadece şunu söylemek istiyorum: Bir sanayici
arkadaşımıza sorarsa, bir malın maliyetinin nasıl hesaplandığı, firelerin nasıl
eklendiği ve bir malın taşınmasında hangi etkenlerin söz konusu olduğuna
ilişkin bir danışırsa arkadaşlara, benim ne demek istediğimizi anlayacaktır. 
BAŞKAN
– Teşekkür ederim Sayın Nebati. 
ÖZKAN
YALIM (Uşak) – Biz onları biliyoruz Beyefendi, merak etmeyin siz.
BAŞKAN
- Sayın Elitaş…
MUSTAFA
ELİTAŞ (Kayseri) – Sayın Başkan, biraz önce grup başkan vekillerine verdiğiniz
gerekçeyle söz talep ediyorum. 
BAŞKAN
– Şimdi, Sayın Elitaş, sayın grup başkan vekillerine sataşma nedeniyle söz
verdim. Sayın Bakanın kullandığı bazı cümleleri 69’uncu madde çerçevesinde
gerekçe olarak ortaya koydular, bu çerçevede verdim. Eğer size bir sataşma var
ise -Adalet ve Kalkınma Partisi Grubuna- gerekçelendirirseniz vereceğim. 
MUSTAFA
ELİTAŞ (Kayseri) – Sayın Başkan, biraz önce arkadaşlar konuyu ifade ederken,
Sayın Bakanın, Türkiye Büyük Millet Meclisinin üç saatlik, üç buçuk saatlik
süresinin, o zamanının boşa geçtiğiyle ilgili konuyu ifade ettiler, o konuda
söz almak istiyorum. 
BAŞKAN
– Buyurun Sayın Elitaş, size de veriyorum, buyurun. (AK PARTİ sıralarından
alkışlar) 
29.- Kayseri Milletvekili Mustafa Elitaş’ın, Manisa
Milletvekili Özgür Özel, Diyarbakır Milletvekili İdris Baluken ile Manisa
Milletvekili Erkan Akçay’ın sataşma nedeniyle yaptıkları konuşmaları sırasında
Adalet ve Kalkınma Partisine sataşması nedeniyle konuşması
MUSTAFA
ELİTAŞ (Kayseri) – Sayın Başkan, değerli milletvekilleri; biz değerli
milletvekili arkadaşlarımızla, grup başkan vekili arkadaşlarımızla çok uzun
süre çalıştık. Sayın Baluken’le geçen dönemde İç Tüzük Komisyonunda birlikte
gayret gösterdik. Milliyetçi Hareket Partisinden değerli arkadaşlarımız vardı,
Sayın Halaçoğlu vardı, o zaman grup başkan vekiliydi. Cumhuriyet Halk
Partisinden Sayın Engin Altay vardı, grup başkan vekiliydi; bütün amacımız,
bütün arzumuz ve gayretimiz, Türkiye Büyük Millet Meclisinin boşa geçen
zamanını nasıl israftan kaçırır ve bunu verimli hâle getiririz üzerinde
çalışmalar yaptık. Samimiyetle söylüyorum, sekiz yıl grup başkan vekilliği
yaptım, özellikle 26’ncı Dönem dâhil olmak üzere, ben bu kadar Türkiye Büyük
Millet Meclisi İç Tüzük’ünün askıya alındığı bir dönemi görmedim, zamanın
tamamen israf olarak geçirildiği… Hâlbuki Türkiye Büyük Millet Meclisinin bu
milletin sorunlarının en iyi şekilde değerlendirildiği, bu milletin
meselelerinin burada tartışıldığı bir kürsü, bir mekân olarak değerlendirilmesi
gerektiğini ifade ediyorum. Bundan önceki dönemde de Sayın Oğuz Oyan’ın içerisinde
bulunduğu, rahmetli Murat Bozlak Bey'in, yine Milliyetçi Hareket Partisinden
iki milletvekili, Alim Işık ve Nevzat Bey'in içinde bulunduğu 8 milletvekiliyle
birlikte İç Tüzük’ü yapmak üzere büyük emekler harcadık. Bütün meselemiz israfı
önlemekti, kayıp kaçağı önlemekti Türkiye Büyük Millet Meclisinde. (AK PARTİ
sıralarından alkışlar) Ama, maalesef bunu beceremedik. 
Şimdi,
Türkiye Büyük Millet Meclisinde, gecenin bu saatinde, hiç alakası olmamasına
rağmen grup önerileriyle getirdiğiniz bir konuyu Hükûmetin bir yetkilisinin
burada ifade etmesine niye alınganlık gösterilir? Açıkçası, yalan yanlış
bilgilerle, iftiralarla burada milletvekillerine ve milletin temsilcilerine
yapılan hakaretlere de cevap verilmesini hoş karşılayın. Siz tutanakları bir kontrol
edin, gözden geçirin… 
(Mikrofon
otomatik cihaz tarafından kapatıldı) 
MUSTAFA
ELİTAŞ (Devamla) – …söylediklerinize bir bakın, “Ya, bunlar hakikaten olmaması
gereken şeyler.” diye söylersiniz. 
ERKAN
AKÇAY (Manisa) – “Siz” derken kimi kastediyorsunuz?
İDRİS
BALUKEN (Diyarbakır) – Sayın Başkan…
MUSTAFA
ELİTAŞ (Devamla) – Sayın grup başkan vekilleri, niye ayağa kalkıyorsunuz? Ben
yaptığınız konuşmaları söylüyorum.
ERKAN
AKÇAY (Manisa) – Yani, “siz” dediniz de, eğer bana diyorsanız sataşmadan söz
isteyeceğim, demiyorsanız oturacağım. 
MUSTAFA
ELİTAŞ (Devamla) – Hayır, ben Sayın Şandır’a söylüyorum. 
Bir
de, bakın, 57’nci Hükûmet bakanını Yüce Divana göndermemiştir.
ERKAN
AKÇAY (Manisa) – Milliyetçi Hareket Partisi göndermiştir, biz gönderdik.
MUSTAFA
ELİTAŞ (Devamla) – 57’nci Hükûmet soruşturma komisyonu açılmasıyla ilgili
önerge vermiştir. Milliyetçi Hareket Partisinin muhalefetine rağmen soruşturma
komisyonu açılmıştır. O soruşturma komisyonunda iki aylık süre içerisinde
aklama paklama operasyonu yapılmıştır. 
Yüce
heyeti saygıyla selamlıyorum. (AK PARTİ sıralarından alkışlar)
KAMİL
AYDIN (Erzurum) – Milliyetçi Hareket Partisi Mecliste bile değildi. Yalan
söylüyorsun!
ERKAN
AKÇAY (Manisa) – Sayın Başkan…
BAŞKAN
– Teşekkür ederim Sayın Elitaş.
Birleşime
on dakika ara veriyorum. 
Kapanma Saati: 00.53
YEDİNCİ OTURUM
Açılma Saati: 01.05
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Zihni AÇBA
(Sakarya)
-----0-----
BAŞKAN
– Sayın milletvekilleri, Türkiye Büyük Millet Meclisinin 96'ncı Birleşiminin
Yedinci Oturumunu açıyorum.
312
sıra sayılı Kanun Teklifi’nin görüşmelerine kaldığımız yerden devam edeceğiz.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı (1/715), İzmir
Milletvekili Ahmet Kenan Tanrıkulu’nun Çeşitli Adlar Altında Vatandaşlarımızın
Elektrik Faturalarına Yansıtılan Bedellerin Kaldırılması Amacıyla Bazı
Kanunlarda Değişiklik Yapılması Hakkında Kanun Teklifi (2/28), İstanbul
Milletvekili Mustafa Sezgin Tanrıkulu’nun Elektrik Piyasası Kanununda
Değişiklik Yapılması Hakkında Kanun Teklifi (2/75), Milliyetçi Hareket Partisi
Grup Başkanvekilleri Manisa Milletvekili Erkan Akçay ve İzmir Milletvekili
Oktay Vural’ın Elektrik Piyasası Kanununda Değişiklik Yapılmasına Dair Kanun
Teklifi (2/242), İstanbul Milletvekili Mustafa Sezgin Tanrıkulu’nun Elektrik
Piyasası Kanunu ve Türkiye Radyo-Televizyon Kurumu Gelirleri Kanununda
Değişiklik Yapılması Hakkında Kanun Teklifi (2/288), Balıkesir Milletvekili
Ahmet Akın’ın Elektrik Piyasası Kanununda Değişiklik Yapılmasına Dair Kanun
Teklifi (2/586), Kayseri Milletvekili Çetin Arık’ın 4628 Sayılı Elektrik
Piyasası Kanununda Değişiklik Yapılmasına Dair Kanun Teklifi (2/614), Antalya
Milletvekili Devrim Kök’ün Türkiye Radyo-Televizyon Kurumu Gelirleri Kanunu ile
Elektrik Piyasası Kanununda Değişiklik Yapılması Hakkında Kanun Teklifi
(2/1076), Denizli Milletvekili Kazım Arslan’ın Elektrik Piyasası Kanununda
Değişiklik Yapılmasına İlişkin Kanun Teklifi (2/1082) ve Bayındırlık, İmar,
Ulaştırma ve Turizm Komisyonu ile Sanayi, Ticaret, Enerji, Tabii Kaynaklar,
Bilgi ve Teknoloji Komisyonu Raporları (S. Sayısı: 312) (Devam)
BAŞKAN – Komisyon yerinde.
Hükûmet
yerinde.
EMİN
HALUK AYHAN (Denizli) – Sayın Başkan...
İDRİS
BALUKEN (Diyarbakır) – Sayın Başkan…
BAŞKAN
– Sayın Ayhan…
EMİN
HALUK AYHAN (Denizli) – Biraz önce Sayın Bakan kürsüde, muhalefet sözcülerinin
yalan ve iftira attığını söyledi, “Lafına bakmayın, söyleyene bakın.” gibi
ifadeler kullandı. Kime kullandı, hangi nedenle kullandı, hangi sözümüz yalan?
Açıklığa kavuşsun.
BAŞKAN
– Sayın Ayhan, teşekkür ederim. 
MUSTAFA
ELİTAŞ (Kayseri) – Soru-cevap kısmında Sayın Bakan cevap versin.
BAŞKAN
– Sayın milletvekilleri, eğer 69’uncu madde çerçevesinde bir şey söylüyorsanız
69’uncu madde çerçevesinde işlem yapma, söz verme imkânım yok. Sözleriniz
tutanaklara geçmiştir. Sayın Bakan elbette…
MUSTAFA
ELİTAŞ (Kayseri) – Soru-cevap kısmında cevap versin efendim. 
İDRİS
BALUKEN (Diyarbakır) – Sayın Başkan, 60’a göre bir söz talebim var.
BAŞKAN
– 60’ıncı maddeye göre buyurunuz Sayın Baluken.
Sayın
Baluken, mikrofonunuz açık.
VII.- AÇIKLAMALAR (Devam)
28.- Diyarbakır Milletvekili İdris Baluken’in, Kayseri
Milletvekili Mustafa Elitaş’ın sataşma nedeniyle yaptığı konuşmasındaki bazı
ifadelerine ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Biraz
önce AKP Grubu adına konuşan sayın grup başkan vekili, muhalefetin buradaki
yürüttüğü tartışmaları boşa geçirilmiş zaman ve Meclis açısından kayıp kaçak
olarak değerlendirdi. Bunu hiçbir şekilde kabul edemeyeceğimizi ve bu sözlerin
son derece, özellikle böyle deneyimli bir grup başkan vekiline de yakışmadığını
ifade etmek isterim. 
Bugün
dokuz saat boyunca burada öğretmenlerin sorunları, 8 yurttaşımızın yaşamını
yitirdiği ve binlerce yurttaşın yaralandığı Gezi direnişiyle ilgili olayların
araştırılması ve sonrasında da AKP’nin çalışma önerisiyle ilgili bir gündem
üzerine tartışma yürüttük. Doğal olarak muhalefet partileri, halkın gerçek
gündemini Mecliste tartışma, Meclis gündemine getirmeyle ilgili görevlerini
yerine getirmişlerdir.
(Mikrofon
otomatik cihaz tarafından kapatıldı) 
İDRİS
BALUKEN (Diyarbakır) - Sayın Elitaş’ın İç Tüzük’le ilgili ifade ettiği
hususlarla ilgili de şunu söyleyeyim: Sadece yirmi dört saat boyunca Meclis
TV’nin açık olması koşuluyla İç Tüzük’teki bütün anlaşmazlık noktaları
giderilebilirdi. O konuda da en büyük direnci Sayın Elitaş gösterdi. Genel
Kurulun bilgisine sunarız. 
BAŞKAN
– Teşekkür ederim Sayın Baluken. 
ERKAN
AKÇAY (Manisa) – Sayın Başkan, Sayın Emin Haluk Ayhan 69’uncu maddeye göre
sataşmadan söz talebinde bulunurken, hatırlarsınız Sayın Bakan bütün
konuşmacıları kastederek bir sataşmada bulundu ve grup başkan vekillerini de,
ayrıca grup başkan vekili olarak zikrederek sataşmada bulunmuştu. Biz grup
başkan vekilleri olarak bu cevap hakkımızı kullandık ancak diğer gruplar adına
konuşma yapan sayın konuşmacılara da aslında bir sataşma söz konusu oldu aynı
gerekçelerle. 69’uncu maddeye göre Sayın Ayhan’a da sataşmadan dolayı söz
vermeniz gerektiğini düşünüyoruz efendim. 
BAŞKAN
– Sayın Akçay, 69’uncu maddeye göre Sayın Ayhan’a söz vermem mümkün değil çünkü
69’uncu maddeye göre sataşma nedeniyle aynı oturum içinde olmak kaydıyla söz
verebilirim. O altıncı oturumdaydı, şimdi yedinci oturumdayız. Bu işin birinci
kısmı.
İkinci
kısmı, Sayın Bakanın konuşmasından sonra tüm siyasi parti grupları sataşma
nedeniyle söz talep ettiler. Bu taleplerin hepsini karşıladım. Hepinizin
gözleri önünde bu cereyan etti. Ayrıntıya girmedim, ince elemedim, sık
dokumadım, bir esneklikle bütün siyasi parti gruplarına söz verdim. Onun
dışında, ayağa kalkıp da tutanaklara açıklamalarını geçirmek isteyen sayın
milletvekillerinin bu taleplerine de olumlu yaklaştım. Daha sonra birleşime on
dakika süreyle ara verdim. Ara verdikten sonra tekrar geriye dönüp “69’uncu
maddeye göre söz verin.” derseniz bu uygun değil Sayın Akçay. Siz Parlamento
hukukunu en az benim kadar bilirsiniz.
ERKAN
AKÇAY (Manisa) – Estağfurullah.
BAŞKAN
- Sayın Ayhan bir soru sordu demin ayaktayken. Şimdi, Sayın Bakan sanıyorum söz
talep etti, talebi geçerli mi hâlâ bilemiyorum, sanıyorum bu sorulara cevap
verecektir.
Sayın
Akçay, buyurunuz, mikrofonunuzu açıyorum.
ERKAN
AKÇAY (Manisa) – Sayın Başkan, çok teşekkür ediyorum. Yani, tabii, elbette bu
ara verme konusunda biliyorum, tabii Sayın Ayhan da sataşma konusundan söz
istediği için sataşmanın olduğunu da özellikle vurgulamak istedim. Bu, takdir
ama yerinden bir dakika da verebilirsiniz. Ayrıca, Sayın Bakan konuşmasına
başlamadan, ben de yerimden, aslında Sayın Elitaş’ın konuşması nedeniyle söz
hakkım olmasına rağmen, ben yine tutanaklara girmesi bakımından ve bu
görüşmeleri çok da uzatmamak adına bazı görüşlerimi ifade etmek istiyorum.
Şimdi,
57’nci Hükûmetten sonra Yüce Divana giden Milliyetçi Hareket Partili bakan
Sayın Aydın burada kendisini savunurken Milliyetçi Hareket Partisi Mecliste
değil. Mecliste ayrıca kendisini kürsüde aslanlar gibi savunmuştur. Savunduktan
sonra “Beni Yüce Divana gönderin.” demiştir. 
MEHMET
METİNER (İstanbul) – Kimmiş bu aslan ya?
KAMİL
AYDIN (Erzurum) – Koray Aydın.
ERKAN
AKÇAY (Manisa) – Yüce Divana gitmiştir, yargılanmıştır, 11-0 aklanmıştır; alnı
ak, başı dik bir şekilde de tekrar Türkiye Büyük Millet Meclisine gelmiştir,
Meclis başkan vekilliği görevini de yürütmüştür. 
Ayrıca,
acı olan şudur ki bugün Reza Zarrab’ın rüşvet listelerinde olup hatta Reza
Zarrab’a “Önüne yatarım.” diyen bakan ve bakanlar şimdi AKP’nin kongrelerinde
hâlâ itibarlı olarak bunlar boy göstermektedirler. AKP Grubunun parmak
çoğunluğuyla…
GÖKCEN
ÖZDOĞAN ENÇ (Antalya) – Parmak değil millî irade…
ERKAN
AKÇAY (Manisa) - …bırakın bu kürsüde kendilerini savunmayı, yangından mal
kaçırır gibi yargıdan kaçırmışlardır. Bu da elbette toplum vicdanında yerini de
almıştır, bunu da unutmamak gerekir. 
Teşekkür
ederim. (MHP sıralarından alkışlar) 
BAŞKAN
– Teşekkür ederim Sayın Akçay.
Sayın
Bakan, buyurunuz, mikrofonunuzu açıyorum. 
29.- Enerji ve Tabii Kaynaklar Bakanı Berat
Albayrak’ın, Manisa Milletvekili Özgür Özel, Diyarbakır Milletvekili İdris
Baluken ile Manisa Milletvekili Erkan Akçay’ın sataşma nedeniyle yaptıkları
konuşmalarındaki bazı ifadelerine ilişkin açıklaması
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Sayın Başkan, ben kısa
bir şekilde şuna bir açıklama ve açıklık getireyim: Burada, Emin Haluk Ayhan
Bey başta olmak üzere… Ki kendisi hem Komisyonda olsun hem çeşitli ortamlarda
olsun, enerji konularında fikirlerini kıymetli bir şekilde dinlediğimiz;
olumlu, olumsuz, çok önemli değil, yapıcı eleştirilerine değer verdiğimiz bir
şahıs. Benim orada kullandığım cümle, kendisi özelinde değil -ki birçok
eleştiriler oldu, katıldığımız taraflar da var, katılmadığımız taraflar da var-
kendisi hariç bir kısım diğer arkadaşlar, bir kısım bazı vekiller, iktidarımızı
ve Hükûmetimizi hırsızlıkla, “namuslu” ve “namussuz” vatandaş ayrımı yapmakla,
bugüne kadar sanki yokmuş gibi, gökten zembille inen kayıp kaçağı, halkı
namuslu vatandaşlar üzerinden kazıklamakla itham edenlerin… Ki bunların
gerçekle hiçbir ilişkisi olmadığını en az buradaki Hükûmetimize mensup birçok
vekil kadar iyi bilmelerine rağmen, maalesef, halkımızı manipüle etmeye
yönelik, kışkırtmaya yönelik; ucuz, hamasi bir dille itham etmeye yönelik bir
üslupta ve tarzda olanlara yöneliktir bu söylemim. 
TACETTİN
BAYIR (İzmir) – Pes! Pes! Vallahi pes!
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Çünkü burada çok açık,
net bir konu var; o da şu: Türkiye’de kayıp ve kaçak bugün bu paket içerisinde
olan, bazı vekillerin yine ifade ettiği gibi, apar topar, gece yarısı
getirilmiş bir madde değildir. Geçtiğimiz yıl 7 Haziran seçimlerinden önce de
geçmiş, Komisyondan geçmiş ama maalesef Genel Kurula getirilememiş bir maddedir
bu. Bugünün konusu değildir, bir yıldan uzun bir konudur. Yargı konusunda
oluşan eksikleri gidermeye yönelik açıklamaları, hukuki muvazaalı hususları
netleştirmeye yönelik, hukuk sisteminin tıkanmaması, mevcut liberalleşen
sistemin daha sağlıklı yürümesi için oluşturulmuş bir maddedir bu. Ama bunu,
maalesef ama maalesef, farklı bir yöne çekmeye yönelik, farklı bir şekilde…
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın Bakan.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı (1/715), İzmir
Milletvekili Ahmet Kenan Tanrıkulu’nun Çeşitli Adlar Altında Vatandaşlarımızın
Elektrik Faturalarına Yansıtılan Bedellerin Kaldırılması Amacıyla Bazı
Kanunlarda Değişiklik Yapılması Hakkında Kanun Teklifi (2/28), İstanbul
Milletvekili Mustafa Sezgin Tanrıkulu’nun Elektrik Piyasası Kanununda Değişiklik
Yapılması Hakkında Kanun Teklifi (2/75), Milliyetçi Hareket Partisi Grup
Başkanvekilleri Manisa Milletvekili Erkan Akçay ve İzmir Milletvekili Oktay
Vural’ın Elektrik Piyasası Kanununda Değişiklik Yapılmasına Dair Kanun Teklifi
(2/242), İstanbul Milletvekili Mustafa Sezgin Tanrıkulu’nun Elektrik Piyasası
Kanunu ve Türkiye Radyo-Televizyon Kurumu Gelirleri Kanununda Değişiklik
Yapılması Hakkında Kanun Teklifi (2/288), Balıkesir Milletvekili Ahmet Akın’ın
Elektrik Piyasası Kanununda Değişiklik Yapılmasına Dair Kanun Teklifi (2/586),
Kayseri Milletvekili Çetin Arık’ın 4628 Sayılı Elektrik Piyasası Kanununda
Değişiklik Yapılmasına Dair Kanun Teklifi (2/614), Antalya Milletvekili Devrim
Kök’ün Türkiye Radyo-Televizyon Kurumu Gelirleri Kanunu ile Elektrik Piyasası
Kanununda Değişiklik Yapılması Hakkında Kanun Teklifi (2/1076), Denizli
Milletvekili Kazım Arslan’ın Elektrik Piyasası Kanununda Değişiklik Yapılmasına
İlişkin Kanun Teklifi (2/1082) ve Bayındırlık, İmar, Ulaştırma ve Turizm
Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı: 312) (Devam)
BAŞKAN
– Şimdi, teklifin tümü üzerinde şahsı adına son söz Gaziantep Milletvekili
Mehmet Erdoğan’a aittir. 
Buyurun
Sayın Erdoğan. (AK PARTİ sıralarından alkışlar) 
MEHMET
ERDOĞAN (Gaziantep) – Sayın Başkan, değerli milletvekilleri; 312 sıra sayılı
Elektrik Piyasası Kanunu ve Bazı Kanunlarda Değişiklik Yapılmasına Dair Kanun
Tasarısı hakkında şahsım adına söz almış bulunmaktayım. Bu vesileyle yüce
Meclisi saygıyla selamlıyorum. 
Değerli
arkadaşlar, tabii, bugün burada gördüğümüz kanun tasarısı 2014 yılında da
görüşülmüş ve kadük duruma düşmüş. Tabii, bu süreç içerisinde bu kanuna çok
büyük ihtiyaçlar var. Sadece bu kanun, kayıp kaçağın minimize edilmesi değil
ama bunun dışında çok önemli maddeleri içeriyor. Biraz buraları da görmek lazım
diye düşünüyorum. 
Tabii,
bunların birkaçını sayacak olursak, dünyada gelişen yenilenebilir enerji
teknolojilerinin ülkemizde de kullanımı ve yaygınlaştırılması amaçlanmaktadır.
Yine, ülkemizde, yenilenebilir enerji alanında kullanılan aksamların önemli bir
bölümü, biliyorsunuz, ithal edilmekte. Yerli tüzel kişilere destek vererek
bunların yerli üretimini sağlama yönünde adımlar atılacaktır. Yine, üretim
tesislerinde kullanılan aksamların yerli imkânlarla üretilmesi
hedeflenmektedir. 
Yine,
bu kanunla, tüzel kişilerin ön lisans döneminde herhangi bir şekilde pay devri
yapamayacağı hususu düzenlenmiştir. Üretim tesisinin kurulacağı saha üzerinde
uygun rüzgâr veya güneş ölçümü bulunmasının zorunlu olduğu belirtilmekte bu
kanunla. Ön lisans başvurularında, istenen ölçümlerden kaynaklanan zamansal ve
maddi kayıpların önlenmesi amaçlanmakta yine bu kanunla. 
Yerli
kömür yakıtlı elektrik üretim tesislerinin teşvik edilmesi amacıyla elektrik
alımının öncelikle bu tesislerden yapılması düzenlenmiştir. Yine, kömür
tabakalarının içerisinde bulunan metan gazının doğal gaz olarak ekonomiye
kazandırılması hedeflenmektedir.
Yine,
Maden Tetkik ve Arama Genel Müdürlüğü yurt dışında faaliyet gösterecek yerli
firmalara danışmanlık yapacaktır. Maden tedarikinde bağımlılığın, verimliliğin
artırılması konusunda MTA yeniden yapılandırılacaktır. Milletlerarası
yükümlülüklerimizi zamanında ve tam olarak yerine getirmek amacıyla Kıyı Kanunu
hükümlerine istisna getirilmektedir. Nükleer santrallerin lisansına ilişkin
izin, ruhsat ve lisanslarının alınması yeniden düzenlenecektir. EDAŞ, TEMSAN ve
organize sanayi bölgeleri gibi tüzel kişilere verilen elektrik desteği
projelerinin onaylanması sürecinde oluşan karışıklığı gidermek için ilgili
kanunda düzenlemeye gidilmiştir. 
Yerli
kaynakların kullanımının artırılması öngörülmüştür. Mevcut kömür rezervlerinin,
madenlerin ruhsatları düzenlenecektir. Büyük sahaların rezerv kaybına neden
olmadan elektrik üretimine yönelik bölünmesi üretiminin devamını sağlayacaktır.
Bürokratik işlemlerin kısaltılarak hızlandırılması amaçlanmıştır. Yine, doğal
gaz arz güvenliğinin sağlanabilmesi için ulusal topraklarda depolanacak doğal
gaz miktarının artırılması amaçlanmıştır. LPG dağıtıcı lisans iptallerine
sebebiyet veren kokulandırma hususundaki sorunun çözümlenmesi amaçlanmıştır.
Yenilenebilir enerji kaynak çeşidinin artırılması hedeflenmektedir.
Yine,
burada biraz önce Cumhuriyet Halk Partisinde sözcü bir arkadaşımız çok ağır bir
ithamda bulundu, dedi ki: “Nükleer enerji vatana bir ihanettir.” yanılmıyorsam.
Burada kayıtlara geçti, “Ülkeye ihanettir.” dedi. 
Şimdi,
arkadaşlar, bu kadar ağır ifadeleri kullanmak sizce doğru mu? Ne kadar doğru?
Bugün Avrupa Birliğinin merkezi, NATO’nun merkezi Brüksel’in tam ortasında
nükleer santral var.
TAHSİN
TARHAN (Kocaeli) – Ama Ruslar yapmıyor.
MEHMET
ERDOĞAN (Devamla) – Ama bakın, dikkat edin, şimdi, eğer bu, vatana ihanetse… 
KAZIM
ARSLAN (Denizli) – Hepsi eski.
MEHMET
ERDOĞAN (Devamla) – …bakın, tam tersi, bugüne kadar sizin düşünmemenize de
ihanet diye bakmazlar mı?
TAHSİN
TARHAN (Kocaeli) – Git araştır, hepsini kapatacaklar.
MEHMET
ERDOĞAN (Devamla) – Ama işte bak, doğru değil, kapatma yok. Şu anda dünyada 442
adet nükleer reaktör faaliyette ve hepsi de çalışıyor. Siz neden
bahsediyorsunuz? Enerjide çeşitlemeye gidilirken, enerji arzında çeşitlemeye
gidilirken siz Türkiye’nin bugüne kadar yapmadığını yapacağı noktada… Bugün on
yılda biz 2,5 kat fazla enerji tüketmişiz. Bunu kimden alacağız? Üretmedikten
sonra ne yapacağız?
Şimdi,
yine bakıyoruz rakamlara. Bu 442 reaktörün yarısı Fransa, Amerika, Rusya,
Çin’de; dünyanın en büyükleri. Yani bunlar vatana ihanet mi ettiler şimdi? 
KAZIM
ARSLAN (Denizli) – Ama hepsi eski, yeni yok.
TAHSİN
TARHAN (Kocaeli) – Kaç yılında yaptılar, kaç?
MEHMET
ERDOĞAN (Devamla) – Ama bakın, Kazım Bey, eskisi yenisi var mı? Yeni
teknolojiyle beraber gidildiğini siz çok iyi biliyorsunuz. Siz şunu da
biliyorsunuz: Enerjide, nükleer santralde partnerlerin iyi seçilmesi
gerektiğini bilmiyor musunuz? Nükleer santralde, yine, gelişmiş teknolojilere
göre adım atılmasını bilmiyor musunuz, Komisyonda bunları onaylamadınız mı?
Onun için siz burada laf almayıp… İhanet lafını geri iade ediyorum o arkadaşa,
bu lafı geri alsın. (AK PARTİ sıralarından alkışlar) Burası ihanet kürsüsü
değil, burası Türkiye Büyük Millet Meclisi. 
KAZIM
ARSLAN (Denizli) – Yeni yapılmıyor, eskiler kullanılıyor.
MEHMET
ERDOĞAN (Devamla) – Durup dururken nereden çıkarıyorsunuz bunu? Bir tarafta
vatandaşın bir tarafı namuslu-namussuz, bir tarafta vatan haini. Bakan
işleyişle ilgili iki laf etti diye de kıyamet kopuyor. O da bu Parlamentonun
üyesi değil mi, o da seçilerek gelmedi mi? Değerli arkadaşlar, yapmayın. Bakın,
442 adet nükleer tesis, nükleer reaktör, 4 ülkede 66 tane nükleer reaktör de
inşa hâlinde. Siz kapatmaktan bahsediyorsunuz, yeni inşalar var. Yine, bunun
yanında toplam 164 tanesinin de inşası planlanıyor. 
KAZIM
ARSLAN (Denizli) – Nerede onu söyle, onlar nerede?
MEHMET
ERDOĞAN (Devamla) – Yine, 66 tanesinin bittiğini düşünürsek 500 nükleer reaktör
var ve arkadaşlar, bakın, Türkiye’de 1 tane bile yok, sadece 2 tane planlanıyor
ve biz Akkuyu’nun örneğini Rusya’da gittik, gördük.
TAHSİN
TARHAN (Kocaeli) – Kaç yıl önce ihalesini yaptınız ya? Yapmayın ya. 
MEHMET
ERDOĞAN (Devamla) – Bakın, partnerler üzerine tartışın, teknoloji üzerine
tartışın ama ihanetle suçlamayın, lütfen, gözünüzü seveyim sizin. 
TAHSİN
TARHAN (Kocaeli) – 3 milyar dolar nereye gitti ya?
KAZIM
ARSLAN (Denizli) – Gelişmiş ülkelerin hangisinde var?
MEHMET
ERDOĞAN (Devamla) – Fransa’ya baktığımız zaman Fransa’nın elektrik üretiminin
yüzde 74’ü nükleerden elde ediliyor hâlen bugün. Neden bahsediyorsunuz?
Amerika’da yüzde 19’u, Almanya’da yüzde 15’i. “2020’de hepsini kapatıyor.”
Şimdi, zannediyoruz ki Almanya reaktörleri kapatıyor, hayır. Devrini
dolduranlarla ilgili çalışma yapıyor, onları kapatıyor, nereden kapatıyor? Yeni
teknolojiyle ilgili çalışma başlattı Almanya.
Arkadaşlar,
denetim ve güvenlik konusunda bir eleştiriyi konuşabiliriz, tartışmaya
açabiliriz. Ancak Türkiye’nin attığı her adımda da “istemezük”ü yapmayın.
Bakın, birileri biliyorsunuz üçüncü havalimanını da istemedi, biri üçüncü
köprüyü de istemedi, biri Marmaray’ı da istemedi. Bu yıllardır var bu ülkede.
Yenilikçi hareketler, girişimci hareketler, geliştirici hareketler, Türkiye’nin
ne zaman kalkınma, büyüme trendi başladıysa birileri önüne takoz koyuyor. Bari
bunu siz yapmayın, siz bu Parlamentonun üyelerisiniz. Hep beraber bu memleketin
insanlarıyız. Ülkemizin kalkınması noktasında lütfen ihanet çemberlerine hep
birlikte dur diyelim, birlikte diyelim. Bakın ben sizi itham etmiyorum ama
gelin beraber yürüyelim bu yollarda, evet. 
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Erdoğan.
Teklifin
tümü üzerinde yirmi dakika süreyle soru-cevap işlemi gerçekleştireceğiz.
İlk
soru, Sayın Tanal…
MAHMUT
TANAL (İstanbul) – Teşekkür ederim Sayın Başkan.
Sayın
Bakan, elektriğin özelleştirmesi nedeniyle toplam kaç TL’ye özelleştirildi, ne
kadarı tahsil edildi?
Soru
iki: Bugüne kadarki kayıp kaçak bedelleri toplamı ne kadardır? 
Soru
üç: Elektrik kayıp kaçak bedeli mesken abonelerine hangi oranda
yansıtılmaktadır? Tarımsal sulama abonelerine kayıp kaçak bedeli hangi
oranlarda yansımaktadır? Sanayi abonelerine kayıp kaçak bedeli hangi oranlarda
yansıtılmaktadır? Ticarethane abonelerine kayıp kaçak bedeli hangi oranlarda
yansıtılmaktadır? Çiftçi terimli sanayi abonelerine kayıp kaçak bedeli hangi
oranlarda yansıtılmaktadır? 2016 Mayıs ayı itibarıyla 100 kilovat enerji
tüketen bir mesken abonesinin 50 TL’lik faturasından bu yeni düzenlemeyle ne
kadar kayıp kaçak bedeli alınacak?
(Mikrofon
otomatik cihaz tarafından kapatıldı)
BAŞKAN
– Sayın Erdoğan…
MEHMET
ERDOĞAN (Muğla) – Teşekkür ediyorum Sayın Başkan.
Sayın
Bakan, bu kanundan maksadınız dağıtım şirketlerin işini kolaylaştırmak mıdır?
Sizi bırakıp gitme konusunda tehdit eden dağıtım şirketi var mıdır? Bu kanundan
tüketici vatandaşın kârı ne olacaktır? Siz kimden yanasınız? Siz, bu
düzenlemeyle Danıştay ve Anayasa Mahkemesinin yanlış karar verdiğine mi
inanıyorsunuz, yoksa bu mahkemeleri tanımadığınızı mı ilan etmektesiniz? Başka
yerlerde ödenmeyen kayıp kaçak bedellerini niçin Muğlalı hemşehrilerimizin
sırtına yüklemektesiniz? Güneydoğuda petrol boru hatlarına PKK tarafından
patlayıcı yerleştirildiği doğru mudur, bu sebeple petrol akışının durduğu
zamanlar olmuş mudur? Siz, kayıp kaçakla ilgili olarak Türkiye’nin batısında
farklı, doğusunda ayrı kanunlar mı uygulamaktasınız? Kayıp kaçak konusu çözüm
sürecinde kurduğunuz masalarda gündeme geldi mi? 
Teşekkür
ediyorum. 
BAŞKAN
– Sayın Tor…
FAHRETTİN
OĞUZ TOR (Kahramanmaraş) – Sayın Başkan, teşekkür ederim. 
Sayın
Bakan, seçim çevrem Kahramanmaraş’ta Bertiz köyleri olarak bilinen Ağabeyli,
Kemallı, Kale ve Kabasakal Mahallelerinin arazilerini sulayacak, Çobanlı ve
Budaklı Mahallelerine içme suyu temin edecek Ağabeyli Göleti’nin ihalesinin
yapıldığı, istimlak bedellerinin de ödendiği, DSİ’nin 2016 yatırım programında
da yer aldığı bilinen göletin yapımının iptal edildiği yönünde yöre halkından
bugün çok sayıda telefon almış bulunmaktayım. Yöre halkının yıllardan beri
özlemle yapımını beklediği Ağabeyli Göleti’nin inşası iptal edilmiş midir,
edilmemiş ise yapımına ne zaman başlanacaktır? 
Teşekkür
ederim. 
BAŞKAN
– Sayın Arzu Erdem…
ARZU
ERDEM (İstanbul) – Teşekkür ederim Sayın Başkan. 
Sayın
Bakan, “Elektrik faturaları el yakıyor.” diye müracaat eden vatandaşlarımız
haklı talep ve sorularına yanıt beklemektedirler. Şöyle ki: Enerji Piyasası
Düzenleme Kurumunun elektrik faturalarında yapmış olduğu son düzenlemelere
göre, tüketiciye yansıyan faturalarda tüketilen enerji bedelinin yüzde
50’sinden fazla olan dağıtım bedeli yansıtılmaktadır. 
1)
“Dağıtım bedeli” adı altında yansıtılan bu tutara hangi kalemler ne oranda dâhildir,
neye göre fiyatlandırılmaktadırlar?
2)
Düzenleme öncesi ve sonrası dağıtım bedelleri arasında fark var mıdır?
3)
Vergiler ve hayat pahalılığıyla beli bükülmüş olan milletimize “dağıtım bedeli”
olarak yansıtılan bu fahiş ve adaletsiz tüketilen enerji bedelinin yarısından
fazla olan bu bedeli, tüketilen enerji bedeline uygun olarak makul oranda ve
şeffaf olarak düzenlemeyi düşünüyor musunuz?
Teşekkür
ederim.
BAŞKAN
– Sayın Aydın…
KAMİL
AYDIN (Erzurum) – Teşekkür ederim Sayın Başkan. 
Sayın
Bakan, Tortum Gölü, Tortum Şelalesi, tarihî mekânlarının yanı sıra, endemik
bitki örtüsü ve canlı türleriyle doğa sporlarının yapıldığı ve organik tarım
cenneti şirin ilçemiz Uzundere 2013 yılında Bakanlar Kurulu kararıyla turizm
merkezi ilan edilmiş ve 2016 yılı Mart ayında İtalya’da gerçekleşen
Uluslararası Cittaslow İcra Kurulu Toplantısı’nda başta çevre politikaları
olmak üzere, 7 başlıkta 70 üzerinde kriteri yerine getirerek dünyanın 208’inci,
Türkiye’nin de 11’inci sakin kenti seçilmiştir. 
Şimdi,
doğa harikası ilçemizin bu sessizliğini bozacak bir HES projesi
düşünülmektedir. 4 Atatürk Barajı üretimine denk büyük kayıp kaçak oranı ve
HES’ten elde edilen küçük enerji oranı da dikkate alınarak sizden isteğimiz bu
cennet köşemizin uluslararası üne sahip sessizliğinin ve güzelliğinin
bozulmasına müsaade edilmemesidir. Yani, küçük bir üretim karşılığında
uluslararası ününü kaybetmesin.
BAŞKAN
– Sayın Yalım…
ÖZKAN
YALIM (Uşak) – Sayın Başkan, Değerli Divan; benim sorum Enerji Bakanına. 
Sayın
Bakanım, elimde bir elektrik faturası var. Lütfen çok dikkatli dinleyelim.
Kullanılan bedel 55 TL. Bunun TRT payı vesaire 31,60 TL’lik dağıtım bedeli var
yani faturanın yüzde 75’i. Bu miktar, dağıtım bedeli, 55 TL’yken kullanılan
enerji, toplamda faturanın KDV dâhil rakamı 116 TL’yi buluyor. Yani, Türkiye
Cumhuriyeti vatandaşı 55 TL’lik kullandığı elektriğe toplamda 116 TL ödüyor
yani, 31,60 TL… Dışarıyı bilen bir kişi olaraktan, Avrupa’yı bilen, bu kadar
ülkede tanıdığım insan var, bunları araştırmama rağmen hiçbir şekilde yüzde 75’lik
dağıtım bedeli Avrupa ülkelerinde uygulanmamaktadır. Türkiye Cumhuriyeti
vatandaşı bu kadar dağıtım yükünü hak etmekte midir? Bu sorumun özellikle
cevabını bekliyorum sizden. 
BAŞKAN
– Sayın Arslan…
KAZIM
ARSLAN (Denizli) – Sayın Bakana soruyorum: “Kayıp kaçak bedeli eskiden beri
alınıyor.” dedi. Ne zamandan beri alınıyor, onu soruyorum. Mahkemelerin şimdi
verdiği kayıp kaçak iadesi kararları hayalî midir, bunun cevabını bekliyorum. 
2)
2003 ile 2016 yılları arasında, yıllar itibarıyla, elektrik enerjisinde
gerçekleşmiş teknik kayıp miktarı ve oranı ne kadardır?
3)
Dağıtım şirketlerinin teknik kaybı azaltma yönünde yatırım harcaması yapmasını
zorunlu tutma yönünde Bakanlığınızın çalışmaları var mıdır?
4)
Elektrik dağıtım özelleştirmelerinden bu yana gerçekleşmiş teknik kayıp
oranları yıllar itibarıyla nedir?
Teşekkür
ederim.
BAŞKAN
– Sayın Altaca Kayışoğlu…
NURHAYAT
ALTACA KAYIŞOĞLU (Bursa) – Teşekkürler.
Temel
insan haklarından birisi de sağlıklı ve temiz bir çevrede yaşama hakkıdır.
Bursa bu konuda, yoğun göç alan önemli bir sanayi şehri olarak maalesef risk
altındadır çünkü Bursa, aynı zamanda bir santraller şehrine dönüştürülüyor.
Orhaneli’de bir termik santral var, şehrin iklimini değiştiren Ovaakça’da doğal
gaz santrali var. Bunun dışında, 3 tane daha düşük kapasiteli, özel şirketlere
ait santraller ve HES’ler var. Hâlâ da Bursa’ya santral yapılmak isteniyor.
Bunlardan bir tanesi DOSAB, geçen hafta Bursalıların hukuk mücadelesi sonucunda
mahkeme kararıyla iptal edildi. Yıllardır, Keles’e bir santral yapılacağı
söyleniyor.
Sorum
şu: Bu hâldeyken Bursa’ya hâlâ kaç tane santral yapmayı düşünüyorsunuz?
Kurulacak santraller var mı? Mahkeme kararına bu konuda saygı duyacak mısınız?
DOSAB artık gündeminizden düşmüş müdür?
Teşekkürler.
BAŞKAN
– Sayın Hüseyin Yıldız…
HÜSEYİN
YILDIZ (Aydın) – Sorum Bakana: 2007 torba yasasında jeotermal santrallerin
kurulmasında ÇED raporunu ortadan kaldırdınız. 2007’den sonra Aydın’da kurulan
ve devam eden jeotermal santrallerinin kurulmasında zehir saçılıyor. Aydın’da
iki yıldan beri yüzde 30 kanser vakaları yükseldi; incirimiz, zeytinimiz ve
tarımımız yok oldu. Bu kaçak santrale ne zaman işlem yapacaksınız? Bununla
ilgili herhangi bir çalışmanız var mı?
Teşekkür
ediyorum.
BAŞKAN
– Sayın Atıcı…
AYTUĞ
ATICI (Mersin) – Teşekkür ederim Sayın Başkan.
Değerli
arkadaşlar, nükleer santrale “evet” demek, insanlığa ihanettir çünkü bu enerji
tehlikelidir ve alternatifleri vardır. Türkiye, nükleer santrale mecbur
değildir. Nükleer santral Mersin’de tarımı ve balıkçılığı bitirecektir. Nükleer
sızıntı olmasa da çocuklarda kan kanseri 2,2 kat artacaktır. Bu, bir bilimsel
veridir. Sızıntı olması durumunda ise nesilden nesle kanser aktarılacaktır.
Nükleer atıklar binlerce değil, milyonlarca yıl tehlikeli olacaktır. Bunları
söylediğimiz hâlde, bunları bildiğiniz hâlde nükleer santrale “evet” demek
ihanet değil de nedir Allah aşkına? 
MEHMET
ERDOĞAN (Gaziantep) – Türkiye’nin bütün etrafında nükleer santral var, o ihanet
değil mi, bu mu ihanet?
AYTUĞ
ATICI (Mersin) – Efendim, ben kendi ülkemle ilgileniyorum. 
MEHMET
ERDOĞAN (Gaziantep) – Çernobil etkilemedi mi bizi? Hayret bir şey ya!
BAŞKAN
– Bir saniye sayın milletvekilleri… 
AYTUĞ
ATICI (Mersin) – O da ihanettir, bu da ihanettir.
MEHMET
ERDOĞAN (Gaziantep) – Tamam işte, bakın, çevremiz etkiliyor bizi, biz ne
yapalım?
AYTUĞ
ATICI (Mersin) – Güneş var, Allah güneş göndermiş bize, onlara güneş
göndermemiş.
MEHMET
ERDOĞAN (Gaziantep) – O ne kadar ama? O da yapılacak, o da olmalı.
BAŞKAN
- Sayın Didem Engin…
DİDEM
ENGİN (İstanbul) – Teşekkürler Sayın Başkan.
Enerji
Bakanına şunu hatırlatmak isterim: Öncelikli göreviniz enerji firmalarının
kârını artırmak değil, kendi vatandaşınızın hakkını korumaktır.
Sayın
Bakana şunları sormak istiyorum: 
1)
Elektrik faturalarındaki kayıp kaçak bedelini faturasını düzenli ödeyen
abonelere yükleme ve dürüst vatandaşlarımızı cezalandırma anlayışından ne zaman
vazgeçeceksiniz?
2)
Kaçak bedel ödemek istemeyen vatandaşlarımızı Yargıtay haklı bulmuştu. Neden
vatandaşlarımızın mahkemede kazandığı hakkı yok sayan bir kanun teklifini
hazırlayıp Meclise getirdiniz?
3)
Bundan sonra kimse kaçak bedeline iade davası açmasın diye mahkemelerin
yetkisini sınırlandıran bir kanun teklifini Meclise getirip sonra vatandaşın
yüzüne nasıl bakacaksınız?
Bu
kanun teklifini alelacele Meclisten AKP oylarıyla geçirebilirsiniz ama
vatandaşlarımız da sizi 36 milyon abonenin…
(Mikrofon
otomatik cihaz tarafından kapatıldı) 
BAŞKAN
– Sayın Yarayıcı…
HİLMİ
YARAYICI (Hatay) – Teşekkür ederim Sayın Başkan.
Bugüne
kadar çıkardığı tüm yasalarda olduğu gibi Enerji Piyasası Kanunu’yla da Hükûmet
bir kez daha halka karşı büyük şirketlerin yanında saf tutmayı göstermiştir. Bu
kanunla yatırım bedellerinden kayıp kaçak bedellerine kadar tüm maliyet
tüketicilere yansıtılıyor. Yatırım ve maliyet tüketiciye, kâr ve rant ise
dağıtım şirketlerine bırakılıyor. Hükûmet bu yasayla yoksuldan çalınanın
zengine aktarılmasını güvence altına alıyor. Yasayla halkı ödeyen-ödemeyen
olarak ayırıyorsunuz. ABD gibi en derin kapitalist ekonomik koşulların hüküm
sürdüğü bir ülkede bile mahkeme borcun ödenememesi hâlinde elektriğin
kesilemeyeceğine hükmederken siz kapitalizmin beşiğinden bile daha acımasız
oluyorsunuz. Oysa elektrik aynı su gibi bir insan hakkıdır ve bu insani
ihtiyaçlar ücretsiz karşılanmalıdır. Allah aşkına, bir kez olsun halktan yana,
halkın yararına bir yasa çıkaramaz mısınız?
BAŞKAN
– Teşekkür ederim Sayın Yarayıcı.
Şimdi,
cevap için Hükûmete söz vereceğim.
Buyurunuz
Sayın Bakan.
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Sayın Başkan, şimdi,
buradaki sorulardan detaylı olanların bir kısmını yazılı olarak cevaplayacağım
ama genel olarak bu paketin ruhuyla ilgili ve bazı, burada
cevaplayabileceklerimle ilgili tekrardan şöyle bir açıklama içerisinde bulunmak
istiyorum: Şimdi, bu hamasi söylemlere cevap vermeyi düşünmüyorum. Ne gibi?
İşte “Halkın menfaatine bir tane yasa çıkaracak mısınız?” “Dünyanın en kötü
işlerini yapıyorsunuz.” “Bütün dünyanın en tehlikelisi nükleeri yapıyorsunuz.”
“Her taraf güneş dünyada. Bu ülkede güneş yok mu?” Şimdi, bunlara cevap vermeye
gerek yok. Vaktimizi de bu yönde kullanmak istemiyorum ama demin MHP
sıralarından birkaç tane hakikaten haklı sorular geldi, not aldım, ona
bakacağım. Yani, çevreyle ilgili, alternatif anlamda o bölgede, hidroelektrik
santral noktasında ve benzeri diğer sorularla yine hakeza ama orada çok net bir
şey var, o da şu: “Halkın menfaatine nasıl iş yapıyorsunuz?” sorusuna, bu tarz
bir soruya çok basit bir bilgiyle cevap vermek istiyorum. 2002 yılında orta
ölçekli bir ailenin kullandığı elektrik fiyatının, elektrik maliyetinin asgari
ücretteki payını çok net bir şekilde ortaya koyalım. 2002 yılında orta ölçekli
bir ailenin yaklaşık 200 kilovatlık kullandığı elektriğin asgari ücretteki payı
yüzde 20,3’tü arkadaşlar. Bugün bu rakam yüzde 6,3’e düştü. (AK PARTİ
sıralarından alkışlar)
TAHSİN
TARHAN (Kocaeli) – Sayın Bakan, böyle hesap mı olur ya?
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Bu ne demek, biliyor
musunuz? Halkımız cebindeki paranın beşte 1’ini elektriğe verirken on altıda
1’ini veriyor artık. Demek ki elektrik ucuzlamış, bu bir.
TAHSİN
TARHAN (Kocaeli) – Doğal gaz geldi, doğal gazı da koyun. Böyle bir hesap olmaz
ya!
ENERJİ
VE TABİİ KAYNAKLAR BAKANI BERAT ALBAYRAK (İstanbul) – İkincisi… Dinleyelim ya,
ben sizi dinledim.
TACETTİN
BAYIR (İzmir) – Asgari ücret arttı mı o kadar?
ENERJİ
VE TABİİ KAYNAKLAR BAKANI BERAT ALBAYRAK (İstanbul) – 15 tane vekilimiz bir
sürü soru sordu, bir sürü açıklama yaptı. “Kayıp kaçağa niye yasal düzenleme
getiriyorsunuz? Hukuksuz olduğu için mi, yoksa teknik olarak çıkarılan yasadaki
bir eksiklikten dolayı bir düzeltme talebiyle ilgili mi?” Bu ikincisiyle
alakalı. Biz bu yasa maddesiyle “teknik olan ve olmayan” açıklamasını kayıp
kaçak noktasında Yargıtayın verdiği karardaki incelikle düzelterek bunu tekrar
getiriyoruz ki –yargı- bu noktadaki bu uyarıya başımızın üstüne deyip hukuk
çerçevesi içerisinde hareket edelim diye.
Dolayısıyla,
şimdi, bunu birçok kez defaatle anlattık. Yani Türkiye'de elektrikte kayıp
kaçak her zaman vardı. Niye her zaman vardı? Yine bunun altını çok net çizmemiz
lazım. 1970’ten önce bile, TEK’ten önce bile, TEK’ten sonra bile, bunu çok net
ifade etmek lazım, sisteme giren elektrik bellidir. Nedir? Bu nasıl ölçülüyor?
Bunu teknik olarak basit bir şekilde anlatayım. Dinlerseniz algılayacaksınız,
eğer anlamayan varsa bir daha anlatayım.
ERKAN
AKÇAY (Manisa) – Sayın Başkan, Bakanı bir uyarın, bu üslup, üslup değil. Sayın
Bakanı lütfen uyarın.
KAMİL
AYDIN (Erzurum) - Ne biçim bir üslup bu.
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Tüm elektrik üretimi
sisteme ve şebekeye basılır. Basıldıktan sonra sisteme giren elektrik sayaçlar
vesilesiyle ölçülür. 
ÖZKAN
YALIM (Uşak) – Sayın Başkan, biz bunları biliyoruz.
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Dinlerseniz
anlayacaksınız.
ÖZKAN
YALIM (Uşak) – Ama biz zaten biliyoruz Sayın Bakan bunları.
GÖKCEN
ÖZDOĞAN ENÇ (Antalya) – Biz bilmiyoruz.
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Dolayısıyla tüm üretilen
elektriğin sayaçlar noktasında ne kadar tüketildiği oranı düşüldükten sonra bu
arasındaki rakam teknik olan veya olmayan kayıp ve kaçaktır. Bu aradaki
üretilip sayaçlardan tahsil edilmeyen, ölçülemeyen… Tahsil edilemeyenden değil,
kayıp kaçaktan bahsediyoruz. Aradaki rakam yıllardır kayıp kaçaktır. Bu, 2011
yılına kadar tüketim bedelinin, yani halkın tükettiği bedelin içindeyken
2011’den sonra bu dağıtım bedeli dediğiniz husus var ya… Kırılımı nedir? Bir
önceki bütçe konuşmasında tek tek ifade ettim ama yine tek tek ifade edeceğim,
yine tek tek ifade edeceğim ama bir anlam ifade edecek mi onu bilmiyorum.
Yaklaşık 6-7 tane kalemin içinde bulduğu dağıtım, iletim, kayıp kaçak
noktasında bütünleştirilmiştir. Dolayısıyla bugün itibarıyla bu yasa, bu yasal
düzenleme bu paketin içerisindeki… Ki siz bunu sadece ve sadece kayıp kaçağa
indirgemeye çalışsanız da ki ben bunu çok net ifade ediyorum…
KEMAL
ZEYBEK (Samsun) – Sayın Bakan, şu andaki ödemeler…
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Bunun içerisinde neler
var, bu paketin içerisinde neler var? Bakın, nükleerle ilgili düzenlemeler var,
yenilenebilir enerji kaynaklarının Türkiye’de üretiminin önünün açılması, bu
yatırımın önünün açılması, bu yatırımlarla birlikte aksamın, teknolojinin,
“know how”un Türkiye’de üretilmesi, AR-GE’nin Türkiye’de kurulmasıyla ilgili
düzenlemelerin önünün açılmasıyla ilgili düzenlemeler var. Yerli kaynaklarımız
dediğimiz, çok ciddi anlamda sahip olduğumuz yerli kömür sahalarının hızlı bir
şekilde sisteme entegre edilerek ithal kaynaklara bağımlılığımızın
azaltılmasıyla ilgili düzenlemeler var. MTA’mızın, sadece Türkiye’de değil,
yurt dışındaki doğal zenginlik kaynaklarıyla ilgili, Afrika başta olmak üzere
dünyanın birçok ülkesinde madencilik faaliyeti araştırması yapmasının önündeki
engellerin kaldırılıp fırsat oluşturulmasıyla ilgili maddeler var. Doğal gaz
depolama ki bugün yaşayabileceğimiz, bunun bir risk unsurunu teşkil edecek olan
doğal gaz tüketimindeki ithalata bağımlılıkla ilgili depolamada yaşanabilecek
olan risklerin elimine edilmesine yönelik doğal gaz kapasitesinin artırılması,
depolama kapasitesinin artırılması var. Mevzuatta, EPDK, bağımsız kurumların,
hızlı bir şekliyle yatırımın, düzenlenmesinin önünün açılmasıyla ilgili birçok
yasal düzenleme var. Bunun dışında birçok madde var. Ek olarak da kayıp kaçakla
ilgili, bu dediğimiz, yargının bize, Hükûmetimize, geçtiğimiz, evvelsi yıl bu
davlalar vesilesiyle yaptığı uyarının tekrardan bir daha yargı mevzusu konusu
olmamasıyla ilgili hukuki düzenleme var.
Şimdi,
burada, bu paketin ruhunda yapmaya çalıştığımız şey şu arkadaşlar, baştan beri
çok samimiyetle şunu söylüyorum: Yapıcı eleştiriler noktasında söylediğiniz
birçok şeyi ben burada not alıyorum. Nedir? Yatırım ortamının iyileştirilmesi.
Kayıp kaçak oranını yüzde 20’lerden 14’e düşürdük, hedefimiz 10’lara, tek
haneli rakamlara düşürmek. Bunun daha da iyileştirilmesiyle ilgili olumlu
eleştirilerin başımızın üstünde yeri var. Yerli kaynakların daha iyi bir
şekilde, daha yoğun bir şekilde ama tüm ekosistemi... Yani, nedir ekosistem?
Geçen de bahsettiğim gibi, yani sadece ve sadece buna indirgememek lazım.
Türkiye büyüyor, Türkiye gelişiyor. Gelişme ve büyümenin en önemli
argümanlarından ve enstrümanlarından bir tanesi olan enerjinin, enerji
kaynaklarının, buna yapılacak olan yatırımların kesinlikle hız kesmeden devam
etmesi gerektiği bir Türkiye’de sanayicisi, endüstrisi, hane halkına güvenli,
istikrarlı, daha ucuz… Yani, 6,3; yüzde 6; 5,9, bu oranı yüzde 2’lere, 3’lere
inşallah düşürelim. Daha uygun maliyette, ithalata bağımlı olmadan, yerli kaynaklarımızla
daha da geliştirerek, Türkiye’nin büyümesinin de ihtiyacı olan tüm bu enerji
resmini daha iyi bir noktaya taşımakla ilgili yapıcı eleştiriler başımızın
üstüne. Ama, lütfen rica ediyorum, hamasete dayanmadan, “istemezük”çü bir
söylemden sıyrılarak, hakiki anlamda Türkiye’yi… Muasır medeniyet diyoruz ama
nükleere karşısınız. Dünyadaki bütün muasır medeniyetler, vereceğiniz bütün
ülkeler nükleer enerji kullanıyor, Allah aşkına biraz elinizi vicdanınıza koyun
ya. Kuzey’deki Baltık ülkeleri dâhil, Amerika’sı dâhil. “Güneş” diyorsunuz, bu
ülkelerde güneş var. 
KAZIM
ARSLAN (Denizli) – Gelişmiş ülkelerde var mı? Sayın Bakan, gelişmiş ülkelerde
var mı? 
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Saydığınız ülkelerde,
Amerika’da güneş var, niye hepsini güneşten üretmiyor?
Şimdi,
arkadaşlar, şunu bilmemiz lazım: Enerji arz güvenliği dediğiniz zaman, portföyü
de dengeli yürüteceksiniz, dışa bağımlılığı da makul bir düzeye indireceksiniz.
Türkiye’nin kaynaklarından da maksimum faydalanacaksınız. 
“Kömür
yapmayalım.”, “HES’lerin hiçbirini yapmayalım.”, “Nükleeri yapmayalım.”, “Doğal
gazda ithalata bağımlıyız, yapmayalım.” Peki, Allah aşkına, Türkiye’nin bugün
itibarıyla yıllık 265 milyar kilovatsaat elektriğini nasıl üreteceksiniz, nasıl
sağlayacaksınız, insanların evine bu elektriği nasıl sağlayacaksınız? Ha,
yumurta küfesi bizim sırtımızda. Biz bu yumurta küfesinin sırtımızda olduğundan
dolayı kaynaklanan omzumuzdaki yükün farkındayız. Bu sorumluluk noktasında
bugüne kadar yapmış olduğunuz tüm olumlu eleştirileriniz başımızın üstüne. Ama,
eğer ki bu niyet bizi akamete uğratmak, yapmaya çalıştığımız icraat ve
politikaların önüne set vurmak, ket vurmak, dört yıllık iktidar dönemimizde
aman ne kadar oy alırız da, icraatları daha az yaparlar da halka vadettikleri
icraatları hayata geçirme noktasında… Hakikaten, bunu hayata geçirmemek için
engel olmaksa eğer kusura bakmayın, biz Hükûmet olarak, iktidar olarak
halkımıza bir söz verdik icraatlar noktasında, reformlar noktasında. On üç yıl
olduğu gibi, 1 Kasım seçimlerinde de birçok söz verdik. Bunu yerine getirmek
için hukuk içerisinde, adalet içerisinde yüce Meclisin tüm bu söylem, tartışma,
ekosistemi…
(Mikrofon
otomatik cihaz tarafından kapatıldı)
ENERJİ
VE TABİİ KAYNAKLAR BAKANI BERAT ALBAYRAK (İstanbul) – …içerisinde elimizden
geldiğince bunu hayata geçirmek için mücadelesini vereceğiz. 
BAŞKAN
– Mikrofonunuzu açıyorum Sayın Bakan, sözlerinizi tamamlayınız.
ÖZGÜR
ÖZEL (Manisa) – Sayın Başkanım… Sayın Başkanım…
BAŞKAN
– Bitti mi Sayın Bakan?
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Bir cümle doğal gaz…
“Doğal gaz” dedi bir arkadaş da… Doğal gazın payı 2002’de yüzde 32’den yüzde
11,4’e düşmüş. Bu, Türkiye’de asgari ücretlinin birim tüketim noktasındaki
ödediği bir rakam. Elektrikte daha iyi bir noktadayız. Yeterli mi? Daha da
düşürmemiz lazım, yüzde 6 değil, yüzde 1’lere düşsün. Doğal gaz yüzde 11’lere
düşmüş yüzde 32’lerden 2002 yılına kıyasla bugün 2016 yılında. Daha da
düşüreceğiz inşallah, düşürmek için çalışacağız ama Allah aşkına “Bu ülkede on
üç yıldır bu iktidar hiçbir şey yapmadı.” demenin, velev ki siz bunu
görmüyorsanız bile bunu ifade etmenizin Hakk nazarında bir karşılığı yok.
Naçizane bir arkadaşınız, bir milletvekili arkadaşınız, dostunuz olarak biraz
halka dönüp bakın… Onun içindir ki bu iktidar on üç yıldır, 2002 yılında 10,8
milyon kişinin oyunu almışken 1 Kasım seçimlerinde yaklaşık 24 milyon kişinin
oyuyla her geçen gün büyümeye devam ediyor. (AK PARTİ sıralarından alkışlar) 
BAŞKAN
– Teşekkür ederim Sayın Bakan.
Sayın
Özel, mikrofonunuzu açıyorum.
NURHAYAT
ALTACA KAYIŞOĞLU (Bursa) – Cevaplar ne oldu, cevaplar?
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Yazılı vereceğim.
NURHAYAT
ALTACA KAYIŞOĞLU (Bursa) – Hep öyle diyorsunuz, hiç yazılı cevap gelmedi bana. 
VII.- AÇIKLAMALAR (Devam)
30.- Manisa Milletvekili Özgür Özel’in, Enerji ve Tabii
Kaynaklar Bakanı Berat Albayrak’ın 312 sıra sayılı Kanun Teklifi’nin tümü
üzerinde yapılan soru-cevap işleminde sırasındaki bazı ifadelerine ilişkin
açıklaması
ÖZGÜR
ÖZEL (Manisa) – Sayın Başkan çok teşekkür ederim.
Sayın
Bakanın kürsüdeki yirmi dakikalık konuşmasının on beşinci dakikalarında şunu
düşünmüştüm: Sayın Bakan hakkında duyduğumuz birçok şeyin de aslı yokmuş, üslup
açısından da baktığımızda bir başka noktadaymış diye. Son dört dakikası ve
biraz önce sorulara cevap verirken “Dinleyin yahu, anlayacak mısınız
bilmiyorum, açıklayacağım ama işe yarayacak mı bilmiyorum.” şeklindeki
yaklaşımları bu Meclis çatısına, bu yüce çatıya yakışmaz. (AK PARTİ sıralarından
gürültüler) 
Sayın
Bakana şunu hatırlatmak isteriz ki, burası, burası babasının çiftliği ya da
kayınpederinin kaçak sarayı değildir. Onu burada böyle konuşturmazlar. (CHP
sıralarından alkışlar, AK PARTİ sıralarından gürültüler)
MEHMET
MUŞ (İstanbul) – Düzgün konuş, düzgün!
BAŞKAN
– Teşekkür ederim Sayın Özel.
Teklifin
tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
Birleşime
iki dakika ara veriyorum.
Kapanma Saati: 01.47
SEKİZİNCİ OTURUM
Açılma Saati: 01.49
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Zihni AÇBA (Sakarya)
-----0-----
BAŞKAN – Sayın
milletvekilleri, Türkiye Büyük Millet Meclisinin 96'ncı Birleşiminin Sekizinci
Oturumunu açıyorum.
312
sıra sayılı Kanun Teklifi’nin görüşmelerine kaldığımız yerden devam edeceğiz.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı (1/715), İzmir
Milletvekili Ahmet Kenan Tanrıkulu’nun Çeşitli Adlar Altında Vatandaşlarımızın
Elektrik Faturalarına Yansıtılan Bedellerin Kaldırılması Amacıyla Bazı
Kanunlarda Değişiklik Yapılması Hakkında Kanun Teklifi (2/28), İstanbul
Milletvekili Mustafa Sezgin Tanrıkulu’nun Elektrik Piyasası Kanununda
Değişiklik Yapılması Hakkında Kanun Teklifi (2/75), Milliyetçi Hareket Partisi
Grup Başkanvekilleri Manisa Milletvekili Erkan Akçay ve İzmir Milletvekili
Oktay Vural’ın Elektrik Piyasası Kanununda Değişiklik Yapılmasına Dair Kanun
Teklifi (2/242), İstanbul Milletvekili Mustafa Sezgin Tanrıkulu’nun Elektrik
Piyasası Kanunu ve Türkiye Radyo-Televizyon Kurumu Gelirleri Kanununda
Değişiklik Yapılması Hakkında Kanun Teklifi (2/288), Balıkesir Milletvekili
Ahmet Akın’ın Elektrik Piyasası Kanununda Değişiklik Yapılmasına Dair Kanun
Teklifi (2/586), Kayseri Milletvekili Çetin Arık’ın 4628 Sayılı Elektrik
Piyasası Kanununda Değişiklik Yapılmasına Dair Kanun Teklifi (2/614), Antalya
Milletvekili Devrim Kök’ün Türkiye Radyo-Televizyon Kurumu Gelirleri Kanunu ile
Elektrik Piyasası Kanununda Değişiklik Yapılması Hakkında Kanun Teklifi
(2/1076), Denizli Milletvekili Kazım Arslan’ın Elektrik Piyasası Kanununda
Değişiklik Yapılmasına İlişkin Kanun Teklifi (2/1082) ve Bayındırlık, İmar,
Ulaştırma ve Turizm Komisyonu ile Sanayi, Ticaret, Enerji, Tabii Kaynaklar,
Bilgi ve Teknoloji Komisyonu Raporları (S. Sayısı: 312) (Devam)
BAŞKAN
– Komisyon? Yok. 
Ertelenmiştir.

MUSTAFA
ELİTAŞ (Kayseri) – Sayın Başkan… Sayın Başkan… 
BAŞKAN
- Alınan karar gereğince... 
MUSTAFA
ELİTAŞ (Kayseri) – Sayın Başkan, müsaade eder misiniz. Bir cümle ifade etmek
istiyorum, izin verir misiniz? 
BAŞKAN
– Buyurunuz Sayın Elitaş. 
MUSTAFA
ELİTAŞ (Kayseri) – Sayın Başkan, Türkiye Büyük Millet Meclisi içerisinde
konuşan milletvekili arkadaşlarımıza sürekli olarak temiz bir dille konuşmayı
tavsiye ediyoruz ve sizler de tavsiye ediyorsunuz. Burada konuşan kişinin grup
başkan vekili olması aslında bu olaylara daha hassas bir şekilde davranmasını
icap ettirir. Türkiye Büyük Millet Meclisinde olmaması gereken şeylerden birisi
şahsiyetle uğraşmaktır. İç Tüzük’ümüzün 157’nci maddesinin şahsiyetle
uğraşmanın uyarma cezasını gerektirdiğini bilgilerinize arz etmek istiyorum.
Bakın,
biraz önce sayın grup başkan vekili “Sayın Bakan, on altı dakika şöyle konuştunuz.
Şunu yaptınız, bunu yaptınız… Ama son cümlelerinizde şu şekildeki
ifadeleriniz…” Ve arkasından başka noktalara doğru giderek şahsiyetle uğraşma
yapmıştır. İç Tüzük’ün 157’nci maddesini uygulamanızı rica ediyorum.
Teşekkür
ediyorum.
BAŞKAN
– Birleşime yirmi dakika ara veriyorum. 
Grup
başkan vekillerini toplantıya davet ediyorum.
Kapanma Saati: 01.51
DOKUZUNCU OTURUM
Açılma Saati: 02.13
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Zihni AÇBA
(Sakarya)
-----0-----
BAŞKAN
– Sayın milletvekilleri, Türkiye Büyük Millet Meclisinin 96'ncı Birleşiminin
Dokuzuncu Oturumunu açıyorum.
Ara
vermemize neden olan konuyla ilgili olarak tutanakları inceleyip gerekli
açıklamayı yarın yapacağım. 
Alınan
karar gereğince, gündemimizde görüşülecek başka konu bulunmadığından, “Kanun
Tasarı ve Teklifleri ile Komisyonlardan Gelen Diğer İşler”i sırasıyla görüşmek
için 2 Haziran 2016 Perşembe günü saat 14.00’te toplanmak üzere birleşimi
kapatıyorum. 
İyi
geceler diliyorum. 
Kapanma Saati: 02.14




(x) Bu bölümde hatip
tarafından Türkçe olmayan kelimeler ifade edildi.



(x) Bu bölümde hatip
tarafından Türkçe olmayan kelimeler ifade edildi.



(x) Bu bölümde hatip tarafından Türkçe
olmayan kelimeler ifade edildi.


(x) 312 S. Sayılı Basmayazı tutanağa eklidir.




