



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 10’uncu
Birleşim
 18
Ekim 2017 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Balıkesir Milletvekili Ali Aydınlıoğlu’nun, Arakan’da yaşayan
Müslümanlara yönelik katliam ve soykırıma ilişkin gündem dışı konuşması
2.- Antalya Milletvekili Ahmet Selim Yurdakul’un, sağlık çalışanlarının
sorunlarına ilişkin gündem dışı konuşması
3.- Eskişehir Milletvekili Utku Çakırözer’in, dış politika ve insan
haklarına ilişkin gündem dışı konuşması

IV.- AÇIKLAMALAR
1.- Balıkesir Milletvekili Ahmet Akın’ın, Şırnak’ta kömür ocağında
meydana gelen göçükte hayatını kaybedenlere Allah’tan rahmet dilediğine ilişkin
açıklaması
2.- İstanbul Milletvekili Didem Engin’in, emeklilikte yaşa takılanların
sesini Meclis çatısı altında bir kez daha duyurmak istediğine ilişkin
açıklaması
3.- İstanbul Milletvekili Mahmut Tanal’ın, Emniyet mensuplarının ek
gösterge sorunu ve çalışma koşullarının ne zaman düzeleceğini öğrenmek
istediğine ilişkin açıklaması
4.- İstanbul Milletvekili Yakup Akkaya’nın, Şırnak maden sahalarıyla
ilgili komisyon kurularak maden sahalarının kapatılması kararına karşılık
üretime devam edildiğine ilişkin açıklaması
5.- Adana Milletvekili Tamer Dağlı’nın, Cumhuriyet Halk Partisi eski
Genel Başkanı Deniz Baykal’a acil şifalar dilediğine ve Adana’nın Saimbeyli
ilçesinin düşman işgalinden kurtuluşunun 97’nci yıl dönümüne ilişkin açıklaması
6.- İstanbul Milletvekili Sibel Özdemir’in, Cumhurbaşkanı Recep Tayyip
Erdoğan’ın müftülere nikâh kıyma yetkisi verilmesiyle ilgili CHP Genel Başkanı
Kemal Kılıçdaroğlu’na yönelik bazı ifadelerine ilişkin açıklaması
7.- Ordu Milletvekili Metin Gündoğdu’nun, 18 Ekim Azerbaycan’ın kuruluşunun
26’ncı yıl dönümüne ve Azerbaycan Bağımsızlık Günü’nü kutladığına ilişkin
açıklaması
8.- Denizli Milletvekili Melike Basmacı’nın, herhangi bir KİT kurumunda
yönetim kurulu üyesi olmak için danışman olmak ya da danışman olmak için
yönetim kurulu üyesi mi olmak gerektiğini merak ettiğine ilişkin açıklaması
9.- Mersin Milletvekili Hüseyin Çamak’ın, 400 bin öğretmen atama
beklerken okul öncesi ve sınıf öğretmenliği için görevlendirilen ücretli
öğretmenlerin ilgisiz bölümlerin ön lisans mezunlarından seçildiğine ilişkin
açıklaması
10.- Bursa Milletvekili Nurhayat Altaca Kayışoğlu’nun, Bursa’nın
Osmangazi ilçesinin Demirtaş Mahallesi’nin bağlı olduğu belediye Büyükşehir
Yasası’yla kapatıldığı için hizmet alamadıklarına ve 100 bine yakın
nüfuslarıyla ilçe olmak istediklerine ilişkin açıklaması
11.- Mersin Milletvekili Baki Şimşek’in, sosyal medya hesaplarıyla
gerekli protokollerin imzalanarak hakaret içeren sayfaların şikâyet anında
kapatılmasını ve mağduriyetlerin ivedi olarak çözülmesini talep ettiğine ilişkin
açıklaması
12.- Denizli Milletvekili Kazım Arslan’ın, Çalışma ve Sosyal Güvenlik
Bakanlığından emekliler arasındaki eşitsizliğin ne zaman giderileceğini ve
Suriyeliler için yapılan kesintilere ne zaman son verileceğini öğrenmek
istediğine ilişkin açıklaması
13.- Diyarbakır Milletvekili Sibel Yiğitalp’in, Şırnak’ta kömür ocağında
meydana gelen göçükte hayatını kaybedenlere Allah’tan rahmet dilediğine, Sağlık
Bakanlığı tarafından ataması yapıldığı hâlde güvenlik soruşturması ve/veya
arşiv araştırması tamamlanmadığı için göreve başlatılmayan kaç personel olduğunu
öğrenmek istediğine ilişkin açıklaması
14.- Iğdır Milletvekili Nurettin Aras’ın, 18 Ekim Azerbaycan’ın
kuruluşunun 26’ncı yıl dönümüne ilişkin açıklaması
15.- Mersin Milletvekili Ali Cumhur Taşkın’ın, Mersin’de Emniyet
mensupları servis aracına yönelik terör saldırısında yaralananlara acil şifalar
dilediğine ve bu hain saldırıyı şiddet ve nefretle kınadığına ilişkin
açıklaması
16.- Mersin Milletvekili Sami Dedeoğlu’nun, 18 Ekim Azerbaycan’ın
kuruluşunun 26’ncı yıl dönümüne ilişkin açıklaması
17.- Mersin Milletvekili Hacı Özkan’ın, Mersin’de Emniyet mensupları
servis aracına yönelik terör saldırısında yaralananlara acil şifalar dilediğine
ve bu hain saldırıyı şiddet ve nefretle kınadığına ilişkin açıklaması
18.- İstanbul Milletvekili Filiz Kerestecioğlu Demir’in, HDP Grubu
olarak verdikleri önergelerin birçoğunun ret veya iade edildiğine, kendi
sözlerine kendilerinin karar vereceğine ve bu durumu kabul etmediklerine
ilişkin açıklaması
19.- Manisa Milletvekili Erkan Akçay’ın, 18 Ekim Azerbaycan’ın
kuruluşunun 26’ncı yıl dönümüne, Şırnak’ta kömür ocağında meydana gelen göçükte
hayatını kaybedenlere Allah’tan rahmet dilediğine, kaçak maden çalıştırma
durumunun devam ettiğine, Mersin’de Emniyet mensupları servis aracına yönelik
terör saldırısında yaralananlara acil şifalar dilediğine ilişkin açıklaması


20.- Manisa Milletvekili Özgür Özel’in, CHP Grubu adına Muğla Milas
Muharip Gaziler Derneği üyelerine “Hoş geldiniz.” dediğine, İstanbul
Milletvekili Mehmet Muş ile İstanbul Milletvekili Eren Erdem arasındaki
yargılamanın sonucuna, bir saldırıda öldürülen Helin Palandöken’in babasının
Başbakanla konuşmalarının sansürlendiğine ve Soma komisyonu raporunun Meclis
gündemine alınması gerektiğine ilişkin açıklaması
21.- İstanbul Milletvekili Mehmet Muş’un, Cumhuriyet Halk Partisi eski
Genel Başkanı Deniz Baykal’a acil şifalar dilediğine, 18 Ekim Azerbaycan’ın
26’ncı kuruluş yıl dönümüne ve İstanbul Milletvekili Eren Erdem ile kendisi
arasındaki davada mahkemenin kararına ilişkin açıklaması
22.- Manisa Milletvekili Özgür Özel’in, Malatya Milletvekili Nurettin
Yaşar’ın sataşma nedeniyle yaptığı konuşmasındaki bazı ifadelerine ilişkin
açıklaması
23.- Manisa Milletvekili Özgür Özel’in, Amasya Milletvekili Mehmet Naci
Bostancı’nın 497 sıra sayılı Kanun Tasarısı’nın tümü üzerinde AK PARTİ Grubu
adına yaptığı konuşmasındaki bazı ifadelerine ilişkin açıklaması
24.- İstanbul Milletvekili Filiz Kerestecioğlu Demir’in, görüşülmekte
olan yasa tasarısına çoklu hukuk yaratacağı endişesiyle karşı çıktıklarına ve
hem dinler arası hem de cinsler arası bir ayrımcılık olduğuna ilişkin
açıklaması
25.- İstanbul Milletvekili Filiz Kerestecioğlu Demir’in, İçişleri Bakanı
Süleyman Soylu’nun 497 sıra sayılı Kanun Tasarısı’nın tümü üzerinde Hükûmet
adına yaptığı konuşmasındaki bazı ifadelerine ilişkin açıklaması
26.- İstanbul Milletvekili Filiz Kerestecioğlu Demir’in, Şırnak’ta terör
örgütlerinin maden ocağı işlettiğinden söz etmenin ölenlerin hatırasına
saygısızlık olduğuna ve Türkiye’de siyasi makamlarda sorumluluk almak diye bir
şeyin söz konusu olmadığına ilişkin açıklaması
27.- Manisa Milletvekili Özgür Özel’in, CHP Grubunun bireysel
silahlanmayla ilgili bir araştırma komisyonu kurulmasına dair önerisinin
görüşmelerinde İçişleri Bakanı da bulunursa memnun olacaklarına ve İçişleri
Bakanı Süleyman Soylu’nun 497 sıra sayılı Kanun Tasarısı’nın tümü üzerinde
Hükûmet adına yaptığı konuşmasındaki bazı ifadelerine ilişkin açıklaması
28.- İçişleri Bakanı Süleyman Soylu’nun, Manisa Milletvekili Özgür Özel’in
yaptığı açıklamasındaki bazı ifadelerine ilişkin açıklaması
29.- İstanbul Milletvekili Filiz Kerestecioğlu Demir’in, Oturum Başkanı
TBMM Başkan Vekili Ahmet Aydın’ın o makamda bir partili olarak bulunmadığına ve
eleştirilerde haklılık payı olup olmadığını düşünmesi gerektiğine ilişkin
açıklaması
30.- İstanbul Milletvekili Mehmet Muş’un, İstanbul Milletvekili Zeynel
Emre’nin 497 sıra sayılı Kanun Tasarısı’nın 2’nci maddesiyle ilgili önerge
üzerinde yaptığı konuşmasındaki bazı ifadelerine ilişkin açıklaması
31.- Manisa Milletvekili Özgür Özel’in, İstanbul Milletvekili Mehmet
Muş’un yaptığı açıklamasındaki bazı ifadelerine ilişkin açıklaması
32.- Ankara Milletvekili Şenal Sarıhan’ın, Manisa Milletvekili Erkan
Akçay’ın sataşma nedeniyle yaptığı konuşmasındaki bazı ifadelerine ilişkin
açıklaması
33.- Muğla Milletvekili Mehmet Erdoğan’ın, Ankara Milletvekili Şenal
Sarıhan’ın yaptığı açıklamasındaki bazı ifadelerine ilişkin açıklaması




V.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, Genel Kurulu ziyaret eden Muğla Milas Muharip Gaziler
Derneği üyelerine “Hoş geldiniz.” denilmesi

VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet Aydın’ın, 18 Ekim
Azerbaycan’ın bağımsızlık yıl dönümünü kutladığına ilişkin konuşması

VII.- ÖNERİLER
A) Siyasi Parti Grubu Önerileri
1.- MHP Grubunun, Grup Başkan Vekili Manisa Milletvekili Erkan Akçay
tarafından, ülkedeki pamuk üreticilerinin içinde bulunduğu sorunların tespiti
ve çözümü konusunda gerekli araştırmalar yapılması, buna göre alınacak
önlemlerin ve gerçekleştirilmesi gereken uygulamaların yerine getirilmesi
amacıyla 18 Ekim 2017 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 18 Ekim 2017
Çarşamba günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi
2.- HDP Grubunun, Grup Başkan Vekili İstanbul Milletvekili Filiz
Kerestecioğlu Demir tarafından, barış talebini dile getiren akademisyen ve öğretmenler
ile diğer kamu emekçilerine yönelik işten çıkartma, yargılama ve diğer
cezalandırmaların ulusal ve uluslararası hukuk ile akademik özgürlükler
bağlamında araştırılması amacıyla 18/10/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 18 Ekim 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
3.- CHP Grubunun, Türkiye Büyük Millet Meclisi gündeminin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan,
Ankara’da yıkılan ve yıkılma tehdidi bulunan Cumhuriyet Dönemi yapılarının
korunması, sorunların tespiti ve çözümlenmesi amacıyla Türkiye Büyük Millet
Meclisi Başkanlığına verilmiş olan (10/1770) esas numaralı Meclis Araştırması
Önergesi’nin ön görüşmelerinin Genel Kurulun 18 Ekim 2017 Çarşamba günkü
birleşiminde yapılmasına ilişkin önerisi

VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497)
2.- Türkiye Cumhuriyeti Hükümeti ile Birleşmiş Milletler Mülteciler
Yüksek Komiserliği Arasında Ev Sahibi Ülke Anlaşması ile Anlaşmada Değişiklik
Yapılmasına İlişkin Notaların Onaylanmasının Uygun Bulunduğuna Dair Kanun
Tasarısı (1/787) ve Dışişleri Komisyonu Raporu (S. Sayısı: 461)
3.- Türkiye Cumhuriyeti Hükümeti ile Katar Devleti Hükümeti Arasında
Eğitim Alanında İşbirliği Anlaşması ile Notaların Onaylanmasının Uygun
Bulunduğuna Dair Kanun Tasarısı (1/723) ve Dışişleri Komisyonu Raporu (S.
Sayısı: 464)

IX.- USUL HAKKINDA GÖRÜŞMELER
1.- 497 sıra sayılı Kanun Tasarısı’nın Anayasa’ya aykırı maddeler içerdiği
ve bu nedenle Komisyona iade edilmesi gerekip gerekmediği hakkında

X.- SATAŞMALARA İLİŞKİN KONUŞMALAR
1.- İstanbul Milletvekili Mehmet Muş’un, İstanbul Milletvekili Mahmut
Tanal’ın usul görüşmesi nedeniyle yaptığı konuşması sırasında şahsına sataşması
nedeniyle konuşması
2.- İstanbul Milletvekili Mahmut Tanal’ın, İstanbul Milletvekili Mehmet
Muş’un sataşma nedeniyle yaptığı konuşması sırasında şahsına sataşması
nedeniyle konuşması
3.- Malatya Milletvekili Nurettin Yaşar’ın, İstanbul Milletvekili Mahmut
Tanal’ın sataşma nedeniyle yaptığı konuşması sırasında şahsına sataşması
nedeniyle konuşması
4.- İstanbul Milletvekili Mahmut Tanal’ın, Malatya Milletvekili Nurettin
Yaşar’ın sataşma nedeniyle yaptığı konuşması sırasında şahsına sataşması
nedeniyle konuşması
5.- İstanbul Milletvekili Mehmet Muş’un, İstanbul Milletvekili Mahmut
Tanal’ın sataşma nedeniyle yaptığı konuşması sırasında şahsına sataşması
nedeniyle konuşması
6.- Manisa Milletvekili Erkan Akçay’ın, Ankara Milletvekili Şenal
Sarıhan’ın 497 sıra sayılı Kanun Tasarısı’nın 3’üncü maddesiyle ilgili önerge
üzerinde yaptığı konuşması sırasında Milliyetçi Hareket Partisine sataşması
nedeniyle konuşması
7.- Muğla Milletvekili Mehmet Erdoğan’ın, Ankara Milletvekili Şenal
Sarıhan’ın 497 sıra sayılı Kanun Tasarısı’nın 6’ncı maddesiyle ilgili önerge
üzerinde yaptığı konuşması sırasında şahsına sataşması nedeniyle konuşması
8.- Ankara Milletvekili Şenal Sarıhan’ın, Muğla Milletvekili Mehmet
Erdoğan’ın sataşma nedeniyle yaptığı konuşması sırasında şahsına sataşması
nedeniyle konuşması

XI.- DÜZELTİŞLER
1.- Bolu Milletvekili Tanju Özcan’ın, 497 sıra sayılı Kanun Tasarısı’nın
tümü üzerinde şahsı adına yaptığı konuşmasındaki bazı ifadelerini düzelttiğine
ilişkin açıklaması

XII.- YAZILI SORULAR VE CEVAPLARI
1.-  İstanbul Milletvekili Mustafa Sezgin Tanrıkulu'nun, bağlı kurum ve
kuruluşlarda mobbinge maruz kalan kişilere ve bunlarla ilgili çalışmalara
ilişkin sorusu ve Gümrük ve Ticaret Bakanı Bülent Tüfenkci’nin cevabı (7/16429)
18 Ekim
2017 Çarşamba
BİRİNCİ
OTURUM
Açılma
Saati: 14.03
BAŞKAN: Başkan Vekili
Ahmet AYDIN
KÂTİP
ÜYELER: Sema KIRCI (Balıkesir), Mehmet Necmettin AHRAZOĞLU (Hatay)
-----0-----
BAŞKAN – Türkiye Büyük Millet Meclisinin 10’uncu
Birleşimini açıyorum.
Toplantı yeter sayısı vardır, görüşmelere başlıyoruz.
Gündeme geçmeden önce üç sayın milletvekiline gündem
dışı söz vereceğim.
Gündem dışı ilk söz, Arakan’da yaşanan katliam hakkında
söz isteyen Balıkesir Milletvekili Ali Aydınlıoğlu’na aittir.
Buyurun Sayın Aydınlıoğlu. (AK PARTİ sıralarından
alkışlar) 
Süreniz beş dakikadır, lütfen süreye riayet edelim.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Balıkesir Milletvekili Ali Aydınlıoğlu’nun, Arakan’da yaşayan
Müslümanlara yönelik katliam ve soykırıma ilişkin gündem dışı konuşması
ALİ AYDINLIOĞLU (Balıkesir) – Sayın Başkan, değerli
milletvekilleri; Arakan’da yaşayan Müslümanlara yönelik katliam ve soykırım
üzerine gündem dışı söz almış bulunuyorum. Bu vesileyle yüce heyetinizi
saygıyla, sevgiyle selamlıyorum. 
Sözlerimin başında, ağır bir beyin ameliyatı geçiren
Cumhuriyet Halk Partisinin eski Genel Başkanı Sayın Baykal’a Cenab-ı Allah’tan
acil şifalar diliyorum, Cumhuriyet Halk Partisi camiasına geçmiş olsun
dileklerimde bulunuyorum.
Myanmar ordusunun silahlı militanlarla mücadeleyi öne
sürerek Arakan’da sivillere yönelik düzenlediği saldırılarda 25 Ağustostan bu
yana binlerce Müslüman maalesef hayatını kaybetti. Myanmar yönetiminin bölgeye
giriş çıkışlara izin vermemesi nedeniyle ölen sivil sayısı tam olarak tespit
edilemiyor. Saldırılarda 200 civarında köy, ordu ve Budist milliyetçiler
tarafından yakıldı ya da kullanılamaz hâle getirildi, on binlerce Arakanlı
Müslüman can güvenliği nedeniyle hâlâ bölgeden uzaklaşmaya devam ediyor.
Myanmar’dan kaçan siviller dağlık bölgeler, Naf Nehri ya da deniz üzerinden
Bangladeş’e geçmeye çalışıyorlar. Bangladeş’e 25 Ağustostan bu yana 540 binden
fazla Arakanlı Müslüman ulaştı. 
Değerli arkadaşlar, Türkiye başta olmak üzere,
uluslararası camianın bütün baskılarına rağmen Myanmar ordusu ve radikal
Budistlerin Arakanlı Müslümanlara yönelik zulmü maalesef devam ediyor.
Birleşmiş Milletler Türkiye'nin Arakanlı Müslümanların
maruz kaldığı şiddete dikkat çekmek amacıyla sunduğu acil görüşme talebini
reddetti. Peki, neden? Arakan katliamının sebebi petrol ve doğal gaz. Arakan
Güneydoğu Asya’da Myanmar’ın 7 eyaletinden birisi. Yaklaşık 1 milyon Müslüman
yaşıyor. Arakanlı Müslümanlara yönelik Budist katliamlar 2012 yılından bu yana
sistematik olarak devam ediyor. Saldırı politikasının arkasında ise Arakan’ın
stratejik konumu var. Myanmar Güneydoğu Asya’da Bengal Körfezi’nde yer alıyor,
Arakan Eyaleti ise tam kıyı şeridinde. 2010 yılında Arakan’dan başlayıp Çin’in
Yünnan Eyaletine uzanan iki ayrı boru hattının inşaatına başlandı. Çin’e enerji
taşıyan hatlar denizden Arakan üzerinden Yünnan’a gidiyor. Boru hatlarının
inşaatıyla birlikte hatların geçtiği topraklar askerî bölge hâline getirildi ve
o bölgedeki Müslüman köylerine saldırılar başladı. Arakan uzak doğuya enerji
transferinde doğal bir liman konumunda. En az maliyetli güzergâh burası.
Hatlardan birinden doğal gaz, birinden petrol geçiyor. 2010’da başlayan inşaat
2013’te tamamlanarak bu hatlardan Çin’e yıllık ortalama 12 milyar metreküp
doğal gaz taşınıyor ve bu süreçte topraklarından boru hatları geçen Arakanlı
Müslümanlar hunharca katlediliyor. Ayrıca, Arakan bölgesinde petrol ve doğal
gaz rezervleri tespit edildi. Müslümanların topraklarında 1,2 trilyon
metreküplük gaz ve 2,1 milyar varillik petrol rezervleri bulundu. Doğal gaz ve
petrol boru hatlarının korunması güvenlik çemberine alınması gibi gerekçelerle
maalesef, Müslümanlar katlediliyor. Ancak, maalesef, dünya buna sessiz, dünya
suskun, Birleşmiş Milletler suskun. Birleşmiş Milletlerin varlık amacı nedir?
Güvenlik Konseyi ne işe yarar? Bu katliamlar sırasında ölümden kaçan
Arakanlılar botlarla nehri aşıp Bangladeş’e kaçmaya çalışırken bunların çoğu
öldü, bebeklerin cansız bedenleri denizin kıyılarına vurdu ama hiçbir Batı
ülkesi o görünüşlere aldırış etmedi. Neticede Arakanlı Müslümanlar Çin’e
taşınan enerji için katledilmeye devam ediliyor. Petrol ve doğal gaz
pompalarının başındaki şirketlere bakılınca mesele daha net anlaşılıyor. 
Değerli milletvekilleri, devlet arşivlerimizde Arakanlı
Müslümanların ülkemize olan sevgisi, ilgisi ve yardımları mevcuttur. Türkiye
olarak Arakan’da yaşanan dramın son bulması için çok taraflı bir diplomasi
yürütüyoruz. Sayın Cumhurbaşkanımız yaşanan katliamların başladığı günden bu
yana konuyla ilgili olarak birçok liderle telefon veya yüz yüze görüşme gerçekleştirdi.
Ayrıca, eşi, Dışişleri Bakanı, oğlu ve bakanlarımız Bangladeş’e sığınan
Müslümanları ziyaret ettiler, sorunun tüm muhataplarıyla görüştüler, bir yandan
da insani yardımları o bölgeye ulaştırmaya çalıştık. Bangladeş yönetimi bize
bir bölgeyi tahsis etseydi çadır kamplarını burada deneyimimizle fevkalade
kuracaktık. Güvenilir çadır kentler kurmayı planlıyoruz ve hâlen Türkiye
Cumhuriyeti olarak bu talebimiz devam ediyor. 
(Mikrofon otomatik cihaz tarafından kapatıldı) 
ALİ AYDINLIOĞLU (Devamla) – Değerli arkadaşlarım,
inşallah Arakan başta olmak üzere tüm dünyada özellikle Müslümanlara karşı
başlatılan katliamların bir an önce son bulmasını diliyor, hepinize saygılar
sunuyorum. (AK PARTİ sıralarından alkışlar) 
BAŞKAN – Teşekkür ediyorum Sayın Aydınlıoğlu.
Gündem dışı ikinci söz, sağlık çalışanlarının sorunları
hakkında söz isteyen Antalya Milletvekili Ahmet Selim Yurdakul’a aittir.
Buyurun Sayın Yurdakul. (MHP sıralarından alkışlar) 
2.- Antalya Milletvekili Ahmet Selim Yurdakul’un, sağlık çalışanlarının
sorunlarına ilişkin gündem dışı konuşması
AHMET SELİM YURDAKUL (Antalya) – Sayın Başkan, değerli
milletvekilleri, saygıdeğer vatandaşlar, vefakâr sağlık camiası; sağlığı,
sağlığımızı ve bu alanda çalışan tepeden tırnağa eğitimli ve özverili sağlık
çalışanlarımızın sorunlarını konuşmak üzere Milliyetçi Hareket Partisi adına
söz aldım. 
Hayatlarımızı emanet ettiğimiz bu camianın gündeme
alınmasını istediği sıkıntılar var. Sağlık camiamız her şeyden önce bizden
sağlıkta şiddettin bitirilmesini istiyor. Milliyetçi Hareket Partisi olarak
sağlıkta şiddetin önlenmesi için verdiğimiz kanun tekliflerini ya da ortaklaşa
getireceğimiz kanun teklifini bir an önce yasal hâle getirelim.
İkinci önemli konu yıpranma payı. Seçim beyannamesinde
yıpranma payını parti politikası hâline getirdiğimizi zaten tüm sağlık camiası
biliyor. Ne dedik: Gecesi gündüzü olmayan bu özverili işin hakkı olan her dört
yıl için bir yıllık yıpranma payı verilmelidir. Biz her fırsatta bunu
samimiyetle dile getiriyoruz. Sayın Cumhurbaşkanı, Başbakan ve Sağlık
bakanlarının da yıpranma payı sözü verdiğini biliyoruz ama sonuç yok. Belki AKP
Grubundan bir vekil neden yıpranma payının hâlâ verilmediğini birazdan bize
açıklar. 
Şunu da ifade etmek isterim: Gerek yıpranma payı olsun
gerek döner sermaye gelirlerinin emekli maaşlarına yansıtılması olsun
Milliyetçi Hareket Partisi olarak tavrımız ve duruşumuz bellidir. Bu iki
hususta ve çalışanların ve emeklilerin mevcut maaşlarının artırılması
konusundaki kanun tekliflerimiz de, diğer önergelerimiz de Meclis Başkanlığında
beklemektedir. Sağlık Bakanından, buradan, istirham ediyorum: Lütfen gündeme
alın. Hızlıca sağlık camiamızın özlük haklarını iyileştirelim.
Muhterem milletvekilleri, sevgili vatandaşlar; şu anda
ekranları karşısında bizleri dinleyen bir grup Türk genci var, sayıları 450 bin
kadar yani aileleriyle birlikte 1 milyon 800 bin Türk vatandaşının basit bir
talebi var, “Biz vatandaşlarımıza hizmet etmek, onlara sağlıklarını kazandırmak
için sağlık alanında yüksek tahsil yaptık. Bunca eğitime rağmen hastanelere
bizim yerimize bizim kadar eğitim almadığı hâlde, yetkinliği belli olmayan
sertifikalarla personel alınıyor.” diyerek serzenişte bunuluyorlar.
Sağlık kurumlarındaki ihtiyaca rağmen istihdam
edilmeyen ya da meslek tanımı ve mevzuat problemleri nedeniyle mesleğini
yapamayan kardeşlerim bizlerden bir umut bekliyor. 36 branştan 450 bin genç
Hükûmetten haklarını istiyorlar. Neredeyse tamamı için Milliyetçi Hareket
Partisi olarak önergeler verdik. Bu gençlerin dertleriyle dertleniyoruz.
İnanıyorum ki Hükûmet üyelerinin de vicdanları bu duruma sessiz kalmayacak.
Gelin çözelim, bunlar basit şeyler, millet olarak birleşip bütünleştiğimiz bir
dönemde on dakikalık işler. Genel Başkanımız ve liderimiz Sayın Devlet
Bahçeli’nin ifade ettiği gibi, taş üstüne taş koymak hatta gerekirse taşın
altına elimizi uzatmak bizi biz yapan siyaset ilkelerimiz arasındadır. 2017
yılı bitmeden yardımcı sağlık personeline yeni bir atamayla birçok genci mutlu
edebilirsiniz. 
Bir başka konu ise, güvenlik soruşturmalarının tamamlanmasını
bekleyen, atanan ancak işbaşı yapamayan kardeşlerimiz var. En azından, arşiv
kayıtları sorunsuz olanları işbaşı yaptıralım. 3.300’ü son atamadan olmak üzere
altı üstü birkaç bin kişi. Bu kardeşlerimiz aylardır bekliyor. İnanın hepsinin
psikolojisi bozuldu. Eğer güvenlik araştırması olumsuz sonuçlanırsa zaten
işlerini sona erdirebilirsiniz. 
Aslında sağlıkta konuşulacak konular bitmez ancak
maalesef süremiz beş dakika. 
Hepinize sevgi ve saygılarımı sunarım. (MHP
sıralarından alkışlar) 
BAŞKAN – Teşekkür ediyorum Sayın Yurdakul. 
Gündem dışı üçüncü söz, dış politika ve insan hakları
hakkında söz isteyen Eskişehir Milletvekili Utku Çakırözer’e aittir. 
Sayın Çakırözer, buyurun. (CHP sıralarından alkışlar) 
3.- Eskişehir Milletvekili Utku Çakırözer’in, dış politika ve insan
haklarına ilişkin gündem dışı konuşması
UTKU ÇAKIRÖZER (Eskişehir) – Sayın Başkan, değerli
milletvekilleri; hepinizi saygıyla selamlıyorum. 
Dün Eskişehir’de defnettiğimiz kahraman uzman çavuşumuz
Seçkin Arıkan kardeşimiz ve tüm şehitlerimize Allah’tan rahmet diliyor,
ailelerine ve ulusumuza başsağlığı diliyorum. 
Yine, Şırnak’ta kaza diyemeyeceğimiz, iş cinayetinde
hayatını kaybeden yurttaşlarımıza da rahmet diliyorum. 
Ayrıca, ülkemize çok değerli hizmetler veren önceki
genel başkanımız Sayın Deniz Baykal’a da kendisini bir an önce aramızda görme
arzumuz ile en içten geçmiş olsun dileklerimizi iletmek isterim. 
Değerli arkadaşlarım, dış politikamızın en temel çıpası
olan Batılı uluslararası kurum ve kuruluşlarla güçlü iş birliğimiz son
dönemlerde önemli hasar almakta. “Avrupa’nın vicdanı” dediğimiz Avrupa
Konseyinin kurucusu olan ülkemiz, vahim hak ihlalleri nedeniyle 12 Eylül
darbesinde olduğu gibi yeniden inceleme sürecine sokuldu. Konseyin saygın hukuk
kolu Venedik Komisyonu Anayasa ve yasalarımızdaki değişikliklerin demokratik
standartlardan uzaklaştığını ortaya koyan raporları birbiri ardına
yayınlamakta.
Yine, kurucusu olduğumuz Avrupa Güvenlik ve İşbirliği
teşkilatı Anayasa referandumu üzerine nasıl gölge düştüğünü ayrıntılı bir biçimde
raporladı. 
AB üyelik sürecimiz resmen olmasa bile fiilen donmuş
durumda. 
En eski ve en etkili üyelerinden olduğumuz Kuzey
Atlantik İşbirliği teşkilatı içinde bölgemizde barışa, istikrara katkımız
sorgulanır hâle geldi. Bu örgütlerin başaktörleri konumundaki Almanya, ABD gibi
dost ve müttefiklerimizle ikili ilişkilerde geçmişte hiç yaşanmayan
gerginlikler yaşanmakta. 
Değerli arkadaşlarım, Türkiye’nin çok yakın geçmişte,
bölgemizde ve dünyada parmakla gösterilen bir ülke olduğunu hepimiz biliyoruz.
Bunun en önemli nedeni içinde bulunduğumuz coğrafyada halkı Müslüman olan
onlarca ülke arasında, yüzünü demokrasiye, hukuk devletine, özgürlüklere,
laikliğe, çoğulculuğa, kadın-erkek eşitliğine ve bilime yöneltebilen tek ülke
olmamızdı. Bizim bu özelliklerimizden giderek sapmamız, bugüne kadar
uluslararası itibarımıza katkı sağlayan Batı kurumlarıyla olan ilişkilerimizi
de sakatlamakta. Tabii ki geri giden ilişkilerde muhataplarımızın hataları,
sorumlulukları olduğu inkâr edilemez. İlişkilerimizin tüm dünyada yükselen
ırkçı, İslam karşıtı akımlar ile onlarla rekabet içindeki popülizme yönelen
siyasetçilerin, 15 Temmuz darbe girişiminin faillerinin bir çeşit rehini hâline
gelmesi hepimizi üzmekte. 
Avrupa kurumlarının Türkiye’deki otoriter yönelim
nedeniyle vatandaşlarımızı cezalandıran yaklaşımlarının yanlışlığını her
fırsatta vurgulamaktayız. ABD yönetiminin Ankara’yla yaşanan kriz nedeniyle
halkımızı cezalandırmasının kabul edilemez olduğunu söyledik, bundan sonra da
söylemeye ve krizin çözümüne katkı sağlamaya devam edeceğiz. Tüm bunları
söylerken çuvaldızı kendimize de batırmalıyız. 
Değerli arkadaşlarım, bakın, “üç ay” diye getirilen
OHAL yönetimi ve Parlamentomuzu baypas ederek KHK’larla yönetme düzeni 5’inci
kez uzatılıyor. OHAL yönetimi, FETÖ darbe girişiminin failleri ve
destekçileriyle mücadele dışında neredeyse her amaç için kullanılmakta.
Anayasal güvence altında olmasına, Anayasa Mahkemesinin kararları olmasına
rağmen, seçilmiş milletvekilleri aylardır tutuklu. İstanbul Milletvekilimiz
Enis Berberoğlu, üst mahkemenin tutukluluk gerekçelerini ortadan kaldıran
kararına rağmen, bugün dört duvar arasında 125’inci gününü yaşıyor. Bir kez
daha soruyoruz: Bozulmuş bir kararın tutukluluğu olur mu değerli arkadaşlarım? 
Cumhuriyet gazetesi Genel Yayın Yönetmeni Murat Sabuncu
ve gazetenin diğer çalışanları gelecek hafta Silivri Cezaevinde 1’inci
yıllarını dolduracak. Birgün Muhabiri Mahir Kanaat iki yüz yetmiş dört gündür
yeni doğmuş olan bebeğini doya doya kucağına alabilmiş değil, haftaya ilk kez
hâkim karşısına çıkacak. Sözcü Muhabiri Gökmen Ulu yüz kırk altı gündür
tutuklu, darbecilere Cumhurbaşkanının yerini gösteren haber yaptı diye. Ama
bakın, bugün gazetelerde haber var, Akıncı davasındaki belgelerde darbecilerin
Marmaris’e Gökmen’in haberiyle değil, ellerindeki işaretli haritalarla
gittiğini anlatıyor. Ali Bulaç, Mehmet Altan, Şahin Alpay, Nazlı Ilıcak’ın da
aralarında bulunduğu 60 gazeteci, dört yüz günü geçen tutukluluklarında müebbet
hapisle cezalandırılmak isteniyorlar. Yurttaşlarımızı öldüren eli kanlı
çeteciler ile sadece yazıları nedeniyle yargılanan bu isimleri nasıl aynı
kefeye koyarız? 
İnsan hakları savunucuları İdil Eser’i, İlknur Üstün’ü,
Özlem Dalkıran’ı, Nalan Erkem’i ve diğerlerini tutuklamayı dünyaya
anlatamazsınız. Hiç kimse yargıdan bağışık değildir ama sırf takas yaparız
diye, rehin tutma mantığıyla ne kendi ülkemizin ne başka ülkelerin vatandaşları
hapiste tutulamaz. İki yüz yirmi dört gündür açlık grevinde bedenlerini ortaya
koyan Nuriye ve Semih’in adalet haykırışını duymalıyız. 10 Ekimde 102 canını
anmak isteyen ailelerin bu hissine saygılı olmalıyız. Yurttaşlarımızı adaleti
ağaç tepelerinde değil, bağımsız mahkemelerde arar hâle getirmeliyiz. 
(Mikrofon otomatik cihaz tarafından kapatıldı) 
UTKU ÇAKIRÖZER (Devamla) – Ülkemizde demokrasimizi,
hukuk devletimizi güçlendirdikçe; bilimsel, laik eğitimi güçlendirdikçe
uluslararası arenada hak ettiğimiz saygın yeri yeniden kazanacağımıza yürekten
inanıyoruz. (CHP sıralarından alkışlar) 
BAŞKAN – Teşekkür ediyorum Sayın Çakırözer.
Şimdi sisteme giren on beş sayın milletvekiline İç
Tüzük 60 gereği birer dakika süreyle söz vereceğim.
Sayın Akın…
IV.- AÇIKLAMALAR
1.- Balıkesir Milletvekili Ahmet Akın’ın, Şırnak’ta kömür ocağında
meydana gelen göçükte hayatını kaybedenlere Allah’tan rahmet dilediğine ilişkin
açıklaması
AHMET AKIN (Balıkesir) – Sayın Başkanım, teşekkür
ediyorum.
Dün Şırnak’ta kömür ocağında meydana gelen göçük sonucu
7 işçimiz yaşamını yitirdi. Ülke olarak Soma’nın acısını unutmadan yeni acılar
yaşamak zorunda kalıyoruz. Bu acıların sorumluları “fıtrat” diyerek, “Madenin
ruhsatı yoktu.” diyerek sorumluluktan kaçan iktidardır. On beş senedir ülkeyi
siz yönetiyorsunuz, nerenin ruhsatsız, nerenin ruhsatlı olduğunu nasıl
bilmezsiniz? Şimdi de maden şirketi mi sizi kandırdı? Kaçak madenin
çalışabiliyor olmasının sorumlusu kimdir? Bu sorumlular hakkında ne
yapacaksınız? Yoksa “OHAL’deyiz.” diyerek yine işvereni korumaya devam mı
edeceksiniz? Sorumluluk alamıyorsanız, yönetemiyorsunuz derhâl istifa edin.
Bu düşüncelerle, göçükte hayatını kaybeden
vatandaşlarımıza Allah’tan rahmet, yakınlarına başsağlığı diliyorum. (CHP
sıralarından alkışlar) 
BAŞKAN – Sayın Engin…
2.- İstanbul Milletvekili Didem Engin’in, emeklilikte yaşa takılanların
sesini Meclis çatısı altında bir kez daha duyurmak istediğine ilişkin
açıklaması
DİDEM ENGİN (İstanbul) – Sayın Başkan, sayın
milletvekilleri; yaş şartı olmaksızın, prim günü ve sigortalılık süresiyle
emekli olabilecekken yapılan bir düzenleme sonrasında yaş şartı getirilen ve
mağdur olan vatandaşlarımızın yani emeklilikte yaşa takılanların sesini Meclis
çatısı altında bir kez daha duyurmak istiyorum.
EYT’lilerin sorunlarını ve çözüm beklentilerini hem
yazılı ve sözlü soru önergeleri hem de basın açıklamaları yoluyla pek çok kez
dile getirdim. Konuyla ilgili yazılı soru önergeme “Yaşla ilgili bir düzenleme
Sosyal Güvenlik Kurumunun aktüeryal dengesini olumsuz etkiler ve hazine
transferlerinin artmasına sebep olur.” cevabı verilmişti. Yani saraylara,
yazlıklara, yandaşlara gelince “İtibardan tasarruf olmaz.” diyenler, konu
vatandaşlarımız olduğunda bir anda devlet hazinesini düşünür oluyorlar. 
Buradan bütün partilere sesleniyorum: Gelin, 2018
bütçesinde EYT’lilere hak ettikleri müjdeyi hep birlikte verelim.
BAŞKAN – Sayın Tanal…
3.- İstanbul Milletvekili Mahmut Tanal’ın, Emniyet mensuplarının ek
gösterge sorunu ve çalışma koşullarının ne zaman düzeleceğini öğrenmek
istediğine ilişkin açıklaması
MAHMUT TANAL (İstanbul) – Teşekkür ederim Sayın Başkan.
Değerli milletvekilleri, halkın polisi olan Emniyet
mensupları bizim yegâne değerimizdir. Anayasa’mızın 5’inci maddesi uyarınca
devletin temel amaç ve görevleri, kişilerin ve toplumun refah, huzur ve
mutluluğunu sağlamaktır. Ağır şartlarda görev yapan polislerin hayat
standartlarının, emeklilikleri boyunca refah seviyelerinin yükseltilmesi için
ek göstergelerinin 3.000’den 3.600’e çıkarılması için kanun teklifi verdim.
Emniyet mensupları bundan ve çalışma koşullarının ağır oluşundan dolayı büyük
bir mağduriyet yaşamaktadırlar. Emniyet mensuplarının ek gösterge sorunu ve çalışma
koşullarının ağır olması ne zaman düzelecektir? Bu ek gösterge kanun
teklifimizi Meclis Başkanlığı ne zaman gündeme getirecektir? İktidar buna neden
destek vermemektedir? Tüm Emniyet mensupları bu iyi haberi bekliyor.
Hepinize teşekkür ediyorum, selam ve saygılarımı
iletiyorum. (CHP sıralarından alkışlar)
BAŞKAN – Sayın Adıgüzel yerine Sayın Akkaya...
4.- İstanbul Milletvekili Yakup Akkaya’nın, Şırnak maden sahalarıyla
ilgili komisyon kurularak maden sahalarının kapatılması kararına karşılık
üretime devam edildiğine ilişkin açıklaması
YAKUP AKKAYA (İstanbul) – Bu Mecliste Şırnak maden
sahalarıyla ilgili komisyon kuruldu, “Maden sahaları kapatılsın.” denildi.
Çalışma Bakanlığı müfettiş gönderdi, kapatıldığı açıklandı. Peki, kapatıldı mı?
Hayır, üretime devam edildi. 
2013 yılında yine iş cinayeti oldu, Çalışma Bakanlığı
müfettiş gönderdi. Enerji Bakanı açıklama yaptı: “Kaçak madenler kapatılacak.”
Kapatıldı mı? Hayır.
2014-2015, yine aynı yerde yine iş cinayeti, yine
benzer açıklamalar: “Kaçak madenler kapatılacak.” Kapatıldı mı? Hayır.
Dün yine 7 işçi iş cinayetine kurban gitti. Açıklama
aynı: “Madenler kaçak, kapatılacak.” 
Değerli arkadaşlar, bu süreç içinde 18 işçi iş
cinayetine kurban gitti. 
Soru şu: Şırnak maden sahasını bile denetlemeden âciz
bir Hükûmet bu ülkeyi sağlıklı bir şekilde yönetebilir mi?
BAŞKAN – Sayın Dağlı...
5.- Adana Milletvekili Tamer Dağlı’nın, Cumhuriyet Halk Partisi eski
Genel Başkanı Deniz Baykal’a acil şifalar dilediğine ve Adana’nın Saimbeyli
ilçesinin düşman işgalinden kurtuluşunun 97’nci yıl dönümüne ilişkin açıklaması
TAMER DAĞLI (Adana) – Teşekkür ederim Sayın Başkanım.
Ben de öncelikle CHP Grubuna geçmiş olsun dileklerimi
iletiyorum. Sayın Deniz Baykal’a da Allah'tan acil şifalar diliyorum. 
Bugün, Adana’mızın şirin, güzel ilçesi -ilçemiz-
Saimbeyli’nin düşman işgalinden kurtuluşunun 97’nci yıl dönümü. Bu vesileyle,
başta kurtuluş mücadelesinin başkomutanı Gazi Mustafa Kemal Atatürk ve silah
arkadaşları olmak üzere, tüm şehit ve gazilerimizi rahmet, şükran ve minnetle anıyorum.
Saimbeylili tüm hemşehrilerimin kurtuluş gününü kutluyorum. Tüm hemşehrilerime
selam ve saygılarımı iletiyor, hemşehrilerimin tamamını Cenab-ı Allah’a emanet
ediyorum.
BAŞKAN – Sayın Özdemir...
6.- İstanbul Milletvekili Sibel Özdemir’in, Cumhurbaşkanı Recep Tayyip
Erdoğan’ın müftülere nikâh kıyma yetkisi verilmesiyle ilgili CHP Genel Başkanı
Kemal Kılıçdaroğlu’na yönelik bazı ifadelerine ilişkin açıklaması
SİBEL ÖZDEMİR (İstanbul) – Teşekkür ederim Sayın
Başkan.
Parti Genel Başkanı Sayın Cumhurbaşkanının “İsteseniz
de istemeseniz de bu yasa Meclisten geçecek.” dediği müftülüklere nikâh kıyma
yetkisi veren yasa daha Genel Kuruldan geçmeden toplumu ayrıştırdı. Sayın Genel
Başkanımıza yönelik “Senin memurlarının lafını Anadolu’daki genç dinlemez ama bir
hoca efendinin lafını dinler.” gibi ayrıştırıcı, kutuplaştırıcı bu söylemi
kabul etmemiz mümkün değildir. Genel Başkanımızın memurları kimlerdir? Peki,
Sayın Cumhurbaşkanı, sizin memurlarınız kimlerdir? Toplumu dinlere, mezheplere,
yaşam tarzlarına göre ayrıştıran, toplumun tüm kesimlerinin hassasiyetini
dikkate almayan bu çoğunlukçu siyaseti kabul etmiyoruz. İşte daha bu yasa Genel
Kuruldan geçmeden, yürürlüğe girmeden toplumu ayrıştıran bu düzenlemenin
tasarıdan çıkarılması çağrısında tekrar bulunuyorum. 
BAŞKAN – Sayın Gündoğdu…
7.- Ordu Milletvekili Metin Gündoğdu’nun, 18 Ekim Azerbaycan’ın
kuruluşunun 26’ncı yıl dönümüne ve Azerbaycan Bağımsızlık Günü’nü kutladığına
ilişkin açıklaması
METİN GÜNDOĞDU (Ordu) – Teşekkür ederim Sayın Başkanım.

İki devlet bir millet olduğumuz can Azerbaycan, 18 Ekim
1991 yılında bağımsızlığına kavuşmuştur. Bağımsızlığına kavuşan can
Azerbaycan’ın 26’ncı yıl kutlamalarını ve 26’ncı yıl Bağımsızlık Günü’nü
kutluyorum. Azerbaycan halkına, iki devlet bir millet olan Türkiye’ye hayırlı
olmasını diliyorum. Ebet müddet de bu bağımsızlığın sürmesini temenni ediyorum.

Genel Kurulu saygıyla selamlıyorum. 
BAŞKAN – Teşekkürler. 
Sayın Basmacı…
8.- Denizli Milletvekili Melike Basmacı’nın, herhangi bir KİT kurumunda
yönetim kurulu üyesi olmak için danışman olmak ya da danışman olmak için
yönetim kurulu üyesi mi olmak gerektiğini merak ettiğine ilişkin açıklaması
MELİKE BASMACI (Denizli) – Sayın Başkan, sevgili
vekiller; bugün TÜRKSAT İşletme Anonim Şirketinde denetimdeydik KİT Komisyon üyeleri
olarak. Biliyorsunuz TÜRKSAT, çok ciddi paraların yatırıldığı, çok emek
harcandığı, ülkemizin yüz aklarından biri. Fakat çok enteresan, Yönetim Kurulu
listesine baktım, Maksut Serim, İbrahim Kalın, Mustafa Varank Cumhurbaşkanı
danışmanı kadrosundan; Ali Taha Koç Başbakan danışmanı kadrosundan. Merak
ettiğim için soruyorum, bilen varsa lütfen cevaplasın: Herhangi bir KİT
kurumunda yönetim kurulu üyesi olmak için danışman olmak mı şart ya da danışman
olmak için yönetim kurulu üyesi olmak mı şart? Bunu merak ediyorum. 
Teşekkür ederim. 
BAŞKAN – Sayın Çamak…
9.- Mersin Milletvekili Hüseyin Çamak’ın, 400 bin öğretmen atama
beklerken okul öncesi ve sınıf öğretmenliği için görevlendirilen ücretli
öğretmenlerin ilgisiz bölümlerin ön lisans mezunlarından seçildiğine ilişkin
açıklaması
HÜSEYİN ÇAMAK (Mersin) – Teşekkür ederim Sayın Başkan. 
Hâlen 80 bin civarında öğretmen açığı olan ülkemizde
400 bin öğretmen atama beklerken iktidara muhalif öğretmenler atılıp yerleri
düşük ücretli öğretmenlerle dolduruluyor. Van’ın Çaldıran ilçesi örneğinde
gördüğümüz üzere, okul öncesi ve sınıf öğretmenliği için görevlendirilen
ücretli öğretmenlerin bazıları tarla bitkileri, büyük ve küçükbaş hayvancılık,
mobilya ve dekorasyon gibi ilgisiz iki yıllık ön lisans bölümlerinden seçiliyor.
Millî Eğitim Bakanının tabiriyle, elmastan değerli mevcut eğitim sistemimiz
sayesinde şu anda davar gütmesi, odun yontması veya sebze yetiştirmesi
gerekenler maalesef öğrenci yetiştiriyor. AKP iktidarı bunu daimi kılmak için
Türkiye’nin geleceğini göz göre göre cehalete kurban ediyor. 
Teşekkür ederim. 
BAŞKAN – Sayın Kayışoğlu…
10.- Bursa Milletvekili Nurhayat Altaca Kayışoğlu’nun, Bursa’nın
Osmangazi ilçesinin Demirtaş Mahallesi’nin bağlı olduğu belediye Büyükşehir
Yasası’yla kapatıldığı için hizmet alamadıklarına ve 100 bine yakın
nüfuslarıyla ilçe olmak istediklerine ilişkin açıklaması
NURHAYAT ALTACA KAYIŞOĞLU (Bursa) – Teşekkürler. 
AKP’li belediye başkanları büyükşehirlerde seçim
kaybetmesinler diye Büyükşehir Yasası’yla belediyelerinin kapısına kilit
vurulan birçok beldede vatandaş perişan durumda. Hizmet alamadıkları gibi,
dertlerini anlatacak bir muhatap da bulamıyorlar. 
Bursa Osmangazi ilçemizin Demirtaş Mahallesi’nde aynı
sorunlar yaşanıyor. Hizmet alabilmek için 100 bine dayanmış nüfusuyla ilçe
olmak istiyor Demirtaşlılar çünkü belediyeleri ellerinden alındığından beri
hizmet alamadıkları gibi, yolları, sokakları perişan durumda. 
İnsan odaklı olmayan belediyecilik anlayışınızın
ulaşamadığı bu mahallelinin talebini yerine getirin ve ilçe olmasını sağlayın. 
Teşekkürler. 
BAŞKAN – Sayın Şimşek…
11.- Mersin Milletvekili Baki Şimşek’in, sosyal medya hesaplarıyla
gerekli protokollerin imzalanarak hakaret içeren sayfaların şikâyet anında
kapatılmasını ve mağduriyetlerin ivedi olarak çözülmesini talep ettiğine
ilişkin açıklaması
BAKİ ŞİMŞEK (Mersin) – Teşekkür ediyorum Sayın Başkan. 
Ülke olarak yüksek teknoloji içeren cihazları
üretemememize rağmen, bu ürünleri kullanmakta dünyada ilk sıralarda yer
alıyoruz. Cep telefonu, internet, Facebook, Twitter, Instagram gibi sosyal
medya hesapları vatandaşlarımızın çoğunluğu tarafından kullanılmaktadır.
Yalnız, sosyal medyada insanlar birbirlerine küfür, hakaret, meydan okuma gibi
davranışlarda bulunmaktadır. Yasal eksiklikler yüzünden şikâyetlere uzun süre
cevap alınamamaktadır. 
Facebook, Twitter gibi sosyal medya hesaplarıyla
gerekli protokoller imzalanarak hakaret içeren sayfaların şikâyet anında
kapatılmasını, mahkemelerin daha sonra devam etmesini ve mağduriyetlerin ivedi
olarak çözülmesini talep ediyor, saygılar sunuyorum. 
BAŞKAN – Sayın Arslan…
12.- Denizli Milletvekili Kazım Arslan’ın, Çalışma ve Sosyal Güvenlik
Bakanlığından emekliler arasındaki eşitsizliğin ne zaman giderileceğini ve
Suriyeliler için yapılan kesintilere ne zaman son verileceğini öğrenmek
istediğine ilişkin açıklaması
KAZIM ARSLAN (Denizli) – Çalışma ve Sosyal Güvenlik
Bakanına soruyorum: Bakanlığınıza bağlı Sosyal Güvenlik Kurumundan önceden
emekli olanlar ile yeni emekli olanlar arasında 200 ila 500 Türk lirası
arasında farklı emekli ücretleri ödendiği söylenmektedir. Kurumunuza daha çok
prim ödeyen emekli az ücret almakta, az prim ödeyen emekli daha fazla ücret
almaktadır. Bu, emekliler arasında eşitsizlik yaratmakta, şikâyetleri
artırmaktadır. 
Bakanlık olarak emekliler arasındaki eşitsizliği ne
zaman gidereceksiniz? Bu konuda intibak düzenlemesini ne zaman yapmayı
düşünüyorsunuz? 
Ayrıca, emekli maaşlarından Suriyeliler için kesinti
yapıldığı şikâyetleri vardır. Bu kesintilere ne zaman son vereceksiniz? Emekli
olmak için süre bekleyenler için bir iyileştirme yapmayı düşünüyor musunuz? 
Teşekkür ederim. 
BAŞKAN – Sayın Yiğitalp…
13.- Diyarbakır Milletvekili Sibel Yiğitalp’in, Şırnak’ta kömür ocağında
meydana gelen göçükte hayatını kaybedenlere Allah’tan rahmet dilediğine, Sağlık
Bakanlığı tarafından ataması yapıldığı hâlde güvenlik soruşturması ve/veya
arşiv araştırması tamamlanmadığı için göreve başlatılmayan kaç personel
olduğunu öğrenmek istediğine ilişkin açıklaması
SİBEL YİĞİTALP (Diyarbakır) – Sayın Başkan, Şırnak’ta
maden cinayetinde yaşamını yitiren, iş cinayetinde yaşamını yitiren
yurttaşlarımıza Allah’tan rahmet diliyorum.
OHAL ilanının ardından çıkarılan 676 sayılı KHK’yla,
657 sayılı Devlet Memurları Kanunu’nun 48’inci maddesinde belirlenen memur
olabilmek için aranan şartlara güvenlik soruşturması ve/veya arşiv araştırması
yapılmış olma şartı getirilmiştir. Bu yüzden Sağlık Bakanlığında Haziran
2017’de atanan 12.500 sağlık personelinden 3.233 personel güvenlik
soruşturmasına takılmış, üzerinden dört ay geçmesine rağmen hâlen göreve
başlatılamamışlardır. Aynı şekilde, birçok branştan ataması gerçekleştirilen
personeller de aynı soruşturmaya takılmış ve göreve başlatılmayı beklemektedir.
Son günlerde tarafımıza konuyla ilgili birçok başvuru olmuştur. 
Bakanlığınız tarafından ataması yapıldığı hâlde
güvenlik soruşturması ve/veya arşiv araştırması tamamlanmadığı için göreve
başlatılmayan kaç personel vardır? Bakanlığınıza bağlı sağlık personellerinin
atamalarının yapılabilmesi için…
(Mikrofon otomatik cihaz tarafından kapatıldı)
BAŞKAN – Sayın Kılıç’ın yerine Sayın Aras…
14.- Iğdır Milletvekili Nurettin Aras’ın, 18 Ekim Azerbaycan’ın
kuruluşunun 26’ncı yıl dönümüne ilişkin açıklaması
NURETTİN ARAS (Iğdır) - Sayın Başkan, değerli
milletvekilleri; ben de dost ve kardeş Azerbaycan halkına kuruluşunun 26’ncı
yıl dönümünde devlet ve millet hayatında başarılar arzuluyorum.
1918 yılında kurulan, Şark’ın ilk halk cumhuriyeti olan
Azerbaycan Halk Cumhuriyeti iki yıl kadar ancak yaşatılmış, 1920 yılında Kızıl
Ordu Bakü’ye girerek Azerbaycan Halk Cumhuriyeti’nin varlığına son vermiştir.
Yetmiş yıl Sovyetler Birliği’nin terkibinde kalan Azerbaycan yeniden kurma
hareketlerinin başladığı 1980’li yıllardaki glasnost çerçevesinde yeniden
bağımsızlık taleplerinde bulunmuş ve Baltık cumhuriyetlerine, Ermenistan’a,
Gürcistan’a müsamahakâr davranan Sovyetler Birliği 20 Ocak günü Beta ve Alfa
timleriyle Bakü’ye girerek Azerbaycan halkını katliamdan geçirmiştir. Buna
rağmen mücadelesinden vazgeçmeyen Azerbaycan halkı 1991 18 Ekiminde
bağımsızlığına kavuşmuş, ondan sonra da bölgenin şımarık ülkesi olan
Ermenistan’ın tecavüzüne uğramış, yedi reyonlu ve kadim bir Türk yurdu olan
Dağlık Karabağ’ı Ermenistan’a kaptırmıştır.
(Mikrofon otomatik cihaz tarafından kapatıldı)
BAŞKAN – Teşekkürler.
Sayın Taşkın…
15.- Mersin Milletvekili Ali Cumhur Taşkın’ın, Mersin’de Emniyet
mensupları servis aracına yönelik terör saldırısında yaralananlara acil şifalar
dilediğine ve bu hain saldırıyı şiddet ve nefretle kınadığına ilişkin
açıklaması
ALİ CUMHUR TAŞKIN (Mersin) – Teşekkür ederim Sayın
Başkan.
Dün Mersin’de İl Emniyet Müdürlüğümüze ait personel
servis aracına yönelik terör saldırısı sonucu polislerimizden ve sivil
vatandaşlarımızdan yaralananlar oldu. Yaralılarımıza Allah’tan acil şifalar
diliyorum. Ülkemizin huzuruna, kardeşliğimize, birlik ve beraberliğimize
kasteden bu hain saldırıyı şiddet ve nefretle kınıyor, lanetliyorum. AK PARTİ
Mersin milletvekilleri olarak olayın hemen ardından Mersin’e gittik, yaralı
polislerimizi ve sivil vatandaşlarımızı tedavi gördükleri hastanelerde ziyaret
ettik. Ülkemizin huzurunu, refahını ve iç barışını bozmaya yönelik şer odakları
tarafından tasarlanan bu hain saldırılar dün olduğu gibi bugün de hiçbir
şekilde amacına ulaşamayacak, aksine ülkemiz birlik ve beraberlik içerisinde tek
yürek olarak yükselişini, istikrarını ve büyümesini artırarak sürdürecektir
diyor, Genel Kurulu saygıyla selamlıyorum.
BAŞKAN – Sayın Dedeoğlu…
16.- Mersin Milletvekili Sami Dedeoğlu’nun, 18 Ekim Azerbaycan’ın
kuruluşunun 26’ncı yıl dönümüne ilişkin açıklaması
SAMİ DEDEOĞLU (Mersin) – Sayın Başkan, değerli
milletvekilleri; bugün Azerbaycan’ın bağımsızlık günü. Sovyetler Birliği’nin
çöküşünün ardından Azerbaycan halkı son asırda ikinci kez kıyama kalkıp kendi
geleceğini belirleme şansını yakalayarak bağımsızlığını ilan etti. Azerbaycan
Ali Meclisi 18 Ekim 1991 oturumunda tarihî “Azerbaycan Cumhuriyeti
Bağımsızlığı” anayasal tasarısını oy birliğiyle kabul etti. Bugün Kafkasya’da
parlayan bir yıldız durumunda olan Azerbaycan, dilini, dinini, millî ve manevi
değerlerini göz bebeği gibi koruyan, dünyada sayılı bir medeni devlet hâline
geldi. Sosyal, kültürel, ekonomik ve ticari alanda büyük gelişmeler sağladı. 
Genel Kurulu saygıyla selamlıyorum.
BAŞKAN – Teşekkür ediyorum.
Son olarak Sayın Özkan…
17.- Mersin Milletvekili Hacı Özkan’ın, Mersin’de Emniyet mensupları
servis aracına yönelik terör saldırısında yaralananlara acil şifalar dilediğine
ve bu hain saldırıyı şiddet ve nefretle kınadığına ilişkin açıklaması
HACI ÖZKAN (Mersin) – Teşekkürler Sayın Başkanım.
Dün seçim bölgem Mersin’de emniyet mensuplarını taşıyan
personel aracına yönelik hain terör saldırısı gerçekleştirildi. Olayın hemen
ardından Türkiye Büyük Millet Meclisindeki çalışmalarımıza ara vererek
milletvekili arkadaşlarımızla şehrimize gittik. Yaralı polislerimizi ve
hemşehrilerimizi hastanelerde ziyaret ederek acil şifalar temennisinde
bulunduk.
Türkiye'nin terörle mücadelesi her şeye rağmen, her
şartta devam edecektir. Bilinmelidir ki, yaşanan bu saldırılar terörle
mücadelemizi zaafa düşürmez. Türkiye'nin daha etkin mücadelesi bundan sonra da
sürecektir. Terörün her çeşidini lanetliyor, yaralı polislerimize ve
hemşehrilerime Allah’tan acil şifalar diliyor, Genel Kurulu saygıyla
selamlıyorum. 
BAŞKAN – Teşekkür ediyorum.
Şimdi, sisteme giren sayın grup başkan vekillerine
ikişer dakika süreyle söz vereceğim.
Sayın Kerestecioğlu, buyurun.
18.- İstanbul Milletvekili Filiz Kerestecioğlu Demir’in, HDP Grubu
olarak verdikleri önergelerin birçoğunun ret veya iade edildiğine, kendi
sözlerine kendilerinin karar vereceğine ve bu durumu kabul etmediklerine
ilişkin açıklaması
FİLİZ KERESTECİOĞLU DEMİR (İstanbul) – Teşekkürler
Sayın Başkan.
Mecliste çok enteresan bir muameleyle karşı karşıyayız,
bunu dikkatlerinize sunmak istiyorum. Hakikaten bazı noktalar trajikomik. Şimdi
elimde 122 tane ret veya iade edilen önergemiz var bu 26’ncı Dönemde. 122 çok
önemli bir sayı ama bunların içerisinde bu Mecliste aslında görüşülmüş olan
yani burada basbayağı bizim tarafımızdan, gruplar tarafından görüşler ifade
edildiği hâlde sonrasında “ret”, “iade” diye yazılanlar da var, gelenlerden de
var.
Şimdi, bugünkü önergemizle ilgili özellikle belirtmek
isterim: “Kısa bir süre içerisinde imzacı akademisyenlere yönelik gözaltı,
tutuklama, işten çıkarma, tehdit, istifaya ya da emekliye ayrılmaya zorlanma,
idari görevlerden el çektirilme, mobbing ve bunun gibi hukuksuz birçok uygulama
ardı ardına yaşanmaya başlandı.” Bu cümle çizilmiş. Şimdi, biz kimin istediğini
ifade etmek zorundayız? Yani sürekli “yapmadık”, “yapmadık”; “olmadı”, “olmadı”
diyerek ve sorumluluk almayarak iktidar yürütülmez.
Bir başka cümle: “‘Çocuklar ölmesin.’ diyen Ayşe
öğretmen kendi çocuğunu cezaevi koşullarında dünyaya getirmeye mahkûm
edilmiştir.” Bunun yerine “getirmiştir” deniliyor. Şimdi, sözlerimizi kime göre
seçeceğiz, yine sormak istiyorum. 
“Barış talebi en ağır şekilde cezalandırılmaktadır tüm
bu örneklerde görüldüğü üzere son iki yılda…” diye başlıyor. 
(Mikrofon otomatik cihaz tarafından kapatıldı) 
BAŞKAN – Tamamlayın lütfen. 
FİLİZ KERESTECİOĞLU DEMİR (İstanbul) - “Barış talebinin
suç olarak değerlendirildiği bir ülkede hukuktan, demokrasiden ve insan
haklarından söz etmek mümkün değildir.”
Şimdi, gerçekten ne yapmamız isteniyor? Ne kadar
iyisiniz, ne kadar güzel yönetiyorsunuz; bu ülkede ne geniş, ne ferah bir
demokrasi var, hepimiz çok mutluyuz ve… Yani biz bir siyasi partiyiz ve
muhalefet partisiyiz, bu Meclisin 3’üncü büyük partisiyiz ve kendi sözlerimize
kendimiz karar veririz hakaret etmediğimiz sürece. Bunu ciddi biçimde
reddettiğimizi, size de Meclise de genel olarak ifade etmek isteriz.
Teşekkür ederim.
BAŞKAN – Teşekkür ediyoruz.
Sayın Akçay…
19.- Manisa Milletvekili Erkan Akçay’ın, 18 Ekim Azerbaycan’ın
kuruluşunun 26’ncı yıl dönümüne, Şırnak’ta kömür ocağında meydana gelen göçükte
hayatını kaybedenlere Allah’tan rahmet dilediğine, kaçak maden çalıştırma
durumunun devam ettiğine, Mersin’de Emniyet mensupları servis aracına yönelik
terör saldırısında yaralananlara acil şifalar dilediğine ilişkin açıklaması
ERKAN AKÇAY (Manisa) – Teşekkür ederim Sayın Başkan.
Bugün dost ve kardeş Azerbaycan’ın bağımsızlığının yıl
dönümü. Mehmed Emin Resulzade, 1918’de Azerbaycan ilk kez bağımsızlığını ilan
ettiğinde, “Bir kere yükselen bayrak bir daha inmez.” demişti ve o bayrak
inmemiştir.
Azerbaycan’da, 18 Ekim 1991’de Azerbaycan
Cumhuriyetinin Devlet Bağımsızlığı Hakkında Anayasa Akti kabul edilmiştir.
Bağımsızlığının üzerinden geçen yirmi altı yıla rağmen, Azerbaycan’ın toprak
bütünlüğü halen sağlanamamıştır, Azerbaycan topraklarındaki işgal devam
etmektedir. Ülke nüfusunun yüzde 10’undan fazlasını oluşturan Azeriler
yerlerinden edilmiş ve halen sığınmacı durumundadır. İnşallah, gün gelecek
Dağlık Karabağ da esaretten, işgalden kurtulacak ve vatanıyla bütünleşecektir.
Türkiye ile Azerbaycan arasında sarsılmaz temellere
dayanan dostluk ve kardeşlik ilişkilerinin ve iş birliğinin, “Tek millet, iki
devlet” anlayışına uygun olarak ebediyete kadar gelişeceğine inancımızı ve
irademizi bir kez daha ifade etmek istiyorum. 
Bu vesileyle, ömrünü Azerbaycan’ın hürriyet mücadelesine
adayan, başta Mehmed Emin Resulzade ve Ebulfez Elçibey olmak üzere, Millî
Azatlık Hareketi’nin mensuplarını rahmet ve minnetle anıyor, Azerbaycan’ın
bağımsızlık yıl dönümünü kutluyorum.
Sayın Başkan, dün, Şırnak’ta maden ocağında meydana
gelen göçükte 7 işçimizin hayatını kaybettiğini öğrendik ve dün de ifade
ettiğimiz üzere, hayatını kaybeden maden işçilerine Allah’tan rahmet diliyoruz
ve ailelerine, yakınlarına, milletimize başsağlığı diliyoruz. 
Bu kaçak maden çalıştırma konusu maalesef devam
etmektedir. Özellikle Soma maden kazasından sonra Türkiye Büyük Millet Meclisi
araştırma komisyonu tarafından düzenlenen raporun bugüne kadar dikkate alınıp
gereğinin yapılmadığını da üzülerek biliyoruz ve takipçisiyiz. 
(Mikrofon otomatik cihaz tarafından kapatıldı) 
BAŞKAN – Tamamlayın lütfen. 
ERKAN AKÇAY (Manisa) – Aklın yolu birdir. Kesinlikle bu
maden ve iş kazaları ve işçi ölümleriyle ilgili hadiselere bir an evvel gereken
tedbirlerin alınması ve kaçak maden çalıştırılmasının kesinkes önüne geçilmesi
gerekmektedir. 
Dün Mersin’de bir polis aracının geçişi sırasında
bombalı bir saldırı yapıldı. 12 polisimizin yaralandığı bu terör saldırısında
can kaybının olmaması tek tesellimizdir. Emniyet camiasına ve Mersin’e “Geçmiş
olsun.” diyor, yaralı polislerimize acil şifalar temenni ediyorum. 
Terör saldırıları zamandan ve mekândan bağımsız olarak
değerlendirilemez. Dün Mersin’de gerçekleşen saldırının Irak ve Suriye’de
Türkiye’nin millî politikasına uygun gelişmelerin olduğu bir dönemde yaşanması
da tesadüf değildir. Suriye’de İdlib’de operasyonlar devam etmektedir. Bölgede
bir terör koridoruna izin vermeyecek şekilde varlığımızın devam etmesi, bu
arada gerekli diplomatik adımların atılması da gerekmektedir. 
Teşekkür ederim Sayın Başkan.
BAŞKAN – Teşekkür ediyorum Sayın Akçay.
V.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, Genel Kurulu ziyaret eden Muğla Milas Muharip Gaziler
Derneği üyelerine “Hoş geldiniz.” denilmesi
BAŞKAN – Bu arada Genel Kurulumuza Muğla Milas Muharip
Gaziler Derneğinden kardeşlerimiz geldiler, kendilerine “Hoş geldin.” diyoruz,
bütün gazilerimizi şükranla yâd ediyoruz. (Alkışlar) Aynı zamanda terörle
mücadelede hayatını kaybeden tüm şehitlerimize de bu vesileyle bir kez daha
Allah’tan rahmet diliyoruz. 
Evet, söz sırası Sayın Özel’de.
Buyurun Sayın Özel.
IV.- AÇIKLAMALAR (Devam)
20.- Manisa Milletvekili Özgür Özel’in, CHP Grubu adına Muğla Milas
Muharip Gaziler Derneği üyelerine “Hoş geldiniz.” dediğine, İstanbul
Milletvekili Mehmet Muş ile İstanbul Milletvekili Eren Erdem arasındaki
yargılamanın sonucuna, bir saldırıda öldürülen Helin Palandöken’in babasının
Başbakanla konuşmalarının sansürlendiğine ve Soma komisyonu raporunun Meclis
gündemine alınması gerektiğine ilişkin açıklaması
ÖZGÜR ÖZEL (Manisa) – Teşekkür ediyorum Sayın Başkan.
Ben de Cumhuriyet Halk Partisi Grubu adına Muharip
Gaziler Derneğimizin değerli üyelerini, yöneticilerini minnetle selamlıyorum,
kendilerine “Hoş geldiniz.” diyorum. Muğla gezilerim sırasında da kendileriyle
birlikte olmuştuk. Meclisimize şeref verdiler. Onlara karşı milletimizin,
halkımızın minnettarlığı ömürleri boyunca, ömrümüz boyunca sürecektir.
Sayın Başkanım, Mehmet Muş Başkanımın burada olması iyi
bir tesadüf oldu. Grubumuzdan milletvekilimiz Sayın Eren Erdem’le aralarında
hararetli tartışmalar yaşanmış ve bu meselede Sayın Muş tarafından da -yargıya
intikal ettiği şekliyle- Eren Erdem birazcık baştan suçlu ilan edilmişti. O
yargılama tamamlandı. Bu Mecliste çok konuşuldu. Eren Erdem’i halkı kin ve
düşmanlığa tahrik suçundan şikâyet edenler, iktidar partisi grubuna uzak
insanlar değil ve şikâyet şuydu: Eren Erdem bir “tweet” atmış ve demiş ki:
“Türkiye ile İran karşı karşıya gelirse İran safında olurum. İran düşerse bütün
Doğu düşer.” diye bir şey ve savcılık bu ihbarı almış. Önce Kriminal Polis
Laboratuvarına, ondan gelen cevaptan sonra Siber Suçlara, her yere yazmış
çizmiş ve bir karar vermiş, demiş ki: “Böyle bir iddia olmakla beraber, ne
şikâyette bulunanlar ne de yazdığım çizdiğim bu kurumlar böyle bir “tweet”in
atıldığını doğrulamadı. Kovuşturmaya gerek yoktur.” Eren Erdem “Böyle bir şey
ispatlanırsa gereğini yapacağım. Bütün yollar açık.” demişti. Silinen bir
“tweet”in de bulunabildiğini ve iddia sahiplerinin bunu ispatlayamadığı bir
süreçte -ben Sayın Muş’la polemik için değil ama Meclis çatısı altında çok
gündeme geldi- Eren’in söylediği sözün arkasında olduğunu ve yargılamanın da
Eren Erdem’i ve grubumuzu mahcup etmediğini bir kez daha ifade etmek istedim.
(Mikrofon otomatik cihaz tarafından kapatıldı)
BAŞKAN – Tamamlayın lütfen.
ÖZGÜR ÖZEL (Manisa) - İkinci bir konu, daha önce de
konuştuk, üzüntümüzü hep beraber ifade ettik: Helin Palandöken’in -babasıyla
yaptığım konuşmadan da bahsetmiştim- babasının dün Cumhuriyet gazetesinde bir
röportajı vardı, orada diyor ki: “Sağ olsun, beni herkes aradı, Başbakan da
aradı ama Başbakanla yaptığımız konuşmayı sansürlediler. Benim dediklerimi
söylemediler.” Mesela o “Başbakana ‘Kadın cinayetlerine karşı ilgili yasalar
çıkarın. Bu sizin iki saatinizi alır. Her gün bir yasa çıkıyor. Kadınlarla ilgili
yasa neden çıkmasın?’ dedim. Medya sadece Başbakanın konuşmalarını verdi.”
diyor. Burada, tabii, sadece Başbakanlık muhabirlerinin kameralarının alındığı,
sonra görüşmenin ajanslar üzerinden servis edildiği durumlarda bir babanın bu
kadar haklı bir şeyinin servise değer görülmemesini ve bir karartma
uygulanmasını da dün Cumhuriyet gazetesindeki röportajdan ben üzülerek okudum.
Bu konuda iktidar partisi grubu biraz daha dikkatli davranabilir, Başbakana bu
serzenişimizi iletebilirler. 
Son olarak da şunu ifade etmek isterim: Biraz önce
Sayın Erkan Akçay da söyledi, biz birlikte o komisyonda görev yaptık. Bunu her
gün söylemeye devam edeceğiz. Bu Meclisin, önemli bir kısmında ortaklaştığı bir
Soma raporu var; bundan sonra maden kazası olmasın diye 130 sayfa önerisi var;
bu önerilerin 12 sayfalık özeti var. Şu Meclis gündemine gelmiyor. Lütfen…
(Mikrofon otomatik cihaz tarafından kapatıldı) 
BAŞKAN – Açalım arkadaşlar.
ÖZGÜR ÖZEL (Manisa) – İktidar partisi grubuna ve Meclis
Başkanlığına sesleniyoruz: Bu raporun Meclis gündemine alınması lazım. O gün o
Komisyona başkanlık eden iktidar partisinden değerli milletvekilimiz 25’inci
Dönemde ilgili bakanlığı da yaptı. Kendisi de yeniden davet edilebilir,
görüşleri alınabilir. O komisyonda çalışan Balıkesir milletvekilimiz var,
Bartın milletvekilimiz var. Oturalım, hep beraber o raporun gereğini yapalım,
Hükûmetin gereğini yapmasını sağlayalım; maden kazalarından sonra şehitlerimize
ağlamayalım. 
Bir de Sayın Albayrak’a şunu söyleyelim: “O maden -her
seferinde- kaçak işliyor.” diyor, “Ama daha sonra denetim yapıyoruz, kapalı.”
diyor; yine birileri ölüyor. Böyle bir mazeret kabul edilebilir değil, Bakanlık
görevinin gereğini yapsın. Önümüzdeki günlerde bu konuda Meclisin üzerine
düşeceği etkin bir yöntemle -gensoru olabilir, araştırma olabilir ama- Sayın
Bakanın bu sorumsuzluğunun da peşinde olacağımızı ifade etmek isterim. 
Teşekkür ederim. 
BAŞKAN – Teşekkür ediyorum.
Sayın Muş…
21.- İstanbul Milletvekili Mehmet Muş’un, Cumhuriyet Halk Partisi eski
Genel Başkanı Deniz Baykal’a acil şifalar dilediğine, 18 Ekim Azerbaycan’ın
26’ncı kuruluş yıl dönümüne ve İstanbul Milletvekili Eren Erdem ile kendisi
arasındaki davada mahkemenin kararına ilişkin açıklaması
MEHMET MUŞ (İstanbul) – Sayın Başkan, teşekkür
ediyorum. 
Ben de Sayın Baykal’a -sağlık durumunu biz de takip
ediyoruz- tekrar acil şifalar diliyorum. Bir an önce sağlığına kavuşup tekrar
aramıza dönmesini ümit ediyorum. 
Bu arada, bugün Azerbaycan’ın 26’ncı kuruluş yıl
dönümü. Tüm Azerbaycan halkına hayırlı olsun diyorum ve Azerbaycan halkını
tebrik ediyorum. 
Sayın Özel’in kendisi burada değildi yaşanan
tartışmada. Ben konuşmamda Eren Erdem’le ilgili “İran-Türkiye savaşırsa İran’ı
tutarım.” diyen birisisin dedim kendisine. Sonra kendisi kürsüye çıktı, “Ben
böyle bir şey söylemedim, mahkeme kararı var.” dedi, beni yalancılıkla suçladı,
“Hemen mahkeme kararını gönderiyorum.” dedi. Tabii, hemen göndermedi, pazartesi
günü veya salı günü bize ulaştı. Orada şöyle bir durum var… Ve daha sonra, ben
aşağıya geldim, Eren Erdem bir açıklama yapıyor, “tweet”in atıldığını kabul
ediyor. O açıklamayı ben Sayın Özel’e gönderebilirim. Kendi beyanatlarında
Doğan Haber Ajansına böyle bir şeyin atıldığı itiraf ediyor, söylüyor,
“Atıldı.” diyor. Daha sonra kendi Twitter hesabından açıklamalar yapıyor “O
günün şartlarında, o günün anlamı içerisinde atılmıştır.” gibi ifadeler de
kullanıyor. Mahkeme Twitter’da -merkezi Amerika’da- çeşitli yazışmalar yapıyor,
o yazışmalar neticesinde gerekli bilgiler gelmediği için Sayın Özel’in
söylediği kararı veriyor yani burada bunu teyit edemiyor mahkeme. Fakat Sayın
Eren Erdem kendi beyanatlarında bu “tweet”in atıldığını söylüyor. Bu
açıklamasını da, Doğan Haber Ajansındaki bu açıklamayı da ben Sayın Özel’e
gönderebilirim. Bu açıdan benim kullanmış olduğum ifadeler daha önce yapılmış
olan, kullanılan beyanatlara karşı ifadelerdir. Ha, burada Eren Erdem bununla
alakalı hatasını anlamış “Başkasına ait bir sözdü, ben konuşmayı atıyordum da,
bir söyleşideydi, bir konferansta kullanılan bir sözdü de o sözleri paylaştım.”
gibi başka açıklamalar da yapmış gelen tepkiler üzerine. Ben, Türkiye
Cumhuriyeti’nde milletvekilliği yapan birinin tabii ki böyle bir durumda
Türkiye'nin saflarında olmasını ümit ederim, beklerim, böyle bir yanlışı yapıp
bunun farkına varmış ve buradan dönmüşse de bunu takdirle karşılarım ama
söylediklerim doğrudur. Sayın Özel’e de birazdan o yapmış olduğu açıklamayı da
göndereceğim.
Teşekkür ederim.
BAŞKAN – Teşekkür ediyorum.
ÖZGÜR ÖZEL (Manisa) – Sayın Başkan, tutanağa geçsin.
Sayın Eren Erdem şimdi telefonla da bildirdi, konuyu aynen de biliyoruz,
ifadesi şu: “Bu ‘tweet’ bana ait değil. Ben bir başkasına ait söylenmiş bir
sözü tekzip ettiğim hâlde, bunları da gösterdiğim hâlde -orada 6 tane ‘tweet’
göstermişti- onu buradan, bunu buradan alıp bu anlamı çıkardılar.” demişti.
Kapı gibi mahkeme kararı var, buyurun bakalım. O gün demiştiniz ki: “O mahkeme
kararını gösteremezsiniz.” Gösterdik.
BAŞKAN – Teşekkür ediyorum.
Kayıtlara geçmiştir Sayın Özel.
MEHMET MUŞ (İstanbul) – Sayın Başkan…
BAŞKAN – Sayın Muş…
MEHMET MUŞ (İstanbul) – Sayın Özel, o gün burada değil.
Ben kendisine... “Hemen gönderiyorum.” dedi; gittim, aradan iki-üç saat geçti,
geldim, hâlâ bir karar falan gelmedi dedim. Bakın, mahkeme kararına iyi bakmak
lazım, mahkeme...
BAKİ ŞİMŞEK (Mersin) – Ses verin Sayın Başkan.
BAŞKAN – Açalım. 
Bitirelim ama artık bu polemiği Sayın Muş. 
MEHMET MUŞ (İstanbul) – Bu polemiği ben sürdürmüyorum,
beyanatları ortada. 
Mahkeme, Twitter’a
yazıyor, diyor ki: “Böyle bir şey atılmış mı?” Twitter bizim Emniyetin,
buradaki ilgili kurumların yazışmalarına cevap vermiyor. Vermeyince, mahkeme
oradan cevap alamayınca bir karar veremiyor fakat Eren Erdem’in kendi ifadesi
var Doğan Haber Ajansının yaptığı. 
ÖZGÜR ÖZEL (Manisa) – Yok diyor adam ya, yok. 
MEHMET MUŞ (İstanbul) – Ben göndereceğim size birazdan,
tarihi, sayısı var. 
BAŞKAN – Peki, tutanaklara geçmiştir Sayın Muş. 
MEHMET MUŞ (İstanbul) – Orada böyle bir “twett”in
atıldığını söylüyor, sonra da diyor ki: “Ya, bu atılmış, doğru ama bu bir
yazarındı, ben bir söyleşide bir konferansta attım bunları.” Sonra
sahiplenmemeye gitti. Niye atıyorsunuz böyle bir sözü, yanlış anlaşılabilecek
bir sözü? Dikkat edeceksiniz, siz siyasetçisiniz. 
Teşekkür ederim. 
BAŞKAN – Teşekkür ediyoruz. 
ÖZGÜR ÖZEL (Manisa) – Sayın Başkan, ben de aynı haktan
yararlanmak isterim. 
BAŞKAN – Karşılıklı siz...
Birer çay içirelim size isterseniz böyle.
Biz devam edelim gündemimize. 
ÖZGÜR ÖZEL (Manisa) – Devamlı sizin çayınızı içiyoruz.
BAŞKAN – Buyurun Sayın Özel. 
Bitirelim lütfen. 
ÖZGÜR ÖZEL (Manisa) – Sayın Başkan, birincisi, bir kere
Mecliste şunu doğru bulurum: Bir kişi “Ben böyle bir ‘tweet’ atmadım.” diyorsa,
“İspatlayamazsınız.” diyorsa, sonra da size mahkeme kaydı gösteriyorsa hâlâ
daha, madem onu niye böyle yaptınız... Adam “Yapmadım.” dedi, “Mahkeme kararı
getiremezsin.” dediniz, getirdi. Bu vakitten sonra aksine bir mahkeme kararı
getirmediğiniz sürece Eren Erdem’e bir özür borcumuz var, ben bunu hatırlatmak
isterim. 
Eren Erdem’in maksadı zaten o gün de hasıl olmuştu,
kürsüde söylüyor “Böyle bir söz yok, filancanın sözünü tekzip ederek söyledim.”
diyor adam. 
Teşekkür ediyorum Sayın Başkan. 
MEHMET MUŞ (İstanbul) – Sayın Özel, gönderelim size.
Özür dilemesi gereken Sayın Erdem. 
BAŞKAN – Peki, tutanaklara geçmiştir. 
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet Aydın’ın, 18 Ekim
Azerbaycan’ın bağımsızlık yıl dönümünü kutladığına ilişkin konuşması
BAŞKAN – Sayın milletvekilleri, biz de Başkanlık Divanı
olarak dost ve kardeş Azerbaycan’ın bağımsızlık yıl dönümünü kutluyoruz. 
Gündeme geçiyoruz. 
Başkanlığın Genel Kurula sunuşları vardır. 
Milliyetçi Hareket Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
VII.- ÖNERİLER
A) Siyasi Parti Grubu Önerileri
1.- MHP Grubunun, Grup Başkan Vekili Manisa Milletvekili Erkan Akçay
tarafından, ülkedeki pamuk üreticilerinin içinde bulunduğu sorunların tespiti
ve çözümü konusunda gerekli araştırmalar yapılması, buna göre alınacak önlemlerin
ve gerçekleştirilmesi gereken uygulamaların yerine getirilmesi amacıyla 18 Ekim
2017 tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 18 Ekim 2017 Çarşamba günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
18/10/2017
Türkiye Büyük Millet Meclisi Başkanlığına
Danışma Kurulunun 18/10/2017 Çarşamba günü (bugün)
yaptığı toplantısında siyasi parti grupları arasında oy birliği sağlanamadığından
grubumuzun aşağıdaki önerisinin İç Tüzük’ün 19’uncu maddesi gereğince Genel
Kurulun onayına sunulmasını arz ederim. 
Saygılarımla. 
 Erkan
Akçay
 Manisa
 MHP
Grup Başkan Vekili
Öneri: 
18 Ekim 2017 tarih, 2428 sayıyla TBMM Başkanlığına MHP
Grup Başkan Vekili ve Manisa Milletvekili Erkan Akçay’ın “Ülkemizdeki pamuk
üreticilerinin içinde bulunduğu sorunların tespiti ve çözümü konusunda gerekli
araştırmalar yapılması, buna göre alınacak önlemlerin ve gerçekleştirilmesi
gereken uygulamaların yerine getirilmesi amacıyla” Meclis araştırması
açılmasına dair önergemizin görüşmelerinin 18/10/2017 Çarşamba günkü
birleşiminde yapılması önerilmiştir.
BAŞKAN – Milliyetçi Hareket Partisi Grubu önerisi
üzerinde, öneri sahibi olarak Adana Milletvekili Muharrem Varlı konuşacaktır.
Sayın Varlı, buyurun. (MHP sıralarından alkışlar) 
MHP GRUBU ADINA MUHARREM VARLI (Adana) – Sayın Başkan,
değerli milletvekilleri; hepinizi saygıyla selamlıyorum. 
Bugün Adana ilimizin Saimbeyli ilçesinin kurtuluş yıl
dönümü. Buradan, bir daha böyle bir acı yaşamamayı, bir daha bir kurtuluş
mücadelesi vermemeyi temenni ederek bütün Saimbeylilerin kurtuluş gününü
kutluyorum. 
Yine, Azerbaycan’ın kurtuluşunun, bağımsızlığının yıl
dönümü. Buradan, Azeri kardeşlerimizin, oradaki Türk kardeşlerimizin de sonsuza
dek bağımsızlıklarını sürdürmelerini temenni ediyorum. 
Pamuk üreticilerinin problemleriyle ilgili araştırma
önergemiz üzerinde söz aldım.
Değerli arkadaşlar, geçen yıl da burada söylemiştim,
Hükûmetin buna bir tedbir alması gerektiğini anlatmıştım. Çözüm? Çözümü de
söylemiştim ama sanki biz onu söylememişiz de farklı söylemişiz gibi, yine çok
farklı bir uygulamayla ve pamuk üreticilerini mağdur edecek bir sıkıntıyla
karşı karşıyayız. 
Geçen yıl kütlü pamuğun fiyatı serbest piyasada 2,85 TL
yani eski parayla 2 milyon 850 bin lira. Şu anda kütlü pamuğun fiyatı 2,35 TL
yani eski parayla 2 milyon 350 bin lira. Arada 500 bin lira gibi –eski rakamla-
bir kayıp var. Şimdi, gübre fiyatları ve mazot fiyatları yüzde 10 ile yüzde 15
arasında bir artış göstermişken pamuk fiyatının yüzde 10’ları geçen bir düşüş
yaşaması acaba size neyi hatırlatıyor? Yani, burada kim kazandı, kim kaybetti,
geçen de bunu sormuştum, yine soruyorum. Yani, bizim pamuk üretmemiz lazımken,
Türkiye’nin 3,5 milyon ton kütlü pamuğa ihtiyacı varken, yılda 2 milyar
dolarlık dışarıdan pamuk ithal ederken pamuk üretimini artırmak, pamuk
üretimini desteklemek mi bizim yapmamız gereken yoksa pamuk fiyatlarını aşağı
düşürüp, çiftçinin kazancının önüne geçip üç beş tane tüccarın inisiyatifine
bırakmak mı bizim kazancımız? Elbette ki bizim kazancımız, çiftçinin üretim
yapmasını temin etmek ve her geçen yıl çiftçiyi zarar ettirmeyecek şekilde,
çiftçinin pamuktan para kazanacak şekilde üretimini teşvik etmemiz gerekir.
Ancak, hep yanlış politika hep yanlış politika gün geçtikçe çiftçinin kaybı
artarak devam ediyor. 
Değerli arkadaşlarım, bugün eğer ki çiftçimiz gerçekten
Çukurova’da, Ege’de, Urfa ve Diyarbakır bölgesinde pamuk üretmiş olsa inancınız
olsun 3,5 milyon ton kütlü pamuğu biz üretebilecek durumdayız; buna toprağımız
da müsait, havamız da müsait, suyumuz da müsait ve çiftçimiz de pamuk ekmeyi
biliyor, pamuk üretmeyi biliyor. Ama, biz ne yapıyoruz? Pamuk üretimini teşvik
etmemiz gerekirken pamuk üretimini âdeta baltalıyoruz. 
Değerli arkadaşlarım, bakın, prim konusunda geçen yıl
burada söyledim, sayın bakanla bire bir görüşmemizde de, bir önceki bakanla
görüşmemizde de kendisine söyledim ve haklılığımı ifade etmesine rağmen pamuk
prim destekleri hâlâ 800 bin lirada. Ya, gelin biz bu ülkenin çiftçisine pamuk
ektirelim; demin de söyledim, toprağımız müsait, suyumuz müsait, havamız
müsait. Yani, başkalarının çiftçisine, Yunanistan’ın çiftçisine, Hindistan’ın
çiftçisine, Amerika’nın çiftçisine 2 milyar dolar paramızı götürüp onların cebine
koyacağımıza gelin Türk çiftçisinin kazancı olsun, Türk devletinin kazancı
olsun. Tekstil sanayimiz bizim dışarıya satış yaptığımız en rekabetçi
kurumumuz. Ham maddesi ne? Pamuk. Biz nereden alıyoruz pamuğu? Dışarıdan
alıyoruz ve dünyanın parasını ödeyerek alıyoruz. Yani, bunu yapmak mı doğru
yoksa çiftçiye prim desteğini artırarak, 200 milyon dolar vererek 3,5 milyon
ton pamuğu üretip, kendi pamuğumuzu işletip, kendi pamuğumuzu tekstil
sanayisinde kullanıp dışarıya satmak mı bizim için daha kârlı? Elbette ki ham
maddesini kendimizin ürettiği, dışarıya da pazarlayabileceğimiz tekstil
sanayimizi kendimizin desteklemesi doğru ama biz burada söylüyoruz, ne yazık ki
Tarım Bakanlığı bu uygulamayı bir türlü beceremedi, bir türlü başaramadı. Bir
ay önce serbest piyasada 2 milyon 850 bin lirayken eski parayla pamuk şu anda 2
milyon 350 bin lira. Kim kazandı? Paradan para kazananlar kazandı. Kim kazandı?
Faiz lobileri kazandı. Kaybeden kim? Ne yazık ki çiftçi. 
Hepinize saygılar. (MHP sıralarından alkışlar)
BAŞKAN – Teşekkür ediyorum.
Halkların Demokratik Partisi Grubu adına Diyarbakır
Milletvekili Altan Tan. (HDP sıralarından alkışlar)
HDP GRUBU ADINA ALTAN TAN (Diyarbakır) – Sayın Başkan,
sayın milletvekilleri; Türkiye'nin yıllardır en fazla övündüğü şeylerden birisi
Türkiye'nin tarım ve hayvancılıkta dünyada kendine yeten, yetebilen 7 ülkeden
biri olduğuydu. Fakat ne hikmetse yıllar içerisinde bu efsane çok büyük bir
başarısızlığa ve maalesef içi boş bir iddiaya dönüştü ve öyle bir noktaya
gelindi ki Türkiye saman bile ithal etmek zorunda kalan, Sırbistan’dan et ithal
etmek zorunda kalan, dışarıdan pamuk ithal etmek zorunda kalan bir ülke
hâline geldi. Niye, neden, niçin, nasıl? İşte, bize tanınan üç dakikalık bir
sürede bunları maalesef izah etmek mümkün değil ama dünyada çok meşhur bir laf
var: Amerika’yı yeniden keşfetmek. Amerika’yı yeniden keşfetmenize gerek yok.
Dünyada bu işi dört dörtlük yapan ülkeler var. Başta Hollanda, Fransa, Amerika
Birleşik Devletleri, küçücük İsrail özelikle tohumculuk konusunda rekor üstüne
rekor kırıyorlar hem tarımsal ürünlerde hem de hayvancılık noktasında.
Türkiye'de ise her şey var; işte, un var, yağ var, şeker var, ateş var, tencere
var, tava var ama maalesef doğru düzgün yemek yapabilecek bir aşçı yok ve bir
sürü gerekçe var… Bir Ceylânpınar Devlet Üretme Çiftliği var, 1 milyon 800 bin
dönümlük bir alana sahip, neredeyse küçük bir ülke kadar, Lüksemburg kadar ama
maalesef bu üretim rakamlarına baktığımız vakit bir fiyaskoyla karşı
karşıyayız. 
Değerli arkadaşlar, insan hiçbir şey bilmiyorsa ve
yapamıyorsa işte, Fransa’yı, Amerika’yı, Hollanda’yı çağırır, “Yahu, kardeşim,
siz ne yapıyorsunuz, nasıl beceriyorsunuz bu işi? Hem sanayide onlarca markanız
var, ürününüz var, dünya kadar ihracat yapıyorsunuz hem de bu tarım ve
hayvancılığı nasıl yapıyorsunuz?” diye insan bir sorar. Ben kendi imkânlarım
dâhilinde bu ülkelerin hemen hemen tamamını gezdim, yine kendi imkânlarım
dâhilinde ne yaptıklarını, nasıl yaptıklarını anlamaya, görmeye ve çözmeye
çalıştım. Sadece Hollanda’yı örnek verelim -herkes örnek veriyor, ben de örnek
vereyim- Konya ilimizin sınırları büyüklüğünde bir ülke, yıllık 85 milyar euro,
yaklaşık 100 milyar dolar tarım ve hayvancılık ihracatı yapıyor, 100 milyar
dolar. Bizim bütün ihracatımız 145 milyar dolar. Tarım Bakanlığı ne yapıyor,
Devlet Planlama Teşkilatı ne yapıyor, merak ediyorum. Bir an evvel ciddi bir
çalışma yapılması lazım. 
Saygılar sunuyorum. (HDP sıralarından alkışlar) 
BAŞKAN – Teşekkür ediyorum.
Cumhuriyet Halk Partisi Grubu adına Bursa Milletvekili
Orhan Sarıbal. 
Buyurun. (CHP sıralarından alkışlar)
CHP GRUBU ADINA ORHAN SARIBAL (Bursa) – Sayın Başkan,
değerli milletvekilleri; pamuğu tartışıyoruz, tarımın diğer alanlarında olduğu
gibi, ama baştan şunu söylemek gerekiyor özellikle iktidara: Biliniz, tarımın
problemleri teknik değil, tarımın problemleri ekonomik de değil, tarımın
problemleri insan iş gücü veya buna benzer mekanik meseleler de değil, tarımın
sorunu Hükûmetin uyguladığı politikalardır yani tarımın sorunu siyasidir,
elbette pamuğun da sorunu siyasidir; nereden baktığınıza bağlı.
2015 yılında 143 milyar dolarlık tarımsal genel bir
ihracat var. Bunun, ihracatın 18 milyar doları tekstil sanayisi. Tekstil
sanayisinin kaynağı ne? Pamuk. Türkiye yılda 1,5 milyon ton pamuk
tüketmektedir. Bunun 700-750 bin tonu yerli üretim, geri kalanını ithal
ediyoruz. Nereden? Amerika Birleşik Devletleri’nden. Nereden? Türkmenistan’dan.
Nereden? Yunanistan’dan. Yunanistan’da üretilen pamuğun yüzde 40’ını bu
topraklar alıyor, bizler alıyoruz ve Yunanistan’ın köylüsünü bu şekilde zengin
ediyoruz. Peki, biz burada ne yapıyoruz, bizim yaptığımız iş ne? Biz şunu
yapıyoruz, biz diyoruz ki iktidar olarak ve siyaseten: 1995 yılında Dünya
Ticaret Örgütüyle yaptığımız anlaşma, Avrupa Birliği süreci, gümrüğün
sıfırlanması; mesele tam da bu. Bu ithalat meselesi Adalet ve Kalkınma
Partisinin temel tarım stratejisi hâline gelmiş durumda. “Bu ülkenin toprakları
3 milyon ton pamuğu rahatlıkla üretebilir bir konumdadır, bu mümkün" diye
söylendi. Aynı şekilde, buğday, mısır, arpa, kanola, ayçiçeği, pirinç,
hayvancılık alanı... Bu topraklar 200-250 milyon insanı beslemeye muktedir bir
yapıya sahip; iklimi, toprağı, coğrafyası, her türlü zenginlikleri buna müsait,
bu mümkün. Peki sorun ne? Sorun, Adalet ve Kalkınma Partisi bu topraklardaki köylünün,
çiftçinin kalkınmasını istemiyor. (CHP sıralarından alkışlar) Adalet ve
Kalkınma Partisi bu ülkenin topraklarında üretim yapılmasını istemiyor.
Bakın, değerli siyasiler, çok açık, “toprak gasbı”
denen bir kavram vardır. Emperyalistlerin bu topraklarda ve az gelişmiş
ülkelerde uyguladığı yöntem şudur: 
1) Önce çiftçilerinizi yoksullaştırır, girdileriniz
pahalılaşır, çiftçileriniz köyünü terk eder, kentlere gelir. 
2) Sonra o topraklara yabancılar yavaş yavaş girer,
oraları kiralar, sözleşmeli ve emanet tarım yaptırır. 
3) Gelir, bu toprakları satın alır, siz de kendi
topraklarınızda köle olarak yaşarsınız eğer çalışacak ortam bulur iseniz. Şu
anda uygulanan tarımdaki politikanın temel kaynağı bu. Çıkmak mümkün mü?
Elbette mümkün. 
1) Şu ithalat sevdanızdan vazgeçin. Şu ithalatçılarla
bu sevginiz, bu yandaşlığınız nedir?
(Mikrofon otomatik cihaz tarafından kapatıldı) 
ORHAN SARIBAL (Devamla) - Gerçekten merak ediyorum,
şunu bir anlatın şu kürsüde, bir anlayalım. 
2) Mutlaka ve mutlaka sahici bir destekleme yapmak
gerekir. 
3) ANTBİRLİK, ÇUKOBİRLİK, TARİŞ birliğini desteklemek
gerekir. 
4) Girdilerin fiyatını düşürmek gerekir. 
Bu olursa, bu topraklarda değil tütün, değil pamuk, her
türlü ürünü üretip gıda egemenliği ve gıda güvenliği açısından ayakta durma
çabamız olur. 
Sevgili Başkan, ne yapayım, üç dakikada bu kadar
söylenebiliyor.
Teşekkür ediyorum, kolay gelsin. (CHP sıralarından
alkışlar) 
BAŞKAN – Teşekkür ediyoruz Sayın Sarıbal. 
Milliyetçi Hareket Partisi grup önerisini oylarınıza
sunuyorum: Kabul edenler… Kabul etmeyenler… Öneri kabul edilmemiştir. 
Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
2.- HDP Grubunun, Grup Başkan Vekili İstanbul Milletvekili Filiz
Kerestecioğlu Demir tarafından, barış talebini dile getiren akademisyen ve
öğretmenler ile diğer kamu emekçilerine yönelik işten çıkartma, yargılama ve
diğer cezalandırmaların ulusal ve uluslararası hukuk ile akademik özgürlükler
bağlamında araştırılması amacıyla 18/10/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 18 Ekim 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma Kurulunun 18/10/2017 Çarşamba günü (bugün)
yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin, İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim. 
 Filiz
Kerestecioğlu Demir
 İstanbul
 Grup
Başkan Vekili 
Öneri:
18 Ekim 2017 tarihinde İstanbul Milletvekili, Grup
Başkan Vekili Filiz Kerestecioğlu tarafından verilen 5662 sıra numaralı barış
talebini dile getiren akademisyen ve öğretmenler ile diğer kamu emekçilerine
yönelik işten çıkartma, yargılama ve diğer cezalandırmaların ulusal ve
uluslararası hukuk ile akademik özgürlükler bağlamında araştırılması amacıyla
Türkiye Büyük Millet Meclisine verilmiş olan Meclis araştırması önergesinin
diğer önergelerin önüne alınarak görüşmelerinin 18/10/2017 Çarşamba günkü
birleşiminde yapılması önerilmiştir.
BAŞKAN – Öneri üzerinde ilk söz, Halkların Demokratik
Partisi Grubu adına, öneri sahibi olarak Mardin Milletvekili Mithat Sancar. 
Buyurun Sayın Sancar. (HDP sıralarından alkışlar) 
HDP GRUBU ADINA MİTHAT SANCAR (Mardin) – Teşekkürler
Sayın Başkan. 
Sayın Başkan, değerli milletvekilleri; bu ülkenin yakın
tarihinin en önemli, en olumlu aşamalarından, devrelerinden biri çözüm
süreciydi. Türkiye’de on yıllardır devam eden çok zor bir sorunu diyalog ve
müzakereyle çözmek üzere bir süreç başlatılmıştı. Ne yazık ki o süreç tam da
başarıya doğru önemli bir ivme kazanmışken rafa kaldırıldı. Dolmabahçe
mutabakatı diye bilinen o önemli tarihî toplantı ve buluşmanın ardından böyle
bir mutabakatın tanınmayacağını bizzat dönemin Cumhurbaşkanı belirtmişti, ondan
sonrası ise çatışmalara yeniden dönülmesi oldu. İki buçuk yıl süren bir
çatışmasızlığın ardından şiddetin yeniden başlamasının çok yıkıcı sonuçlar
doğuracağı o dönemde sıkça belirtildi; benim de üyesi olduğum Akil insanlar
heyeti toplantılarında bu görüşler hem rapor olarak hem de sözlü bir biçimde
dönemin Başbakanına ve ilgili bakanlarına defalarca aktarıldı ama maalesef bu
süreç devam ettirilmedi. Ardından gelen çatışmaların sonlanması için çeşitli
çevrelerin barış talebi oldu. Bu talep çeşitli etkinliklerle dile getirildi.
Mesela, kamu emekçilerinin 29 Aralıkta bir günlük iş bırakma eylemi vardı, amaç
da barış hemen, şimdi çağrısını yaygınlaştırmaktı; “Savaşa hayır, barış hemen,
şimdi.” şiarıyla yapılmıştı. Daha sonra, akademisyenlerin, 1.128 yerli ve
yabancı akademisyenin “Bu suça ortak olmayacağız.” başlığıyla bir bildirisi
yayınlandı. Burada da talep edilen şey çözüm sürecine yeniden dönmek, barış
şartlarını yeniden tesis etmekti. Fakat, iktidar bir kere, artık, şiddet
politikalarına, savaş stratejisine dönmeye karar vermişti. Ondan önce, çözüm
süreci devam ederken “barış” sözünü ağzına almayan hain ilan ediliyordu. Orada
da bir yanlışlık vardı. Tabii ki sürece yönelik eleştiriler yapılabilirdi fakat
kim süreci eleştiriyor idiyse derhâl hain ilan ediliyordu. Barışın, “barış”
sözcüğünün sadece iktidarın tekelinde olduğu iddia ediliyordu. Ardından, bu
sefer “barış” sözcüğünü ağzına alan hain ilan edilmeye başlandı. Hain ilan
edilmek tek başına sözde kalsa neyse ama 10 Ekimde barış talebiyle Ankara’da
yapılan mitinge Türkiye Cumhuriyeti tarihinin en kanlı saldırısı yapıldı, en
ağır, en vahşi katliamı yaşandı. Barış artık talep olarak dile getirildiğinde
çok ağır bedeli olan bir kavram, bir şiar hâline gelmişti. Sonra,
akademisyenlere yönelik tasfiye süreci başladı. Sadece işten atmalar değil,
pasaportlara el koymalar, yurt dışına çıkış yasakları ve ardından da
yargılamalar geldi. Bütün bunlar barış politikalarını savunmayı her alanda
engellemeye yöneliktir çünkü iktidar ancak şiddet ve savaş politikalarıyla bu
hükmünü sürdürebileceğine inanmıştı, barış talebi bu stratejiyi sarsıyordu,
rahatsız ediyordu. Engellenen barış eylemleri, katledilen barış göstericileri,
tasfiye edilen barış akademisyenleri bize bir şeyi yeniden hatırlatmalı değerli
milletvekilleri. Eğer savaş politikalarıyla devam ederseniz yarın öbür gün bu
politikalar sizleri bizzat parti ve iktidar olarak da fena hâlde vurmaya
başlayacak çünkü bu politikaların üzerine inşa edilen şey tek adam yönetimi,
tekçi yönetimdir. Bu yönetimde kimseye, sizlere de söz hakkı olmaz, herkes
bundan…
(Mikrofon otomatik cihaz tarafından kapatıldı) 
MİTHAT SANCAR (Devamla) – …nasibini alır, burada
bedelini ödemek zorunda kalır. Tek çıkar yol var Türkiye için: Barış. Çözüm
için de tek yol var: Diyalog, müzakere, demokrasi.
Saygılarımla efendim. (HDP sıralarından alkışlar) 
BAŞKAN – Teşekkürler Sayın Sancar. (HDP sıralarından
alkışlar) 
Cumhuriyet Halk Partisi Grubu adına İstanbul
Milletvekili Ali Şeker konuşacaktır.
Buyurun Sayın Şeker. (CHP sıralarından alkışlar) 
CHP GRUBU ADINA ALİ ŞEKER (İstanbul) – 8 Ocak 2016
tarihinde bir televizyon programına bağlanan Ayşe öğretmen şunları söylemişti:
“Ülkenin doğusunda yaşananların farkında mısınız? Burada yaşananlar medyada çok
farklı aktarılıyor. Sessiz kalmayın, insan olarak biraz daha hassasiyetle
yaklaşın. Görün, duyun ve artık bize el verin. Yazık, insanlar ölmesin,
çocuklar ölmesin, anneler ağlamasın.” “Çocuklar ölmesin, öldürülmesin, analar
ağlamasın.” diyen Ayşe öğretmen hakkında yandaş gazetelerde tetikçiler
tarafından ihbar yazıları yayınlandı, hain ilan edildi, dava açıldı. Bakırköy
2. Ağır Ceza Mahkemesinde görülen davada savcı, Ayşe öğretmen için “örgüt
propagandası yapmak” iddiasıyla yedi buçuk yıla kadar ceza talebinde bulundu. 2
Ekim 2017 tarihinde de dava sonuçlandı ve bir yıl üç ay hapis cezası onaylandı.
Ayşe öğretmene çocuğunu hapiste doğurması reva görüldü. Bugün Ayşe öğretmeni
hapse atarken, çocuğunu hapiste doğurması zorlanırken sübyan mekteplerinde
eğittirdiğiniz çocuklar bir an önce ölme meyilinde, intihar eğiliminde ve 3-5
yaşındaki çocuklar intihar etmeyi düşünüyorlar. Getirdiğiniz eğitim sistemi bu.

7 Haziran 2015 seçimlerinin hemen öncesinde “ya 400
vekil ya kaos” başlıklarıyla başlayan dönemde ülkemizde yaşanan katliamlarla
birçok sivil yurttaşımızı, askerimizi, polisimizi kaybettik. Biz CHP olarak
yaşanan terör olaylarının Türkiye Büyük Millet Meclisi tarafından
araştırılmasını istedik, tüm önerilerimizi reddettiniz. Ülkede akan kandan
rahatsızlığını dile getiren hemen herkes iktidar ve onun yalakaları tarafından
hain olarak ilan edildi, haklarında ihbar yazıları yayınlandı, suçlu ilan edildi.

İki buçuk yıldır Parlamentodayım, barış için attığınız
herhangi bir adımı görmedim. Mesela Şehit Yüzbaşı Ali Alkan’ın ağabeyi Yarbay
Mehmet Alkan’ı “Dün ‘barış’ diyenler bugün neden ‘sonuna kadar savaş’
diyorsunuz?” dediği için hemen ihraç ettiniz. 
Ayşe öğretmen gibi barış isteyen ve bunun için bir
bildiri imzalayan Barış Akademisyenleri yargılanıyor. 12 Eylül faşist cuntası
döneminde, barış isteyen ve kamuoyunda “Barış Derneği Davası” olarak bilinen
davada barış isteyen aydınlar yargılanmıştı. Aynısını siz Barış
Akademisyenlerine yapıyorsunuz. Diğer darbelerden bir eksiğinizin kalmadığını
ispat etmeye çalışıyorsunuz. 
Sevgili milletvekilleri, “Çocuklar ölmesin, analar
ağlamasın.” diyen genç öğretmen Ayşe Çelik’i kendi çocuğunu cezaevinde
doğurmaya mahkûm ederek, damatlar hakkında kamuoyuna yansıyan maillerdeki suç
unsurlarını haber yaptığı için Tunca Öğreten, Mahir Kanaat ve Ömer Çelik’i uzun
süre iddianame hazırlamadan, iki yüz yetmiş dört gündür hapiste tutarak, “Barış
istiyoruz. Bu suça ortak olmayacağız.” diyen akademisyenleri ve kamu
çalışanlarını kanun hükmünde kararnamelerle işten atıp hapse atarak, işlerini
geri isteyen, bunun için iki yüz yirmi dört gündür bedenlerini açlığa yatıran
Nuriye ve Semih’in haklı isyanlarını görmezden gelerek kendi suçlarınızı,
gerçekleri gözlerden kaçıramazsınız.
Sizler unutmayın, adalet bir gün sizlere de lazım
olacak. (CHP ve HDP sıralarından alkışlar) 
BAŞKAN – Teşekkür ediyorum Sayın Şeker.
Halkların Demokratik Partisi grup önerisini oylarınıza
sunuyorum: Kabul edenler… Kabul etmeyenler… Öneri kabul edilmemiştir.
Birleşime on dakika ara veriyorum.
Kapanma Saati: 15.16
İKİNCİ
OTURUM
Açılma
Saati: 15.32
BAŞKAN: Başkan Vekili
Ahmet AYDIN
KÂTİP
ÜYELER: Sema KIRCI (Balıkesir), Mehmet Necmettin AHRAZOĞLU (Hatay)
-----0-----
BAŞKAN – Türkiye Büyük Millet Meclisinin 10’uncu
Birleşiminin İkinci Oturumunu açıyorum.
Cumhuriyet Halk Partisinin İç Tüzük’ün 19’uncu
maddesine göre verilmiş bir önerisi vardır, okutup işleme alıyor ve oylarınıza
sunuyorum: 
3.- CHP Grubunun, Türkiye Büyük Millet Meclisi gündeminin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan,
Ankara’da yıkılan ve yıkılma tehdidi bulunan Cumhuriyet Dönemi yapılarının
korunması, sorunların tespiti ve çözümlenmesi amacıyla Türkiye Büyük Millet
Meclisi Başkanlığına verilmiş olan (10/1770) esas numaralı Meclis Araştırması
Önergesi’nin ön görüşmelerinin Genel Kurulun 18 Ekim 2017 Çarşamba günkü
birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma Kurulunun 18/10/2017 Çarşamba günü (bugün)
yaptığı toplantısında, siyasi parti grupları arasında oy birliği
sağlanamadığından, Grubumuzun aşağıdaki önerisini İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Özgür
Özel
 Manisa
 Grup
Başkan Vekili
Öneri:
Türkiye Büyük Millet Meclisi gündeminin, “Genel Görüşme
ve Meclis Araştırması Yapılmasına Dair Öngörüşmeler” kısmında yer alan,
Ankara'da yıkılan ve yıkılma tehdidi bulunan Cumhuriyet Dönemi yapılarının
korunması, sorunların tespiti ve çözümlenmesi amacıyla (10/1770) esas numaralı
Meclis Araştırması Önergesi’nin görüşmesinin, Genel Kurulun 18/10/2017 Çarşamba
günlü (bugün) birleşiminde yapılması önerilmiştir.
BAŞKAN – Cumhuriyet Halk Partisi Grubu önerisi üzerinde
ilk söz, öneri sahibi adına Ankara Milletvekili Nihat Yeşil’e aittir.
Sayın Yeşil, buyurun. (CHP sıralarından alkışlar) 
CHP GRUBU ADINA NİHAT YEŞİL (Ankara) – Teşekkür ederim
Sayın Başkanım.
Sayın Başkanım, değerli milletvekili arkadaşlarım;
Cumhuriyet Dönemi yapılarına ait ve korunması gereken yapılar üzerinde söz
almış bulunmaktayım. Hepinizi, yüce Meclisi saygıyla, sevgiyle selamlıyorum.
Değerli arkadaşlar, başta, eski dönem Genel Başkanımız
Sayın Deniz Baykal’ın rahatsızlığından dolayı öncelikle acil şifalar diliyorum.
Maden kazasında şehit olan, ölen vatandaşlarımızı da rahmetle anıyorum.
Mersin’de menfur bir saldırıyla karşı karşıya kalan güvenlik görevlilerimize
acil şifalar diliyorum.
Değerli arkadaşlar, başkent Ankara modern Türkiye'nin
ve modern Türk şehrinin örneğini oluşturuyordu, modern Türkiye'nin ve
cumhuriyet rejimi ideallerinin bir sembolüydü. Ankara’nın öncelikle kent olması
yalnızca kentsel, mekânsal değil, sosyal ve kültürel boyutlarıydı. Dolayısıyla
Ankara yalnızca yapılan örnekler açısından değil sembolize ettiği değerler
açısından cumhuriyet tarihi ve kültürü için çok önem arz ediyordu.
Değerli arkadaşlar, yıkılma tehdidi bulunan yapılar
içerisinde Ankara Ulus’ta Cumhuriyet Dönemi eseri olarak kabul edilen tarihî
İller Bankası binası da vardı ve bir gece yarısı operasyonla haziran ayında
yıkıldı. Melih Gökçek yıkıntılarının üzerinde zafer pozu verdi. Gökçek’in
Ankara’daki temel görevi, cumhuriyetin bu kentteki izini silmekti. 16 Haziran
2017’de bir gece baskınıyla yıkılan cumhuriyet mirası İller Bankası binasının
yıkıntıları üzerinde zafer pozu vermesinin nedeni de buydu. Biz önergeyi mayıs
ayında vermiştik. 
Ankara’nın yine bir cumhuriyet mirası olan, en önemli
yeşil alanlarından Atatürk Orman Çiftliği de bu süreçte yol projeleriyle paramparça
edildi. Atatürk Orman Çiftliği’nin yok edilmesi süreci, kaçak saray inşa
edilmesiyle de sürdürüldü. Cumhuriyetin ilk yıllarında 20 bin dekarlık çorak ve
bataklık bir arazinin ıslah edilmesiyle kent çiftliği olarak kurulan ve 52 bin
dekarla hazineye emanet edilen arazi yıllar içinde paramparça yağmalandı.
Cumhuriyet döneminin önemli sanayi hamlesi olarak kurulan hava gazı fabrikası,
Ankara’nın hava gazı, kok kömürüyle çalışan ilk elektrik üretim tesisiydi.
Ülkemizde 2000 yılı ve öncesi yıllarda yapılan tüm yapılarda asbest içeren
malzemeler kullanıldığı herkesin bilgisi dâhilinde olduğu hâlde ve 350 ton
asbestli malzeme bulunan Maltepe Hava Gazı Fabrikası, insan sağlığına telafisi
mümkün olmayan zararlar verdiği bilindiği hâlde yıkıldı. 
Cumhuriyetin ilk toplu konut projesi olan Saraçoğlu
Mahallesi de yine hedefteki alanlardan biriydi. Ankara’nın en önemli merkezî
noktasında bulunan konut alanı büyük bir rantın odağında yer alırken
cumhuriyetin ilk toplu konut projesi olan mahalle zorla tahliyelerle
boşaltılmıştır. Tarihî dokusu, özgün mimarisi ve yeşillik içindeki görüntüsüyle
başkent havzasında önemli bir yere sahip mahallenin başka kurumlara ve
özellikle değişik, TÜRGEV gibi vakıflara peşkeş çekildiğini hepimiz duyduk. 
Değerli arkadaşlar, AKP cumhuriyet döneminde bir tek
yapılarla uğraşmadı, aynı zamanda tüm cumhuriyet değerlerinin tümüyle uğraşmak
için elinden gelen her türlü şeyi yapmaya çalıştı. Daha şimdi görüşmekte
olduğumuz kanunla ilgili, kadınlarımız dün gelip imam nikâhı dedikleri meseleyle
bunları gündeme getirmeye çalışırken her türlü zulümle baş başa kaldılar. Onun
için, AKP sadece yapılarla uğraşmıyor, cumhuriyetin tüm değerleriyle uğraşıyor.
Cumhuriyetin kurmuş olduğu, bize nimet olarak sunduğu tüm değerleri yok etmek
için elinden gelen her türlü çabayı sarf ediyor. Eğitimde, kültürde, sağlıkta,
her alanda olduğu gibi bu alanda da böyle bir çabanın içerisindedir. Burada
saymakla bitiremediğimiz yüzlerce yapının bu dönem içerisinde tarumar
edildiğini -zaten müstafi durumda olan- AK PARTİ yönetimi içerisindeki Sayın
Belediye Başkanı -resmî müstafi sayılmasa da gayriresmî sayılan- Melih
Gökçek’in, giderayak bu tür yöntemlerine, parsel parsel Ankara’yı
parsellediğine hepimiz gözlerimizle tanık olduk. Biz de Ankara milletvekilleri
olarak bunu gündeme getirirken ne garip ki buna karşı seyircisiz kaldı. Çeşitli
bahanelerle bunları gündeme getirmek için uğraş veriyorlardı ama nedenlerini ve
niçinlerini hiç açıklamadılar, sadece görevden istifa ettirmek için böyle bir
baskıyı uygulamaya çalışıyorlar. Biz de diyoruz ki, niçin istifa ettiklerini,
önce bunun hesabını, parsel parsel sattığı bu kenti, bunun hesabını vermeden
gitmesini asla doğru bulmuyoruz. O anlamda, Sayın Melih Gökçek buradan
gitmeden, bunların nedenlerini açıklamadan biz hep davacı olacağız, Ankaralı
olarak bunun hesabını sormaya devam edeceğiz. (CHP sıralarından alkışlar)
BAŞKAN – Teşekkürler Sayın Yeşil.
Milliyetçi Hareket Partisi Grubu adına Ankara
Milletvekili Mustafa Mit konuşacaktır.
Sayın Mit, buyurun. (MHP sıralarından alkışlar)
MHP GRUBU ADINA MUSTAFA MİT (Ankara) – Sayın Başkan,
değerli milletvekilleri; Cumhuriyet Halk Partisinin grup önerisi hakkında
Milliyetçi Hareket Partisi Grubu adına söz almış bulunmaktayım. Genel Kurulu
saygıyla selamlıyorum.
Değerli milletvekilleri, Türkiye Cumhuriyeti’nin
doğuşuna şahitlik etmiş ve cumhuriyetle özdeşleşmiş bulunan Ankara Türkiye’dir,
Türkiye Cumhuriyeti’dir. Biz, dünyaya Ankara’dan, Türk-İslam medeniyeti
açısından bakarız. Ankara, bir taraftan Hacı Bayram-ı Veli ve Ahilik geleneğiyle
geçmişi, Türkiye Büyük Millet Meclisi ve cumhuriyetle modern Türkiye'yi ve
geleceği temsil etmektedir.
Ankara’nın zihinlerde oluşmuş bir silüeti vardır.
Yapılan imar değişiklikleriyle zihinlerdeki Ankara günbegün yok olmaktadır.
Ankara’nın, cumhuriyetin simgesi olan mimari eserlerin daha görünür hâle
getirilmesi için etrafındaki yapılaşmanın temizlenmesi, Kızılay ve Ulus’un
yeşil alanlarının artırılması gerekmektedir. Ulus bir bütün olarak
değerlendirilmeli, bir taraftan tarihiyle, bir taraftan da modern Ankara’nın
turistik merkezi hâline getirilmelidir. Devlet kurumlarının bu anlayış
içerisinde bulunmaları gerekmektedir ancak bazı kurumların, genel müdürlüklerin
Ankara’dan taşınması doğru olmamıştır. Ulus’taki İş Bankası, Ulus’taki Ziraat
Bankası binaları bu kurumlarla Ankara’yı cumhuriyetle özdeşleştirmiştir.
Devletin hükümranlığını erozyona uğratan bu uygulamalardan vazgeçilmelidir.
Ankara’yı temsil eden mimari eserlerle devletin hükümranlığı aynileşmiştir.
Bunlardan birisine yönelik tavır diğerlerini de etkileyecektir. Ankara Gar
Binası, Opera Binası, Türk Ocağı Binası gibi yapılar Ankara’nın sembolik
yapılarıdır. Tamamen rant merkezli yoğunlaşmaların getirdiği sorunlar bütün
Ankara’yı, bütün Ankaralıyı etkilemektedir. Bu açıdan, Ankara’nın tarihî ve doğal
çevre ve çehresinin ortaya çıkarılması, Ankara’nın temsil ettiği zihniyetin
gelecek nesillere aktarılması sadece siyasetin değil, her kurumun görevidir
diyor, yüce Meclisi saygıyla selamlıyorum. (MHP sıralarından alkışlar) 
BAŞKAN – Teşekkür ediyorum.
Gruplar adına son konuşmacı, Halkların Demokratik
Partisi Grubu adına Diyarbakır Milletvekili Ziya Pir. 
Buyurun Sayın Pir. (HDP sıralarından alkışlar) 
HDP GRUBU ADINA ZİYA PİR (Diyarbakır) – Sayın Başkan,
değerli milletvekilleri; tabii ki cumhuriyetin bir hafızası vardır ama ondan
önce Osmanlı da vardı, ondan önce çeşitli medeniyetlerin de hafızası vardır ama
aynı zamanda şehirlerin de toplumların da hafızası vardır. Bizim sadece
cumhuriyetin hafızasına değil, aynı zamanda saymış olduğum diğerlerinin de hafızasına
sahip çıkmamız gerekiyor, onları yok edilmekten korumamız gerekiyor. 
Şimdi, şehirlerin dışında elbette toplumlardan da
bahsettik, toplumların da hafızası vardır. Türkiye’de sadece Türkler, Lazlar
değil, aynı zamanda Kürtler de yaşamaktadır. Ben de bir Diyarbakır Milletvekili
olarak biraz dikkatinizi o tarafa çekmek istiyorum. Şu anda Suriçi’nde,
Diyarbakır’ın merkez ilçesi Sur’un, Suriçi’nde yıkımlar yapılıyor. Sizinle şu
polemiğe de girmek istemiyorum: İşte, orada çatışma oldu, şu yaktı, bu yıktı, o
yaptı falan bunlara girmeden hiçbir şekilde çatışmaların olmadığı Ali Paşa ve
Lalebey’de şu anda yıkımlar yapılıyor. Suriçi 7 bin yıllık tarihe sahiptir ve
şu anda yıkımı yapılan yer sit alanıdır. Orada, toprağın altında ne olduğunu şu
an kimse bilmemektedir. Orada yıkım yapılmadan önce, oraya binalar yapılmadan
önce bilimsel bir ekibin girip arkeolojik kazılar yapması gerekiyor bakacak
altında ne var buranın. 7 bin yıllık şehrin altında, toprağın altında 50
santim, belki 1 metre altında mutlaka bir şeyler vardır. Bunu araştırmadan şu
anda toptancı TOKİ zihniyetiyle oraya girilmiş, her taraf kapatılmış, kim nasıl
ihale aldı, hangi plana göre yapıyor, bunlar da açıklanmadan böyle bir yıkım
gerçekleşmektedir; bu da hem o medeniyetlerin hem de Kürtlerin hafızasını yok
etmeyle eş değerdir. 
Başka şeyler sayalım size, son aylarda olanlar:
Diyarbakır Yenişehir Kayyumu Mehmet Uzun’un tabelasını indirmiştir, Mehmet Uzun
ismi tekrar yazılmıştır ama Kürtçe yazılar şu an eksiktir, yazılmadı.
Doğubeyazıt Kayyumu Ahmedi Hani heykelini yıktı. Diyarbakır Kayyumu Roboski
anıtını yıktı. Kızıltepe Kayyumu, 12 yaşında 13 kurşunla vurulan, katledilen
Uğur Kaymaz’ın anıtını yıktı. Cizre’de, buranın üyesi olan daha önce, Orhan
Doğan’ın anıtı yıkıldı. Önceki Diyarbakır Yenişehir Kayyumu -o da yolsuzluk
yaptı diye yeni kayyum atandı- Mervaniler medeniyetine ait kabartmaları ve
Ahmed Arif heykelini yıktı. 
Arkadaşlar, bu TOKİ zihniyetinden artık vazgeçin,
sadece cumhuriyetin değil bütün varlıklarımıza, kültürel varlıklarımıza hep birlikte
sahip çıkma zamanı geldi geçiyor.
Saygılar. (HDP sıralarından alkışlar) 
BAŞKAN – Teşekkür ediyorum.
Cumhuriyet Halk Partisi Grup önerisini oylarınıza
sunuyorum: Kabul edenler… Kabul etmeyenler… Öneri kabul edilmemiştir.
Alınan karar gereğince, sözlü soru önergelerini
görüşmüyor ve gündemin “Kanun Tasarı ve Teklifleri ile Komisyonlardan Gelen
Diğer İşler” kısmına geçiyoruz. 
1’inci sırada yer alan, Nüfus Hizmetleri Kanunu ile
Bazı Kanunlarda Değişiklik Yapılmasına Dair Kanun Tasarısı ile Adalet ve Kalkınma
Partisi Grup Başkanvekili İstanbul Milletvekili Mehmet Muş ve 4 Milletvekilinin
İstanbul İli Eyüp İlçesinin Adının Eyüpsultan Olarak Değiştirilmesi ve Nüfus
Hizmetleri Kanununda Değişiklik Yapılmasına Dair Kanun Teklifi ve İçişleri
Komisyonu Raporu’nun görüşmelerine kaldığımız yerden devam edeceğiz. 
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (x)
BAŞKAN – Komisyon ve Hükûmet yerinde. 
Dünkü birleşimde İç Tüzük’ün 91’inci maddesine göre
temel kanun olarak görüşülen 497 sıra sayılı kanun tasarısının tümü üzerindeki
görüşmelerde Milliyetçi Hareket Partisi Grubu adına konuşma yapılmıştı. 
ÖZGÜR ÖZEL (Manisa) – Sayın Başkan…
BAŞKAN – Sayın Özel söz vereceğim ama şu hatırlatmayı
da yapayım.
Dün ara verdik, soru için sisteme giren sayın
milletvekillerinin isimlerini ben tekrarlayayım onlar öncelikle sisteme girsin:
Sayın Tanal, Sayın Basmacı, Sayın Özel, Sayın Sarıhan, Sayın Akar, Sayın
Balbay, Sayın Özdiş, Sayın Bektaşoğlu, Sayın Tekin, Sayın Özdemir. Bu
arkadaşlar dün tümü üzerindeki görüşmelere başlanınca soru sormak üzere sisteme
dâhil olmuşlardı, tekrar ilgili arkadaşlarımız sisteme girerse hakları zayi
olmaz. 
Sayın Özel, sizi dinliyorum.
ÖZGÜR ÖZEL (Manisa) – Sayın Başkan, görüşmelere devam
ediyoruz. 497 sıra sayısı, Adalet ve Kalkınma Partisinin özellikle 24’üncü
Dönemde çokça suistimal ettiği, 26’ncı Dönemde de artık bir başka yöntemi
benimsemeden devam ettiği şekilde yine hem bir torba kanun hem de temel kanun
olarak geldi. Torba kanun olarak geldiğinde çok desteklediğiniz bir maddeyle
tamamen karşı olduğumuz bir maddenin birlikte görüşülmesi ve madde üzerinde
konuşma imkânının olmaması söz konusu. Bu görüşmeler tamamlanıp maddelerine
geçilmesini oyladığınızda -ki dolayısıyla bölüm görüşmeleri başlayacak- bu
yasanın Meclis tarafından kabul edilmesi, gündemine alınması ve artık maddeler
üzerinde görüşmeleri başlayacak. Aslında biz hem ilgili Komisyonda hem Meclis
Başkanlığı bunu sevk ederken 497 sıra sayısının özellikle içindeki 6’ncı madde
ve 31’inci madde yönünden Anayasa’ya açık aykırılıklar taşıdığını ifade
etmiştik. Şimdi bugün görüşmelerine başlamak üzere olduğumuz kanunda eğer siz
bunu komisyona iade etmez ya da bu 6’ncı ve 31’inci maddeler bu torbanın
içinden ayıklanacak bir irade ortaya koymazsak Anayasa’ya aykırı bir iş yapmış
olacağız. Bu sebepten görüşmelerin sürdürülmeyerek Komisyona iade edilmesi ve 6
ve 31’inci maddelerin başta olmak üzere Anayasa’ya aykırı bu hükümlerin
ayıklandıktan sonra görüşmelere devam edilmesini riyaset makamından arz ve
talep ederiz.
YILMAZ TUNÇ (Bartın) - Görüşmelere başlandı.
BÜLENT TURAN (Çanakkale) - Dün başladık ama.
ÖZGÜR ÖZEL (Manisa) - Grubunuzla konuşun da ona göre
itiraz edin. 
YILMAZ TUNÇ (Bartın) - Zamanında bulunacaksın
Anayasa’ya aykırılık…
BAŞKAN – Sayın Özel, tabii bu tür tartışmalar ve
konuşmalar aşağı yukarı pek çok temel kanunda dile getirildi benzer mahiyette
ve Başkanlığın da aslında yeknesak bir uygulaması olarak verdiği kararlar var.
Dolayısıyla zaten biz bugün bu tartışmayı yapacağız diye konuşmuştuk, maddenin
tümü üzerindeki konuşmalara da başladık. Ama onun dışında söz konusu tasarı
Başkanlıkça İçişleri Komisyonuna havale edilmiş. İçişleri Komisyonu aynı
tartışmaları sürmekte, sürdürmekte ve o tartışmaları karara bağlamıştır,
bağlama yetkisini haizdir daha doğrusu ve bunu bir rapora bağlamış. Bu rapor
dağıtılmış ve Genel Kurulun oylamasıyla da bugünkü gündemimize bu iş girmiş
oldu, dün itibarıyla girmiş oldu. Dolayısıyla Meclis Başkanlık Divanı olarak,
şu anda yürütmekte olan Divan olarak önümüze gelen karara bağlanmış, rapora
bağlanmış bir konuyu görüşmemek gibi bir lüksümüz yok bizim, böyle bir imkânımız
yok; kaldı ki bu tür tartışmalar gerek Komisyon sürecinde gerekse de işte
maddelerine geçilirken zaten Genel Kurulun onayına sunacağız, Genel Kurul
dikkate alacak ve madde madde aslında İç Tüzük bunu, Anayasa’ya aykırılıklarını
az önce bahsettiğiniz 6, 31’inci maddelerle ilgili eğer böyle ciddi bir
iddianız varsa ki bunu yine maddeler üzerinde -zaten İç Tüzük onu emrediyor-
ilgili maddeler üzerinde öncelikle onu zaten yine görüşüp Genel Kurulun
rızasını arayacağız ve Genel Kuruldan dahi bu kanun tümden geçerse yine Anayasa
Mahkemesi gibi bir denetim imkânı var. Dolayısıyla bu hâle gelmiş, pişmiş,
tekamül etmiş bir teklifi ya da tasarıyı Başkanlık Divanı olarak görüşmekten
başka hiçbir imkânımız yok. Bunda usul tartışması dahi açılmaması gerekir kanaatindeyim
ama sizin ısrarınıza binaen hem geneli üzerindeki görüşmelerine başladık hem de
ısrarınızı da dikkate alarak teamül kaydetmemek kaydıyla ben usul tartışmasını
açıyorum. 
MEHMET DOĞAN KUBAT (İstanbul) – Lehte Sayın Başkan.
MEHMET MUŞ (İstanbul) – Lehte. 
ÖZGÜR ÖZEL (Manisa) – Aleyhte Sayın Başkan ve aleyhte
Mahmut Tanal. 
BÜLENT TURAN (Çanakkale) – Usule aykırı tartışma olmaz
Sayın Başkanım; usule uygun başladık biz konuşmaya. 
BAŞKAN – Lehte, Sayın Mehmet Muş, Sayın Mehmet Doğan
Kubat; aleyhte, Sayın Özel ve Sayın Kerestecioğlu. 
TANJU ÖZCAN (Bolu) – Sayın Başkan, kamera Sayın Turan’ı
bir zumlayabilir mi? Sayın Cumhurbaşkanı görsün istiyoruz Genel Kurulda
olduğunu. 
BÜLENT TURAN (Çanakkale) – Geçti bunlar artık ya!
MUSTAFA ELİTAŞ (Kayseri) – Sayın Başkan, aslında
tutumunuz hakkında usul tartışması açmak gerekir çünkü 6’ncı madde üzerinde
rahat böyle bir şey yapılabilir. Önergeyle yapılacaktı ama bunu sadece istem
üzerine yaptığınızı kayıtlara geçirebilirseniz. 
BAŞKAN – Evet, teamül kaydetmemek kaydıyla. 
MUSTAFA ELİTAŞ (Kayseri) – Görüş bildirmek demek daha
doğru olur çünkü usul tartışmasının burada olabilme imkânı yok, herhâlde
arkadaşlarımız görüş bildirmek üzere kürsüde bulunacaklar. 
BAŞKAN – Evet, zaten ben kanaatimi ifade ettim yani bu
konuda usul tartışması… Çünkü biz usule uyuyoruz yani usule uyduğum için zaten
bunu görüşmekten başka bir çaremin olmadığını ifade ettim. 
ÖZGÜR ÖZEL (Manisa) – Sayın Başkan, burada özel bir
durum var; o kayda geçsin.
BAŞKAN – Kayda geçecek, şimdi kürsüde konuşacağız
bunları, konuşacaksınız.
ÖZGÜR ÖZEL (Manisa) – Onu değil, Sayın Elitaş da hak
verecektir. Anayasa’ya aykırılık iddiası her bir kanun için farklı Anayasa
maddesi ona özel olduğu için bunu böyle usulen “Nasılsa başlıyoruz.” demek
yerine bu imkânı vermek Anayasa’ya saygı ve Meclise saygı açısından çok uygun.
Yani, aslında bu usul tartışmasını açma konusundaki tutumunuzun da lehindeyim,
onu ifade edeyim.
BAŞKAN – Çok teşekkür ediyorum, peki.
Evet, şimdi usul tartışmasında tutumum lehinde ilk söz
Sayın Mehmet Muş’a aittir.
Buyurun Sayın Muş. (AK PARTİ sıralarından alkışlar)
IX.- USUL HAKKINDA GÖRÜŞMELER
1.- 497 sıra sayılı Kanun Tasarısı’nın Anayasa’ya aykırı maddeler
içerdiği ve bu nedenle Komisyona iade edilmesi gerekip gerekmediği hakkında
MEHMET MUŞ (İstanbul) – Sayın Başkan, değerli
milletvekilleri; bir defa, burada usul tartışması açılmasını doğru bulmadığımı
ifade etmek isterim. Zaten kanunun üzerinde görüşmeler başladı; görüşmeleri
başlanan bir kanun metni üzerinde tekrar “Anayasa’ya aykırılığı var.” diye bir
usul tartışması açmak doğru da değildir, İç Tüzük’e de aykırıdır. Herkesi İç
Tüzük’e uygun şekilde hareket etmeye davet ediyorum.
İç Tüzük’ün 38’inci maddesi çok açıktır: “ Komisyonlar,
kendilerine havale edilen tasarı veya tekliflerin ilk önce Anayasanın metin ve
ruhuna aykırı olup olmadığını tetkik etmekle yükümlüdürler.” Dolayısıyla,
Komisyon bunu buraya sevk etmişse Anayasa’ya aykırılık noktasındaki tartışmalar
biter.
TANJU ÖZCAN (Bolu) – Olmadı, olmadı Sayın Başkan,
olmadı. 
ÖZGÜR ÖZEL (Manisa) – Yapmamışlar.
MEHMET MUŞ (Devamla) – Anayasa’ya aykırılık
noktasındaki tartışmalar biter, burada tekrar aynı tartışmaları açmak
yersizdir.
Gelelim 6’ncı maddeye. 6’ncı maddede ne var? 6’ncı
maddede, değerli milletvekilleri, resmî nikâhın kıyılmasıyla ilgili il ve ilçe
müftülüklerine de yetki verilmesi söz konusu. Ana muhalefet bunun Anayasa’ya
aykırı olduğunu iddia etmekte ve buradan, bu tasarıdan bu metnin çıkarılmasını
istemektedir. Şimdi, Türkiye Büyük Millet Meclisinin kendisine tasarı olarak
gelen ve Komisyonda görüşülüp buraya sevk edilen -eğer Anayasa’ya bir aykırılık
olsaydı bu Komisyonda görüşülürdü- bir yetkiyle alakalı açılmış olan
tartışmanın doğru olmadığını ifade etmek isterim. Türkiye Büyük Millet Meclisi
meşruiyetini milletten alır, millet adına kanun yapma yetkisine sahiptir. Nikâh
kıyma yetkisi belediye başkanı ya da belediye başkanının görevlendireceği bir
memur, köylerde muhtar, il ve ilçe nüfus müdürlükleri, dış temsilcilikler; buna
bir de il ve ilçe müftülükleri ekleniyor. Burada, il ve ilçe müftülüklerinin
kıyacağı nikâh dinî nikâh değildir. Nasıl ki belediyedeki memur bir nikâh
kıyıyorsa, nasıl ki dış temsilcilikteki ilgili bürokrat ya da memur bir nikâh
kıyıyorsa…
MUSTAFA ELİTAŞ (Kayseri) – Muhtar…
MEHMET MUŞ (Devamla) - …nasıl ki muhtar bir nikâh
kıyıyorsa müftülüğün de kıyacağı nikâh aynı usul ve esaslara tabidir, Medeni
Kanun’da herhangi bir değişiklik yoktur. Resmî nikâhın gerekliliklerinde ve
şartlarında herhangi bir değişiklik yoktur. Bir kişinin resmî nikâh yapabilmesi
için 18 yaşını doldurma şartı belediyedeki memura da gitseniz, muhtara da
gitseniz aynı, müftülüğe gelseniz de aynı. Burada herhangi bir değişiklik söz
konusu değildir
MEHMET METİNER (İstanbul) - Müftü de bu ülkenin bir
görevlisi ya. Müftü başka bir devletin görevlisi mi?
MEHMET MUŞ (Devamla) - Fakat burada şöyle bir şey
yapılmaya çalışılıyor: Sanki müftülüklerin kıyacağı nikâh dinî bir nikâhmış
gibi, bu dinî nikâha da bir resmiyet kazandırılıyormuş gibi bir algı
oluşturulmaya çalışılıyor. Bu anlamda sayın grup başkan vekilini kanun metnini
bir daha dikkatli şekilde okumaya davet ediyorum. Müftülüklerin kıyacağı nikâh
dinî nikâh olmaz. Ayrıca birisi dinî nikâh yapmak istiyorsa onu ayrıca yapması
gerekir.
Genel kurulu saygıyla selamlıyorum. (AK PARTİ
sıralarından alkışlar)
NURHAYAT ALTACA KAYIŞOĞLU (Bursa) - Komisyon Başkanı,
toplantıda söyledi “İkisini bir arada çıkartacağız.” diye. 
BAŞKAN – Tutumum aleyhinde ilk söz, Sayın Tanal’a
aittir.
Buyurun Sayın Tanal. (CHP sıralarından alkışlar)
MUSTAFA ELİTAŞ (Kayseri) – Sayın Tanal alkış iyi geldi
size gruptan. Yeni bir adaylık falan mı var?
BAŞKAN - Sayın Tanal’a teveccüh…
MAHMUT TANAL (İstanbul) – Değerli Başkanım, sizden de
alkış bekliyoruz. 
MUSTAFA ELİTAŞ (Kayseri) – Biraz sonra alkışlarız.
MAHMUT TANAL (Devamla) – İnşallah.
Değerli Başkanım, değerli milletvekilleri; hepinizi
saygıyla hürmetle selamlıyorum. 
“Bu tasarı Anayasa’ya aykırı mıdır değil midir?”
tartışması Komisyonda ileri sürüldü, Komisyon üyesi arkadaşlarımız ileri
sürdüler, alt komisyonda da ileri sürdüler, gayet rahat, sıra sayısı burada,
elimizde. Hukukta “Söz uçar yazı kalır.” denilen bir ilke var ve bu Komisyonda,
alt komisyonda ve ana komisyonda ileri sürülen Anayasa’ya aykırılık iddiası
Komisyon tarafından karara bağlanmış değil, Anayasa’ya aykırı olmadığı şekilde
bir karar oluşmuş değil. Öncelikle bunu belirtmekte yarar var. 
Değerli arkadaşlar, şimdi, biraz önce hatip dedi ki…
Burada resmî nikâhı herhangi bir dinî referans taşımayan devlet memurlarına
verirsek o zaman dediklerinize katılırız. Dinî referans taşıyan bir devlet
memuruna bunun verilmesinin tartışılması bugünün konusu değil. 1923 tarihinde
Lozan Sözleşmesi’nin 42’nci maddesi tartışıldığı dönemde, o dönemde de
azınlıklar kendi hukuklarıyla ilgili, evlenmeyi, boşanmayı, nafakayı, bunları
tartışmışlardı. O dönemdeki gerek Hristiyan gerek Musevi diğer semavi dinler
tarafından bu hak, imtiyaz istendiği zaman denilmiş ki: “Türkiye Cumhuriyeti
devleti laik bir devlet olacak. O sebepten dolayı herhangi bir din, mezhep
üzerinde bir ayrıştırma olmaksızın herkese dinî referansı olmayan kişi
tarafından nikâh kıyılacak.” Ancak o dönem böyle bir güvence Türkiye
Cumhuriyeti devleti veremedi çünkü Medeni Kanun 1926’da yürürlüğe girdi, Lozan
Sözleşmesi’yle 1923’te bu tartışmalar başladı. Ancak yıl 1925’e geliyoruz. O
dönemde Musevi ve Hristiyanlar ve diğer semavi dinlerin yetkililerince bu
haktan feragat ediliyor, tek bir hukuk sistemi ülkede uygulansın diye 1926
tarihinde Medeni Kanun kabul ediliyor. Bizim o dönemdeki Medeni Kanunu’muzun
110’uncu maddesi, Sayın Muş, Anayasa 174/4, açık ve net yazıyor, devrim
yasaları ve bu değiştirilemez; Anayasa’nın 2’nci maddesindeki hukuk devleti
ilkesine, Anayasa’nın 4’üncü maddesindeki “değiştirilemez, değiştirilmesi
teklif edilemez” hükmüne, Anayasa’mızın 24’üncü maddesinin son fıkrasına ve en
önemlisi…
(Mikrofon otomatik cihaz tarafından kapatıldı) 
MAHMUT TANAL (Devamla) – Sayın Başkan, bitireceğim, bir
iki dakika… Özür dilerim.
BAŞKAN – İki dakika veremem de, bir dakika ilave
vereyim hadi.
MEHMET MUŞ (İstanbul) – Hayır, Sayın Başkan, bana da
vereceksiniz o zaman. Hayır, ama biz süremize riayet ediyoruz. 
BAŞKAN – Sayın Tanal, teveccüh fazlaydı.
MAHMUT TANAL (Devamla) – Bunun ortasını bulalım Başkan.

BAŞKAN – Buyurun, tamamlayın lütfen. 
MAHMUT TANAL (Devamla) – Peki. 
Şimdi, Anayasa’nın 24 son, Anayasa’nın 10’uncu maddesi
eşitlik ve 174; bunların hepsine aykırı. Şimdi, arkadaşlar…
MEHMET MUŞ (İstanbul) – Devlet memuru mu değil mi, onu
söyleyin Sayın Tanal.
MAHMUT TANAL (Devamla) - Sayın Muş, bakın, ülkeyi
parçalamak ve bölmenin yolu buradan geçer, açık ve net. (CHP sıralarından
alkışlar) 
MEHMET MUŞ (İstanbul) – Yahu, siz bölüyorsunuz.
MAHMUT TANAL (Devamla) - Bu proje FETÖ’nun projesidir.
(CHP sıralarından alkışlar) Bu proje laik hukuk devletinin projesi değil.
Roma’da dinler arası diyalog görüşmelerinde şu denilmişti, Roma’daki diyalog
görüşmelerinde: “Ya efendim, siz ne güzel kilisede nikâh kıyıyorsunuz da biz
niye camide kıyamıyoruz.” Bu FETÖ’nun projesi. Eğer FETÖ’yle bağlarınızı
kesmişseniz bu projenizden vazgeçin ama yok gizli ittifaklarınız devam ediyorsa
da bu iş için kendi oylarınız fazla. 
NURETTİN YAŞAR (Malatya) – Sen kestin mi sen?
MAHMUT TANAL (Devamla) - Ama bu, Türkiye'de hukuk
devleti varsa, hukuk kırıntısı varsa Anayasa’nın 2’nci maddesine, 4’üncü maddesine,
10’uncu maddesine, 24’üncü maddenin son fıkrasına ve 174/(4)’e aykırıdır. 
(Mikrofon otomatik cihaz tarafından kapatıldı)
MAHMUT TANAL (Devamla) - Benim sizden istirhamım: Ne
olur, gelin ülkeyi bölmeyelim, parçalamayalım. Millî birlik ve beraberliğimiz
için bu ülkenin terörle ilgili sorunlarını çözmeye çalışalım, işsizliği çözmeye
çalışalım, fakirliği çözelim. Yani sorunlarımız bu değerli arkadaşlar.
NURETTİN YAŞAR (Malatya) – Sen FETÖ’yle ilişkini kestin
mi, FETÖ’yle? Sayın Tanal, FETÖ’yle ilişki düzeyiniz ne?
MAHMUT TANAL (Devamla) - Teşekkür ediyorum saygılar
sunuyorum. (CHP sıralarından alkışlar) 
BAŞKAN – Teşekkürler Sayın Tanal.
NURETTİN YAŞAR (Malatya) – Sayın Tanal, FETÖ’yle ilişki
ne düzeyde?
MEHMET MUŞ (İstanbul) – Sayın Başkan…
BAŞKAN – Sayın Muş…
MEHMET MUŞ (İstanbul) – Sayın Başkan, Sayın Tanal,
ismimi zikrederek ülkeyi bölmeye çalıştığımızı…
ERTUĞRUL KÜRKCÜ (İzmir) – Öyle bir şey demedi.
İBRAHİM ÖZDİŞ (Adana) – Bu yasayı getirmekle ülkeyi
bölüyorsunuz. Evet, ülkeyi bölüyorsunuz.
MEHMET MUŞ (İstanbul) – …bunun FETÖ’nün bir projesi
olduğunu… Bana hitaben bu tip sorular yöneltmiştir. 69’a göre ismimi zikrederek
sataşmada bulunmuştur.
BAŞKAN – Buyurun.
Lütfen, yeni bir sataşmaya meydan vermeyelim. 
İki dakika süreyle…
X.- SATAŞMALARA İLİŞKİN KONUŞMALAR
1.- İstanbul Milletvekili Mehmet Muş’un, İstanbul Milletvekili Mahmut
Tanal’ın usul görüşmesi nedeniyle yaptığı konuşması sırasında şahsına sataşması
nedeniyle konuşması
MEHMET MUŞ (İstanbul) – Sayın Başkanım, değerli
milletvekilleri; yani ülkeyi bölmek gibi bir gündemimiz olmadı, hiçbir zaman
olmadı. Hatta Türkiye’nin çimentosu olarak ifade edilebilecek bir partiyiz
çünkü Türkiye'nin 78 vilayetinden milletvekili çıkarabilen tek partisiyiz. Önce
bu realiteyi ortaya koymamış lazım. 
Değerli milletvekilleri, bakın, müftü de devlet
görevlisidir yani memurdur. Belediyede çalışan da memurdur. Kamu görevliliği
noktasında ikisinin arasında hiçbir fark yoktur.
İBRAHİM ÖZDİŞ (Adana) – Vardır.
MEHMET MUŞ (Devamla) – Bir kamu görevlisi veya nüfus
müdürlüğünde çalışan bir kamu görevlisi de memurdur, bunların ikisi de
memurdur. 
İBRAHİM ÖZDİŞ (Adana) – Birinin dinsel etiketi vardır.
MEHMET MUŞ (Devamla) – Bu resmî nikâh, bir dinî nikâh
değildir. Efendim, yurt dışından bazı örnekler veriliyor. Yurt dışındaki örneklerle...
“Yurt içindeki farklı din ve gruplara mensup olanlar da böyle bir nikâh
yaparlarsa bu da kabul edilecek mi?” deniliyor. Kabul edilmeyecek değerli
dostlar. Sebebi de şudur: Onlar devlet memuru değiller. 
MÜSLÜM DOĞAN (İzmir) - Neden müftü ama?
ERTUĞRUL KÜRKCÜ (Mersin) – O zaman mal müdürü de
imzalasın, ne var!
MEHMET MUŞ (Devamla) – Dinî ritüellerine göre, insanlar
nikâh akitleri yapabilirler ama bunun resmî nikâh sayılabilmesi için kamu
görevlisi eliyle kanunda belirtilen şekil ve esaslara uygun şekilde yapılması
lazımdır. Burada verilen yetki budur. 
ALİ ŞEKER (İstanbul) – Bölüyorsunuz, bölüyorsunuz!
MEHMET MUŞ (Devamla) – Kaldı ki bunun ötesinde
kullanılacak olan ifadelerin hiçbir dayanağı ve temeli yoktur. Şunu da ifade
etmek isterim, efendim, “Bu bir FETÖ projesiymiş, bundan vazgeçin, FETÖ’yle
bağınızı kestiğinizi görelim.” 
ALİ ŞEKER (İstanbul) – Kesmediler ki neyi göreceğiz?
MEHMET MUŞ (Devamla) – Valla değerli dostlar, biz
FETÖ’yle kararlı bir şekilde mücadele eden bir partiyiz ve bu kararlığımızı da
sürdürerek devam ettiriyoruz. [CHP sıralarından alkışlar(!)] 
Ama size bir şey söyleyeyim mi? FETÖ’nün kanalları
kapatılıyorken Tarık Toros’un odasında “Bu kanalların kapatılmasını
engelleyemedim, çok üzgünüm.” diye gözyaşı dökenler FETÖ’yle mücadeleyi zaten
anlayamazlar.
Teşekkür ediyorum. (AK PARTİ sıralarından alkışlar) 
MİTHAT SANCAR (Mardin) – Kanallarının açılmasına kim
imza attı, hangi bakan?
MAHMUT TANAL (İstanbul) – Sayın Başkan...
BAŞKAN – Sayın Tanal...
MAHMUT TANAL (İstanbul) – Hatip beni ima ederek
sataşmada bulunmuştur, 69’a göre söz istiyorum.
BAŞKAN – Gözyaşını döken siz miydiniz? Yani “Gözyaşını
dökenler." dedi, isim isim söylemedi. Eğer üzerinize alınıyorsanız
buyurun.
MEHMET MUŞ (İstanbul) – Gözyaşı dökeni Sayın Başkan.
Gözyaşı dökmüş mü?
MAHMUT TANAL (İstanbul) – Şimdi, bakın, biraz önce ben
konuştum ve bu sözü bana...
MEHMET MUŞ (İstanbul) – Mahmut Tanal, ağladınız mı,
ağlamadınız mı?
BAŞKAN – Buyurun iki dakika veriyorum. (CHP
sıralarından alkışlar) 
2.- İstanbul Milletvekili Mahmut Tanal’ın, İstanbul Milletvekili Mehmet
Muş’un sataşma nedeniyle yaptığı konuşması sırasında şahsına sataşması
nedeniyle konuşması
MAHMUT TANAL (İstanbul) – Değerli Başkanım, değerli
arkadaşlar; konuyu mecradan hiç uzaklaştırmayalım, biz konumuza gelelim.
Şimdi, mevcut olan bu tasarı devrim yasalarını,
Anayasa’nın 10’uncu maddesindeki eşitlik ilkesi... Yarın öbür gün Türk
vatandaşı olan Hristiyan kardeşlerimiz, Türk vatandaşı olan Musevi
kardeşlerimiz “Kardeşim, biz de bu şekilde dini referans alarak bizim de kendi
dinî vecibelerimize göre bunu kıydırtmak veya nikâh kıymak istiyoruz.” derse ne
yapacaksınız? 
MEHMET MUŞ (İstanbul) – Yapabilir ama resmî nikâh
olmaz. 
MAHMUT TANAL (Devamla) – Beyefendi, arkadaşlarımız
teklif verdi, niye reddettiniz? 
MEHMET MUŞ (İstanbul) – Resmî nikâh olmaz, kamu
görevlisi olması lazım. 
MAHMUT TANAL (Devamla) – Bakın, ikincisi: Bu FETÖ’yü
daha dün size gösterdim önergeyi Akit’ten “Al sana bir, al sana iki.” dedim.
Bunu bitiren… (CHP sıralarından alkışlar) 
Bakın, Türkiye’de iyi bir hukukçu arkadaşımız burada,
Sayın Cumhurbaşkanının da avukatıydı.
NURETTİN YAŞAR (Malatya) – Mahmut Bey, gerçekten
FETÖ’yle ilişkiniz devam ediyor mu? 
MEHMET MUŞ (İstanbul) – Ağladınız mı, ağlamadınız mı? 
MAHMUT TANAL (Devamla) – Ve çok iyi de bilir, 37’nci
madde…
MEHMET MUŞ (İstanbul) – Sayın Tanal, ağladınız mı,
ağlamadınız mı, onu söyleyin? 
MAHMUT TANAL (Devamla) – Türk Ceza Kanunu’nun 37’nci
maddesi “Her türlü katkı ve yardım, suç ortağıdır.” diyor, suç ortağı. (CHP
sıralarından alkışlar) Şimdi, siz suç ortağı mısınız, değil misiniz? Elini
vicdanına koysun, hukukçu arkadaşımız.
ZEYİD ASLAN (Tokat) – Yapma ya, bana söz hakkı verme
şimdi. 
MEHMET MUŞ (İstanbul) – Sayın Tanal, ağladın mı,
ağlamadın mı? 
MAHMUT TANAL (Devamla) – Yani, bakın, bunun 37’nci
maddesinin son fıkrası.
MEHMET MUŞ (İstanbul) – Ağladın mı, ağlamadın mı Sayın
Tanal? 
MAHMUT TANAL (Devamla) – Üstadım gelir konuşur, onun
hukukçuluğundan şüphem yok, kanundan alıp anlatırsa daha iyi olacak.
ZEYİD ASLAN (Tokat) – Yapacak işimiz var, bir an önce
gidelim. 
MAHMUT TANAL (Devamla) – Bakın, Ceza Kanunu’nun 37’nci
maddesi…
MEHMET MUŞ (İstanbul) – Sayın Başkan, ağlayıp
ağlamadığını soruyoruz.
MAHMUT TANAL (Devamla) – Bunun zaman aşımı otuz yedi
yıldır, zaman aşımından bahsediyor. Neticede…
NURETTİN YAŞAR (Malatya) – Ağlamaya açıklık getir ya!
MAHMUT TANAL (Devamla) - Siz fabrikayı açarken kimin
parasıyla açtınız? Gel, o fabrikanın açılış paralarını anlat, gel. Anladın mı?
NURETTİN YAŞAR (Malatya) – O konuya açıklık getir.
MAHMUT TANAL (Devamla) – O fabrikaları kimin desteğiyle
açtın?
NURETTİN YAŞAR (Malatya) – Ağladın mı, ağlamadın mı? 
MAHMUT TANAL (Devamla) - Kimden mal alışverişi yaptın?
(CHP sıralarından alkışlar) Senin o fabrikanda kim sana destek oldu? Ekonomik
katkını söyle bana? Bunların hepsi… Siz onlarla iş birliği hâlindesiniz.
BAŞKAN – Lütfen sataşmayalım, şahsiyatla uğraşmayalım.
MAHMUT TANAL (Devamla) - Teşekkür ediyorum. 
Saygılarımı sunarım. (CHP sıralarından alkışlar) 
MEHMET MUŞ (İstanbul) – Sayın Başkan, zabıtlara geçmesi
için söylüyorum.
NURETTİN YAŞAR (Malatya) – Sayın Başkan…
BAŞKAN – Bir saniye, Sayın Muş’u dinliyorum. 
MEHMET MUŞ (İstanbul) – Sayın Başkan, çok açık bir soru
sorduk. Ağlayıp ağlamadığını…
MAHMUT TANAL (İstanbul) – Onun malını kim aldı,
FETÖ’nün malını pazarlıyordu. Mallarını kim satıyor senin? Mallarınızı nereye
satıyorsunuz? 
MEHMET MUŞ (İstanbul) – Sayın Başkan, ben “gözyaşı
dökenler” diye bir ifade kullandım. “Gözyaşı kim dökmüştür?” dedim. “Gözyaşı
dökenler bunu anlayamaz.” dedim. Fakat, Sayın Tanal, bu gözyaşı dökülmesiyle
alakalı bir açıklama getirmedi. Ağladı mı, ağlamadı mı? Onu söylesin. 
Teşekkür ediyorum. 
BAŞKAN – Buyurun Sayın Yaşar, siz?
NURETTİN YAŞAR (Malatya) – Bireysel bir sataşma oldu.
“Fabrikayı kimin parasıyla açtın? FETÖ’yle açtın.” dedi. 
BAŞKAN – Buyurun. 
TANJU ÖZCAN (Bolu) – İsim vermedi ki üzerine alınmış.
Demek ki…
BAŞKAN – Lütfen yeni bir sataşmaya meydan vermeyin. 
3.- Malatya Milletvekili Nurettin Yaşar’ın, İstanbul Milletvekili Mahmut
Tanal’ın sataşma nedeniyle yaptığı konuşması sırasında şahsına sataşması
nedeniyle konuşması
NURETTİN YAŞAR (Malatya) – Yani, espri yeteneğimizi de
belli bir düzeyin altına düşürmeden espri yapabilirsek… Bu Meclisin ortalama
bir zekâ düzeyi var, ben o düzeyin, mümkün oldukça vasatın da üstünde bir
şeyler söylemeye çalışacağım. 
Bir: Evet, ailemin yirmi beş yıl önce kurduğu bir
fabrika var ve bu fabrikada, bunun içinde, dışında zerresinde ne bir kuruş
haram para var ne FETÖ var ne CHP var ne PKK var ne falan var ne filan var;
sadece aileye ait bir kuruluş. 
TANJU ÖZCAN (Bolu) – Ya, sen CHP ile FETÖ’yü aynı
cümlede nasıl kullanıyorsun? 
NURETTİN YAŞAR (Devamla) – Burada kalkıp da ucuz
polemiklerle böyle kişisel haysiyet cellatlığı yapmak bir düzeysizliktir, buna
cevap vermek gerekir diye düşünüyorum çünkü bu tür şeyler çoğalmaya başladı. 
Sadece, arkadaşımız Mehmet Muş ağlayıp ağlamadığını
sordu Sayın Tanal’a. Gelip burada ağladığını ya da ağlamadığını söyleyeceğine
başka şeyler söyledi. 
İkincisi: Sayın Tanal’a ben açıkça bir soru soruyorum,
bendeki kanaat şu: FETÖ’yle çok yakın ilişkileri vardı. 
İBRAHİM ÖZDİŞ (Adana) – Yuh ya! Yuh ya! 
NURETTİN YAŞAR (Devamla) – Gördüğümü söylüyorum, yani
organik bağını filan bilmiyorum. Gerçekten bu ilişkisi devam ediyor mu yoksa
kesildi mi? Maddi bir ilişkisi var mıydı? Bunu bilmiyorum ben ama medyadan
izlediğim, kamuoyunda gördüğüm kadarıyla çok bariz, yakın bir ilişki içindeydi,
hatta organik bağı da olabilir diye düşünüyordum ama bunu illa vardır diye
iddia edebilecek durumda değilim. 
MURAT EMİR (Ankara) – Havuz medyası, havuz medyası! 
NURETTİN YAŞAR (Devamla) – Eğer siz de gazete
okuyorsanız, televizyon izliyorsanız bütün bunları görebilme imkânına
sahipsiniz. 
Üçüncüsü: Anladığım kadarıyla, bu yeni yasa tasarısında
CHP’lilerin müftülükte nikâh kıydırma zorunluluğu yok, dolayısıyla bu telaşa
gerek yok. Müftülükte nikâh kıydırmak isteyen vatandaşların da haklarına ve
özgürlüklerine saygı duymak gibi bir zorunluluğumuz var. 
İBRAHİM ÖZDİŞ (Adana) – Toplumu bölüyorsunuz sayın
hatip, bölüyorsunuz, ayrıştırıyorsunuz. 
NURETTİN YAŞAR (Devamla) – Yurttaşların haklarına ve
özgürlüklerine saygı duymak zorundayız. Meclis olarak, millî iradeyi temsil
eden bir makam olarak asıl amacımız vatandaşın, yurttaşın özgürlük alanını
genişletmektir; yoksa, herkesi belli bir yöne yöneltmek, “İlla şurada nikâh
kıyacaksın.” demek değil. CHP’lilerin özgürlüğünü savunuyorum, CHP’liler
müftülükte nikâh kıydırmak zorunda değillerdir. Bunun mücadelesinde ben
yanlarında olacağım, söz veriyorum. (AK PARTİ sıralarından alkışlar) 
İBRAHİM ÖZDİŞ (Adana) – Bölüyorsunuz işte,
bölüyorsunuz.
MAHMUT TANAL (İstanbul) – Sayın Başkan…
BAŞKAN – Sayın Tanal, lütfen bitirelim. 
MAHMUT TANAL (İstanbul) – Şimdi açık ve net sataşmada
bulundu, sizden istirham ediyorum.
BAŞKAN – Tamam, anlıyorum ben ama siz de konuşurken bir
başkasını itham etmeden, yeni sataşmaya meydan vermeden lütfen meramınızı ifade
edin. 
Buyurun. 
MAHMUT TANAL (İstanbul) – Ben teşekkür ederim bu
duyarlılığınıza. 
Bakın, ben konuşurken değerli arkadaşımız oradan laf
atıyor. Aslında sizin… Bu İç Tüzük’ü biz niçin değiştirdik? Bu tür sataşmaları
engellemek için. Sizin normal koşullarda…
BAŞKAN – İşte, siz birbirinize sataşmazsanız zaten
problem yok. 
Buyurun.
MAHMUT TANAL (İstanbul) – Ben derdimi, meramımı
anlatıyordum yani laf atılmasaydı bu tartışma olmayacaktı Sayın Başkanım.
TANJU ÖZCAN (Bolu) – Sayın Tanal, bütün FETÖ’cüleri
açıkla. 
BAŞKAN – Lütfen yeni bir sataşmaya mahal vermeyelim. 
Buyurun Sayın Tanal. 
4.- İstanbul Milletvekili Mahmut Tanal’ın, Malatya Milletvekili Nurettin
Yaşar’ın sataşma nedeniyle yaptığı konuşması sırasında şahsına sataşması
nedeniyle konuşması
MAHMUT TANAL (İstanbul) – Değerli Başkan, değerli
milletvekilleri, değerli arkadaşlar; “FETÖ'yle doğal bir bağlantınız…” dedi.
Ben ne FETÖ’cü bir aileden evlenmişim -benim evlendiğim aile devrimci bir aile-
ne de benim çocuğum FETÖ’cü bir aileden evlendi ne benim kızım FETÖ’cü aileden
evlendi ne damadım var FETÖ’cüden ne gelinim var FETÖ’cüden. (CHP sıralarından
alkışlar) 
MEHMET MUŞ (İstanbul) – Sadece ağlar!
NURETTİN YAŞAR (Malatya) – Madem ilgin yok, niye
ağlıyorsun? 
MAHMUT TANAL (Devamla) – Yani burada “Kim FETÖ'yle
bağlantılı?” diyeceksiniz. Bakın, burada “CHP’den ‘Gülen’i bitirin…’” Bunu bana
söyler misiniz ya, niye bitirmediniz? Al, bu da “Gülen’i AK PARTİ kurtardı.” Bak,
görüyor musun? Kim kurtardı? Kim “Bitirin.” dedi?
İBRAHİM ÖZDİŞ (Adana) – Kim kurtarmış FETÖ’yü?
MAHMUT TANAL (Devamla) – İki: Ya, arkadaş, benim şöyle
bir fotoğrafımı gösterebilir misiniz? Amerika’nın daha yolunu bilmem, daha
gitmemişim ya. Kim gitti arkadaş? Siz gittiniz.
MEHMET MUŞ (İstanbul) – Bak burada var. Sayın Tanal,
bak, Bank Asya’nın önünde.
MAHMUT TANAL (Devamla) – Yani kusura bakmayın, Genel
Başkanınıza ben bunu göstermek istemezdim ama benim şöyle bir fotoğrafımı veya
Genel Başkanımın şöyle bir fotoğrafını gösterir misiniz? (CHP sıralarından
alkışlar) 
MEHMET MUŞ (İstanbul) – Bak, senin fotoğrafın.
MAHMUT TANAL (Devamla) – Bakın, benim Genel Başkanımın
veya birinin böyle fotoğrafını… Yani, özür dilerim, ben bunu Sayın
Cumhurbaşkanına söylemem ama kendiniz o aşamaya getiriyorsunuz. 
Üç: Bakın, şurada…
NURETTİN YAŞAR (Malatya) – Bak, şurada var. 
MEHMET MUŞ (İstanbul) – Sayın Tanal, bak, burada var.
MAHMUT TANAL (Devamla) – Değerli Başkan, bak, Grup
Başkan Vekilisin, ilkokul müsadereleri gibi, başkanları gibi sürekli laf
kesiyorsun. (CHP sıralarından alkışlar) Yani, özür dilerim, bu, AK PARTİ'nin
grubuna yakışan bir başkanlık tarzı değil. 
MEHMET MUŞ (İstanbul) – Bak, burada var. 
MAHMUT TANAL (Devamla) – Bu nedir? 2004 tarihinde Millî
Güvenlik Kurulunun kararı, o dönem “FETÖ’yü bitirin.” diyor. O dönem Sayın
Başbakan Recep Tayyip Erdoğan’ın imzası var. FETÖ’yü siz bitirmiyorsunuz
arkadaş. 
NURETTİN YAŞAR (Malatya) – Lafı dolandırma. “Niye
ağladın?” deniyor. Niye ağladın?
MAHMUT TANAL (Devamla) – FETÖ’yü büyüten besleyen, bu
güne kadar getiren, han hamam sahibi yapan, damatları yetiştiren, gelinleri
getiren sizsiniz, biz değiliz arkadaş. CHP’de FETÖ’cü bir tane damat
bulamazsın, CHP’de FETÖ’cü bir tane gelin bulamazsın. (CHP sıralarından alkışlar)
(Mikrofon otomatik cihaz tarafından kapatıldı)
NURETTİN YAŞAR (Malatya) – Ya, niye ağladın, onu
soruyoruz.
MAHMUT TANAL (Devamla) – Ben bunu, içinizde çok iyi
niyetli arkadaşlarımız da var, hepsinin kendi üzerine alınmasını istemem ama bu
konunun buraya gelmesi iyi bir şey değil tabii ki sizin açınızdan.
Teşekkür ediyorum. (CHP sıralarından alkışlar) 
BAŞKAN – Sayın Muş…
MEHMET MUŞ (İstanbul) – Sayın Başkan, Sayın Tanal bir
seviyesizlik yaparak bir ilkokul müsaderesinde olduğumuzu ima ederek…
BAŞKAN – Buyurun Sayın Muş.
TANJU ÖZCAN (Bolu) – “Müsamere” dedi.
İBRAHİM ÖZDİŞ (Adana) – Tanal’ın onun söylediklerinin
hepsi doğru.
BAŞKAN – Lütfen bu polemiği bitirelim arkadaşlar.
5.- İstanbul Milletvekili Mehmet Muş’un, İstanbul Milletvekili Mahmut
Tanal’ın sataşma nedeniyle yaptığı konuşması sırasında şahsına sataşması
nedeniyle konuşması
MEHMET MUŞ (İstanbul) – Sayın Başkan, değerli
milletvekilleri, biz görevimizi yapıyoruz. Burada açıkça bir soru sordum,
ağlayıp ağlamadığını sordum. Dolanıyor etrafında, dolanıp duruyor. Oradan
fotoğraflar gösteriyor. Kendi fotoğrafını gösterdim, bu Bank Asya’nın
kapatılması sürecinde orada gösteri yapanların arasındaydı Sayın Tanal. Bunlara
bir cevap ver diyorum. Bunlarla alakalı bir cevap yok. 
ALİ ŞEKER (İstanbul) – Açılışını niye göstermiyor?
İBRAHİM ÖZDİŞ (Adana) – Açılışını niye göstermedin
Sayın Muş?
MEHMET MUŞ (Devamla) – Daha sonra… Bakın, Sayın Özdiş,
siz de Mecliste idare amiri olursunuz, sakin olun.
NİHAT YEŞİL (Ankara) – Açılış yaparken.
MEHMET MUŞ (Devamla) – Daha sonra şu ifadeyi
kullanıyor: Benim yerimden ısrarla kendisine bu soruyu sormamdan sonra ilkokul
müsaderesinden bahsediyor. Bakın, Sayın Tanal, daha önce bir arkadaşınız daha
bunu yaptı, cevap vermek istemedim fakat bu Meclisin bir seviyesi var, hepimiz
görev yapıyoruz. Akıl yaşta değil, baştadır. Densizce ifadelerin burada
kullanılmasını kesinlikle kabul edemem. 
FİLİZ KERESTECİOĞLU DEMİR (İstanbul) – Temiz bir dile
davet edin Sayın Başkan.
MEHMET MUŞ (Devamla) – Şahsımı hedef almanızı asla
kabul edemem. Bakın, siz, bırakın ilkokul müsaderelerini, ilkokul
müsaderelerinde dahi AK PARTİ’nin önünden geçemezsiniz, seviyeniz ve
kapasiteniz buna müsaade etmez, almazlar sizi.
TANJU ÖZCAN (Bolu) – “Müsadere” değil, müsamere!
Doğrusu bu.
MEHMET MUŞ (Devamla) – Şahsiyetle uğraşmayı bırakın
politik olarak ne söyleyecekseniz söyleyin. Size yönelttiğimiz sorulara cevap
verin. Eğer verecek cevabınız yoksa kürsüyü boşu boşuna işgal etmeyin. Eğer
camdan eviniz varsa başkalarının evine taş atmayın, sizin evinize taş gelir,
bunu hiçbir zaman unutmayın.
Genel Kurulu saygıyla selamlıyorum. (AK PARTİ
sıralarından alkışlar) 
BAŞKAN – Teşekkür ediyorum.
MAHMUT TANAL (İstanbul) – Sayın Başkan…
BAŞKAN – Sayın Tanal, bu tartışmayı kapatıyoruz. Yani
aynı ifadeler dönüp birkaç defa gidip gelindi.
MAHMUT TANAL (İstanbul) – Aynı ifade olmayacak Sayın
Başkan, aynı ifade olmayacak. Özür dilerim, yani bakın, ben bu seviyeye
gelmesini istemedim.
BAŞKAN – Varsa kayıtlara geçsin. Ben bu tartışmayı
kapatıyorum. Bakın, bir usul tartışması açtık şimdi, bunun üzerinde usul
tartışmasına geçtik, polemiklerle geçiyor. Ben teşekkür ediyorum, meramınızı
anlattınız Sayın Tanal. Lütfen istirham ediyorum, bu işi kapatalım. Söyleyin,
tutanaklara geçsin. 
MAHMUT TANAL (İstanbul) – Değerli Başkan, değerli
milletvekilleri; Bank Asyayı açan ben değilim, kurdeleyi kesen ben değilim.
Bunlara ruhsat iznini veren ben değilim.
NURETTİN YAŞAR (Malatya) – Tamam.
MAHMUT TANAL (İstanbul) – Köprülerin OGS geçiş
kartlarını veren bu siyasi iktidar, ben değilim.
NURETTİN YAŞAR (Malatya) – Ne yapmadığını değil, ne
yaptığını soruyorlar.
MAHMUT TANAL (İstanbul) – Siz Adıyamanlısınız, ben
Şanlıurfalıyım ama rahmetli annem babam esas Adıyaman kökenli. Bizim orada dağ
keklikleri olurdu. Avcılar ne yapardı Sayın Başkan? Sizin tecrübeniz olduğu
için… Giderler, bir tane evcil kekliği güzel bir yere koyarlardı, o ötünce
yabani keklikler gelip onu avlardı. Şimdi Bank Asyayı açan bu iktidar,
kurdeleyi kesen bu iktidar, orada hesap açan vatandaşların hepsi terörist
oluyor, açılmasına izin verenin hiçbirisi terörist olmuyor. 
BAŞKAN – Peki, kayıtlara geçti. 
MAHMUT TANAL (İstanbul) – Özür dilerim. Yani bu ne
demek Sayın Başkan? Bu şu demek: Devlet vatandaşına pusu kurmaz. Devlet pusu
kurmamalı. Yani…
BAŞKAN – Sayın Tanal, tamam, kayıtlara geçmiştir.
MAHMUT TANAL (İstanbul) – Bitiyor, son cümle. 
Yani avcı nasıl kekliğe pusu kuruyorsa iktidar da masum
vatandaşlara pusu kurmamalı. 
Teşekkür ederim. (CHP sıralarından alkışlar) 
IX.- USUL HAKKINDA GÖRÜŞMELER (Devam)
1.- 497 sıra sayılı Kanun Tasarısı’nın Anayasa’ya aykırı maddeler
içerdiği ve bu nedenle Komisyona iade edilmesi gerekip gerekmediği hakkında
(Devam)
BAŞKAN – Tutumum lehinde ikinci söz Sayın Mehmet Doğan
Kubat’a aittir.
Buyurun Sayın Kubat. (AK PARTİ sıralarından alkışlar) 
MEHMET DOĞAN KUBAT (İstanbul) – Değerli Başkanım,
açılan usul görüşmesinde Başkanlık makamının tutumu lehinde görüşlerimi ifade
etmek üzere söz almış bulunuyorum. Bu vesileyle yüce heyetinizi saygılarımla
selamlarım. 
Cumhuriyet Halk Partisi Grup Başkan Vekili Sayın Özel, görüşmekte
olduğumuz 497 sıra sayılı Kanun Tasarısı’nın tümünün Anayasa’ya aykırı olduğunu
ifade etmek suretiyle bunun Komisyona iade edilmesi gerektiğine, görüşmelerin
devam edemeyeceğine dair bir usuli itiraz ileri sürdü ama konu mecrasından
biraz saptı. Başkanlık makamı bu konuda kendisinin bir yetkisi olmadığını ifade
etti. Bu doğru bir tutumdur. Buna ilişkin aşağı yukarı dört tane usul
tartışması daha önce de yapıldı. Dolayısıyla Başkanlık makamının bu konuda
yapacağı herhangi bir işlem bulunmamaktadır. 
Esasen, değerli arkadaşlar, bir siyasi parti grubunun
da böyle bir talepte bulunma yetkisi İç Tüzük’e göre yok. Değerli arkadaşlar,
bir kanun tasarısı veya teklifinin Anayasa’ya uygunluk denetiminin ne şekilde
yapılacağının yasalaşma süreci içerisinde İç Tüzük’te net biçimde düzenlenmiş.
İç Tüzük’ün 67’nci maddesinde, Başkanlık makamı kendisine gelen tasarı ve
teklifleri inceliyor. 
İki: Komisyonlar İç Tüzük’ün 38’inci maddesine göre
kendisine gelen kanun tasarı ve tekliflerinin Anayasa’nın lafzına ve ruhuna
sarih veya zımni olarak aykırılık denetimini yapıp aykırı görmezse görüşmelere
devam ediyor, aykırı görürse de reddederek denetimi yapıyor. 
Yine, Genel Kurul aşamasında da bir Anayasa’ya uygunluk
denetimi yapıyoruz. Nasıl yapıyoruz? 87’nci madde, tasarının maddelerinin veya
tümünün değiştirilmesine ilişkin bir önerge verileceğini ifade etmekle
birlikte, yine 87’nci maddede “İçtüzükte başkaca bir hüküm yoksa” demek
suretiyle buna bir istisna getiriyor. 
İç Tüzük’ün 88’inci maddesine göre, bir tasarı veya
teklifin komisyona geri verilmesini isteme yetkisi sadece esas komisyon ve
hükûmete aittir, böyle bir yetki de şu anda kullanılmamıştır. Muhalefet
partilerimiz Anayasa’ya aykırı olduğunu iddia ettikleri o 6’ncı madde ve diğer
maddelerle ilgili de o maddede Anayasa’ya aykırılık önergesi verilebilir,
84’üncü maddeye göre zaten bunlar öncelikli görüşülecek. Biraz önce yapılan
esasa ilişkin tartışmaların yeri de orasıdır. Yani maddeler, sırası geldiğinde,
ona ilişkin olarak milletvekillerimiz aykırılık önergelerini verecekler, o
önergelerin görüşmesi yapılırken burada Anayasa’ya aykırılık itirazlarını
yaparlar, Genel Kurul bir karar verir. Ki biraz sonra da tümünün oylanmasında
Genel Kurul bir karar verecek, bu iddiaları ciddi görürse, tasarının Anayasa’ya
aykırı olduğuna kani olursa reddeder bu tasarının tümünün maddelerine
geçilmesini. Böyle bir denetim de yine Genel Kurul tarafından yapılmış
olacaktır. Dolayısıyla, Başkanlık makamının tutumu yerindedir.
Bu duygularla yüce heyetinizi saygılarımla selamlıyorum.

BAŞKAN – Teşekkür ediyorum Sayın Kubat.
Sayın Özel, sisteme girdiniz.
60’a göre, buyurun.
IV.- AÇIKLAMALAR (Devam)
22.- Manisa Milletvekili Özgür Özel’in, Malatya Milletvekili Nurettin
Yaşar’ın sataşma nedeniyle yaptığı konuşmasındaki bazı ifadelerine ilişkin
açıklaması
ÖZGÜR ÖZEL (Manisa) – Sayın Başkan, teşekkür ederim.
Biraz önce Değerli Malatya Milletvekilimiz Nurettin Bey
kendi ailesinin kurduğu bir müesseseden bahsederken “Bunun sermayesinde FETÖ
yok.” deyip sonra bildiği bütün terör örgütlerinin ismini sayıp arada bir de
nedense -tahmin ediyorum, öyle olduğunu ummak istiyorum, sürçülisan ederek-
“Cumhuriyet Halk Partisi de yok.” dedi. Benzer bir şeyi Adalet ve Kalkınma
Partisinden bir değerli milletvekili yapmış. Biz, o gün burada bulunan, bütçe görüşmelerindeki
bakana “Bu kanaate katılıyor musunuz?” deyince o bakan, “Türkiye’nin ana
muhalefet partisinin böyle anılabilmesini ayıp karşılarım.” dedi diye de
köşesinden möşesinden tartışmalar çıkmıştı. Amacım AKP’nin içindeki bir
çelişkiyi açığa çıkarmak değil. O yüzden, Sayın Bakana dönüp “Bu
milletvekilinin bu klasifikasyonuna ne diyorsunuz?” demiyorum ama bir daha
böyle bir şeyin yapılmaması gerektiğini, bunun incitici olduğunu ve eğer bundan
bir siyasi kâr elde ediliyorsa bunun negatif haneye yazılacak bir zarar
olacağını hatırlatmak isterim.
BAŞKAN – Teşekkür ediyorum.
IX.- USUL HAKKINDA GÖRÜŞMELER (Devam)
1.- 497 sıra sayılı Kanun Tasarısı’nın Anayasa’ya aykırı maddeler
içerdiği ve bu nedenle Komisyona iade edilmesi gerekip gerekmediği hakkında (Devam)
BAŞKAN – Tutumum aleyhinde ikinci ve son konuşmacı
Sayın Filiz Kerestecioğlu.
Buyurun Sayın Kerestecioğlu. (HDP sıralarından
alkışlar)
FİLİZ KERESTECİOĞLU DEMİR (İstanbul) – Sayın Başkan,
değerli milletvekilleri; bu Meclisin ortalama bir zeka düzeyine sahip olduğu
doğru olabilir ama ortalama bir vicdan düzeyine sahip olup olmadığından
gerçekten emin değilim. Çünkü, bu yasa en fazla kadınları ilgilendiriyor ama bu
tartışma nasıl gene bu noktalara geldi, nasıl bir erkek atışmasına dönüştü
gerçekten bunu da anlayabilmiş değilim. Ve ben esas olarak aslında, o genç
yaşta zorla evlendirilen kadınların seslerine ses olmak istiyorum ve bu nedenle
Anayasa’ya aykırılık iddialarını ifade etmek istiyorum.
Şimdi, müftülüklere nikâh kıyma yetkisi veren bu
olağanüstü kanun teklifi, olağanüstü hâl koşullarında bu şekilde halktan
kaçırılarak yasalaştırılamaz. Kadınların medeni haklarını tehlikeye atan, çocuk
yaşta evlilikleri bırakın azaltmayı, denetimsizliğe yol açarak, artıracak bir
yasayı her türlü muhalefetin en sert biçimde bastırıldığı bir dönemde getirmek
yasama yetkisini millet adına Meclise veren Anayasa’nın 7’nci maddesine
aykırıdır. Siz kadınlara sormadan, onların seslerine kulaklarınızı tıkayarak,
bir de bu itirazlarını basın açıklamasıyla dile getiren kadınlara saldırarak,
onları üstelik gözaltına alarak bu yasayı çıkarma hakkına sahip değilsiniz.
Tahakkümünüzle çıkartabilirsiniz ama bu daha önceki pek çok yasanın meşru
olmadığı gibi meşru olmayacaktır.
Anayasa’nın 10’uncu maddesine göre, herkes dil, din,
ırk, mezhep, cinsiyet ve benzeri sebeplerle ayrım gözetilmeksizin kanun önünde
eşittir. Şimdi ne yapılıyor? Müslüman vatandaşlar, Hristiyan vatandaşlar,
inananlar, inanmayanlar bizzat devlet eliyle ayrıştırılıyor. Oysa AİHM’in de
belirttiği gibi, bu kanunla getirilen din ve inançlarına göre bireyler arasında
muamele farklılığı hem ayrımcılığı yasaklayan Anayasa’ya hem de Avrupa İnsan
Hakları Sözleşmesi’ne aykırıdır. Bu kanun medeni hukuku ve Anayasa’nın Türkiye
Cumhuriyeti’ni laik bir hukuk devleti olarak tanımlayan 2’nci maddesini de
ihlal eder. Müftü öyle söylenildiği gibi herhangi bir memur değildir, Diyaneti
temsil eden bir din görevlisidir, Diyaneti temsil eden bir din görevlisidir.
Avrupa İnsan Hakları Mahkemesi, Refah Partisinin başvurusu sonrasında çok hukukluluğun
yani Alevilere, Nusayrilere, Hristiyanlara, Yahudilere, Bahailere ayrı hukuk
kuralı getirmenin insan hakları sözleşmesine aykırı olacağını ifade etmiştir.
(Mikrofon otomatik cihaz tarafından kapatıldı)
FİLİZ KERESTECİOĞLU DEMİR (Devamla) – Sayın Başkan, ben
de süre istiyorum.
BAŞKAN – Şimdi, bir dakika süre… Biz daha önce böyle,
bu konuda bir mutabakat, birer… Bu usul tartışmasına mahsus yalnız, bundan
sonra süre uzatımları olmayacak.
Buyurun.
FİLİZ KERESTECİOĞLU DEMİR (Devamla) – Çok hukukluluk,
devletin hak ve özgürlükleri koruma görevinin Diyanet gibi kadınlar aleyhinde
pek çok ayrımcı açıklama yapmış kurumlara devredilmesine yol açar. Bakın,
bugün, daha 3 yaşında çocukları sübyan mekteplerine göndermeye varan bir
anlayış topluma dayatılıyor. İmamlara nikâh yetkisi toplumu AKP’nin kendi
anlayışına göre dizayn etme projesinin önemli bir aşamasıdır. Toplumu dindar,
dindar olmayan ayrıştırmasına sürüklemeye hiç çalışmayın. Halkın inancını,
dinini özgürce yaşamasının güvencesi devletin elini vatandaşın dininden
çekmesidir. 
Evet, Anayasa madde 41 de devletin çocukları koruması
için gerekli tedbirleri almaktan söz ediyor ama bugün Türkiye’de “çocuk yaşta
evlilik” gibi çok ciddi bir sorun var ve ne yazık ki bizzat resmî imamlar 18
yaş altı kız çocuklara imam nikâhı kıyıyorlar. 
Biz, kadınların boşanma, miras, mal paylaşımı gibi
haklarını tehdit eden, çocukları istismara açık hâle getiren bu yasanın
Anayasa’ya aykırı olduğunu ve bugün oylanmaması gerektiğini söylüyoruz. 
Teşekkür ederim. (HDP sıralarından alkışlar) 
BAŞKAN – Teşekkür ediyorum. 
Sayın milletvekilleri, sözlerimin başında da ifade
ettim, aslında bu konuyla ilgili bir usul tartışmasının dahi açılmaması gerekir
çünkü burada yapmış olduğumuz, tamamen usule uymak, Genel Kurulun kararıyla
gündeme gelen bir hususu yürütmekten başka bir şey değil. 
Şimdi Başkanlığımızın bu konudaki görüşünü kısaca
sizlerle tekrar paylaşmak istiyorum: 
Türkiye Büyük Millet Meclisi Başkanlığına Anayasa ve İç
Tüzük hükümlerine uygun olarak verilmiş olan söz konusu tasarı, Başkanlığımız
tarafından esas olarak İçişleri Komisyonuna havale edilmiş ve Komisyon
tarafından da görüşülerek rapora bağlanmıştır. 
İç Tüzük’ün 38’inci maddesine göre komisyonlar
kendilerine havale edilen tasarı ve tekliflerin ilk önce Anayasa’nın metin ve
ruhuna aykırı olup olmadığını tetkik etmekle yükümlüdürler. Komisyon Anayasa’ya
aykırı gördüğü tasarıyı maddelerine geçmeden zaten reddetmek zorundadır. 
İçişleri Komisyonu tasarıyı Anayasa’ya aykırı
görmeyerek raporunu Başkanlığımıza intikal ettirmiş ve tasarı gündemimizdeki
yerini almıştır. 
Genel Kurulun, tümü üzerindeki görüşmelerinden sonra
Anayasa’ya aykırılık iddialarını ciddi görerek maddelere geçilmesini reddetme
yetkisi de bulunmaktadır. 
Yine İç Tüzük’ün 84’üncü maddesine göre tasarının belli
bir maddesinin Genel Kurulda görüşülmesi sırasında Anayasa’ya aykırı olduğu
gerekçesiyle reddini isteyen önergeler diğer önergelerden önce oylanır. 
Görüldüğü gibi, bir tasarının Anayasa’ya aykırı
görülmesi hâlinde gerek komisyonda gerekse Genel Kurulda reddedilmesine imkân
tanıyan çok sayıda kural bulunmaktadır. 
Bu vesileyle ben tutumumun devamı yönünde kararımı
açıklıyorum. Tutumumda bir değişiklik yoktur.
Kaldığımız yerden müzakerelere, görüşmelere devam
ediyoruz. 
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (Devam)
BAŞKAN – Tasarının tümü üzerindeki konuşmalara
başlamıştık. 
Gruplar adına ikinci söz, Halkların Demokratik Partisi
Grubu adına İstanbul Milletvekili Filiz Kerestecioğlu’na aittir. 
Buyurun Sayın Kerestecioğlu. (HDP sıralarından
alkışlar)
HDP GRUBU ADINA FİLİZ KERESTECİOĞLU DEMİR (İstanbul) –
Teşekkürler Sayın Başkan.
Değerli milletvekilleri, kadınlar buraya geldiler ve
dediler ki: ”Sayın Milletvekili, eşit ve özgür bir hayat istiyoruz.” Bunun için
de neden karşı çıktıklarını izah ettiler, Meclisteki bütün milletvekillerine bu
mektubu gönderdiler. Onların mücadelesini bir kez daha saygıyla selamlıyorum.
Şırnak’ta maden göçüğünde hayatını kaybeden
yurttaşlarımızın ailelerine de bir kez daha başsağlığı dileyerek sözlerime
başlamak istiyorum. 
Evet, önümüzde İçişleri Komisyonundan jet hızıyla
-neredeyse bütünüyle erkeklerden oluşan- alt komisyona, oradan tekrar İçişleri
Komisyonuna, oradan da Meclise gelen bir torba kanun var. Bu torba kanunla
yapılması öngörülen değişiklik müftülüklere nikâh kıyma yetkisi verilmesi.
Kadınlar haftalardır bu tasarıya karşı sokakta, bugün hem sosyal medyada hem
meydanlarda hem de Mecliste bu yasanın sakıncalarını, az önce de söylediğim
gibi, sizlere birer birer anlattılar. Ama sanıyorum AK PARTİ’li bütün
milletvekilleri bu yasaya vâkıflar. Dolayısıyla, Sayın Naci Bostancı’dan ve
birkaç arkadaştan başka galiba kimse bunu dinleme gereğini duymuyor. Yani bu
ülkenin yarıdan fazlasını neredeyse ilgilendiren bir yasadan söz ediyoruz ama
her seferinde bu manzarayla karşılaşıyoruz. Hakikaten bunu bu Meclis adına ben
esefle kınıyorum ve kabul edilmez buluyorum. 
Hatırlarsınız, Aile ve Sosyal Politikalar Bakanı Sayın
Fatma Betül Sayan Kaya “Müftü kıysın nikâhı, imam niye kıysın.” demişti. Buna
rağmen, tasarı, müftülerin yetkisini imam ve vaizlere devredebilmelerine izin
verecek şekilde genişletildi. Bu küçük bir ayrıntı değil; burada, tasarıdaki
“müftüler” ifadesi “müftülükler” olarak değiştirildi yani imam ve vaizler de
aslında nikâh kıyabilecekler. Korkarız ki bu ifadeye dayanarak “Köyde, küçük
beldelerde yaşayıp müftü nikâhı isteyenlerin taleplerinin tümünü
karşılayamıyoruz.” denilecek. Müftünün sorumluluk sahasındaki geniş il
sınırları, ulaşımı bahane edilecek ve imamlara da nikâh kıydırmanın önü
açılacak. Yani tasarı “müftülük yasası” diye anılsa da imamlara, vaizlere,
müftülere nikâh kıyma yetkisi veriyor. Ya Fatma Betül Sayan Kaya gerçekten
halkı bilerek yanlış bilgilendiriyor ya da ne acıdır ki kadınların hayatını bu
kadar derinden etkileyen bir tasarıyla ilgili kendisinin de tasarrufu yok.
Kimin tasarrufu var? Recep Tayyip Erdoğan, cuma günü “İsteseniz de istemeseniz
de bu yasa Meclisten geçecek.” demişti. Yine maalesef, anlaşılıyor ki bu yasa
da yukarıdan bir talimatla gelmiş. Bu yasayla hedeflenen, 4+4+4’ten beri
uygulamaya sokulmaya çalışılan, dinin yaşamın her alanına egemen olduğu bir
sistem yaratmak, muhafazakâr bir tek tip hayat dayatması. 
Bu sistemi tesis etmek için neler yapıldı ve nasıl
zararlar yarattı, bir bakalım. Çocuklar, henüz 3 yaşında, ağır bir dinî eğitime
tabi tutuldukları sübyan okullarına mahkûm edildi. Ensar Vakfı gibi vakıflara
dindar ve kindar bir nesil yetiştirme görevi verildi. Tüm bunlar o kadar
hoyratça, o kadar hızla yapılmaya çalışıldı ki denetimsiz kurumlarda çocuklar
istismara uğradı. Kadın ve aileden sorumlu devlet bakanlığının adı
değiştirilerek Aile ve Sosyal Politikalar Bakanlığı yapıldı. Kadın-erkek
eşitliğini güçlendirmek konusunda politikalar üretmekle görevli tek resmî
mekanizma olan Kadının Statüsü Genel Müdürlüğü, Bakanlık altında etkisiz ve
yetkisiz bir birim hâline getirildi. Kadına yönelik şiddetin temel nedeni,
erkekler ve kadınlar arasındaki eşitsizliktir. Türkiye'nin imzacısı olduğu
İstanbul Sözleşmesi’nde bunun altı kalın harflerle çizilmiş olmasına rağmen,
kadın-erkek eşitliği fikri bilerek tahrip edildi ve soyut bir aile mefhumu her
kadına dayatıldı. Kadınların yaşadıkları sorunlara dinî yanıtlar arandı.
Diyanetle yapılan protokoller aracılığıyla aile eğitimi, aile danışmanlığı adı
altında kadına yönelik şiddeti görmezden gelen eğitimler verildi. Kadınların
hayattaki isteklerinin ne olduğu gözetilmeden üç beş çocuk istendi
kendilerinden. Hayatları boyunca bilime teşvik edilme şansına erişememiş
eğitimli genç nesiller erken evliliğe teşvik edildi. Kürtaj yasağı getirilmeye
çalışıldı. Pek çok yargı kararında erkek şiddeti meşru görüldüğünden ve
kanunlar uygulanmadığından kadın cinayetleri arttı. Aile ve Sosyal Politikalar
Bakanlığı bütçesinin yüzde 95’ini ayırdığı sosyal yardımlarla, Diyanetle iş
birliğiyle o kadar meşguldü ki kadınlar savcılığa başvurdukları hâlde öldürülmeye
devam ettiler. 
Bianet’in yerel ve ulusal gazetelerden, haber
sitelerinden ve ajanslardan derlediği haberlere göre, erkekler, eylül ayında en
az 28 kadın öldürdü, 7 kadına tecavüz etti, 29 kadını taciz etti, 22 kız
çocuğuna cinsel istismarda bulundu ve 28 kadını yaraladı. 
Değerli arkadaşlar, ne yazık ki bu yasayla kadın-erkek
eşitliğine açıkça inanmadığını ifade eden, kadınlara sürekli boşanmamaları
gerektiğini telkin eden bir kuruma çok ciddi bir yetki verilecek. Bu yetki
genişlemesinin doğurabileceği sonuçlar üzerineyse hiç mi hiç düşünülmemiş. 
İmamlara nikâh kıydırmak medeni hukukun dışına çıkmak
anlamına geliyor ve korkarız ki çoklu hukuka geçmenin de bir ön adımı atılıyor.
Bu gerçekleşirse bir sonraki adımda İslam hukuku öne sürülerek yanlış yorumlamalarla
kadınların kazandıkları medeni haklar da tehlikeye düşebilecek. Belki de bir
sonraki adımda hukukun bazı alanlarının İslam hukukuna devredilmesini
tartışacağız. Bu nedenle, kadınların medeni hukukla edindikleri mal paylaşımı,
boşanma gibi pek çok haklarının tehlike altında olduğunu düşünüyoruz. Tam da bu
yüzden, çok iyi biliyoruz ki her cenahtan kadın bu tasarıya karşı; hatta, bazı
muhafazakâr kadın yazarlar da bunu açıkça dile getirdiler. AKP içindeki
muhafazakâr kadınlar bile direniyor müftü nikâhına çünkü yasanın getireceği
sakıncaların farkındalar. Çünkü kadınlar, Müslüman kadınların da mal paylaşımı,
boşanma gibi konularda ta Osmanlı döneminde başlattıkları mücadeleyi
biliyorlar. 
Bildiğiniz gibi, kadınlara sürekli bazı hakların
yukarıdan verildiği söylenerek onların mücadelesi yani mücadelemiz hasıraltına
itilmeye çalışılır. Aslında, bu, tarih okumamaktan ya da fazlaca resmî tarih
okumaktan kaynaklıdır. Henüz Osmanlı döneminde hem Müslüman hem Ermeni
kadınlar, kadınların sorunlarıyla ilgili dergiler çıkarıyor, eğitim hakkı,
çoklu evliliğin önlenmesi, cemaatleri içinde daha çok söz sahibi olmak için
mücadele veriyorlardı. Hayganuş Mark, Nezihe Muhiddin gibi o dönem kadın
hareketinde aktif mücadele yürüten pek çok kadın vardı. Zira, 20’nci yüzyılın
başında Osmanlı’da meşrutiyetle gelen özgürlük ve eşitlik ortamının da
katkısıyla kadınlar kısmi de olsa medeni haklar elde ettiler. Evlilik için
minimum yaş tayin edildi. Çoklu evliliğe itiraz hakkı ve boşanma hakkı elde
ettiler. Daha sonra bu medeni yasa tekrar rafa kalktı ama cumhuriyetle
birlikte, 1926’da revize edilerek yürürlüğe girdi. Kadınlar mücadelelerinin
sonucunda medeni haklar elde ettiler bu güçle. Bu tarihi bilen Müslüman olsun,
Hristiyan olsun hiçbir kadın dinî gerekçelerle bu yasaya onay vermeyecektir. 
Kadınların hak mücadelesi Medeni Kanun’un kabulüyle de
bitmedi çünkü hâlen Medeni Kanun’da erkek egemen maddeler mevcuttu. Uzun bir
mücadele sonunda 1990’da kadının çalışmasını kocanın iznine bağlayan yasa
maddesini iptal ettirdik. Daha sonra, 2002 yılında Medeni Kanun
değişiklikleriyle “ailenin reisi” kalktı. Velayette kadının hakkı olmamasına
rağmen, ondan sonra yapılan değişikliklerle artık velayetin eşit olarak
paylaşılması söz konusu oldu ve daha burada sayamayacağım -sürem yetmeyeceği
için- pek çok şey, mal paylaşımı kadın-erkek arasında, evlilikte tecavüz
mesela. 2005’te cinsel suçlarla ilgili maddeler değişti ve 2005 yılında Türk
Ceza Kanunu’ndaki maddelerin değişmesiyle de çok önemli kazanımlar oldu ve
orada önemli bir madde, başlık da vardı “genel ahlak ve adaba aykırı cürümler”
deniyordu kadınlara cinsel saldırıya yönelik suçlarda, biz de diyorduk ki:
“Hayır, bu genel ahlakı, adabı ilgilendiren bir şey değildir; bu, kadınlara
yöneliktir ya da tecavüze uğrayan kimse o bireye yöneliktir, çocuk olsun, erkek
olsun fark etmez.” Daha sonrasında bu tanımlar değişti, “cinsel dokunulmazlığa
karşı suçlar” tanımı geldi. Şimdi, bu kadar mücadeleden sonra eğer gözü başka
çıkar ve iktidar ilişkileri içinde kapanmadıysa, Osmanlı’dan genç cumhuriyete
ve günümüze kadınların uğruna mücadele ettikleri bu haklardan kim vazgeçebilir?
Hiçbirimiz bunlardan vazgeçmek istemiyoruz. 
Değerli arkadaşlar, laik devletlerde devlet,
yurttaşların dinî özgürlüğüne karışmaz fakat aynı zamanda hiçbir dini desteklemek
için kamu kaynakları da kullanılamaz; din, devlet eliyle yönetilemez, devletin
diniyse asla olmaz, olmamalıdır. Laik bir ülkede kamu kaynaklarının herhangi
bir eğitim kurumunda dinî eğitim için kullanılması skandallara yol açar ve
mahkemeler derhâl bu uygulamayı mahkûm eder oysa Türkiye’de tek bir inanç
ortaya çıkarılıyor, öne çıkarılıyor. Diyanetin yıllık bütçesi 6,8 milyar lira.
Bu da yetmiyor, Hükûmetten ek bütçe istiyor. Yetmiyor, çeşitli bakanlıklarla
protokoller imzalayarak etki alanını genişletiyor. Yani din, Türkiye’de “Orada
da dinî nikâh var.” diye örnek gösterilen Batı ülkelerinin aksine devletten
ayrılmamış, devlet dini hâline gelmiş durumda. 
Erdoğan’ın “Batı’da bu işi kilise yapıyor.” iddiasına
da yanıt vermek isterim. ABD’de hemen hemen her eyalette ve çoğu Avrupa
ülkesinde bir resmî belgesini kiliseye ibraz etmeden kilisede evlilik töreni
gerçekleşemiyor. Kilisede sembolik olarak kişiler evlenebiliyorlar. 
Müftülüklere nikâh yetkisi vermenin sakıncaları sadece
bunlarla sınırlı değil ve bu ayrıştırmalarla tabii. Türkiye gibi çocuk yaşta
evliliklerin yani çocuk istismarının yaygın olduğu bir ülkede imamlara,
müftülere nikâh kıydırmak bırakın, Bakanın önerdiği gibi küçük yaşta yapılan
imam nikâhlı evlilikler ile ikinci eş olaylarını sona erdirmeyi, korkarız ki
çocuk yaşta evliliklerin artmasına neden olacak. Bu yasa tasarısına karşı
kadınların milletvekillerine gönderdikleri mektupta da ifade ediliyor.
Hacettepe Üniversitesi Nüfus Etütleri Enstitüsünün Aile ve Sosyal Politikalar
Bakanlığı destekli 2014 yılı araştırmasına göre 18 yaş altı çocukların
evlendirildiği imam nikâhlarının çoğunu resmî imamlar kıyıyor biliyor musunuz
arkadaşlar? Yani devlet görevlisi imamlar hâlihazırda suça ortak oluyorlar. Bu
çok açık bir veri, Aile ve Sosyal Politikalar Bakanlığının yaptırdığı
araştırmanın sonuçları bunlar. Şimdi, kendisi bu araştırmayı okumamış mı ya da
sonuçlarının farkında mı? Eğer öyleyse neden toplumdaki bu yakıcı sorunu çözmek
yerine imamlara daha fazla yetki tanınarak daha fazla çocuğun hayatı karartılıyor,
daha fazla çocuğun hayatı tehlikeye atılıyor.
Değerli arkadaşlar, nikâhın din görevlileri tarafından
düzenlenmesi, özellikle küçük yerlerde din adamlarının -kadınlar yok tabii-
gereğinden fazla onların inisiyatif almasına neden olacak ve onların bu kadar
inisiyatif alması neyle sonuçlanacak? Demin o araştırmada da söylediğim gibi,
18 yaş altı kız çocuklarını mevcut durumda evlendiren pek çok resmî imam varsa,
ne yazık ki imamlara bu yetkinin verilmesi tacizcinin, tecavüzcünün korunması,
gerekirse imam nikâhı yapılarak olayın üstünün kapatılmasıyla sonuçlanacak.
Üstelik, bu yetki verilirse yeni bir düzenleme, yönetmelik düzenlemesi yapmak
gerekecek. Biz bu yönetmeliğin nasıl düzenleneceğini de bilmiyoruz şu anda, bu
yönetmelikte neler getirilecek bunu da bilmiyoruz ve bu ciddi bir
denetimsizliğe yol açacak maalesef. 
Çoklu evliliği önlemek için hiçbir etkisi yok bu
değişikliğin. Erkekler ya kız çocuklarıyla evlenebilmek için ya da birden çok
kez evlenebilmek için imam nikâhını tercih ediyorlar. Dolayısıyla, resmî nikâhı
ister müftü, ister imam kıysın kıymasın, bu konuda gerçek tedbirler alınmadığı
müddetçe yine bunu yapan erkekler yine resmî nikâh değil, yine imam nikâhını
yapmaya devam edecekler. 2015’teki Anayasa Mahkemesi kararıyla da, bildiğiniz
gibi, resmî nikâh olmadan dinî nikâh kıyılması da suç olmaktan çıkarıldığı
için, aslında yargı yoluyla da bir şekilde bu tür evliliklerin önü açılmış oldu
maalesef. 
Evet, bu kanun tasarısı ayrıca, korkarız ki toplumda
hâlihazırda var olan kutuplaşmanın daha da büyümesine hizmet edecek. Tıpkı,
gönderecek okul bulamadığı için çocuklarını imam-hatip liselerine, okullarına
ya da sübyan mekteplerine gönderen aileler gibi, kadınlar da, imamlara resmî
nikâh kıydırmak norm hâline geleceği ve olağanlaşacağı için artık nikâhlarını
onlara kıydırmak durumunda kalacaklar. Mahalle baskısı nedeniyle birçok kadın
istese de istemese de dinin hayatına daha fazla hâkim olduğunu hissedecek.
Ayrıca toplumda “belediyenin kıydığı nikâh”, “müftünün kıydığı nikâh” gibi yeni
kutuplaşmalar doğacak. 
Evet, bu konuda Birleşmiş Milletler Türkiye ülke
ekibinin de Nüfus Hizmetleri Kanunu’yla ilgili bazı görüşleri var. Bu,
özellikle sözlü bildirimle ilgili yani tehlikeli, önemli maddelerden bir tanesi
bu. Birleşmiş Milletler Türkiye ülke ekibi, özellikle bu tasarının doğumdan
sonra sözlü bildirimde bulunulması bölümüyle ilgili şöyle bir görüş beyan
ediyor. Şimdi, burada düzenleme şöyle, yeni düzenlemede aslında, eski
düzenlemede de hâlihazırda sözlü bildirim söz konusu yani dünyada bu kadar
savaşlar, göçler yaşanırken tabii ki doğumların sadece yazılı bildirimle olması
söz konusu olmayabilir, sözlü bildirim yapılabilir. Ama, bu sözlü bildirim şu
anda bir iyileştirme olarak aslında öne sürülerek şöyle ifade ediliyor: “Mülki
amirin talimatıyla aile hekimleri tarafından araştırılır.” Şimdi, bu bir
iyileştirme değil arkadaşlar. Mülki amirin talimatına gerek yok bunun için.
Sözlü bildirim zaten hâlihazırda riskli bir şeydir çünkü bu aslında küçük
yaşta, mesela, doğum yapmış ve bunun gizlenmesi istenen bir durumda hele de
çoklu evlilik varsa, başka bir kadının üstüne çok rahatlıkla o çocuğun
kaydettirilmesini sağlar ve mülki amirin bundan haberi olmaz, aile hekiminin
bundan haberi olmaz. O nedenle, sözlü bildirimin olduğu her yerde denetim
zayıftır, bu nedenle hiçbir şekilde aslında talimata, vesaireye gerek kalmadan
bunun araştırılması gerekir. Aynı şekilde, Birleşmiş Milletler raporu da öyle
söylüyor, “Araştırmanın yapılmaması özellikle ensest ilişki sonucunda
gebelikler, doğum, kumalık, çoklu evlilik sonucu gebelikler ve tecavüz sonucu
oluşan gebelikler konusunda nüfusa kayıt işlemini mümkün kılabilme riski
taşımaktadır.” diyor. 
Evet, son bir durum da dediğim gibi, mültecilerin
evlenmesiyle ilgili genel ahlak kriterinin getirilmesi… Bu erkeklerin ahlakıdır
arkadaşlar. Genel ahlak kriteri sadece kadınlara getirilen bir kriterdir. Bunun
kalkması için biz yıllarca mücadele ettik. Tamamıyla sübjektif, hiçbir ölçüsü
olmayan bir kavramdır bu.
Evet son olarak söylemek isterim ki, Mirabal Kardeşler
gibi öldürülseler de, gerçekten Nezihe Muhiddin gibi akıl hastanesine
konulsalar da kadınlar mücadeleden vazgeçmek istemiyorlar. Herhangi bir siyasi
iktidarın onların medeni haklarını ellerinden almasına izin vermeyecekler. Ben
umudumuzu kaybetmememiz gerektiğini düşünüyorum. Bugün bu yasa geçse de
mücadelemiz devam edecek ve daha sonra da biz bunun iptali için uğraşacağız.
Hepinizi sevgiyle, saygıyla selamlıyorum. (HDP ve CHP
sıralarından alkışlar) 
BAŞKAN – Teşekkür ediyorum.
Gruplar adına üçüncü söz, Cumhuriyet Halk Partisi Grubu
adına İzmir Milletvekili Murat Bakan’a aittir.
Sayın Bakan, buyurun. (CHP sıralarından alkışlar)
CHP GRUBU ADINA MURAT BAKAN (İzmir) – Sayın Başkan,
değerli milletvekilleri; Genel Kurulu saygıyla selamlıyorum.
Nüfus Hizmetleri Kanunu ile Bazı Kanunlarda Değişiklik
Yapılmasına Dair Kanun Tasarısı üzerinde Cumhuriyet Halk Partisi Grubu adına
söz almış bulunuyorum. 
Değerli arkadaşlar, öncelikle şunu belirtmek isterim,
İçişleri Komisyonunun Cumhuriyet Halk Partili üyelerinin Komisyona gelen yasa
tasarısıyla ilgili yaklaşımı yapıcıdır. Sadece bu yasa tasarısıyla ilgili
söylemiyorum bunu, komisyona gelen tüm tasarılarla ilgili yaklaşımımız
yapıcıdır, tam bir uzlaşı içinde yasa çıksın isteriz ve tüm çalışmayı da bunun
üzerine kurgularız. Ancak bizim yaklaşımımızın tam olarak komisyonda karşılık
bulduğunu söyleyemem. Bunu size açıklayayım:
Komisyona çağrı kural olarak eğer acil bir durum yoksa
iki gün önceden yapılır. Ancak bizim komisyona bu kanun tasarısıyla ilgili
çağrı 1 Ekim günü Meclisin sadece yasama faaliyetinin bir seremoniden ibaret
olduğu gün öğleden sonra elektronik posta adreslerine gönderilmiştir,
odalarımıza dağıtılması yasama faaliyetinin yapılmadığı pazartesi günü
olmuştur, salı günü de görüşülmeye başlanmıştır.
Yine, Komisyon görüşmeleri sırasında yasama
faaliyetinin kaliteli olması bakımından bizim önerilerimiz dikkate
alınmamıştır. Biz dedik ki: Konu, öncelikle Kadın Erkek Fırsat Eşitliği
Komisyonuna, Anayasa’ya aykırılık iddiamız bakımından Anayasa Komisyonuna, yine
nikâhın bir medeni hukuk düzenlemesi olması bakımından Sağlık, Aile, Çalışma ve
Sosyal İşler Komisyonuna gönderilmesi gerekir. Bu komisyonlarda olgunlaşan
görüşlerin komisyona geldikten sonra alt komisyonda tam bir uzlaşı içinde
çıkması gerekir dedik ancak bunda da muvaffak olamadık. 
İçişleri Komisyonunun esas olarak gündeminde bekleyen
her biri de ülkenin çok önemli sorunlarıyla ilgili olan tam 323 adet kanun
tasarı ve teklifi varken bunların hepsi atlanarak öncelikle bu kanun tasarı ve
teklifi Komisyona gelmiştir. İç Tüzük’e göre öncelikle incelenmesi gereken
Anayasa’ya aykırılık iddiamız ise hiç değerlendirilmemiştir, bununla ilgili bir
oylama da yapılmamıştır. Laik cumhuriyetin tasfiye stratejisinin bir aşaması
olarak görülen bu düzenlemede biz öyle düşünüyoruz ki hukuk tamamen göz ardı
edilmiştir. 
Değerli arkadaşlar, biz, bu düzenlemenin Meclis
gündemine geliş zamanlamasını doğru bulmuyoruz. Meclis 26’ncı Dönemde geçirmiş
olduğu iki yasama yılında her biri birçok sivil ve asker vatandaşımızın şehit
olmasına neden olan terör eylemleri, darbe girişimiyle karşı karşıya kalmıştır.
Terör eylemlerinden bazıları Ankara’da, ülkemizin başkentinde, Türkiye Büyük
Millet Meclisinin çok yakınında gerçekleşmiştir. 10 Ekim gar katliamının yıl
dönümünü daha bir hafta önce andık. Ülkemiz bir darbe girişimi yaşamış, Gazi
Meclisimiz bombalanmıştır. Dış politikada komşu ülkelerle yaşadığımız
krizlerden, yanı başımızda, Orta Doğu’da yaşanan kanlı boğazlaşmadan kaçan,
savaştan, tacizden, tecavüzden kaçan ve ülkemize sığınan 4 milyon Suriyeliden
hiç bahsetmiyorum. 
Değerli arkadaşlar, Türkiye çok hassas bir coğrafyada,
ülkemiz hem iç güvenlik hem de dış güvenlik bakımından cumhuriyet tarihinin
belki de en zor zamanlarını geçirmektedir. Peki, bundan kim sorumlu? Komşuların
toprak bütünlüğünden yana, “Yurtta barış, dünyada barış.” felsefesiyle
ihtiyatlı ve dengeli bir dış politika izleyen, bölgede bir istikrar adası olan
Atatürk Türkiyesi mi yoksa yeni Osmanlıcılık hayalleriyle macera peşinde koşan
AKP iktidarı mı? Bu meseleyi biz zaten her gün ifade ediyoruz. Herkes eksikliği
kendi özünde arayacak. 
Peki değerli arkadaşlar, Türkiye’nin içinde bulunduğu
ahval ve şerait ülkenin bekası bakımından bu derece önem arz ederken biz neyi
konuşuyoruz? Müftülere nikâh yetkisi verelim mi vermeyelim mi? Arkadaşlar,
milletin derdi, tasası bu mu Allah aşkına. 
Ülkemizde vatandaşın banka borcu on dört yılda 63 kat
artmış, her 4 gençten 1’i işsiz, çiftçi toprağını terk etmekte, işlediğimiz
tarımsal alan miktarı 4,5 milyon hektar azalmış. Biz neyi konuşuyoruz peki?
Müftülüklere nikâh yetkisi verelim mi vermeyelim mi? 
Sürekli yapboz tahtasına dönüşen eğitim sistemi tüm
öğrencileri ve ailelerini perişan etmiş. Ki, ben de o velilerden biriyim, 12
yaşında oğlum var, önümüzdeki sene TEOG’a girecekti, şimdi ne olacağını
bilmiyoruz, hangi sistem gelecek yerine. UNICEF’e göre eğitim sıralamasında
kırk bir ülke arasında 41’inci sıradayız. Çocuklarımız okuduğunu anlamıyor PISA
kriterine göre. 2015-2016 eğitim yılında okula gönderilmeyen 143 bin kız
çocuğumuz var. Peki biz neyi konuşuyoruz? Müftülere nikâh yetkisi verelim mi
vermeyelim mi? 
Son on beş yılda ülkemizde boşanmalar yüzde 38 artmış,
fuhuş yüzde 790, çocukların cinsel istismarı yüzde 434, cinsel taciz yüzde 449,
uyuşturucu bağımlılığı ise yüzde 678 oranında artmış. Peki biz neyi
konuşuyoruz? Müftülere nikâh yetkisi verelim mi vermeyelim mi? 
Ülkemizde çocuk hükümlü sayısı beş yılda 5 kat artmış,
2002-2016 yılları arasında 5.734 kadın cinayeti gerçekleşmiş, son on yılda 482
bin kız çocuğu ülkemizde zorla evlendirilmiş, gazeteciler tutuklu,
milletvekilleri tutuklu. Peki biz neyi konuşuyoruz? Müftülüklere nikâh yetkisi
verelim mi vermeyelim mi? 
Ege Denizi’nde adalarımız Yunanistan tarafından işgal
edilmiş, Mehmetçik Azez’te, Cerablus’ta, İdlib’de, El Rai’de, her geçen gün bir
haber alıyoruz bir vatan evladımız şehit oluyor. Türkiye bunca mühim sorunun
yanı sıra, tüm bu sorunlara çözüm üretmesi gereken Parlamentonun bu sorunları
bir yana bırakarak il ve ilçe müftülüklerine nikâh yetkisini vermeyi tartışması
öncelikle şehitlerimize ve onların aziz hatırasına saygısızlık ve milletin
sorunlarına da sırtının dönülmesi demektir.
Değerli arkadaşlar, bizim bu yasa tasarısının birçok
hükmüne de katkımız oldu. Bizim yapıcı yaklaşımımıza destek veren iktidar ve
muhalefet partisinden milletvekili arkadaşlarımızla bazı hükümlerde değişiklik
yaptık. Ancak bu yasa tasarısının olumlu destek verdiğimiz elektronik devletle
ilgili hükümleri ne yazık ki bu müftülüklere nikâh yetkisi veren 6’ncı maddenin
gölgesi altında kalmıştır. Soruyorum, yılda 600 bin civarında nikâhın yapıldığı
ülkemizde insanların nikâh kıymasında nasıl bir sorun vardır? Belediyelerin
önünde nikâh kuyrukları mı oluşmuştur? Köy muhtarlarının sayısı mı yeterli
olmamıştır? Ülkede buna ilişkin bir sosyolojik sorun, kanayan yara mı vardır?
Elbette hayır. 
Peki, ülkede nikâh kuyrukları yokken, isteyenin dinî
nikâh kıydırmasına herhangi bir engel de yokken bu tasarı niye Parlamentoya
gelmiştir? Bu düzenleme, bir taraftan ülkenin yakıcı gündeminden vatandaşı
uzaklaştırarak yapay gündem yaratmanın aracıdır, diğer taraftan ise ülkemizde
her alanda toplumun dinselleştirilmesi stratejisinin bir parçasıdır. Orduda
imam, okulda imam, hastanede imam, sivil savunmada imam, şimdi de nikâhta imam.
Bu tavır muhafazakâr demokrat gömleğini çıkarıp siyasal İslamcı gömleğini
giymektir değerli arkadaşlar. 
Sayın AKP Genel Başkanı son günlerde her konuşmasında
Hünkâr Hacı Bektaş-ı Veli’nin bir sözünü söylüyor, diyor ki: “Bir olalım, iri
olalım, diri olalım.” Diğer taraftan da toplumun değişik ve geniş kesimlerinde
oluşan tepkilere karşı ne diyor: “İsteseniz de geçecek, istemeseniz de
geçecek.” “Senin memurlarının lafını o Anadolu’daki genç dinlemez ama bir hoca
efendinin lafını o kız da o erkek de dinler.” diyor. Daha kanun çıkmadan
devletin memurunu ötekileştirmek değil mi bu? 
Hoca efendi konusuna hiç girmiyorum o konuda borçlu
çıkarsınız arkadaşlar. 
Hani bir olacak, iri olacak, diri olacaktık? Hani ortak
akla, dayanışmaya ihtiyaç vardı? Ben ne dersem o olur, son sözü ben söylerim
anlayışıyla ortak akıl olur mu? Bırakın ortak aklı bu anlayışla ülkede
demokrasi olur mu değerli arkadaşlar? Eğer Parlamentoda oylama yapılmadan,
iktidarıyla muhalefetiyle Parlamentoda bu konuyu tartışmadan bu işin akıbetini
Sayın AKP Genel Başkanı açıklıyorsa değerli arkadaşlar, sizlerin milletvekili
olarak ne kıymetiharbiyeniz var? Bu, yüce Meclisin iradesine ipotek koymak
değil midir? Bu tasarı yasalaştığında vatandaşlar “dinî nikâh töreniyle
evlenenler” ve “resmî nikâh töreniyle evlenenler” olarak ayrışacak, toplum
“müftüye nikâh kıydıranlar” ve “belediyeye nikâh kıydıranlar” olarak bölünecek.
Evlenecek çiftler arasında, daha nikâh kıyılmadan, “Müftülük nikâhı mı kıyalım,
belediye nikâhı mı kıyalım?” diye tartışmalar çıkmayacak mı değerli arkadaşlar?

Yaşanacak bir başka sorun da farklı inançlara sahip
yurttaşlarımız arasında olacaktır. Anayasa’mıza göre herkes dil, ırk, renk,
cinsiyet, siyasi düşünce, felsefi inanç, din, mezhep ve benzeri sebeplerle
ayrım gözetilmeksizin kanun önünde eşittir. Dolayısıyla, Hristiyan, Yahudi,
Ezidi vatandaşlarımız ya da toplumumuzun önemli bir bölümünü oluşturan Alevi
vatandaşlarımız ya da Hanefilik dışında diğer mezheplere aidiyet duyan
vatandaşlarımız, belirtilen “eşitlik” ilkesi uyarınca, Alevi dedesinin,
papazın, hahamın, Caferi vatandaşlarımız kendi cami hocalarının, Şafiiler
melelerin önünde bu hakkı kullanmak isterse nasıl bir uygulama olacaktır? 
Değerli arkadaşlar, din adamlarına nikâh yetkisi
verilmesi Anayasa’nın “laiklik” ilkesine aykırıdır. Zira, laiklik başta din ve
vicdan hürriyeti olmak üzere tüm hak ve özgürlüklerin güvencesi, eşitliğin
kaynağı, dünya ve devlet işlerinin din kurallarından ayrılarak toplumsal
hayatta din kurallarının değil hukuk kurallarının egemen olması, bilim ve
aklın, medeni yaşamın güncel ihtiyaçlarına göre düzenlenmesidir. Siz burada ne
yapıyorsunuz? Tam tersine, devleti eğitimden evliliğe kadar her alanda
dinselleştiriyorsunuz. 
Sayın Bakan Komisyonda müftünün “evlendirme memuru”
sıfatıyla hareket edeceğini, dinî nikâh kıymayacağını söyledi. Sayın AKP grup
başkan vekili de aynı şeyi söyledi: “Resmî nikâh olacak bu.” İşin aslını kim
söylüyor, biliyor musunuz? Sayın Cumhurbaşkanı söylüyor. Ne diyor?
“Müslümanların inancı gereği de bu adımı atmak gerekir.” diyor. Hani dinî nikâh
değildi? Müftülüklere nikâh kıyma yetkisi verilmesi, basit anlatımıyla, halk
dilinde “imam nikâhı”nın resmîleştirilmesidir arkadaşlar. İmam nikâhı, kilise
nikâhı veya başka bir inancın nikâhı dinsel usullere, dinî ritüellere göre
“evlilik” anlamı taşır ve bir din adamının huzurunda olur. Başka bir deyişle,
evlenecek kişilerin bir din adamının önünde uzlaşmayı dile getirmesi ve
karşılıklı söz vermeleri demektir. İnsanın ruhani ve vicdani dünyasını kapsar.
Dinsel nikâh Tanrı’nın selametini ve yardımını dilemek için yapılır oysaki evlilik
dünyevi bir olgudur, bireyin dininden, dilinden, ırkından bağımsızdır. Resmî
evlilik dinsel değil, seküler bir alan olmak zorundadır zira mirastan
boşanmaya, mal edinmeden aile hukukuna kadar çok geniş bir hukuksal alanı
kapsar; kişilerin sadece birbirleriyle uzlaşmalarını, birbirlerine güven ve
bağlılıklarını değil, birbirlerine karşı hak ve sorumluluklarının da devlet
güvencesi altına alınması demektir; çocukları, yaşlılığı, boşanmayı, varlık ve
mirası da güvence altına alır. Ayrıca, evlilik ilişkisi de zayıf olanın
korunması demektir. Bizim gibi toplumlarda da o zayıf olan her zaman kadındır
değerli arkadaşlar. Yani kısacası, imam nikâhı ile resmî nikâh tamamen
birbirinden farklıdır. Resmî nikâh, imam nikâhını çok çok aşan bir durumdur.
Sadece nikâhı kıyacak kişilerin değişmesi ve belediye yerine müftülüklerin
gelmesi değildir. Batı’da iki bin yıldır kurumlaşmış kiliseler dahi bu yükün
altından kalkamamaktadır. Bu yüzden Protestanlar kendiliklerinden bu hakkı
devlete devretmişlerdir. “Avrupa’da papazlar kilisede nikâh kıyıyor. Bizde
müftüler kıyınca mı sorun oluyor?” yaklaşımı da doğru değildir. Zira kilise
kavramı Hristiyanlıkta sadece ibadethaneyi değil, kurumsal olan Hristiyan
dinini ve kimliğini de kapsamaktadır. Bir ruhban sınıfı vardır ve bir nevi
devlet gibi kurumlaşmıştır. Kiliselerde doğumdan itibaren her şeyin kaydı
tutulmaktadır. Oysa ülkemizde bu anlamda buna karşılık gelen bir kurum yoktur.
Değerli arkadaşlar, Avrupa’da laik bir devlet olan
Fransa’da din adamları nikâh kıymamaktadır. Almanya’da Katolik kiliselerinde
nikâh kıyılmakta, resmî nikâh olarak kabul edilmemektedir. Protestan Kilisesi
kendisine tanınan hakkı kullanmamaktadır. Dinî nikâhı resmî nikâh olarak
tanıyan İngiltere’de ise bu tüm inançlara eşit olarak tanınmıştır. 
SELİNA DOĞAN (İstanbul) – Ayrıca memur değil
oradakiler.
MURAT BAKAN (Devamla) - Yani sadece oradaki Anglikan
Kilisesi resmî olarak İngilizlerin değil, Budist rahip de nikâh kıyıyor, Alevi
dedesi de, imam da nikâh kıyıyor. Tüm inançlara o dinî nikah hakkını tanımıştır
İngiltere ama tüm bu mukayeseleri kendi ülkemizden bağımsız düşünemeyiz.
Türkiye Cumhuriyeti devrimlerinin bir parçası olan Medeni Yasa’yla seçme ve
seçilme hakkı ve medeni nikâh hakkı Avrupa’da birçok ülkeden önce ülkemizde
kabul edilmiştir. Resmî nikâh, yurttaşlarımızın kendi inanç ve ritüellerine
uygun olarak evliliklerinin kutsanması için dinî nikâh yapmalarına engel
olmamaktadır. TÜİK istatistiklerine göre ülkemizde yaşayan yurttaşlarımızın
yüzde 85,9’u resmî nikâhtan sonra dinî nikâh da kıymaktadır, bu bakımdan da
ülkemizde bir sorun, bir engel yoktur. 
Değerli milletvekilleri, belirtmek gerekir ki il ve
ilçe müftülüklerine nikâh kıydırma yetkisi verilmesi, Tanzimat’la başlayan,
Cumhuriyet’le devam eden Türk kanunlaştırma hareketinin gelişim çizgisine de
aykırı, uygarlık yolunda ileriye değil geriye gidişin bir göstergesi, Türkiye
Cumhuriyeti’nin laiklik niteliğini koruma amacı güden devrim kanunlarını zaafa
uğratma, Anayasa’yı delme çabasından başka bir şey değildir. 
Ayrıca, 1926 yılında uygulanmaya başlanan ve Türk
kadınının toplum yaşantısında erkeklerle eşit birey olmasının yolunu açmış olan
Medeni Kanun’a da aykırı bir düzenlemedir. Çünkü resmî nikâh, Anayasa’mızın
174/(4) maddesiyle koruma altına alınmış inkılap kanunları arasında bulunmaktadır.
Aynı maddede resmî nikâhı kimin kıyabileceği de sayılmıştır. Medeni Kanun’daki
gibi evlenme akdinin evlendirme memurunun önünde yapılacağı belirtilmektedir.
Söz konusu düzenlemeyle evlenme memuru olarak kılınacak müftülüklerin görev
alanı ise dinî alanla sınırlıdır. 633 sayılı Diyanet İşleri Yasası’na göre “İl
ve ilçe müftüleri, bölgelerinde Diyanet İşleri Başkanlığını temsil eder, din
hizmetlerini, dini müesseseleri yönetir ve din görevlilerinin hizmetlerini
düzenleyip denetler.” Dolayısıyla evlendirme memurlarının görev tanımları ile
müftülerin görev tanımları birbirinden tamamen farklıdır. 
Tasarıda maddenin gerekçesi olarak “Vatandaşlarımızın
evlenme işlemlerini kolaylaştırmak, daha kolay ve seri bir şekilde hizmet
almalarını sağlamak” ifadeleri yer almaktadır. Kanun gerekçesinde belirtildiği
üzere, evlenme işlemleri aksamakta ya da bu konuda bir sıkıntı yaşanmakta
mıdır? Böyle bir ihtiyaç olsa dahi, memuru görevlendirme konusunda çok sayıda
idari personel görevlendirilebilecekken neden müftülükler gündeme
getirilmiştir? Böyle bir ihtiyaç hasıl ise Sayın Başbakanın 28 Haziran 2016’da
tüm muhtarlara yetki verilmesiyle ilgili olarak verdiği sözü niye tutmadınız
değerli arkadaşlar? Bu ve benzeri soruları yanıtlamadan tasarıdaki madde ve
gerekçe gerçeklikten uzak kalacaktır. 
Değerli arkadaşlar, bir hafta içerisinde 6 evladımız
şehit oldu. Bu tasarı, ülkemizin içinde bulunduğu koşullar düşünüldüğünde
ülkeye yarar getirmeyecek, bilakis yeni ayrışmalar, kutuplaşmalar yaratacak
düzenlemeler içermektedir. Tüm yurttaşlarımızın birlik, beraberliğine en çok
ihtiyacımız olduğu şu günlerde yasama organının, milletvekillerinin ve
Hükûmetin görevi bu birliği, beraberliği sağlayacak bir tavır içinde olmaktır.
Sonuç olarak, aydın, çağdaş, cumhuriyetin temel
kavramlarıyla sorunu olmayan müftülere, imamlara, saygımız sonsuzdur -birisi de
burada, Değerli Arkadaşım İmran Kılıç, onu ayrı tutuyorum- onların başımızın
üstünde yeri var. Ancak kadınlara yönelik aşağılama, karalama en çok sözde din
adamlarından gelmiyor mu değerli arkadaşlar? Toplumu şimdiden yine inanç
ekseninde ayırmıyor muyuz? Bu durum en çok dine zarar vermiyor mu? Biz değil
Tunus’un Müslüman Kardeşleri Nahda’nın lideri Gannuşi dinî ve siyasi
faaliyetleri ayırmak istediklerini, bunun din için de iyi olacağını söylüyor,
“Bu, siyasetçiler için iyi olacak çünkü artık çıkarları için dini manipüle
etmekle suçlanmayacaklar. Din için de iyi olacak çünkü artık siyasetin esiri
olmayacak.” diyor. Bizim seksen yıl önce yaptığımızı bugün Müslüman
Kardeşler’in Tunus’taki lideri Raşid Gannuşi söylüyor. 
Ayrıca, nikâh kıyma yetkisi belediye nikâh
memurlarının, nüfus memurlarının elinde, bunların büyük bir bölümü kadın. Bu
yönüyle bakıldığında, bir kadın müftü, bir kadın din görevlisi var mı değerli
arkadaşlar? Kadını erkek egemen bir zümreye teslim ediyorsunuz. Türkiye kadın
örgütlerinin dediği gibi, bu hamleniz kadın kıyımıdır. Cumhuriyetin en önemli
değeri Medeni Kanun’u din eksenli bir kanunla değiştirmenize Cumhuriyet Halk
Partisi olarak karşıyız, karşı oy kullanacağız. Cumhuriyetin eseri olan bu Gazi
Mecliste milletvekili olarak bulunan sizleri, başta kadın milletvekillerimiz
olmak üzere 6’ncı maddeye hayır oyu kullanmaya davet ediyor, Genel Kurulu
saygıyla selamlıyorum. (CHP sıralarından alkışlar) 
BAŞKAN – Teşekkür ediyorum.
Adalet ve Kalkınma Partisi Grubu Adına Amasya
Milletvekili Mehmet Naci Bostancı konuşacaktır.
Buyurun Sayın Bostancı. (AK PARTİ sıralarından
alkışlar) 
AK PARTİ GRUBU ADINA MEHMET NACİ BOSTANCI (Amasya) –
Sayın Başkanım, değerli arkadaşlar; buradaki müzakereleri dinlerken bazı
hususlara açıklık getirme kastıyla, müzakerelere katkı sağlasın diye grup adına
konuşma lüzumunu hissettim. Esasen bu konuşma yoktu, doğrudan şahıs adına
konuşma yapılacaktı.
Burada getirilen teklif, dinî alana ilişkin bir
düzenleme değildir, medeni alana ilişkin bir düzenlemedir; dinî muamelata, dinî
normlara dayalı “Biz ne yaparız?” sorusuna cevap mahiyetinde bir çalışma
değildir. 
MURAT BAKAN (İzmir) – Sayın Cumhurbaşkanı farklı
söylüyor ama.
MEHMET NACİ BOSTANCI (Devamla) – Bildiğiniz gibi,
halkımız “belediye nikâhı” diye, o resmî nikâhın adını çok veciz bir şekilde
böyle adlandırmış.
Esasen, burada bir nevi onun muadili olarak kullanılan
“müftülük nikâhı” ifadesi, aynı kategoride medeni nikâhtır. Yapılan nikâhın
kendisi, doğurduğu hukuki sonuçlar bütünüyle, hukuki manada dün belediyenin
yaptığı nikâhla aynı sınıftadır; aynı şekilde, taraflara, nikâh akdeden
kişilere hukuki sonuçlar doğuran bir bağıtı ifade eder. O bakımdan, meseleyi,
sanki dinî bir alan üzerinden...
SİBEL YİĞİTALP (Diyarbakır) – Niye müftülük?
MEHMET NACİ BOSTANCI (Devamla) – ...getirilen kanun
teklifiyle birlikte hususen İslamiyete ilişkin özel alanda muamelata dair bir
iş, bir düzenleme yapılıyormuş şeklinde takdim etmeyi bir kere doğru bulmam.
CEYHUN İRGİL (Bursa) – İhtiyaç var mı? Onu bir söyleyin
bize.
MEHMET NACİ BOSTANCI (Devamla) – İkincisi: Diyanet
İşleri Başkanlığı 3 Mart 1924’te kuruldu, kurulurken de Şeriye ve Evkaf
Vekâletinin yerine kuruldu. O dönemdeki tartışmaları da hatırlayın. Devlet ile
din ilişkilerini rasyonel, cumhuriyetin esasen temel ilkeleri doğrultusunda
düzenleme kastıyla getirilmiş bir kurumdur. “Müftü” dediğimiz insanlar, “imam”
dediğimiz insanlar dinî ihtiyaçları karşılamak… Dinî dediğimiz fakat esasen
insanların sosyal taleplerini karşılamak kastıyla örgütlenmiş bir yapıdır.
Esasen, İslamcı tartışmalardan haberdar olanlar,
kurumlaşmış bir imam görevliliğinin İslam’da yeri olmadığına ilişkin o zengin
tartışmaları hatırlayacaklardır. “Camiye gittiğinizde, bir imam sırtına
elbiseyi giyerek gelip orada devletin görevlisi, devletten maaş alan birisi
normalde namaz kıldıramaz.” der kimi İslamcı tartışmalar. O cemaatin
içerisinden birisi gelir, en ehil olan kişi kimse namazı o kıldırır. Ama devlet
marifetiyle siz, laik ve seküler esaslı bir yapı içerisinde dinî alanı
düzenlemek istediğinizde, devletin görevlilerini oraya tayin edersiniz.
Dolayısıyla bizim “müftü” dediğimiz, “imam” dediğimiz kişiler, devletin
görevlileridir; dinî alana ilişkin sosyal talepleri karşılamakla mükellef olan
insanlardır. Diyanet İşleri Başkanlığının kuruluş kastı da esasen buna
yöneliktir.
Denildi ki biraz önce “Diyanet İşleri Başkanlığı
homojen, tek tip bir İslam anlayışını dayatmak için birtakım faaliyetler
yapıyor.”
TANJU ÖZCAN (Bolu) – Hocam, Sayın Cumhurbaşkanı farklı
anlatıyor, buna bir açıklama getirirseniz. 
MEHMET NACİ BOSTANCI (Devamla) – Yani İslamiyet’in o
geniş tefekkür coğrafyasında, Türkiye’nin içinde, periferinde, genel olarak
İslam coğrafyasında yaşanan o son derece canlı tartışmaları, renkliliği ve
farklılığı ıskalarsanız, böyle, tek tip bir din anlayışı, otomatik, totaliter
bir yapı ortaya çıkar vehmine kapılabilirsiniz, öyle bir şey yok.
Mesele sadece mezhepler meselesi değil, modernleşmeyle
birlikte, esasen her konuya ilişkin İslamiyet’te çok yönlü tartışmalar
olmuştur. Cemaleddin Efgani’yle başlar, Abduh’la devam eder, bunun öncesi de
vardır, Mehmet Akif Ersoy vardır, Sebilürreşad vardır. O tartışmaları
ıskalamak, bugün yapılan tartışmaları ıskalamak ve sanki “İslam” denildiğinde
böyle, bu işin bir matematiği var, bu matematik çerçevesinde Diyanet İşleri de
totaliter bir yapı olarak dini şekillendiriyor şeklinde yanlış bir algıya
insanlar kapılabilir. Böyle bir şey yok.
CEYHUN İRGİL (Bursa) – İslamiyet’te ruhban sınıfı var
mı Hocam? Müftü var mı İslamiyet’te?
MEHMET NACİ BOSTANCI (Devamla) – Bizim burada yapmaya
çalıştığımız, esasen aile kurumunu tahkim etmektir, aile kurumunu hukuki
teminat altına almaktır; genç yaşta evlilikler, çocuk yaşta evlilikler,
bunlarla hiçbir illiyet bağı yoktur. Bu bahsedilen hususlar, çok çocuk yapmak,
az çocuk yapmak, çocuk yaşta evlilik, şu tür evlilik, bu tür evlilik, bunların
hepsi esasen toplumların sosyolojisinde kayıtlıdır. Köye giderseniz, köyde
insanlar çok çocuk yapar; şehre giderseniz, insanlar az çocuk yapar. Yaşadıkları
toplumsal şartlar, iktisadi şartlar, dünya görüşü onlara bir aile perspektifi
verir ve siz ne söylerseniz söyleyin, sonuçta onların çocuk yapma biçimleri
üzerinde ancak marjinal bir etki yaratabilirsiniz. Türkiye'nin nüfus artış hızı
azalıyor. Niçin azalıyor? Çünkü şehirleştikçe, kırsal alandan şehirlere doğru
nüfus arttıkça, insanlar şehre yerleştikçe, çekirdek aile oturdukça insanlar da
çocuk yapmıyor. 
CEYHUN İRGİL (Bursa) – Yoksullaştıkça…
MEHMET NACİ BOSTANCI (Devamla) – Yoksullaşmayla ilgisi
yok, o ayrı bir bahis. Şehirli insanlar az çocuk yapar. Zenginlerin kaç çocuğu
var? 1-2, yoksullukla ilgili değil. 
CEYHUN İRGİL (Bursa) – Gelecek endişesi.
MEHMET NACİ BOSTANCI (Devamla) – Bazen yoksulların
10-11 çocuğu vardır. Yani yoksulluğu bir parametre olarak ortaya koymak çok
doğru değil. 
CEYHUN İRGİL (Bursa) – Değil, tek parametreye
koyamayız. 
MEHMET NACİ BOSTANCI (Devamla) – Çocuk yaşta
evlilikler: Hiçbir hukuki düzenleme bunu onaylamaz. AK PARTİ’nin on beş yıllık
iktidarında bunu teyit edecek hiçbir unsur gösteremezsiniz. 
TANJU ÖZCAN (Bolu) – Çok var Hocam. 
MEHMET NACİ BOSTANCI (Devamla) – Ama toplumumuzda böyle
bir yara vardır. Buna karşı biz mücadele ettik, siz de mücadele ediyorsunuz.
Doğrudur, çok yanlış bir uygulama, çok hatalı bir iş, çocuk yaşta evlilik
olmaz, bunu ortadan kaldırmak için bütün kurumların, grupların, siyasetin
yaptığı çalışmalara da biz teşekkür ederiz çünkü 12-13 yaşındaki çocuğun
-hepimizin çocukları var- evlenmesini kabul edebilir miyiz? Böyle bir şey yok.
Bu getirilen düzenleme de asla, hiçbir biçimde bunu kolaylaştırmıyor. Öyle bir
bağ kurmak, o illiyet bağı doğru bir bağ değil. 
İBRAHİM ÖZDİŞ (Adana) – Toplumu ikiye bölecek, Sayın
Hatip. Toplumu ikiye bölecek müftülükte kıyanlar, belediyede kıyanlar diye. 
MEHMET NACİ BOSTANCI (Devamla) – Bu, daha çok politik
propagandanın bir dili olarak ortaya çıkar.
TANJU ÖZCAN (Bolu) – Ya, Cumhurbaşkanı söylüyor, biz
söylemiyoruz. 
MEHMET NACİ BOSTANCI (Devamla) – Kıymetli arkadaşlar,
bakın, aslında vahim olanı şudur: Sosyolojiye bakarsanız, geniş aileden
çekirdek aileye doğru insanoğlu evrildi, kabilelerde daha farklıydı. Şimdi
çekirdek aile de modern hayatla birlikte çok ciddi meydan okumalarla karşı
karşıya. Avrupa'ya gittiğinizde görürsünüz, gitmeye gerek yok, parametreler de
ortaya koyuyor, boşanma oranları son derece yüksektir. İnsanlar tek başına
hayat kurmaya başladılar, tek başlarına yaşıyorlar. New York’a gidin,
Manhattan’da tek başına insanların yaşadığı yerler görürsünüz. 
Aile, kesinlikle yeni yetişen kuşakların hem birtakım
sosyal normları edinmesi bakımından hem de toplumda dayanışma içinde olmaları
açısından son derece önemli bir birim; asla aşağılanacak, hakir görülecek, bir
kenara atılacak bir kurum değil. Geçmişte, kimi devrimci hareketler bunu
burjuvazinin bir tahakküm kurumu olarak takdim ettiler. 1968, Fransa’daki
gençliği hatırlayın, bunlar kır komünleri, şehir komünleri kurdular ve burjuva
aile tipine karşı burada, o tür değil, gönüllü birliktelik esaslı yapılar
kurmaya kalkıştılar. Yürüdü mü? Yürümedi, kır komünlerinde kaldı, bir adım
ileriye gitmedi. Sonuç da şu: Çocuklar yetişiyor, gelecek kuşaklar toplumla
entegre olacaklar; kesinlikle o çocukların norm kazanması, değer sahibi olması,
Mevlâna’nın dediği gibi ayaklarını bir yere basmaları ama aynı zamanda küresel
bir ufukla donanmaları çok önemli ve hayati; burada da aile biriminin oynadığı
eşsiz bir rol var. Bizim burada esasen tartışmamız gereken, “Aileyi tahkim
etmek için devlet hukuken daha neler yapabilir?” Bu bir yoldur yani şu -tırnak
içerisinde- “müftü nikâhı” denilen ve hukuki sonuç doğuran nikâh işlemini
kolaylaştırmak bir yoldur. Aile kurumunu tahkim etmek için önereceğiniz başka
yollar var ise bunları da hep beraber değerlendirelim. Çünkü Türkiye de
modernleştikçe, benim gördüğüm, boşanma oranlarının artması, ailelerin
parçalanması ve bunun sonucunda bugün kesinlikle öngörmekte zorlandığımız,
“defekte” uğramış, normlarını yitirmiş yeni kuşakların yetişmesi tehdidi söz
konusu. 
Feminizm, elbette modernleşmeyle birlikte ortaya çıkan
bir akım olarak kadının kamusal hayat içerisindeki yerine, mücadelesine çok
önemli, anlamlı katkılar sağladı. Feminizmin de tek bir versiyonu olmadığını
biliyoruz, onun da kendi içerisinde liberalinden sosyal demokratına,
Marksistine kadar, İslamcı feminizmine kadar çeşitli versiyonları olduğunu
biliyoruz çünkü modern hayat, kadını bu şekilde bir mücadeleyle donattığında,
elbette bunun ideolojik olarak, toplumsal normlar itibarıyla çeşitli
kategorilerde karşılığı olur, oluyor da. Ama hangi feminist hareket, hangi
kadın hareketi kamusal hayatta kadınlara daha fazla özgürlük, eşitlik, hak
talep eden hangi eğilim olursa olsun, esasen hukuki sonuç doğuran bir nikâh
bağıtını sağlayan bu kuruma karşı, bunun yanında olması gerektiğini düşünüyorum
ben çünkü bu kadınların da lehinedir. 
Virginia Woolf, daha bir asır geçmedi üzerinden,
1936’da intihar etti, “Kendine Ait Bir Oda”yı yazdığında -feminizmin en önemli
kitaplarından birisi- İngiltere toplumundaki o 1839-1901 dönemine Victoria
dönemine ilişkin kadını aşağılayan topluma karşı bir meydan okuma göstermişti,
kadına yeni bir yol açmaya çalışmıştı. “Kadının uğradığı haksızlık.”
denildiğinde aklına hemen “İşte, din adamları kadını aşağılıyorlar.” şeklinde
bir tekerleme gelen arkadaşların, bu işin esasen tarihsel olarak Batı’da,
Doğu’da az gelişmişlikten kaynaklanan -dinle ilgisi yok- sosyolojiden ve az
gelişmişlikten kaynaklanan bir durum olduğunu, modernlikle birlikte kadının
yeni hayat içerisinde yeni roller edinmek için bir hamle, cüretkâr bir hamle
yaptığını görmeleri gerekiyor. 
HAYATİ TEKİN (Samsun) – Orta Doğu’dan da bir örnek ver
Hocam.
MEHMET NACİ BOSTANCI (Devamla) – Marilyn Yalom -tabii,
Irvin Yalom’un eşi- kadının tarihini yazdı. Orada İslamiyet’e ilişkin bir bölüm
yoktur ama Batı tarihinde, Roma’dan itibaren, Amerika’da kadının nasıl
aşağılandığını, nasıl yok sayıldığını anlatır. Bu iş az gelişmişlik işi, onu
diyorum. 
TANJU ÖZCAN (Bolu) – Hocam, bunun kanunla ne ilgisi
var?
MEHMET NACİ BOSTANCI (Devamla) – Yani özür dilerim,
burada kendi içine gömülü bir akılla meseleyi, birtakım, 2-3 saçma sapan, adı
“din adamı” olan kişinin -esasen dinle ilgisiz- geleneksel kategoriler
içerisinde akletme biçimi olan kadına yönelik aşağılayıcı dilini İslam adına
anlatmak doğru değil. Bu, İslam’dan da habersizliktir. Koskoca bir medeniyete,
çok zengin bir tefekkür dünyasına karşı emin olun saygısızlıktır.
Sonuç olarak, kıymetli arkadaşlar, bu yapılan iş,
Türkiye’de aileyi tahkim eden bir iştir. Hukuki sonuç doğuran nikâha ilişkin
laik ve seküler devletin bir işidir. Bu nikâhı gerçekleştiren kişiler devletin
görevlileridir tıpkı belediyenin insanları gibi. 
TANJU ÖZCAN (Bolu) – Sayın Başkan, hatibi konuya
dönmeye davet eder misiniz?
MEHMET NACİ BOSTANCI (Devamla) – Ve birtakım korkuları,
“işte çocuk yaşta evliliklerin böylelikle önü açılacak, şu olacak bu olacak”
tarzında korkulara yaslanan bir dili, bu getirilen kanunla ilgisi olmayan bu
dili uygun bulmam.
TANJU ÖZCAN (Bolu) – İç Tüzük’ü hatırlatıyorum Sayın
Başkan.
BAŞKAN – İç Tüzük sizin müdahale etmemenizi
gerektiriyor Sayın Özcan.
TANJU ÖZCAN (Bolu) – O da var da. O sonraki madde. 
MEHMET NACİ BOSTANCI (Devamla) – Söylediğimiz sözlerin,
yaptığımız analizlerin hakkaniyetli ve adil olması, emin olun son derece
saygıdeğer her partinin tabanı, özellikle konuşan kişilerin kendi rasyonel
tabanları bakımından da önemlidir ve değerlidir.
LEVENT GÖK (Ankara) – Sayın Başkan, konuya dön.
MEHMET NACİ BOSTANCI (Devamla) – Bunları kısaca beyan
etmek için söz aldım, çok teşekkür ediyorum, saygılar sunuyorum. (AK PARTİ
sıralarından alkışlar) 
BAŞKAN – Teşekkür ediyorum. 
CEYHUN İRGİL (Bursa) – Hocam, sizi kutluyorum. On beş
dakika konuştunuz ama neden müftünün nikâh kıyması gerektiğini anlatmadınız.
Paris Komünü’nü müftüye bağladınız. 
ÖZGÜR ÖZEL (Manisa) – Sayın Başkanım…
BAŞKAN - Sayın Özel, 60’a göre sistemi açıyorum. 
Buyurun. 
IV.- AÇIKLAMALAR (Devam)
23.- Manisa Milletvekili Özgür Özel’in, Amasya Milletvekili Mehmet Naci
Bostancı’nın 497 sıra sayılı Kanun Tasarısı’nın tümü üzerinde AK PARTİ Grubu
adına yaptığı konuşmasındaki bazı ifadelerine ilişkin açıklaması
ÖZGÜR ÖZEL (Manisa) – Teşekkür ederim Sayın Başkan. 
Sayın Naci Bostancı yirmi dakikalık bir süreyle kürsüye
gelince her zamanki gibi zevkle kendisini dinledik ama henüz süresi de vardı ve
ondan beklediklerimizi söylemesi için ağzının içine baktık. Örneğin, 28 Haziran
2016 günü Sayın Binali Yıldırım grup toplantısında “Köy muhtarlarında olan
nikâh kıyma yetkisini tüm muhtarlara vereceğim.” deyip salon, balkon ayakta
alkışladıktan sonra, şimdi burada, bu konuda köy muhtarlarında olan yetkiyi tüm
mahalle muhtarlarına da verip amaçladığınız erişim kolaylığını sağlamayı
düşünüyor musunuz? Yoksa o gün öyle dediniz ama bugünkü yaptığınız gibi “Her ne
kadar bu bir hukuki düzenleme değildir, dinî düzenleme değildir, sadece ve
sadece yapılan düzenleme hizmetin veriliş yerine, şekline göre değişen bir
şeydir.” demenin bir mantığını anlamak mümkün değil. Yetkiyi verdikleriniz
İçişleri Bakanlığı teşkilatına bağlı memurlar değil, bambaşka bir teşkilata
yeni görev tanımlıyorsunuz 
MEHMET NACİ BOSTANCI (Amasya) - Devletin memurları
Özgür Bey. 
ÖZGÜR ÖZEL (Manisa) - Oysa onlara bağlı seçilmişler
var. 
(Mikrofon otomatik cihaz tarafından kapatıldı) 
ÖZGÜR ÖZEL (Manisa) - Özür dilerim, bir cümle… Tamamını
da kullanmayacağım.
BAŞKAN – Tamamlayın lütfen. 
ÖZGÜR ÖZEL (Manisa) – Hayır, sizin yaklaşımınıza
bakarsak, Sayın Cumhurbaşkanı, partinizin Genel Başkanı diyor ki: “Senin
memurun.” Belediye memurları sanki Kemal Bey’in memurları, devletin memurları.
“Senin belediye memurların kıyıyor da benimki...” Bir kere ne imamları size
bırakırız ne belediye başkanları sadece bizim; hepsi devletin memurlarıdır ama
burada bir adım atacaksanız, Başbakan eğer hâlâ Başbakansa, hâlâ yürütmenin
başındaysa, yetki sahibiyse Başbakanın sözünü tutun önce. 
Teşekkür ediyorum. (CHP sıralarından alkışlar) 
BAŞKAN – Teşekkür ediyorum. 
Sayın Kerestecioğlu size de söz vereyim 60’a göre,
buyurun. 
FİLİZ KERESTECİOĞLU DEMİR (İstanbul) – Ortaya bakma…
Engeliniz var genelde. 
BAŞKAN – Hayır, işaret ederseniz… 
Buyurun. 
24.- İstanbul Milletvekili Filiz Kerestecioğlu Demir’in, görüşülmekte
olan yasa tasarısına çoklu hukuk yaratacağı endişesiyle karşı çıktıklarına ve
hem dinler arası hem de cinsler arası bir ayrımcılık olduğuna ilişkin
açıklaması
FİLİZ KERESTECİOĞLU DEMİR (İstanbul) – Şimdi, öncelikle
bu konuda yani böyle bir şeye ihtiyaç olmadığı defalarca söylendi ama sadece
mesele ihtiyaç değil, tabii ki bir ihtiyaç var çünkü hayatı başka bir şekilde
dizayn etme ihtiyacı var. Bu kişiler, konuşmamda da söylediğim gibi, herhangi
bir memur değiller, Diyanet görevlileri ve bir dinin görevlileri, başka bir
dinin görevlileri de değiller. Olmasından yana değiliz yani bu aynı zamanda
çoklu hukuku yaratacak bir şey ve bunun endişesiyle de karşı çıkıyoruz ama
burada hem dinler arası bir ayrımcılık var, ayrıca hepsi de erkek, nikâh
memurları böyle değil, cinsler arası da bir ayrımcılık var, hiç bu açıdan da
bakılmıyor olaya. Yani hakikaten tek tip, muhafazakâr bir hayat dayatması ve
benim bundan da öte, en çok endişe duyduğum şey, denetimin azalması ve orada
aile baskısıyla, gerçekten, genç kızların başına gelebilecekler. Bunun ciddi
endişesini taşıyorum. Bunun örneklerini göreceğiz, görmek istemiyorum,
gerçekten görmek istemiyorum ama maalesef göreceğiz ve o zaman da ben sizlere
tekrar sormak istiyorum ama herhâlde iş işten geçmiş olacak. 
BAŞKAN – Teşekkür ediyoruz.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (Devam)
BAŞKAN – Şimdi, tasarının tümü üzerinde şahıslar adına
ilk söz Bolu Milletvekili Tanju Özcan’a aittir.
Buyurun Sayın Özcan. (CHP sıralarından alkışlar) 
TANJU ÖZCAN (Bolu) – Sayın Başkan, değerli milletvekilleri;
hepinizi saygıyla selamlıyorum.
Sözlerime başlamadan şunu belirtmeliyim: Hiç bunu
söyleyeceğim aklıma gelmezdi. Ülkemizin Cumhurbaşkanı, partinizin Genel
Başkanına ben ilk kez bir konuda katılıyorum şu tabloyu gördükten sonra yani
toplam 15 kişi var içeride. Demişti ki Sayın Cumhurbaşkanı: “AK PARTİ’de metal
yorgunluğu var.” Ben de diyorum ki: Sayın Cumhurbaşkanı, bu artık metal
yorgunluğunu geçmiş, metal yorgunluğu fırtınasına dönüşmüş ya da şöyle bir
direniş var, onu da çözemedim… Daha iki gün önce size “Genel Kurul
çalışmalarını takip edin.” demedi mi? Bir iktidar partisi grubuna yakışıyor mu?
Ama ya gerçekten ciddi bir metal yorgunluğu var sizde, kullanım süresi dolmuş
ya da bir direniş var. Sayın Melih Gökçek’in direniş anlayışı grubunuza dalga
dalga yayılmış, Sayın Cumhurbaşkanına direniyorsunuz. Bunu anlayabilmek mümkün
değil. 
Sayın milletvekilleri, Komisyonda bu konudaki
değerlendirmelerimizi çok açık olarak söyledik. Dedik ki: “Bu tasarı son derece
lüzumsuz, toplumu kutuplaştırmak amacını güden, aynı zamanda gündemi
değiştirmek için ortaya atılmış.” Bu çok net.
Ya, bu tasarının 6’ncı maddesiyle ilgili
değerlendirmelerimizi anlattık size Komisyonda. Komisyondaki AKP’li üyeler
aslında ne dediğimizi tam olarak anladılar. Biz diyoruz ki: “Niye buna ihtiyaç
duyuldu?” Niye buna ihtiyaç duyuldu? Devletin resmî nikâh kıyacak memuru mu
kalmadı? Siz diyorsunuz ki: “Müftüler devlet memuru.” Siz bunu bir de vatandaşa
anlatın. Doğru, müftüler devlet memuru ama vatandaş nezdinde müftüler din
adamı, İslam dininin Sünni mezhebini temsil eden din adamı olarak
değerlendiriliyorlar ve onların kıyacağı nikâh her ne kadar “resmî nikâh”
olarak anılsa bile “dinî nikâh” olarak tanımlanacak. Bakın, uyardık sizi, “Bu,
toplumu böler. Artık ‘belediyeye nikâh kıydıranlar’ ile ‘müftüye nikâh
kıydıranlar’ olarak toplum ikiye ayrılır.” dedik. Zaten özellikle sizin
belediye başkanlarınız son zamanlarda medeni hukuka uygun olmayan nikâhlar
kıymaya başladı, suistimal ettiler. O nikâh akitlerinde söylediklerini hepiniz
biliyorsunuz. “Yarın, bunu birilerine yaranmak isteyen müftüler çok daha farklı
bir alana çekebilir.” endişemizi sizinle defalarca paylaştık. 
Komisyonun başında söyledik, dedik ki: “Bu tasarı
açıkça Anayasa’ya aykırı, gelin, bunu Anayasa Komisyonunda görüşelim.”
Maalesef, bu konuda bir “ret” kararı bile verilmedi. “Bakın, başka komisyonları
ilgilendiren düzenlemeler var, bunları diğer komisyonlara havale edelim,
onların görüşünü alalım, Anayasa ve İç Tüzük bunu zaten bize emrediyor, bunun
gereğini yapalım.” dedik ancak yine maalesef, Komisyon Başkanımız bu konuda da
herhangi bir adım atmaya yanaşmadı, tasarının 6’ncı maddesi üzerinde yoğunlaştı
bütün tartışmalar.
Bizim kaygılarımız çok mu boş? Bence değil. Zaten bizim
kaygılarımızın doğru olduğunu partinizin Genel Başkanı olan Sayın Cumhurbaşkanı
her konuşmasında söylüyor. Zaten bu görüşmelere bile onun şu veciz sözüyle
başladık: “İsteseniz de istemeseniz de geçecek.” Zaten bizim endişelerimizi her
konuşmasında söylüyor, artık resmî nikâhın bu düzenlemeyle birlikte dinî nikâha
dönüşeceğini Sayın Cumhurbaşkanı her ortamda anlatıyor siz ne kadar bunun
aksini savunsanız da. Az önce Sayın Elitaş’a dedik ki: Sayın Cumhurbaşkanı
böyle demiyor. Diyor ki: “Kanunun içine bakın, ne yazıyor, buna bakın.” 
Sayın milletvekilleri, ben hukukçuyum. Kanunun bir
lafzı vardır, bir de ruhu vardır.
MUHARREM ERKEK (Çanakkale) – Bir de uygulayıcılar
vardır.
TANJU ÖZCAN (Devamla) – Bir de uygulayıcılar vardır,
bravo.
Şimdi, hem ruhunu anlatıp hem de bu kanunu uygulayacak
olan sizin Genel Başkanınız, uygulatacak olan da o ve bizim kaygılarımızın ne
kadar doğru olduğunu aslında kendi ağzıyla defalarca söylüyor. 
Siz enteresan bir iktidarsınız. Bakın, 1917 yılında
şeri hukukla yönetilen Osmanlı bile bir padişahlık kararnamesiyle şeyhülislamdan
alıyor bu tür işlemleri, nikâh kayıtlarının tutulması işlemlerini. Kime
veriyor? Kadılıklara veriyor, mahkemelere veriyor ama siz 1917’deki Osmanlı’nın
bile gerisine götürüyorsunuz, yapmayın bunu. 
Bakın, milyonlarca Alevi vatandaşımız var siz görmek istemeseniz
de, yüz binlerce gayrimüslim vatandaş var Hristiyan ve Musevi bu ülkede. Siz
onlara nasıl böyle bir şeyi dayatma hakkını kendinizde buluyorsunuz, hiç bunu
sorguladınız mı? Neden böyle bir dayatma yapıyorsunuz? Bence bu düzenleme
derhâl bu tasarının içerisinden çekilmeli. 
Ayrıca, az önce bir konu oldu, değerli hocam, ben de
sormak istiyorum: Müslümanlıkta ruhban sınıfı var mı? Yok. Ama bu düzenleme
getirilirken bize dediler ki: “Papazların nikâh kıyma yetkisi var.” Ya,
papazlar ruhban sınıfının üyeleri, bizim dinimizde böyle bir şey yok. Siz
Avrupa’daki Hristiyan papazla Türkiye’deki müftüyü veya imamı aynı kefeye
koyamazsınız. Bunu anlatmaya çalıştık ama ya anlatamadık ya anlamamazlıktan
geldiniz. 
Sayın milletvekilleri, bu tasarının tek tartışmalı
maddesi bu değil bence, bir 28’inci maddesi var -Komisyonda Sayın Bakana iki
sefer sordum, cevap alamadım- Türk vatandaşlığına geçişi kolaylaştırıyor. Neden
bunu yapıyorsunuz? 3,5 milyon Suriyelinin vatandaş yapılması için mi hızlı bir
şekilde yapıyorsunuz, bunu söyleyin veya böyle bir amacınız yoksa tutanaklara
geçsin dedik. Ancak Sayın Bakan hiç sesini çıkartamadı, sessiz sessiz dinledi.
Ben 28’inci maddeye özellikle dikkatinizi çekmek istiyorum. 
Yine, burada bir 31’inci madde var genel ahlakla
ilgili, arkadaşlarım değindi, ben de katılıyorum. Devlet ahlak bekçiliğine
soyunmuş, neymiş? Yabancıyla yapılan evlilikte, o yabancının süre dolduktan
sonra Türk vatandaşı olabilmesi için geçmişteki hayatının genel ahlaka uygun
olması gerekiyormuş. Sayın milletvekilleri, Komisyonda da anlattım, bakın,
benim 15 yaşında bir oğlum var. Dünya artık küçülüyor; benim oğlum bir Fransız
veya İspanyol vatandaşı bir genç kızla tanışırsa, onu severse, o da onu
severse, evlenmeye karar verirlerse hangi sıfatla devlet benim gelin adayımın
genel ahlaka uygun yaşayıp yaşamadığını denetleyecek? Var mı böyle bir hakkı,
var mı böyle bir yetkisi? Genel ahlakı neye göre tanımlıyorsunuz bu bile belli
değil. O yüzden bu tasarının ben derhâl çekilmesini talep ediyorum. 
Yine, Komisyonda çok gündeme geldi, Sayın Bakan ısrarla
cevap vermedi ama Türkiye’nin güncel konusu şu belediye başkanları meselesi.
İçişleri Komisyonunu da çok ilgilendiriyordu. Tuhaf bir şey başladı, belediye
başkanları saraydaki Sayın Genel Başkanınız istedi diye istifa ediyor. Şimdi,
bakın, il başkanlarınızı da istifa ettiriyorsunuz, o beni şahsen hiç
ilgilendirmiyor; AKP delegeleri seçiyor il başkanlarını, hesabını AKP üyelerine
verirsiniz. Belediye başkanlarını halk seçiyor, halk; halk seçtiği için biz de
halk adına hesap soruyoruz. Niye istifa ettirtiliyor? 
MUHARREM ERKEK (Çanakkale) – Soruşturma var mı
haklarında?
TANJU ÖZCAN (Devamla) - Nedir bunlar? FETÖ’cü mü
kardeşim bunlar, FETÖ’yle iltisaklı mı? O zaman niye istifa ettirtiyorsunuz,
niye suç duyurusunda bulunmuyorsunuz? Niye HDP’li belediye başkanlarına
yaptığınız gibi kayyum atamıyorsunuz? Ben bunun cevabını arıyorum. (CHP
sıralarından alkışlar)
Peki, ikinci ihtimal aklıma geliyor: Yolsuzluk. Ama ben
yolsuzlukla ilgili olduğunu zannetmiyorum çünkü sizin belediye başkanlarında
yaygın bir yolsuzluk uygulaması olduğu belli zaten. Bu yolsuzluklar da sizi hiç
rahatsız etmiyor. O zaman üçüncü bir ihtimal aklıma geliyor: Acaba reise
gereken saygıyı göstermekten imtina mı ettiler, bundan dolayı mı istifaları
isteniyor? Ya var mı Cumhurbaşkanımızın kanunda böyle bir yetkisi? 
Ben şunu söylüyorum: Bakın, FETÖ’cüyse bunlar gereğini
yapın, üzerine gidin, savcılara verin elinizdeki belgeleri; yolsuzluk
yaptılarsa da gereğini yapın ama “senin kaşın üstünde gözün var, senin bakışlarını
beğenmiyorum” tarzında istifa ettiriyorsanız da bu belediye başkanları
direnmeli. 
Bakın, bizim Bolu Belediye Başkanıyla ilgili de
muhtemelen sizlerden birileri basına düşürmüş. Ben Bolu Belediye Başkanına
çıktım basının önünde: Kardeşim -en büyük siyasi rakibimdir Bolu’da- eğer senin
FETÖ’yle bir bağlantın yoksa, eğer senin büyük bir yolsuzluğun yoksa istifa
etme, biz arkandayız ama bunlarla bir bağlantın varsa, bu FETÖ’yle, terör
örgütüyle veya bir yolsuzluğun varsa git savcıya, kendin teslim ol, dedim.
Böyle de olmalı. Zaten bu istifaların ben FETÖ’yle mücadeleyle ilgili alınmış
bir karar olduğunu düşünmüyorum. Melih Gökçek’in istifasını isterken parsel
parsel verdiklerinden dolayı istifasını istediğini de düşünmüyorum. O konuda
samimi olsa, FETÖ’yle mücadele konusunda partiniz ve Sayın Cumhurbaşkanı… 
MUHARREM ERKEK (Çanakkale) – Aday yapmazlardı 2014’te.
TANJU ÖZCAN (Devamla) – Bakın, Sayın Metiner bir
konuşma yaptı burada, “15 Temmuz törenlerinde, anma törenlerinde Mecliste Sayın
Cumhurbaşkanının yanında FETÖ’cü 2 eski bakan vardı.” dedi. Kim dedik, cevap
vermedi. Ben baktım o resimlere. O resimlerde, orada 2 eski bakan var, doğru;
isimleri de biri Bülent Arınç, biri Suat Çelik.(x)
Sayın Metiner, mertseniz, sözünüzün arkasındaysanız
çıkar, burada açıklarsınız. Bu isimler Bülent Arınç ve Suat Çelik miydi? 
Genel Kurulu saygıyla selamlıyorum. (CHP sıralarından
alkışlar) 
ÖZGÜR ÖZEL (Manisa) – Suat Kılıç olacak.
CEYHUN İRGİL (Bursa) – Tanju Bey, öküz yere düşünce
bıçak getiren çok olur. 
BAŞKAN – Sayın Bostancı…
MEHMET NACİ BOSTANCI (Amasya) – Sayın Başkanım,
kayıtlara geçsin diye söz aldım. 
Sayın Özcan bize akıl verdi. 
MUHARREM ERKEK (Çanakkale) – Ona ihtiyaç var. 
MEHMET NACİ BOSTANCI (Amasya) – Dedi ki: “İstifa eden
-tırnak içinde- istifa ettirilen belediye başkanları yolsuzluk yaptıysa gidin
savcılara, bunu verin.” Ama hemen bu cümlenin öncesinde, bize akıl verirken
hemen cümlenin öncesinde “Sizlerde yolsuzluk zaten belediyelerde yaygın.” dedi.
Ben soruyorum: Bu bilgiye dayanarak cumhuriyet savcılıklarına yönelik şikâyeti
var mı, yok mu?
MAHMUT TANAL (İstanbul) – Resen ihbarda bulundu işte, o
ihbar işte. 
AHMET HAMDİ ÇAMLI (İstanbul) – Yok ki, yalan söylüyor. 
MEHMET NACİ BOSTANCI (Amasya) – Var mı, yok mu? 
AHMET HAMDİ ÇAMLI (İstanbul) – İftira atıyor, yok ki.
MEHMET NACİ BOSTANCI (Amasya) – Kendi bize verdiği
aklı…
TANJU ÖZCAN (Bolu) – Sayın Başkan…
BAŞKAN – Evet, siz de tutanaklara geçsin diye söyleyin,
buyurun. 
MEHMET NACİ BOSTANCI (Amasya) – Bize verdiği aklı
kendisine soruyorum. 
İLYAS ŞEKER (Kocaeli) – İftira atıyor, iftira. 
TANJU ÖZCAN (Bolu) – Şimdi, efendim, konuşma…
CEYHUN İRGİL (Bursa) – Savcılarınız görev yapmıyor o
zaman. 
BAŞKAN – Tamam, buyurun.
TANJU ÖZCAN (Bolu) – Şimdi, efendim, öncelikle bir
hususu kürsüden düzeltmem gerekiyor. Bir sayın eski bakanın, Sayın Metiner’in
bahsettiği eski bakanın soyismini yanlış zikrettim, bunu düzeltmem gerekiyor. 
BAŞKAN – Tamam düzeltin, tutanaklara geçiyor,
dinliyoruz. 
TANJU ÖZCAN (Bolu) – İkincisi: Bir de Sayın Başkan,
benim söylediğim sözleri yanlış anlatarak, benim kastettiklerimi farklı
anlatarak Genel Kurulda bir sataşmada bulunmuştur.
BAŞKAN – Tamam, siz de söyleyin, kayıtlara geçsin. 
TANJU ÖZCAN (Bolu) – Müsaadenizle kürsüden bir dakikada
ifade edeyim. 
BAŞKAN – Sayın Özcan, şimdiye kadar bitirmiştiniz
zaten, söylemiştiniz. 
TANJU ÖZCAN (Bolu) – Bitireyim efendim. 
BAŞKAN – Söyleyin, soyadının ne olduğunu söyleyin,
oldubitti. 
TANJU ÖZCAN (Bolu) – Ben çok sık sataşmadan söz isteyen
biri değilim Sayın Başkan. 
MEHMET NACİ BOSTANCI (Amasya) – Sataşma yok Sayın
Başkanım, sataşma yok.
BAŞKAN – Bakın, sataşma değil, diyor ki: “Ya, bize bir
akıl verdi, soruyorum: Böyle bir şey var mı?” Siz de var ya da yok, cevap
verin. 
MEHMET NACİ BOSTANCI (Amasya) – Kendi akıl verdi,
aklını uyguladı mı diyorum.
BAŞKAN – Buyurun. 
MEHMET NACİ BOSTANCI (Amasya) – Aklını uyguladı mı
diyorum. 
TANJU ÖZCAN (Bolu) – Efendim ama müsaade ederseniz
kürsüden söyledim, kürsüde cevap vereyim. 
CEYHUN İRGİL (Bursa) – Belediye başkanlarınızla ilgili
yüzlerce suç duyurusu var, hiçbiri sonuca ulaştı mı? Yüzlerce suç duyurusu var
BAŞKAN – Bakın “Hakikaten biz böyle bir akıl verdi
düşüncesiyle kendisine soruyoruz. Eğer gerçekten böyle bir yolsuzluk iddiası
varsa...”
MEHMET NACİ BOSTANCI (Amasya) – Yaygın yolsuzluklara
ilişkin…
BAŞKAN – “…bu konuyla ilgili herhangi bir müracaatı
oldu mu olmadı mı?” diye sordu. Bunu söyleyin. 
MUHARREM ERKEK (Çanakkale) – Soruşturmaları yürütecek
cesareti olan savcı kaldı mı acaba?
TANJU ÖZCAN (Bolu) – Sayın Başkanım, müsaade edin
anlatayım, onu söylemedim çünkü başka bir şey söyledim.
MEHMET NACİ BOSTANCI (Amasya) – Yaygın yolsuzluklara
ilişkin, yaygın bir şekilde savcılıklara müracaat etti mi; sorduğum bu.
TANJU ÖZCAN (Bolu) – Hemen iki dakikada
toparlayabilirim sataşmaya mahal vermeden.
BAŞKAN – Sayın Özcan, ya yerinizden mikrofonu açıp
vereyim ya da tutanak…
CEYHUN İRGİL (Bursa) – Soruşturmaya gerek yok. İçişleri
Bakanlığından izin isteniyor ama vermiyor.
BAŞKAN – Yerinizden ben mikrofonu açayım. 
Buyurun 60’a göre. 
XI.- DÜZELTİŞLER
1.- Bolu Milletvekili Tanju Özcan’ın, 497 sıra sayılı Kanun Tasarısı’nın
tümü üzerinde şahsı adına yaptığı konuşmasındaki bazı ifadelerini düzelttiğine
ilişkin açıklaması
TANJU ÖZCAN (Bolu) – Öncelikle kürsüdeki konuşmamda
Sayın Metiner’in kastettiği eski bakanın soyismini yanlış telaffuz ettim; Suat
Kılıç(x) diyecekken
Suat Çelik demişim, bunu düzeltmek istiyorum. Sayın Metiner de başıyla
onaylıyor, teşekkür ediyorum. 
MEHMET METİNER (İstanbul) – Ben onları isim vererek
eleştirdim zaten, o kadar mertim yani merak etmeyin.
TANJU ÖZCAN (Bolu) – İkincisi: Ben şunu söyledim, dedim
ki: Bu başkanlar FETÖ’cü oldukları için mi istifası isteniyor, yolsuzlukla
ilgili mi? Yolsuzlukla ilgili olduğunu zannetmiyorum dedim çünkü yolsuzlukla
ilgili bir soruşturma yok, sizi de çok rahatsız eden bir husus olmadığını
düşünüyorum. Ancak, ben şunu yapacağım: Önümüzdeki günlerde bu görevden alınan
belediye başkanlarının görevden alınışıyla ilgili yargıya müracaat edeceğim,
Sayın Cumhurbaşkanının da tanık olarak dinlenmesini isteyeceğim, bildiği bir
şey varsa savcılardan da esirgemeyecektir diye düşünüyorum. 
Teşekkür ediyorum. (CHP sıralarından alkışlar) 
BAŞKAN – Sayın milletvekilleri, şunu özellikle istirham
edeyim: Bakın, buralarda kaç gündür sıkça farklı isimler zikrediliyor ve töhmet
altında bırakılıyor. 
CEYHUN İRGİL (Bursa) – İstifa ettirilen belediye
başkanları töhmet altında kalmıyor mu?
BAŞKAN - Bakın, burası bir mahkeme değil, burası
yargılama makamlığı yapan bir yer değil. Lütfen, ne olursunuz, dedikodularla
yola çıkarak birilerini zan altında bırakacak suç isnadı şeklindeki ithamları
asla ve asla kabul etmiyoruz; bu, doğru değil. 
TANJU ÖZCAN (Bolu) – Hangisini söylüyorsunuz?
BAŞKAN – Kim olursa olsun -vardır, yoktur- bir mahkeme
kararı olmadan buradan birilerinin bu şekilde itham edilmesini şu ya da bu
şekilde… Sadece bunlar için demiyorum, bakın, kaç gündür var; bu, doğru bir şey
değil. 
MUHARREM ERKEK (Çanakkale) – Sayın Başkan…
CEYHUN İRGİL (Bursa) – Sayın Başkan, Sayın Metiner’e
sorun.
BAŞKAN – Burada olmayan insanlarla ilgili lütfen
sözlerimize dikkat edelim. Kim olursa olsun, vardır ya da yoktur çok önemli
değil ama istirham ediyorum, bütün milletvekilleri -sizi kastederek demiyorum
Sayın Özcan- tüm milletvekilleri buradaki konuşmalarımızda tabii ki
düşüncelerimizi ifade edeceğiz, en özgür bir şekilde ifade edeceğiz ama bunu
ifade ederken de birilerini ilzam edecek, tahkim edecek, itham edecek ya da suç
isnadı şeklindeki ifadelerimizden de ne olursunuz kaçınalım diye temenni
ediyorum ve hassasiyetinize de teşekkür ediyorum.
TANJU ÖZCAN (Bolu) – Tutanağa geçmesi açısından
söylemek istiyorum. Benim suç isnadı gibi bir gayretim söz konusu değil. Ben
zaten konuşmamda da…
BAŞKAN – Ya, isimler havada uçuyor, “FETÖ’cü”
diyorsunuz, şunu diyorsunuz, bunu diyorsunuz; bu kabul edilebilir bir şey mi
ya, bu kolay bir şey mi?
FİLİZ KERESTECİOĞLU DEMİR (İstanbul) – Hayır, bizim
için de değil. Neler diyorsunuz. Herkes aynı hassasiyeti göstersin. Bize
gelince temizlik…
TANJU ÖZCAN (Bolu) – Efendim, müsaade edin, tutanağa
geçsin, hassas bir konu diye söylüyorum. 
CEYHUN İRGİL (Bursa) – Binlerce insan bu ülkede işten
atıldı.
TANJU ÖZCAN (Bolu) – Müsaade eder misiniz?
Sayın Başkan, o kişileri FETÖ’cü olarak ilan eden,
hatta bir gazete köşe yazısıyla yazan Sayın Metiner burada oturuyor, başıyla da
tasdikliyor, “İsimler doğrudur.” diyor; herkese sataşmadan bir söz verin,
sataşmadan da bir söz hakkı olmalı.
BAŞKAN – Ya, herhangi bir olay, herhangi bir isim için
söylemiyorum, genel bir söylemdi benimki.
Teşekkür ediyorum, tutanaklara geçti.
Evet, şimdi, söz sırası Hükûmet adına…
CEYHUN İRGİL (Bursa) – Yüzlerce insan bu ülkede haksız
yere zan altında kaldı.
MUHARREM ERKEK (Çanakkale) – Sayın Başkan, havuz
medyasından alınan haberlerle her gün CHP suçlanıyor burada. 
BAŞKAN – Şimdi, havuz medyası şu ya da bu şekilde, ben
hiçbirini doğru bulmam itham eden sözlerin ama bir milletvekilinin de bir
milletvekili sorumluluğu içerisinde… Bu Mecliste bunu yönetmekle biz
mükellefiz. 
CEYHUN İRGİL (Bursa) – Daha dün milletvekiliniz
suçladı.
BAŞKAN – Dışarıdaki her olayı, her tartışmayı, her
dedikoduyu buraya getirip gerçekmiş gibi addetmeye hiçbirimizin hakkı, hukuku
yoktur; lütfen. (CHP sıralarından gürültüler)
CEYHUN İRGİL (Bursa) – Daha dün bu kürsüden konuşan
genel başkan yardımcınız saygısızlık yaptı.
BAŞKAN – Hükûmet adına…
ÖZGÜR ÖZEL (Manisa) – Sayın Başkan, çok özür dilerim
ama siz tabii, birçok şey… Ben de bir kelimeyi kayda geçeyim. 
BAŞKAN – Ya, söylediğime hak veriyor musunuz, vermiyor
musunuz Allah aşkına? Ben yanlış bir şey söylemiyorum.
ÖZGÜR ÖZEL (Manisa) – Hak vereceğim de siz buna hak
verirseniz ben de ona hak vereceğim.
Adalet ve Kalkınma Partisinin Sayın Genel Başkanı her
grup toplantısında bir milletvekilimizin dedesi hakkında konuşuyor. O dede o
toplantıya katılıyor mu, milletvekilimiz rencide olmuyor mu? İsmet Paşa sizin
grup toplantı salonunuzda var mı da her toplantı bizimle uğraşıyorsunuz? CHP
aşağı, CHP yukarı; İsmet İnönü aşağı, İsmet İnönü yukarı. Bunu biraz da dönün o
tarafa doğru söyleyin. (CHP sıralarından alkışlar) 
BAŞKAN – Teşekkür ediyorum.
Ben, tabii, İç Tüzük’te şahsiyatla uğraşmak kesinlikle
yasaklandığı için onu özellikle söylüyorum.
CEYHUN İRGİL (Bursa) – Onu Sayın Cumhurbaşkanına
söyleyin.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (Devam)
BAŞKAN – Evet, şimdi söz sırası Hükûmet adına İçişleri
Bakanımız Sayın Süleyman Soylu’ya aittir.
Buyurun Sayın Soylu. (AK PARTİ sıralarından alkışlar) 
Süreniz yirmi dakikadır, lütfen riayet edelim. 
İÇİŞLERİ BAKANI SÜLEYMAN SOYLU (Trabzon) – Sayın
Başkan, çok değerli milletvekilleri; Nüfus Hizmetleri Kanunu ile Bazı
Kanunlarda Değişiklik Yapılmasına Dair Kanun Tasarısı hakkında Hükûmetim adına
söz almış bulunuyor, bu vesileyle yüce Meclisi saygıyla selamlıyorum.
Konuşmama başlarken, öncelikle, tarihin gördüğü en
acımasız terör saldırılardan birine maruz kalan Somali’ye ve Somali halkına başsağlığı
diliyorum. 
Yine, dün Şırnak’taki göçük faciasında hayatını
kaybeden vatandaşlarımıza Cenab-ı Allah’tan rahmet diliyorum. 
Dün Mersin’de hain bir terör saldırısıyla karşı karşıya
kalan, Allah’a çok şükürler olsun ki şehit haberi almadığımız, yaralılarımızın
da hafif bir şekilde yaralandığı ve hastaneden büyük ölçüde her birinin taburcu
olduğu, şu anda yaklaşık 7 kişinin hastanede kaldığı bu menfur terör
saldırısını da şiddetle kınıyor, yaralılara Cenab-ı Allah’tan acil şifalar
diliyorum. 
Ayrıca, şu anda hastanede tedavi gören Cumhuriyet Halk
Partisinin eski Genel Başkanı Antalya Milletvekili Sayın Deniz Baykal’a da
Cenab-ı Allah’tan şifalar diliyorum. Bir an önce Türkiye Büyük Millet
Meclisinde, inşallah, çalışmalarda birlikte olma temennisini de her birinize
tekrar iletmek istiyorum.
Sayın Başkan, kıymetli milletvekilleri; müsaadenizle
nüfus konusunda önemli gördüğüm bir tartışmaya temas ederek sözlerime başlamak
isterim. Birleşmiş Milletlerdeki araştırmacılara göre, 2050 yılında tüm
dünyada, günümüze göre, 248 milyondan daha az çocuk olacağı, 2020 yılından
itibaren 65 yaş üzerindeki insan sayısının maalesef 5 yaşın altındaki çocuk
sayısını geçmeye başlayacağı öngörülmektedir. 2050 yılında Avrupa nüfusunun
yıllık kaybının 3 milyon civarında olacağı hesaplanmaktadır. Bu sayı bugün için
700 bin civarındadır. Bunlar gibi başka verilere bakarak küresel nüfusun
21’inci yüzyıl ortalarından sonraki hâlini “demografik kış” olarak tarif eden
bilim adamı sayısı maalesef hiç de az değildir. Bu resmin tamamı, aslında nüfus
meselesinin doğru ve efektif bir şekilde yönetilmesinin gerekliliğini
anlatmaktadır. Mesele sadece nüfusun sayıca artırılmasını sağlamak değil.
Kayıtlarımızı doğru şekilde tutabilmek, doğum, ölüm ve evlenme gibi olaylarda
vatandaşların kamu hizmetine kolay ve hızlı bir şekilde ulaşabilmesini temin
edebilmek, vatandaşların üzerindeki bürokrasi yükünü azaltmak, teknolojiyi bu
konuda en üst seviyede kullanmak, gelişmiş bir nüfus kayıt sisteminin
yardımıyla tapudan askerliğe, maliyeden adalete kadar her alanda etkinlik ve
verimliliği artırmak modern devletin yükümlülük ve hedefleri arasında elbette
ki yer almaktadır.
Esas itibarıyla, köklü bir devlet geleneğine ve ciddi
bir bürokrasi geleneğine sahibiz. Ülkemizde 17’nci yüzyıldan başlayarak farklı
maksatlarla önceleri yerel, sonra da ulusal bazda nüfus sayımları
yapılagelmiştir. Yani devletin esasını oluşturan insan unsuruyla ilgili kayıt
tutma ve bunu yönetmeye dair geçmişten gelen bir altyapımız söz konusudur. Bu
yapı tıpkı bir canlı organizma gibi sürekli yenilenen, sürekli değişen, yeni
ihtiyaçlar ortaya koyabilen bir karakter göstermektedir ve hızla gelişen
teknoloji, nüfus ve vatandaşlık işlerinde de giderek artan oranda yer
almaktadır. Dolayısıyla, bugün huzurlarınıza getirilen kanun teklifimiz böyle
bir sürecin devamıdır.
Sayın Başkan, kıymetli milletvekilleri;
değerlendirmelerinize sunulan teklifimiz temel olarak 3 kanunda yapılması
öngörülen değişiklikleri içermektedir. İlk olarak, Nüfus Hizmetleri Kanunu’nda
24 madde değiştirilmekte, 7 yeni madde eklenmekte, 2 maddenin kendisi ve 1
maddenin de 1 fıkrası yürürlükten kaldırılmaktadır.
İkinci olarak, Türk Vatandaşlığı Kanunu’nda 6 madde
değişmekte, 1 yeni madde eklenmekte ve 2 maddenin birer fıkrası yürürlükten
kaldırılmaktadır.
Ve son olarak da, 3152 sayılı İçişleri Bakanlığı
Teşkilat ve Görevleri Hakkında Kanun’a da 1 yeni madde ilave edilmektedir.
Hükûmet olarak bu tasarının yasalaşmasıyla;
1) Bürokrasinin azaltılmasını,
2) Hizmet sunumunda etkinlik ve verimliliğin
artırılmasını,
3) İç iş süreçlerinin basitleştirilmesi ve
kısaltılmasını, 
4) Kâğıt ortamında bazı hizmetlerin on-line olarak
sunulmasını,
5)Birtakım fiilî durumlara hukuki dayanak
kazandırılmasını amaçlıyoruz.
Tasarının getirdiği düzenlemelere ilişkin Komisyondaki
sunuş konuşmamda maddeler üzerinde detaylı bilgi vermeye çalıştım. Burada da
önemli gördüğüm bazı noktalara ilişkin sizleri ve kamuoyunu bilgilendirmek
isterim.
Getirilen en önemli yeniliklerden biri elektronik
ortamdaki aile kütüklerinde artık kişiye ait tek bir kayıt tutulacaktır. Bu
sayede kişi ve olay kayıtlarının T.C. kimlik numarasıyla ilişkilendirilmesi,
nüfus kayıtları arasında gerekli bağların kurulması, mükerrer kayıtların
önlenmesi ve tüm işlemlerde teknik denetim sağlanması amaçlanmaktadır.
Bu altyapıya bağlı olarak diğer bir yenilik de “KPS”
olarak bilinen Kimlik Paylaşım Sistemi’dir. Bugün Kimlik Paylaşım Sistemi’yle
bürokrasiden kaynaklanan iş gücü ve zaman kaybı önemli ölçüde önlenmiştir.
Ülkemizde hâlen Kimlik Paylaşım Sistemi’ne bağlanarak hizmet yürüten kurum ve
kuruluş sayısı tam 2.020’dir. Getirilen yeni teklifle, Kimlik Paylaşım Sistemi
ve MERNİS’teki nüfus kayıtlarına ilgili kurum ve kuruluşların elektronik
ortamda anlık olarak ulaşabilmesi imkânı sağlanmaktadır. Yani artık kamu kurum
ve kuruluşları, üniversiteler, noterler, bankalar vatandaşlarımızdan nüfus
kayıt örneği, kimlik kartı örneği, yerleşim yeri ve diğer adres bilgisi talep
etmeyip bunları Kimlik Paylaşım Sistemi’nden otomatik olarak alabilme imkânına
sahip olacaktır. Komisyonda da ifade ettiğim gibi, bu düzenlemeyle, devletin
bir cebindekini öbür cebine koyması için vatandaşı koşturması gibi anlamsız bir
uygulama veya şu anda teknolojiyle beraber anlamsız olan bir uygulama elbette
ki son bulacaktır.
Ayrıca, yapılan bu düzenlemeyle, kamu kurumları ve
noterlerce ölüm olaylarının tespiti de elektronik ortamda yapılacaktır. Vergi
dairelerine ve noterlere kâğıt ortamında bildirime ait uygulama, mücbir
sebepler dışında sona erecektir yani artık noterlerle… Bir taraftan, ölüm
olaylarıyla ilgili -vesayetti, verasetti- birtakım meselelerin elektronik
ortamda anında çok rahat bir şekilde çözülebileceği ve kayda geçeceği de bu
yeni yasayla apaçık ortadadır. Tabii ki bu konuda veri güvenliği de dikkate
alınmıştır. Kişisel Verilerin Korunması Kanunu’nun 45 ve 65’inci maddelerinde
yapılan değişiklikle ve eklenen bir geçici maddeyle Veri Paylaşımı Kurulu
oluşturulmuş, kimlik paylaşımına ilişkin esas ve usuller ile ücretleme yeniden
düzenlenmiştir. 
Tasarının getirdiği başka bazı düzenlemeleri de kısaca
ifade etmek gerekirse… Hastanelere, mahkemelere, dış temsilciliklere ve
evlendirme memurluklarına nüfus müdürlüklerine gitmeden doğum, ölüm, evlenme
gibi nüfus olaylarını elektronik ortamda bildirme ve tescil etme yetkisi
tanınmaktadır. Bu hastanedeki olaylardan şunu kastediyoruz: Çocuk doğduğu andan
itibaren ailesinin artık tekrar nüfus idaresine gitmesine gerek kalmadan
hastanedeki yetkili, doğan çocuğun eğer adı hastanede konulmuşsa adını ve
soyadını, doğan çocuğun eğer adı hastanede konulmamışsa soyadını ilgili nüfus
idaresine on-line sistemle belirtecek ve ondan sonra da çocuğun nüfus kâğıdı
-adı ve soyadı belirtilmişse- ailenin adresine gitmiş olacaktır. Yani aslında
teknolojinin getirmiş olduğu bir imkânı çok net bir şekilde kullanmış oluyoruz.

Ayrıca, mahkeme kararı gerekmeksizin değiştirilmesi
imkânı tanınan isim ve soyadları ve imla hatası bulunan isim ve soyadlarıyla
ilgili de çok kolaylaştırıcı bir düzenleme geliyor. Mahkeme kararıyla kocasının
soyadını kullanabilen kadınlarımıza da istedikleri takdirde sadece nüfus
müdürlüğüne vereceği dilekçeyle, mahkeme kararına gerek olmadan evlenmeden
önceki soyadlarını yeniden kullanabilme imkânı tanınmaktadır. 
Göçmen olarak Türk vatandaşlığına alınan, doğum yeri ve
doğum tarihi hatalı olan kişilerin -ki buna hepimiz şahit oluyoruz- kanunun
yürürlüğe girdiği tarihten itibaren beş yıl içinde, usulüne göre onaylanmış
doğum belgeleriyle nüfus müdürlüğüne müracaatları hâlinde, mahkeme kararı
aranmaksızın doğum yeri ve doğum tarihlerinin düzeltilmesi sağlanacaktır.
18 yaşını tamamladığı hâlde aile kütüklerine
kaydedilmemiş olan kişilerin -bu da çok önemli bir değişim- anne ve babasının,
bunların ölmüş olmaları hâlinde ise varsa kardeşlerinin tıbbi rapor ibrazı
hâlinde başka bir belge istenmeden tescil işlemlerinin gerçekleştirilmesi, yine
bu tasarımızın getirdiği önemli yeniliklerden bazılarıdır.
Sayın Başkan, değerli milletvekilleri; yine bu kanun
değişikliğiyle getirilen önemli bir yenilik de doğum olaylarının tesciliyle
ilgilidir. Mevcut uygulamalarda doğum olaylarının tescili resmî belgeye veya
-burayı dikkatle dinlemenizi isterim- sözlü beyana göre yapılmaktadır.
Ülkemizde halen doğum olaylarının yüzde 98’i sağlık kuruluşlarında
gerçekleştirilmektedir. Doğumlarda sözlü beyanın araştırılması görevi ise mülki
idare amirinin talimatıyla şimdi aile hekimlerine verilmiştir. Yani, burada,
doğum olaylarında sözlü beyana ek olarak başka bir değerlendirme daha ortaya
konulmuştur.
Biz, bunu Komisyonda ilk tartıştığımız zaman, bazı
kadın dernekleri, hiçbir şekilde bunu anlamadan ve okumadan, maalesef, burada
farklı bir düzenleme yaptığımızı düşünerek çok anlamsız bir karşı koyuş ortaya
koydular; işin esasını öğrendikten ve okuduktan sonra da bundan
vazgeçtiklerini… Çünkü, burada kolaylaştırıcı değil tam tersi sıhhatleştirici,
sağlık açısından daha doğru olan bir kayıt sistemine geçici bir düzenleme
gerçekleştirilmektedir. 
Adı konulan çocuğun doğum olayına ait bilgilerin MERNİS
veri tabanına elektronik yolla tescil edilebilmesi, sağlık kuruluşlarında
dünyaya gelen ancak adı konulmayan çocuğun da biraz önce anlattığım gibi MERNİS
veri tabanına elektronik bir şekilde kaydedilmesi amaçlanmaktadır.
Yine, yaptığımız değerlendirmeler neticesinde, Türk
Vatandaşlığı Kanunu’nun bazı maddelerinin yeniden gözden geçirilmesi gereği
doğmuştur. 
Bilindiği gibi, çalışma izni ve Türkiye'ye yerleşme
niyeti gösteren, geçerli bir ikametle beş yıl kesintisiz olarak Türkiye'de
bulunan yabancıların Türk vatandaşlığına başvuru hakkı vardır. Bu kapsamda,
doktor, mühendis, iş adamı veya bilimsel, teknolojik, ekonomik, sosyal,
sportif, kültürel ve sanatsal alanlarda katkısı olan veya olacağı düşünülen
kişilerin faaliyetlerinin niteliği gereğince bu beş yıllık zaman zarfında yurt
dışında kalabilme süreleri en fazla altı aydı. Çok doğaldır ki gerek seyahat
imkânlarının gelişmesi gerek küreselleşmenin getirdiği imkânla buradaki bu
yetkin kişilerin ülkemiz vatandaşlığını hak edebilmelerini temin etmek
maksadıyla, beş yıllık süre içerisinde altı ay dışarıda kalma süresini bir yıla
yani on iki aya çıkarıyoruz. 
Kamuoyu veya medya gündeminde yoğun olarak yer bulan
bir düzenlemeye ilişkin olarak da sizleri, yüce Meclisi bilgilendirmek isterim.
Yapılan düzenlemeyle ilgili nikâh kıyma yetkisi Medeni Kanun’daki ve Evlendirme
Yönetmeliği’ndeki hükümler çerçevesinde mevcut görevlilere ilave olarak il ve
ilçe müftülüklerine de genişletilmektedir. Yani nikâhın şekliyle değil, nikâh
işlemini uygulayacak memur tanımına bir ek yapılmasıyla ilgili bir düzenlemeyi
Meclisimizin huzuruna getirmiş bulunuyoruz. 
İzin verirseniz önce mevcut hukuki ve fiilî durumu izah
etmek isterim. Nikâh türü itibarıyla ülkemiz nezdinde ve devlet nezdinde
geçerli olan nikâh, resmî nikâhtır. Medeni Kanun’umuzda, aynı zamanda da Medeni
Kanun’umuzla birlikte Evlendirme Yönetmeliği’mizde bunun usul ve esasları
açıkça belirlenmiştir. Getirilen düzenlemeyle buradaki usul ve esaslarda
herhangi bir değişikliğe gidilmesi veya değişiklik yapılması söz konusu
değildir. Nikâh kıymaya yetkili kişiler açısından mevcut durum da şöyledir:
Hâlihazırda belediye ve köy evlendirme memurlukları, nüfus müdürlükleri ve dış
temsilciliklerimizde nikâh kıyılmaktadır. Tabii ki nikâh çok ciddi bir hukuki
işlem olduğu için kimlerin bu yetkiyi kullanabileceği noktasında düzenlemeler
açıktır ve nettir ve bu uygulama da bugüne kadar sürmektedir. Hatta daha önce
de bu rakamları vermiştim, tekrar etmek isterim. 2017 yılbaşından tasarı
komisyona geldiği güne kadar 426.258 nikâh belediyelerimizdeki nikâh
memurlarımız tarafından, 3.212 nikâh işlemi nüfus müdürlüklerimiz tarafından,
16.543 nikâh işlemi de muhtarlarımız tarafından, 19.979 nikâh işlemi de dış
temsilciliklerimizde yetkilendirilmiş kişiler tarafından gerçekleştirilmiştir.
Şimdi, bu tasarıya yapılan, bu gruplara ilave olarak il ve ilçe müftülüklerine
de nikâh kıyma yetkisi ve görevi verilmesinden ibarettir. Buradaki
yetkilendirme de tamamen İçişleri Bakanlığının uhdesindedir aynen nüfus
müdürlüklerinde olduğu gibi.
TANJU ÖZCAN (Bolu) – Peki, müftüler imamlara yetki
verecek mi?
İÇİŞLERİ BAKANI SÜLEYMAN SOYLU (Devamla) – Burada
yapılmak istenilen, gerek ülkemizin özellikle bazı bölgelerinin coğrafi
şartları gerekse yetkili memur sayısı dikkate alınarak insanların resmî nikâha
ulaşılabilirliğini artırmaktadır.
TANJU ÖZCAN (Bolu) – Müftüler bu yetkilerini devredecek
mi Sayın Bakan, onu soruyoruz.
İÇİŞLERİ BAKANI SÜLEYMAN SOYLU (Devamla) – Nikâh
konusunda kanunlarımızın hiçbir yerinde herhangi bir boşluk veya yoruma açık
bir durum söz konusu değildir.
ÖMER FETHİ GÜRER (Niğde) – Camilerde imam yok, müftüler
camide namaz kıldırsın.
İÇİŞLERİ BAKANI SÜLEYMAN SOYLU (Devamla) – Bunu tekrar
ifade etmek istiyorum: Nikâh konusunda kanunlarımızın hiçbir yerinde herhangi
bir boşluk veya yoruma açık bir durum söz konusu değildir.
TANJU ÖZCAN (Bolu) – Müftüler bu yetkilerini devredecek
mi Sayın Bakan?
İÇİŞLERİ BAKANI SÜLEYMAN SOYLU (Devamla) – Medeni
Kanun’umuz gereğince evlenme iradesinin bizzat evlenecek kişiler tarafından
yetkili resmî memurun önünde açıklanmasıyla gerçekleşecek olan medeni evlenme,
Türkiye’de yapılabilecek tek evlenme şeklidir ve yine Medeni Kanun’umuzla,
evlendirme yetki ve görevinin belediyede bulunan yerlerde belediye başkanına
veya başkanın evlendirme işlerine memur ettiği görevliye, köylerde muhtarlara
verilmiş olduğu da bilinmektedir. 5490 sayılı Kanun’la belediye başkanı ve
muhtarlar dışında İçişleri Bakanlığınca il nüfus ve vatandaşlık müdürleri ile
nüfus müdürlükleri ve dış temsilciliklere de evlendirme memurluğu görev ve
yetkisi verilmektedir.
Bugün sizlere sunduğumuz tasarıyla da il ve ilçe
müftülüklerine de evlendirme memurluğu görev ve yetkisi verilerek bu saha
genişletilmektedir. Her vatandaşımız kanuni şartlara uymak kaydıyla resmî
nikâhını dilediği evlendirme memurluğunda kıydırma hak ve yetkisine sahiptir.
İsteyen belediye evlendirme memurluğuna, isteyen nüfus müdürlüğüne, isteyen
muhtara, isteyen il ve ilçe müftülüklerinde evlendirme işlemleri
yaptırabilecektir. Bu tercih tamamen vatandaşlarımıza aittir. Ancak hangi
memurla yapılırsa yapılsın, kıyılan nikâh aynıdır ve resmî nikâhtır. Bunun da
altını çizerek söylüyorum: Evlendirme işlemlerinde, müracaattan tören yerine,
düzenlenecek belgeden memurun giydiği cübbeye kadar belediye evlendirme
memurunun uyguladığı Türk Medeni Kanunu ve Evlendirme Yönetmeliği hükümlerini
aynen il ve ilçe müftülükleri de uygulayacaktır, yapılacak evlenmeler hiçbir
farklılık göstermeyecektir. Yani il veya ilçe müftüsü nikâh kıyarken
belediyenin nikâh memurunun giydiği cübbeyi giyecek ve keza ibadethanelerde
kanunumuzun ve yönetmeliklerimizin öngördüğü şekilde de resmî nikâh
kıyılamayacaktır. Evlenme usul ve esaslarını düzenleyen mevzuatta bu konu
açıkça belirtilmiştir: Dinî mekânlarda resmî nikâh işlemi yapılamaz. 
ÖMER FETHİ GÜRER (Niğde) – Ya bırakın, müftülerimiz
müftü olarak kalsın. 
İÇİŞLERİ BAKANI SÜLEYMAN SOYLU (Devamla) – Evet, tabii,
burada önemli bir noktayı daha izah etmek isterim. Şimdi, biz bunu komisyonda
tartıştık, çok net bir şekilde değerlendirmelerimizi ortaya koyduk. Bence
Komisyondaki tartışmalar da çok olgun geçti, herkes kendi değerlendirmesini
ortaya koydu. Burada, isteyen vatandaşımız istediği memura, yetkisi olan memura
bunu kıydırabilir. Arkadaşlarımız şu tartışmayı yapıyorlar: “İşte, Avrupa’da
kilisede nikâh kıyılıyor, şurada şöyle yapılıyor.” 
ÖMER FETHİ GÜRER (Niğde) – Papazın boş vakti var. 
İÇİŞLERİ BAKANI SÜLEYMAN SOYLU (Devamla) – Bakınız,
bizim bu getirdiğimiz uygulamayla Avrupa’daki veya herhangi bir ülkedeki
uygulama arasında bir benzerlik veya bir örneklik söz konusu değildir. Tam
tersi, burada laiklikle ilgili yani din ve vicdan hürriyetimizi bağlayıcı bir
kısıtlılığı olan bir anlayış da söz konusu değildir. Tam anlamıyla, esas
itibarıyla bunun cinsiyetçilikle de bir alakası yoktur, bunu da çok net
söylüyorum. Nikâhın iki cinsi vardır, kadın ve erkek. Bunun cinsiyetçilikle de
bir alakası yoktur. 
SİBEL YİĞİTALP (Diyarbakır) – Kadın müftü var mı? 
CEYHUN İRGİL (Bursa) – Bir tane kadın müftü ismi
verebilir misiniz Sayın Bakan? 
İÇİŞLERİ BAKANI SÜLEYMAN SOYLU (Devamla) – Yine şunu da
ifade etmek istiyorum yani çok net bir şekilde altını çizmek istiyorum. Bu,
tamamen… Özellikle şu tartışma da beni yaralamaktadır: Yani bizim, grup olarak
hepimizin, gerek kadın hakları olsun gerek evlilik hakları olsun, bu konudaki
hassasiyetimiz çok açık ve ortadadır. Yani burada kadınların küçük yaşta
evlendirilmeleri değil, tam tersi evliliklerin meşruiyetine yönelik,
yaygınlaştırılmalarına yönelik bir adım atılmaktadır. Özellikle Cumhuriyet Halk
Partisi Grubuna seslenerek ifade etmek istiyorum ki bence bunu sizin
desteklemeniz lazım. 
BÜLENT YENER BEKTAŞOĞLU (Giresun) – Hiç öyle değil, hiç
öyle değil. 
İÇİŞLERİ BAKANI SÜLEYMAN SOYLU (Devamla) – Çünkü bir
evlenme yetkisinin meşruiyetini ve bir evlenme yetkisinin alanını
yaygınlaştırıyoruz ve…
BÜLENT YENER BEKTAŞOĞLU (Giresun) – Küçük yaşta
evlendirme çoğalacak. 
İÇİŞLERİ BAKANI SÜLEYMAN SOYLU (Devamla) – …bu konuda
özellikle, çok önemli bir şekilde ifade etmek istiyorum ki bunu bugünkü resmî
nikâh mevzuatı ve kanunu çerçevesinde gerçekleştiriyoruz. Bunu sizin
desteklemeniz, esas itibarıyla bugüne kadar itiraz edilen konuların ortadan
kalkmasına sebebiyet teşkil edecektir.
Bu vesileyle şunu ifade etmek istiyorum ki: Özellikle
yasalarımızın bu noktada herhangi bir suistimali engellemek maksadıyla...
Bakınız, dinî nikâh ile resmî nikâh arasındaki bağı engellemek için
yasalarımızın aldığı tedbirler açık ve nettir. 
Birincisi: Medeni Kanun’un 143’üncü maddesi uyarınca,
aile cüzdanı gösterilmeden evlenmenin dinî töreni yapılamaz; açık ve net. 
Bir dakikalık veya bir buçuk dakikalık ek süre isterim
eğer mümkünse.
(Mikrofon otomatik cihaz tarafından kapatıldı) 
BAŞKAN – Sayın Bakan, lütfen bir dakikada tamamlayın. 
İÇİŞLERİ BAKANI SÜLEYMAN SOYLU (Devamla) – Teşekkür
ediyorum Sayın Başkan. 
ÖMER FETHİ GÜRER (Niğde) – Sayın Bakan, cenazelere imam
bulunamıyor. Müftüler ne yapsın, namaz mı kıldırsın, nikâh mı kıysın?
İÇİŞLERİ BAKANI SÜLEYMAN SOYLU (Devamla) – İkincisi:
Diyanet İşleri Başkanlığı Görev ve Çalışma Yönetmeliği’nce Medeni Kanuna göre
akdedilen nikâhtan sonra isteyenlere nikâhın dinî merasimini icra etmek hükmü
uyarınca, aile cüzdanı ibraz edilmeden bir dinî nikâh da Diyanet İşlerinin
kendi yönetmeliğine göre yapılamaz. 
Ayrıca, bu konunun, biraz önce bahsettiğim gibi,
cinsiyet temelinde tartışılmasını da çok net söylüyorum, anlamakta zorluk
çekiyorum. 
SİBEL YİĞİTALP (Diyarbakır) – Erkek olarak bakıyorsunuz.

İÇİŞLERİ BAKANI SÜLEYMAN SOYLU (Devamla) – Özet olarak,
nikâhın şekli değişmiyor, nikâh merasiminin mekânı değişmiyor, dinî nikâhla
ilgili herhangi bir düzenleme yapılmıyor.
CEYHUN İRGİL (Bursa) – Ülkenin eğitimi, sağlığı dibe
vurmuş, ekonomi can çekişiyor, sizin uğraştığınız işlere bak!
İÇİŞLERİ BAKANI SÜLEYMAN SOYLU (Devamla) – Sadece,
hâlihazırda nikâh kıyma yetkisi tanımlanmış devlet memurlarına il ve ilçe
müftülüklerinin de ilave edilmesinin önü açılmış oluyor.
Bizim şu anda yüce Meclise sunduğumuz yasa tasarısı bu
kadar. 
Bir cümle de İçişleri Bakanı olmam vesilesiyle,
belediye başkanlarına girdiğiniz için söylemek istiyorum. Bakınız, yolsuzluk
yapan kim olursa olsun, kanuna aykırı davranan her kim varsa, bu belediye
başkanıdır, X’dir, Y’dir, Z’dir, bizim yetkimiz dâhilinde, biz gözünün yaşına
bakmayız. Bu saatten sonra muhalefet belediyeleri de iktidar belediyeleri de
nasıl gözünün yaşına bakmayacağımızı görecekler ama o zaman oralardan da ses
çıkarmasınlar. (AK PARTİ sıralarından alkışlar) 
BAŞKAN – Teşekkür ediyorum. 
Birleşime on dakika ara veriyorum. 
Kapanma Saati: 18.04
ÜÇÜNCÜ OTURUM
Açılma Saati: 18.24
BAŞKAN: Başkan Vekili Ahmet AYDIN
KÂTİP ÜYELER: Sema
KIRCI (Balıkesir), Mehmet Necmettin AHRAZOĞLU (Hatay)
-----0-----
BAŞKAN – Türkiye Büyük Millet Meclisinin 10’uncu
Birleşiminin Üçüncü Oturumunu açıyorum.
497 sıra sayılı Kanun Tasarısı’nın görüşmelerine devam
ediyoruz. 
Komisyon ve Hükûmet yerinde.
FİLİZ KERESTECİOĞLU DEMİR (İstanbul) – Sayın Başkan…
BAŞKAN – Sayın Kerestecioğlu, 60’a göre söz veriyorum.
Buyurun.
IV.- AÇIKLAMALAR (Devam)
25.- İstanbul Milletvekili Filiz Kerestecioğlu Demir’in, İçişleri Bakanı
Süleyman Soylu’nun 497 sıra sayılı Kanun Tasarısı’nın tümü üzerinde Hükûmet
adına yaptığı konuşmasındaki bazı ifadelerine ilişkin açıklaması
FİLİZ KERESTECİOĞLU DEMİR (İstanbul) – Sayın Bakan
konuşması sırasında, doğumun sözlü beyanıyla ilgili “Kadın kurumları maddeyi
anlayınca muhalefetten vazgeçti.” minvalinde bir söz söyledi. Bunun doğru
olmadığını ifade etmek için söz aldım. Burada aksine, daha yetkin bir
iyileştirmenin yapılması gerektiği ve bu sözlü beyanın her zaman risk taşıdığı
ve özellikle mülki amirin inisiyatifine de bırakılmadan sözlü beyanlarda ciddi
olarak bir araştırmanın yapılması gerektiği hâlâ ısrarla söyleniyor. Birleşmiş
Milletler Ülke Ekibi de “Araştırmanın yapılmaması, özellikle ensest ilişki
sonucunda gebelikler, doğum; kumalık, çoklu evlilik sonucu gebelikler, doğum;
tecavüz sonucu oluşan gebelikler ve doğum; çocuk yaşta tecavüze uğrama ve
evlendirilme sonucu gebelikler ve doğum konularında herhangi bir araştırma
olmadan sözlü beyanla nüfus kayıt işlemini mümkün kılabilme riski
taşımaktadır.” diyor. O nedenle kadın kuruluşlarının bunu anlamaması ya da bunu
kabul etmesi gibi bir şey söz konusu…
(Mikrofon otomatik cihaz tarafından kapatıldı)
FİLİZ KERESTECİOĞLU DEMİR (İstanbul) – Tamamlayabilir
miyim?
BAŞKAN – Tamamlayın lütfen.
FİLİZ KERESTECİOĞLU DEMİR (İstanbul) – Evet, bu şekilde
bir ifadeleri söz konusu değil. Sadece burada sözlü beyanda mutlaka araştırmanın
yapılması gerektiğini, aksine bu risklerin her zaman taşındığını -yani bugün de
taşıyor o riskleri, gelecekte de taşıyor- bunu ifade ediyorlar, bunu söylemek
istedim.
BAŞKAN – Teşekkür ediyorum.
Şimdi, tasarının…
MAHMUT TANAL (İstanbul) – Sayın Başkanım, özür dilerim.
BAŞKAN – Sayın Tanal…
MAHMUT TANAL (İstanbul) – Sayın Bakan kürsüde
konuşurken: “Cumhuriyet Halk Partisinin de bu tasarıyı, müftülere nikâh
yetkisinin verilmesini desteklemesini bekliyorum.” şeklinde bir ifade kullandı.
Bu açıkça Anayasa’nın 4’üncü maddesine, 2’nci maddesine, 10’uncu maddesine,
24/10, 174/4, Lozan Sözleşmesi’nin 42’nci maddesine aykırı olduğu hâlde -bunu
da Sayın Bakana dün ben makarayı verdim- bunu da bildiği hâlde, Anayasa’yı
ihlal suçu olduğu hâlde, bile bile Anayasa’yı ihlal suçuna bizi ortak etmesini
kabul etmiyoruz. (CHP sıralarından alkışlar) 
BAŞKAN – Eyvallah, birazdan Genel Kurulun onayına
sunacağız, Genel Kurulun kabulünü arayacağız.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp İlçesinin
Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (Devam)
BAŞKAN – Tasarının tümü üzerinde şahsı adına son söz,
Kilis Milletvekilimiz Sayın Mustafa Hilmi Dülger’e aittir.
Buyurun Sayın Dülger. (AK PARTİ sıralarından alkışlar)
MUSTAFA HİLMİ DÜLGER (Kilis) – Sayın Başkan, değerli
milletvekilleri; Nüfus Hizmetleri Kanunu ile Bazı Kanunlarda Değişiklik
Yapılmasına Dair Kanun Tasarısı üzerine şahsım adına söz almış olup gerçekte
tümü üzerine zaman yettiğince görüşlerimi belirteceğim. Yüce Meclisi saygıyla
selamlıyorum. 
Sözlerime başlamadan önce Şırnak’ta dün göçükte
hayatını kaybeden işçilerimize Allah’tan rahmet, ailelerine başsağlığı diliyorum.
Yine, hain bir saldırı sonucu Mersin’de yaralanan güvenlik güçlerimize acil
şifalar diliyorum. Bu arada Cumhuriyet Halk Partisi eski Genel Başkanı Sayın
Deniz Baykal’a da geçmiş olsun diyor, acil şifalar diliyorum. 
Sayın Başkan, değerli milletvekilleri; sizlerin de çok
iyi bildiği gibi vatandaşlık hakkı devletin hükümranlık hakkının kişi
üzerindeki iz düşümü olup bunun kazanılması, kaybedilmesi ve buna bağlı
olayların süreçleri de zamana ve milletlerin farklı hukuk anlayışlarına göre
farklılıklar gösterebilmektedir. Bu cümleden olmak üzere bu konudaki kanunlar
ve düzenlemeler bazen geleceğe dair beklentileri karşılamak bazen de yaşanan
gelişmeler ve ortaya çıkan yeni zaruretler sebebiyle güncellenme ihtiyacı
olarak karşımıza çıkmaktadır. Hem dijital teknoloji kullanma oranımızın artması
hem de talep ve ihtiyaçlarımızın değişime uğradığı günümüzde nüfus ve
vatandaşlık konusunda da yasal mevzuatımızda bazı güncellemeler yapmak ihtiyacı
ortaya çıkmış bulunmaktadır. 
Sayın Başkan, değerli milletvekilleri; bilindiği gibi
nüfus kütüklerinin güncelliği ve sürekliliği doğum, ölüm, evlenme, boşanma,
tapu, miras gibi hayatın en kritik süreçlerine temas eden son derece önemli bir
konudur. Söz konusu tasarıda elektronik ortamdaki aile kütüklerine ait, kişiye
ait artık tek bir kayıt tutulacağı öngörülmüş olup bununla da kişi ve olayların
kayıtlarının Türkiye Cumhuriyeti kimlik numarasıyla ilişkilendirilmesi; nüfus
kayıtları arasında gerekli bağların kurulması, mükerrer kayıtların önlenmesi ve
tüm işlerde teknik denetim imkânının sağlanması amaçlanmıştır. 
Sayın Başkan, değerli milletvekilleri; yine bu
tasarıyla vatandaşın günün her saatinde hizmet için başvurduğu hastanelere,
mahkemelere, dış temsilciliklere ve evlendirme memurluklarına elektronik
ortamda bildirme ve nüfus olaylarının tescil yetkisi verilmekte, hizmette sürat
ve kolaylığın hedeflendiği, bu sayede, adı geçen nüfus olaylarının tescilinde
nüfus müdürlüklerine gitmeyerek ve buna gerek kalmadan elektronik ortamda
kolayca tesciline imkân sağlandığı da görülmektedir. 
Sayın Başkan, değerli milletvekilleri; ayrıca bu
tasarıda günlük hayatta önemli sıkıntılara yol açan, hepimizin zaman zaman
yaşadığı olaylardan birisi olan, yazım ve imla hatası bulunan ve bu tür
problemlerin artık mahkeme kararına gerek kalmaksızın değiştirilmesine imkân
tanındığı da görülmektedir. Böylece düzenleme sayesinde hem mahkemelerde iş
yükü azalacak hem de uzun mahkeme kuyrukları ortadan kalkacaktır. 
Diğer bir başka düzenleme de boşandığı hâlde mahkeme
kararıyla kocasının soyadını kullanabilen kadınlarımızı ilgilendirmektedir. Bu
düzenlemeyle, bu durumdaki kadınlarımız istedikleri takdirde sadece nüfus
müdürlüğüne vereceği dilekçeyle mahkeme kararına gerek olmadan evlenmeden
önceki soyadlarını da kullanabilme imkânına kavuşacaklardır. 
Sayın Başkan, değerli milletvekilleri; sonradan Türk
vatandaşlığına alınanlardan doğum yeri ve doğum tarihi hatalı olan kişilerin
mahkeme kararı olmaksızın durumlarının düzeltilmesi de bu tasarıyla mümkün
olmaktadır. Yine, 18 yaşını tamamladığı hâlde aile kütüklerine kayıt edilmemiş
olan kişilerin istek ve gerekli şartları sağlamaları hâlinde başka bir belge
istemeden tescil işlemlerinin gerçekleştirilmesi de yine bu tasarıyla mümkün
olmaktadır. 
Sayın Başkan, değerli milletvekilleri; kamuoyunda belki
de en fazla memnuniyet yaratacak olan değişikliklerden birisi de kimlik
paylaşım sistemi üzerindeki değişikliklerdir. Bu amaca yönelik olarak
uygulamaya konulan bu sistem kurumların erişimine açılmış olacak, bu sayede
ilgili kurum ve kuruluşların, vatandaşların kimlik bilgilerine elektronik
ortamda doğrudan ve hızlı erişmeleri sağlanacaktır.
Sayın Başkan, değerli milletvekilleri; yine, bu kanunla
getirilen bir değişiklik de doğum olaylarının tescilinde elektronik tescil
imkânının getirilmiş olduğu görülmektedir. Diğer bir düzenlemeyle de sağlık
kuruluşlarında dünyaya gelen ve adı konulan çocuğun doğum olayına ait
bilgilerinin MERNİS veri tabanına elektronik yolla tescil edilmesi imkânı da
tasarıyla mümkün hâle gelecektir. 
Yine, bu yapılan düzenlemeyle bugün meri mevzuatımıza
göre evlendirme işlemleri hâlen belediye, köy evlendirme memurlukları, nüfus
müdürlükleri ve dış temsilciliklerimizde gerçekleştirilmekteyken şimdi bu
tasarıyla bu gruplara ilave olarak il ve ilçe müftülüklerine de nikâh kıyma
yetkisi ve görevi verilmektedir. 
Öncelikle şu noktayı açıkça ifade etmem gerekir ki, bu
tasarıda yeni bir nikâh tarzı veya dinî nikâhın resmîleşmesi gibi bir uygulama
ve bir öneri söz konusu değildir. Bunu on yedi yıl mülkiye başmüfettişi olarak
çalıştığım bir kurumun görevlisi olarak söylemekteyim çünkü bizler gittiğimiz
vakit; bir, belediye evlendirme memurluklarının teftiş ve denetimini yapardık;
iki, aynı zamanda il ve ilçe nüfus müdürlüklerindeki evlendirme iş ve
işlemlerini denetlerdik. Yapılan işlem mevcut resmî nikâh işleminin kanunda
belirtildiği şekil ve usulde, hatta nikâh kıyacak memurun giydiği cübbeye
varıncaya kadar mevcut durumla aynı olacak, il ve ilçe müftülüklerine bir
yetkinin verilmesinden başka bir şey değildir.
Sayın Başkan, değerli milletvekilleri; ülkemizde resmî
olarak nikâh kıymadaki şekil unsuru bile mevzuatla düzenlenmiş olup bu konuda
bir değişikliğe asla gidilmemektedir. Bu şekil kaynağını da Medeni
Kanun’umuzdan ve Evlendirme Yönetmeliği’nden almaktadır. Medeni Kanun’umuz
gereğince evlenme iradesinin bizzat evlenecek kişiler tarafından yetkili ve
resmî memurun önünde açıklanmasıyla gerçekleşecek olan hukuki evlenme,
Türkiye'de yapılacak tek evlenme şeklidir. Medeni Kanun’umuzla, evlendirme
yetki ve görevinin, belediye bulunan yerlerde belediye başkanına ve başkanın
evlendirme işlemlerini memur ettiği görevliye, köylerde ise muhtarlara verilmiş
olduğu bilinmektedir. 
5490 sayılı Kanun’la belediye başkanı ve muhtarlar
dışında, İçişleri Bakanlığınca il nüfus vatandaşlık müdürleri ile ilçe nüfus
müdürleri ve dış temsilciliklere de bu yetki devredilen yetki olarak
verilebilmektedir.
Bugün, buraya sunulan, yüce Meclise sunulan tasarıyla
il, ilçe müftülüklerine de evlendirme memurluğu görev ve yetkisi verilerek
sadece hukuki saha genişletilmektedir yani nikâhın şekliyle ilgili bir
düzenleme asla yoktur; sadece, nikâhı kıyacak devlet memurlarına bir ilave söz
konusudur. 
Yine, Türk Medeni Kanunu ve Evlendirme Yönetmeliği
hükümlerine göre evlendirme memurunun kamu görevlisi olması zorunludur.
Neticede, müftüler de devlet memuru olduğuna göre bu konuda bir kaygıya da
gerek yoktur. Buna göre her vatandaşımız kanuni şartlara uymak kaydıyla resmî
nikâhını dilediği evlendirme memuruna kıydırma hak ve yetkisine sahiptir.
İsteyen, belediye evlendirme memurluğuna; isteyen, nüfus müdürlüğüne; isteyen,
köy muhtarlığına; isteyen de il, ilçe müftülüğüne müracaat edebilecektir.
Bugüne kadar, bundan dolayı toplumun kutuplaştığı da herhangi bir kayda düşmüş
değildir.
Değerli milletvekilleri, ayrıca, evlendirme işlemleri
belirli yasal kurallar ve formalitelere uyarak kurulan bir müessesedir. Bu
konuda herhangi bir kaygıya gerek yoktur. Diğer yetkili görevlilerin teftiş ve
denetimleri gibi müftülükler de aynı usul ve esasa göre denetleneceklerdir.
Tasarının ülkemiz için, milletimiz için, vatandaşımız
için hayırlara vesile olmasını temenni ediyor, yüce Meclisi saygıyla
selamlıyorum. (AK PARTİ sıralarından alkışlar)
BAŞKAN – Teşekkür ediyorum Sayın Dülger.
Böylece konuşmaları tamamladık. 
Şimdi tasarının tümü üzerinde soru-cevap işlemi
gerçekleştireceğiz. 
Sayın milletvekilleri, dün de sisteme giren sayın
milletvekilleri sırayla tekrar sisteme girdiler. Ona göre yirmi dakikalık
soru-cevap işleminin ilk on dakikasında -soru olabilecek şekilde- sırayla sayın
milletvekillerine söz vereceğim, daha sonraki on dakikayı da o süreyi de
soruları cevaplandırmak üzere bakan için tanıyacağım. 
Sayın Tanal…
MAHMUT TANAL (İstanbul) – Teşekkür ederim Sayın Başkan.

Sayın Bakanım, Diyanet İşleri Başkanlığı tüm, 81
ilimizde münhal bulunan imam-hatip kadrolarına geçici cami görevlisini sınavla
almıştır. Sınav sonucu alınan bu cami imamları temizlik işçisi statüsünde
İŞKUR’a kaydırılmıştır. İmam olarak, cami görevlisi imamı olarak sınavla alınan
bu cami imamları hangi yasaya, hangi tüzüğe, hangi yönetmeliğe uygun olarak
İŞKUR personeli olarak kaydırılmıştır? Açılan sınavda İŞKUR’a
kaydedileceklerine ilişkin bir hüküm yoktur. İŞKUR’a kaydırıldıkları zaman
asgari ücretle çalışmaktadırlar ancak cami imamı olarak görev yaptıkları zaman
hem özlük haklarında hem statülerinde bir farklılık vardır. Bu, kanuna, nizama
aykırı değil midir? Bunların bu mağduriyeti ne zaman giderilecektir? 
Soru 2: Tasarının 6’ncı maddesi, Anayasa’mızın 2’nci,
4’üncü, 10’uncu, 24’üncü, 174’üncü ve Lozan Sözleşmesi’nin 42’nci maddesine
aykırı değil midir? 
Teşekkür ederim. 
BAŞKAN – Sayın Basmacı…
MELİKE BASMACI (Denizli) – Sayın Başkan…
Sayın Bakan, ben çok merak ediyorum; ülkemizde bugün
terör var, cinayetler var, çok ciddi anlamda kanun hükmünde kararnameler var,
ekonomik sorunlar var, intihar edenler var, acaba hangi zorunlu ihtiyaçtan
dolayı biz bugün nikâhı müftülerin kıyıp kıymayacağını konuşuyoruz? Ülkemizin
en elzem problemi bu mudur? Bunu merak ediyorum. 
Teşekkür ederim. 
BAŞKAN – Sayın Özel’in yerine Sayın İrgil…
CEYHUN İRGİL (Bursa) – Teşekkür ederim Sayın Başkan. 
Sayın Bakan, her fırsatta ve her açıklamanızda
vatandaşlara “Rahat olun, güvendesiniz. Devlet her yerde ve bizden habersiz kuş
bile uçmaz, güvenliğiniz tam.” diyorsunuz. 7 işçinin öldüğü, kamyonların akşama
kadar vızır vızır çalıştığı kaçak madeni bile görmekten âciz olan ve onu
saptayamayan vali, kaymakam ve yöneticileriniz için bir işlem yapmayı düşünüyor
musunuz?
İkinci sorumsa, bildiğiniz gibi, bu yeni dönemde
atamalarda güvenlik soruşturmaları yapılıyor. Çok sıkça vatandaşlardan ve
ataması yapılan sağlık personeli veya diğer memurlardan atamaların geciktiğine
dair ve altı aydır, yedi aydır atamaların yapılmadığına dair şikâyetler var. Bu
konuda, atamaların hızlandırılması için veya sonuçlandırılması için onlara bir
müjde verebilir misiniz?
Teşekkür ederim.
BAŞKAN – Sayın Sarıhan…
ŞENAL SARIHAN (Ankara) – Teşekkür ederim Sayın Başkan.
Sayın Bakan, biraz önce yapmış olduğunuz
konuşmalarınızda “demografik kış”tan söz ettiniz ve örnek olarak da gençliğin
azalmakta olduğunu, yaşlı nüfusun çoğalmakta olduğunu ifade ettiniz. Acaba bu
müftülüklere nikah yetkisi vermenizin bir gerekçesi olarak mı bunu ifade
ettiniz? Yani evliliği daha da yükseltmek gibi bir amaç mı, bunu mu anlatmak
istediniz? 
Aynı zamanda, birini kaçırdım ama üç koşuldan söz
ettiniz bu yasa tasarısıyla ilgili, “Bürokrasiyi azaltacak, iş sürelerini
azaltacak, fiilî duruma dayanak yaratacak.” dediniz. İlk ikisini anlıyorum,
buna katılıyorum da, olumluyorum da ama fiilî duruma dayanaktan kastınızın ne
olduğunu öğrenmek isterim.
Teşekkür ederim.
BAŞKAN – Sayın Akar’ın yerine Sayın İlgezdi…
GAMZE AKKUŞ İLGEZDİ (İstanbul) – Sayın Başkan…
Sayın Bakan, bu tasarıyla müftülerin nikâh kıymasıyla
ailelerin tahkim edileceğini söylüyorsunuz. Aile kurumunu müftülerle nasıl
tahkim edeceksiniz? Boşanmaların temelinde eşler arasında din eksenli bir
ayrılık ya da dinî inanç eksikliği olduğunu mu düşünüyorsunuz? Evlendirme
memurları gibi Diyanet bünyesinde kurulan aile irşat ve rehberlik bürosu
görevlilerini de nikâh kıymakla görevlendirecek misiniz?
Teşekkürler.
BAŞKAN – Sayın Balbay…
MUSTAFA ALİ BALBAY (İzmir) – Teşekkür ederim Sayın
Başkan.
Sayın Bakan, son okuduğum kitaplardan biri Ali
Bardakoğlu’nun “Yüzleşme” kitabı. Orada üç dört yerden alıntı aktarmak
istiyorum ama sadece ikisini paylaşmak istiyorum: “Özellikle hukuk alanında
İslam ülkelerinin bugün geldiği nokta asırlar süren bir sürecin ürünüdür.
Merhum Erol Güngör’ün ifadesiyle ‘İslam dünyasındaki hukuk hareketleri modern
hayata yetişememiştir. İslam dünyasındaki bu umumi gerilik, artık kapatılması
imkânsız görülen bir mesafe hâline geldikten sonra Batı kanunlarından
yararlanmak durumunda kalınmıştır.’” En son birinde de “Din, etrafımızda olup
biten her hadiseye çözüm getirdiği, hayatın her alanında belirleyici duruma
geldiği an büyük zarar görmekte ve bir sorun oluşturmaktadır.” diyor. 
Bunu bir CHP’li söylese tabii ki farklı yorumlarsınız
ama sizin döneminizde yedi yıl Diyanet İşleri Başkanlığı yapmış bir kişi
hukukta geriliğimizi ve İslam dünyasının bu konudaki geriliğini vurguluyor. 
Şimdi, getirdiğinizle müftülük makamını zedelemeyecek
misiniz…
(Mikrofon otomatik cihaz tarafından kapatıldı) 
MUSTAFA ALİ BALBAY (İzmir) – ...günlük hayattaki akışı
zorlayan bir sürece girmeyecek misiniz? 
81 müftüden tane kadın yok, hepsi erkek. Erkek egemen
bir toplumda kadınları ezmeyecek misiniz?
Teşekkür ederim. (CHP sıralarından alkışlar) 
BAŞKAN – Sayın Özdiş…
İBRAHİM ÖZDİŞ (Adana) – Teşekkür ediyorum Sayın Başkan.
Sayın Bakan, müftülere nikâh kıyma yetkisi vermeye
çalıştığınız bu yasa tasarısında vatandaşların evlenme işlemlerini
kolaylaştırmak, hızlandırmak gerekçesini savunuyorsunuz. Mevcut durumdaki
kurumların hangi aşamada yetersizliği, yavaşlığı söz konusudur? 
Belediyelerde ve nüfus müdürlüklerinde evlendirme
memurlarının sayısını artırmak, özlük haklarını düzeltmek gibi çalışmalar
yapmış olsaydınız daha doğru olmaz mıydı?
Bu tasarıyla toplumda “belediyede nikâh kıydıranlar” ve
“müftüde nikâh kıydıranlar” şeklinde kutuplaşma yaratacağınızın, dolayısıyla
toplumu böleceğinizin farkında değil misiniz?
Teşekkür ediyorum Sayın Başkan.
BAŞKAN – Sayın Bektaşoğlu…
BÜLENT YENER BEKTAŞOĞLU (Giresun) – Teşekkür ederim.
Sayın Bakan, müftülere nikâh kıyma yetkisini içeren
tasarı devrim yasalarına, laikliğe ve cumhuriyetimizin kadınlara tanıdığı
medeni haklara bir saldırıdır. Bu yetkiyle -hakları olmayan Türk kadını- “resmî
nikâhlı”, “müftülük nikâhlı” diye iki tip aile kavramı yaratılmak isteniyor;
kadınlar ve aileler ayrıştırılıyor. Bu tasarı yasalaşırsa resmî olmayan nikâh
özendirilecektir çünkü böyle bir yetkinin din görevlileri tarafından
kullanılmasıyla küçük yaşta evlilikler, kız çocuklarının zorla evlendirilmesi
artacaktır. 18 yaş altındaki çocuklara müftülüklerde dinî nikâh kıydırılıp
“Yaşı tutunca resmî nikâh kıyarız.” demenin yolu açılacak, böylece kayıt dışı
evlilikler gerçekleştirilebilecektir. Şiddete, tecavüze, tacize uğrayanların
mağduriyeti ve suçlunun cezalandırılmasının yasayla değil bu tip
evlendirmelerle giderilmesi gündeme gelecektir. Tepkiler üzerine geri çektiğiniz
tacizciyi, tecavüzcüyü koruma yasası yerine, şimdi onların mağdurlarını
müftülüklerde evlendirmek mi istiyorsunuz? 
Bu konuda imza toplayan Giresunlu kadınlarımıza da
buradan selam gönderiyorum.
Teşekkür ederim. 
BAŞKAN – Sayın Tekin…
HAYATİ TEKİN (Samsun) – Teşekkür ederim.
Sayın Bakanım, son zamanlarda uyuşturucuda önemli bir
artış olduğu her gün basınımızın malumudur. Sentetik uyuşturucudaki yaygınlaşma
toplumu tehdit eder hâle geldi. Amerika’da bir uyuşturucu icat ediliyor,
“Flakka”, iki günde ismi “Zombi” olarak konuluyor ve maşallah, Türkiye'ye
geliyor. Her gün bir iki şehidimiz oluyor, tüm ülke olarak ağlıyoruz. Tahmin
ederim ki her gün 10, belki de 100 gencimizi uyuşturucu batağında kaybediyoruz.
Uyuşturucu mafyası önce gençleri alıştırıyor, sonra mafya elemanı olarak
kullanıyor; bu, mafya için tatlı bir sirkülasyon, toplum için her gün yeni bir
tehlike doğuruyor. Bu, artık seni beni geçti, Hükûmeti de geçti. Bence,
kanunları yeniden düzenleyip toplumsal büyük bir seferberlik ilan etme zamanı
geldi de geçti diye düşünüyorum. Siz ne düşünüyorsunuz? Bununla ilgili bir
projeniz var mı?
BAŞKAN – Sayın Özdemir…
SİBEL ÖZDEMİR (İstanbul) – Teşekkür ederim Sayın
Başkan.
Sayın Bakan, tasarının ülke gündemine gelmesiyle
birlikte, Komisyon, alt komisyon çalışmalarında, nüfus hizmetleriyle ilgili
önemli düzenlemeler içeren bu kanun tasarısının 6’ncı maddesinde müftülüklere
nikâh kıyma yetkisinin verilmesine gerçekten tüm gerekçeleriyle karşı çıktık
ancak bugünkü konuşmanızda, tekrar, “Vatandaşlarımızın resmî nikâha
ulaşabilirlikleri sağlanacaktır.” diye bir gerekçe sundunuz. Sizin tarafınıza,
Bakanlığınıza, gerçekten, böyle bir talep, resmî nikâh işlemiyle ilgili böyle
bir yığılma nerelere oldu, nasıl bir talep geldi?
Ayrıca, diğer bir sorum, resmî nikâh işlemi esnasında
alınan bir bedel var vatandaşlarımızdan. Bu bedel, belli bir mezhebe hizmet
eden Diyanet İşleri Başkanlığı bünyesindeki müftülüklere bir kaynak olarak mı
aktarılacak? Bu da bir adaletsizlik yaratmayacak mı toplumda? 
BAŞKAN – Şimdi soruları cevaplandırmak üzere sözü
İçişleri Bakanı Sayın Süleyman Soylu’ya bırakıyorum. 
Buyurun Sayın Bakan. 
İÇİŞLERİ BAKANI SÜLEYMAN SOYLU (Trabzon) – Çok teşekkür
ediyorum. 
Öncelikle, Diyanet İşleri Başkanlığının cami
imamlarının İŞKUR personeli olmasıyla ilgili Mahmut Tanal’ın sorduğu soru,
zannediyorum, tersinden sorulmuş bir soru. Yani anlıyorum ki toplum yararına
temizlik personeli olarak camiye verilen kişilerle ilgili bir değerlendirme
yapmak istiyor. 
MAHMUT TANAL (İstanbul) – Yok, öyle değil. 
İÇİŞLERİ BAKANI SÜLEYMAN SOYLU (Trabzon) – Yani onun
ötesinde, Diyanetin İŞKUR üzerinden bir alımı, daha doğrusu İŞKUR personeli
olarak bir alımı söz konusu olamaz. 
ÖMER FETHİ GÜRER (Niğde) – Müftünün açıklaması var,
müftünün. 
ÖZGÜR ÖZEL (Manisa) – Seçim öncesi yaptınız üç aylık. 
ÖMER FETHİ GÜRER (Niğde) – Niğde Müftüsü açıkladı geçen
hafta. 
İÇİŞLERİ BAKANI SÜLEYMAN SOYLU (Trabzon) – Yok, yok.
Yani anlıyorum ki toplum yararına bir çalışmayla ilgili bahsediyor ise…
CEYHUN İRGİL (Bursa) – O toplum yararına değil, seçim
yararına. 
İÇİŞLERİ BAKANI SÜLEYMAN SOYLU (Trabzon) – …toplum
yararına çalışmalar temizlikçi olarak oraya alınıyor ama cami içerisinde namaz
vakitlerinde bir kişinin kendisinin de namaz kıldırma ehliyeti varsa, eğer cami
imamı da yoksa bunu cemaatten normal birisi de kıldırabilir, oradaki o
temizlikçi kişi de ehliyet sahibiyse kıldırabilme imkânına sahiptir.
ÖMER FETHİ GÜRER (Niğde) – Camiler imamsız, camiler.
Niğde’de 57 camide imam yok. O kadar imam-hatip var ama camilerde imam yok. 
İÇİŞLERİ BAKANI SÜLEYMAN SOYLU (Trabzon) – Ama diğer
meseleyle ilgili söylediğinize elbette ki ilgili arkadaşlarımız cevap
verebileceklerdir. 
İkincisi, Türkiye’de tabii bir taraftan terörle
uğraşıyoruz, bir taraftan göçle uğraşıyoruz, çok doğal olarak bir taraftan
sınırlarımızla uğraşıyoruz, diğer taraftan da -İçişleri Bakanlığı olarak
söylüyorum- asayişle, uyuşturucuyla uğraşıyoruz. Tabii, bunların her birini bir
tarafa bırakmamız mümkün değil ama bir taraftan da teknoloji gelişiyor. Yani
burada biz özellikle sadece bu tasarının 6’ncı maddesiyle ilgili bir
değişikliği ortaya koyuyor değiliz. Teknolojik birtakım gelişmeleri ve
değişmeleri de bizler hayatımızın bu olağan akışı içerisinde yansıtmakla
yükümlüyüz ve sorumluyuz. Vatandaşımız da bizden zamanlarının kaybolmaması, teknolojiden
istifade edebilme ve kurumlar arasında sürekli bu imkânsızlıklarla beraber
boğuşma yerine… Elimizdeki imkânı onlara sarf etmek durumundaydık, bu yasayla
da bunu sağlamaya çalışıyoruz. 
MELİKE BASMACI (Denizli) – Teknolojinin müfttü
nikâhıyla ne alakası var Sayın Bakan? 
İÇİŞLERİ BAKANI SÜLEYMAN SOYLU (Trabzon) - “Fiilî
durumların hukuki durumlarla ilgili nasıl bir değerlendirmesi var?” diye bir
soru geldi. Evet, fiilî olarak şunu söyleyeyim: Var olan, aslında fiilî olarak
ortada bir sorun olarak duran... Örneğin madde 8 ile ölü olması, muhtemel
kayıtlarla ilgili ölüm araştırması diye bir durum söz konusu, madde 10 ile de
e-devlet üzerinden nüfus kaydıyla yerleşim yeri belgesi alınması. Biz bunları
genelgelerle, birtakım talimatlarla beraber yapıyor idik ama bunları
genelgelerle ve talimatlarla yapmaktan ziyade, bunları kanun içerisine dercedip
bunu rahat bir hâle getirebilmek çok daha doğrudur diye düşündük. Ben bakan
olduğum zaman, özellikle vatandaşlarımızın bu tip belgeleri rahat bir şekilde
kendilerinin almasını ve aynı zamanda bu belgelerin de resmî bir hüviyet
olarak, resmî bir belge olarak kullanılması konusunda talimat verdim ama bu,
kanunla beraber tartışılabilir bir talimattı. Şimdi, burada bu talimatı esas
itibarıyla vatandaşlarımızın işini kolaylaştırma için kanunla beraber
kuvvetlendirdiğimizi, tahkim ettiğimizi ifade etmek isterim. 
Yine, bunun yanı sıra, dün, hakikaten, Şırnak’ta üzücü
bir hadise yaşandı, Allah rahmet eylesin. Şunu söyleyeyim, burada bu bilgiyi
Meclisle paylaşmak isteriz: Özellikle burada, terör örgütlerinin uzun zamandan
beri, güvenlik güçlerinin müdahalesine rağmen, kaçak olarak çalıştırmaya devam
ettiği kömür ocakları vardı ve buradan ciddi gelirler elde ediliyordu.
Devletimizin bu konuda önemli bilgileri oluştu.
ÖMER FETHİ GÜRER (Niğde) – Bu ocak öyle bir ocak mı? 
İÇİŞLERİ BAKANI SÜLEYMAN SOYLU (Trabzon) – Bir
dinlerseniz...
Bu bilgiler çerçevesinde yaklaşık iki, iki buçuk ay, üç
aydan beri o bölgede, o bölgeyi de bilenler bilirler, Kösreli bölgesi ve diğer
bölgelerde, güvenlik güçlerimiz çok ciddi operasyonlar yaptı ama bu bölgeler
coğrafi olarak da zor bölgelerdir. Onun için, burada birçok kömür ocağını terör
örgütleriyle beraber çalışanlardan ve kaçak olarak çalışanlardan arındırdık ve
bunları da adım adım gerçekleştirdiğimizi ifade etmek istiyorum Güvenlik
güçlerimizin ve oradaki kurumlarımızın ortaya koymuş olduğu önemli bir
değerlendirme olarak bunu ortaya koymak isterim. Elbette ki burada bir hafriyat
gerçekleşiyordu. Bu hafriyatla beraber bu şey yaptı. Bu konudaki gerekli
soruşturma hem ilgili bakanlık tarafından, gerekli savcılık tarafından, Adalet
Bakanlığı tarafından da açıldı ve gözaltılar da oldu, siz de takip ettiniz.
Buradaki hukuki süreç devam etmektedir. Ama şunu bilmenizi isterim: Terör
örgütünün finans kaynaklarından bir tanesi de kömür ocaklarıdır -yani o
bölgedeki kömür ocaklarıdır- ve o bölgedeki kömür ocaklarına yönelik de bizim…
SİBEL YİĞİTALP (Diyarbakır) – Dört yıldır var, dört
yıldır orası var.
İÇİŞLERİ BAKANI SÜLEYMAN SOYLU (Trabzon) - Üç yıldır,
dört yıldır, beş yıldır, altı yıldır… Hayır, 2013’te oranın ruhsatı iptal
edilmiştir ve iki, üç ay önce de orayla ilgili ve diğer yerlerle ilgili
-bölgeyle ilgili söylüyorum ben- bölgeyle ilgili gerekli güvenlik önlemleri
güvenlik kuvvetlerimizce de alınmıştır. 
CEYHUN İRGİL (Bursa) – Sayın Bakanım, bir saniye… Sayın
Bakanım, benim sorduğum o değil. Bu kadar kamyonun çalıştığı yerde nasıl
oluyor? 
İÇİŞLERİ BAKANI SÜLEYMAN SOYLU (Trabzon) – Yine, bunun
yanı sıra ifade etmek isterim ki –“‘Demografik kış’ açısından neyi ifade etmek
istiyorsunuz?”- ben Birleşmiş Milletlerin ortaya koymuş olduğu bir nüfus
değerlendirmesini burada paylaştım. İçişleri Bakanıyım, hem nüfustan hem göçten
hem nüfus hareketliliklerinden de sorumluyum. Burada bu imkânı bulmuşken yüce
Meclise bu konuda bir bilgi sunmak istedim. Bu, aile kurumunu tahkim eder mi?
Evet, evlilik müesseselerinin, özellikle evlilik müesseselerinin kayıt dışı
olmaktan kayıt içine dönmesi ve özellikle kayıt altına alınması hem aile
kurumunu tahkim eder hem de bu konuda daha sağlıklı bir sonuca bizi ulaştırır. 
ÖMER FETHİ GÜRER (Niğde) – Devlete maliyeti ne olacak?
CEYHUN İRGİL (Bursa) – Oralarda güvenlik soruşturmasını
söylemediniz.
İÇİŞLERİ BAKANI SÜLEYMAN SOYLU (Trabzon) – Özellikle
Sayın Bardakoğlu’ndan bahisle, acaba müftülük makamını zedeler mi bu? Hiç böyle
bir değerlendirmeyi düşünmeyi aklımıza da getirmedik; tam tersi, evliliği ve bu
nikâh işlemini gerçekleştirmek önemli bir olaydır çünkü hem aile temeli atmaktır.
Bunun tam tersi, müftülük makamıyla… Belediye başkanlarına nasıl bir onur
katıyorsa, belediye başkanlarına nasıl hem maddi hem de manevi bir haz veya
mutluluk katıyorsa aynen müftülere de aynısını katacağı aşikârdır ve nettir. 
Evlendirme memurlarının denetimleriyle ilgili bir soru
geldi. Özellikle Nüfus ve Vatandaşlık İşleri Genel Müdürlüğü ve mülkiye
müfettişleri bütün evlendirme daire ve memurluklarını, Genel Müdürlükçe
yetkilendirilen memurlar, vali, kaymakam, il ve ilçe müdürleri ve belediye
başkanları ilgili evlendirme daire ve memurlarını denetlemeye yetkilidirler.
Denetlenen müftülükler değil, elbette ki buradaki yaptıkları işlemlerle alakalı
mesele olacağı için bu da çok açık ve nettir. 
Yine, burada, özellikle “Müftülüklerin nikâh kıyma
yetkisi ve belediyelerin nikâh kıyma yetkisi vatandaşlar arasında bir
ayrıştırma oluşturur mu?” Hayır, bir ayrıştırma oluşturmaz. 
İBRAHİM ÖZDİŞ (Adana) – Kesinlikle olur.
İÇİŞLERİ BAKANI SÜLEYMAN SOYLU (Trabzon) – Tam tersi,
herkesin bu konuda kendi istediğini yapabilme… Bugün nasıl muhtara gidiyorsa,
nasıl nüfus müdürüne veya nüfus memuruna, yetkilendirilmiş memura gidiyorsa,
nasıl Türkiye’de yaşayıp dış temsilciliklerde nikâh kıydırma aynı şekilde
burada da müftülüklerde nikâh kıydırma veya bu konudaki kendi arzusunu
kullanabilecektir. 
Yine, özellikle, şunu ifade etmek istiyorum, şunu
kesinlikle reddediyorum, bunun bu tartışma içerisinde olmasını da şahsım olarak
doğru bulmuyorum: Yani kız çocuklarının yaşlarının daha küçük bir şekilde
evlendirilmeleri ile müftülüklerin nikâh kıyma yetkileri arasında en ufak bir
korelasyon söz konusu değil, böyle bir şey söz konusu değil.
BÜLENT YENER BEKTAŞOĞLU (Giresun) – Göreceğiz,
göreceğiz!
İÇİŞLERİ BAKANI SÜLEYMAN SOYLU (Trabzon) – Bunu ortaya
koymak da doğru değil yani. 
Belki başka yerlerde bu değerlendirmelerinizi
yapabilirsiniz, siyasal olarak tutumunuzdur, bu değerlendirmelerinize de
elbette ki cevap vermek durumundayız ama burada bu anlayış söz konusu değil. 
Şunu söylemek isterim: Özellikle, uyuşturucu konusunda
son bir yılda bütün rakamlar, gerek uyuşturucu miktarı gerek uyuşturucu
operasyonları gerek uyuşturucuyla ilgili kilogram konusundaki bütün oranlar 2
katına çıkmıştır ama Türkiye uyuşturucu konusunda hem transit ülkedir, Türkiye
uyuşturucu konusunda aynı zamanda da bir taraftan hedef ülkedir. Elbette ki bu
sadece yakalamalarla ilgili bir mesele değildir, topyekûn bir meseledir.
Mahallî idarelerden muhtarlıklara kadar, sivil toplum örgütlerinden siyasi
partilere kadar bu konuda toplumsal seferberlik bizim temel görevimizdir. Bu
konuda, özellikle, son bir yılda rakamları çok üst noktaya taşıdığımızı,
operasyonları çok üst noktaya taşıdığımızı sizler de fark ediyorsunuz. Bu
konuda bütün bakanlıklarla beraber ortak çalışmamız var, Başbakan Yardımcımız
bu konuda bizim koordinatörümüzdür. Herkes kendi görevini yapmaya çalışıyor ama
bu konuda alacağımız çok mesafe olduğunu da ifade etmek istiyorum. 
Özellikle, şunu söylemek isterim…
(Mikrofon otomatik cihaz tarafından kapatıldı) 
İÇİŞLERİ BAKANI SÜLEYMAN SOYLU (Trabzon) – Şurada bir
cümle var, onu ifade edeyim. 
BAŞKAN – Lütfen, tamamlayın. 
BÜLENT YENER BEKTAŞOĞLU (Giresun) – Bu bilgiler yanlış,
size verilen o bilgiler yanlış. 
İÇİŞLERİ BAKANI SÜLEYMAN SOYLU (Trabzon) – Yok, yok;
bana verilen bilgiler yanlış değil. Ben uyuşturucuyla ilgili bilgileri her gün
takip eden ve bu konuyu kendi meselesi hâline getirmiş ve akşamleyin yatarken
“Acaba bir çocuk bu konuda ne yapıyor?” diye düşünmeyi valilerin temel fikrini
ve kaymakamların temel düşüncesini talimatlandırmış bir İçişleri Bakanı olarak
söylüyorum. Burada, bu bizim mücadelemizdir. Bugün terörle nasıl mücadele
ediyorsak uyuşturucuyla da aynı mücadeleyi ortaya koymak durumundayız. 
ÖMER GETHİ GÜRER (Niğde) – Yaş 10’a düştü, yaş 10’a
düştü. 
İÇİŞLERİ BAKANI SÜLEYMAN SOYLU (Trabzon) – Aynı şekilde
şunu da ifade edeyim: Bunu da defalarca kamuoyunda ifade ettim, teröriste hangi
muameleyi gerçekleştiriyorsak uyuşturucu satıcısına da güvenlik kuvvetlerimizin
aynı muameleyi gerçekleştirmelerinden erinmemelerini de defalarca kendilerine
salık verdim. Hiç merak etmeyin ama bu merak etmemenin yanında, hepimiz de
elimizi taşın altına koymak durumundayız çünkü terörist nasıl ülkemizdeki
birlik ve beraberliği yok etmeye çalışıyorsa bu kimyasal terörizm üzerinden ve
uyuşturucu terörizmi üzerinden de aynı, hem aile bütünlüğümüz hem ahlakımız hem
geleneklerimiz, göreneklerimiz, medeniyetimiz ve millet bütünlüğümüz açısından
bir tehditle karşı karşıyayız. Sadece biz de değiliz, etrafımızdaki coğrafya ve
ülkeler de karşı karşıyadır diye bir düşünce içerisindeyim.
Yine, şunu söyleyeyim: Özellikle -bana rakam gelmedi
ama rakam gelirse diğer sorularda da söyleyeceğim- bu rakamı sırf Mecliste
bilgi vermek için çıkardım, mafyayla mücadelede 2014’te -kanunu arkadaşlar
söyleyemediler- dinleme ve takip yetkisi bir kanunla beraber kaldırılmıştı.
İçişleri Bakanı olduğum zaman getirdiğimiz ilk kanun hükmündeki kararname
organize suç şebekelerini takip yetkisidir ve bunu da getirdik. Bu ne sağladı
bize? Özellikle şu, getirdiğimiz andan itibaren organize suç şebekelerine
yönelik mücadelede iki katı operasyon ve Türkiye’de birtakım organize suç
şebekelerinin de cezalandırılmasına yönelik bir adım ortaya konuldu. 
BAŞKAN – Sayın Bakanım, toparlayalım lütfen.
İÇİŞLERİ BAKANI SÜLEYMAN SOYLU (Trabzon) – Sebebi de şuydu,
bunu da burada, Mecliste ifade etmek istiyorum: FETÖ, Türkiye’de kendine ait
bir alan oluşturmuştu. Bu alan çıktıktan sonra bu alanı bir tek güç ikame
etmelidir; o güç de kanunlardır, yetkilerdir ve devletin kendisidir. Burada
“Başka bir güç bu boşluğa, polisimizin ve güvenlik kuvvetlerimizin sayısının az
olmasından, başka meselelerle uğraşmasından dolayı girebilir.” kanaatiyle
beraber, burada 2014’te kaldırdığımız, çeşitli saiklerle beraber kaldırdığımız
–ki o gün kaldırmak da doğru bir işti- 2016’nın sonu veya 2017’nin başında -TCK
220- katalog suçlara organize suçlarla mücadeleyi ekledik.
(Mikrofon otomatik cihaz tarafından kapatıldı) 
İÇİŞLERİ BAKANI SÜLEYMAN SOYLU (Trabzon) – Netice
itibarıyla onun da şu anda gerekli karşılığını görebilme durumunda olduğumuzu
ifade etmek istiyorum.
BAŞKAN – Teşekkür ediyorum.
Sayın Kerestecioğlu’na söz vereceğim.
İÇİŞLERİ BAKANI SÜLEYMAN SOYLU (Trabzon) – Bir cümlesi
sayın milletvekilinin… Özellikle, istirham ediyorum, onu da söylemem lazım,
kamuyu ilgilendiriyor.
CEYHUN İRGİL (Bursa) – Başkanım, izin verirseniz…
BAŞKAN – Bir saniye… Bir saniye…
İÇİŞLERİ BAKANI SÜLEYMAN SOYLU (Trabzon) – Bir cümlesi
var sayın milletvekilinin, sordu; kamuyu ilgilendiriyor, bir cevap vermem
lazım.
CEYHUN İRGİL (Bursa) – Güvenlik soruşturmaları
nedeniyle atanamayan sağlıkçılar ve memurlar var, hepsi cevap bekliyorlar. En
yetkili kişi Sayın Bakan…
BAŞKAN – Sayın milletvekilleri, birinci bölüm üzerinde
de soru-cevap işlemi olacak, kalan…
CEYHUN İRGİL (Bursa) – Şuna bir cevap versin.
İÇİŞLERİ BAKANI SÜLEYMAN SOYLU (Trabzon) – Bir cümleyle
vereyim.
BAŞKAN – Bir cümleyle verin Sayın Bakan.
İÇİŞLERİ BAKANI SÜLEYMAN SOYLU (Trabzon) – Bir cümleyle
şöyle vereyim: Bu konuda yaklaşık on beş gün önce 12.500 sağlıkçının güvenlik
soruşturmasını hemen bitirdik ve gönderdik.
BÜLENT YENER BEKTAŞOĞLU (Giresun) – Ama çok uzun, çok.
İÇİŞLERİ BAKANI SÜLEYMAN SOYLU (Trabzon) – Şu anda yeni
bir sistem daha oluşturduk. İstihbarat, güvenlik soruşturması ve diğer illerle
yapılan çalışmaları… Daha bu sabah bu konunun toplantısını yaptık, önümüzdeki
hafta pazartesi itibarıyla başlıyoruz. Bir tuşla beraber, güvenlik soruşturması
istenen kişinin, illerdeki ve ilçelerdeki arkadaşlarımız da rahat bir şekilde
güvenlik soruşturmasını yapabilme kabiliyetine sahip olacaktır. Zaman
kaybetmeyeceğiz, herkes rahat olsun.
BAŞKAN – Teşekkür ediyoruz.
CEYHUN İRGİL (Bursa) – “İçişleri Bakanlığında bekleyen
soruşturma yok.” diyorsunuz.
İÇİŞLERİ BAKANI SÜLEYMAN SOYLU (Trabzon) – Kanuni
birtakım mahkeme kararları dışında bizde biriken bir soruşturma yok.
BAŞKAN - Sayın Kerestecioğlu’na söz vereceğim.
Buyurun Sayın Kerestecioğlu.
IV.- AÇIKLAMALAR (Devam)
26.- İstanbul Milletvekili Filiz Kerestecioğlu Demir’in, Şırnak’ta terör
örgütlerinin maden ocağı işlettiğinden söz etmenin ölenlerin hatırasına
saygısızlık olduğuna ve Türkiye’de siyasi makamlarda sorumluluk almak diye bir
şeyin söz konusu olmadığına ilişkin açıklaması
FİLİZ KERESTECİOĞLU DEMİR (İstanbul) – Şimdi, bir
yandan Şırnak’ta kuş uçurulmadığı iddia edilirken; diğer yandan, hakikaten
orada terör örgütlerinin maden ocağı işlettiğinden söz etmek, öncelikle
ölenlerin hatırasına saygısızlıktır. Gerçekten ben bu konuda esefle bunu
dinlediğimi ifade etmek isterim.
İÇİŞLERİ BAKANI SÜLEYMAN SOYLU (Trabzon) – Burasıyla
ilgili mi söylüyorsunuz?
FİLİZ KERESTECİOĞLU DEMİR (İstanbul) - İkinci olarak da
-Genel Kurulun bilgisine sadece sunuyorum- Türkiye’de “sorumluluk almak” diye
bir şey maalesef makamlarda bulunmamaktadır. Bugün Portekiz İçişleri Bakanı,
geçen hafta olan orman yangınlarının ardından kendisine yöneltilen eleştiriler
nedeniyle istifa etti. Geçen hafta da Hollanda Savunma Bakanı, sadece kaza
sonucu Mali’de ölen 2 asker nedeniyle istifa etmişti, Genelkurmay Başkanı da
görevden ayrılmıştı. Bunun için herhangi bir yoruma gerek yok sanıyorum ama biz
de ülkemizde inşallah, bu sorumlulukların alındığı ve “Gerçekten ben hata
yapmışım.” denilen günleri de göreceğiz, böyle bir siyaseti de özlüyoruz.
Teşekkür ederim.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (Devam)
BAŞKAN – Tasarının tümü üzerindeki görüşmeler
tamamlanmıştır. 
Maddelerine geçilmesini oylarınıza sunuyorum: Kabul
edenler… Kabul etmeyenler… Kabul edilmiştir.
MAHMUT TANAL (İstanbul) – Sayın Başkanım…
BAŞKAN – Bir saniye…
Şimdi, birinci bölümün görüşmelerine başlıyoruz.
Birinci bölüm 1 ila 20'nci maddeleri kapsamaktadır.
MAHMUT TANAL (İstanbul) – Sayın Başkanım…
BAŞKAN – Sayın Tanal, hayırdır?
MAHMUT TANAL (İstanbul) – Hayırdır.
BAŞKAN – Buyurun.
MAHMUT TANAL (İstanbul) – Sayın Bakan dedi ki: Bilgi
yanlış değil. Şimdi, bu geçici cami görevlileri KPSS sınavıyla alındı Sayın
Bakan. 
İÇİŞLERİ BAKANI SÜLEYMAN SOYLU (Trabzon) – O ayrı bir
şey.
MAHMUT TANAL (İstanbul) – KPSS sınavıyla alındıktan
sonra ayrıca din hizmetleri bilgi testi sınavı yapıldı yani iki sınav yapıldı.
Bugüne kadar İŞKUR’a temizlik görevlisi olarak alınanların hiçbirisi KPSS
sınavıyla İŞKUR’a alınmış değil Sayın Bakanım.
BAŞKAN – Teşekkürler Sayın Tanal.
MAHMUT TANAL (İstanbul) – Size verilen bilgiler
yanlıştır, bunu lütfen düzeltmenizi istirham ediyorum.
BAŞKAN – Sayın milletvekilleri, birinci bölüm üzerinde gruplar
adına ilk söz, Cumhuriyet Halk Partisi Grubu adına Bartın Milletvekili Muhammet
Rıza Yalçınkaya’ya aittir. (CHP sıralarından alkışlar) 
Sayın Yalçınkaya, özlemiştik sizi, hoş geldiniz.
Buyurun.
CHP GRUBU ADINA MUHAMMET RIZA YALÇINKAYA (Bartın) – Teşekkür
ederim Sayın Başkanım.
Sayın Başkan, değerli arkadaşlar; hepinizi saygıyla
selamlıyorum.
Konuşmama başlamadan önce 7 maden şehidimize Allah’tan
rahmet, Mersin’de hain terör saldırısında yaralanan polislerimize acil şifalar
diliyorum. Hâlen tedavisi devam eden önceki Genel Başkanımız ve Antalya
Milletvekilimiz Sayın Deniz Baykal’a acil şifalar diliyor, bir an önce
sağlığına kavuşarak aramıza dönmesini ümit ediyorum. 
Değerli milletvekilleri, Türkiye Cumhuriyeti bir hukuk
devletidir. Cumhuriyetimizin en temel niteliklerinden biri olan hukuk devleti
olma özelliğimiz Anayasa’mızda güvence altındadır ve değiştirilmesi teklif dahi
edilemeyecek mutlak bir hükümdür. Anayasa’mızın 10’uncu maddesine göre herkes
dil, din, ırk, mezhep, renk, cinsiyet, siyasi düşünce, felsefi inanç ayrımı
gözetilmeksizin kanun önünde eşittir. Yine Anayasa’mızın 174’üncü maddesine
göre devrim yasalarını uygulamak ve toplumun çağdaş uygarlık düzeyine
çıkartılması devletimizin asli görevlerinden birisidir. Devletimizin temel
ideali hukukun üstünlüğüdür. Anayasa’mızda bu ideale yer verilmiştir.
Dolayısıyla hangi görüş ve düşünceden olursak olalım Anayasa, yasalar ve yazılı
olmayan toplum kuralları hepimize önemli ödevler yüklemektedir. 
Değerli arkadaşlar, söylediklerimin ışığında müftülüklere
nikâh kıyma yetkisi verilmesine ilişkin düzenlemeye bir kez daha bakmanızı
sizlerden rica ediyorum. Bu maddenin kabulü açık Anayasa ihlalidir çünkü bu
madde Anayasa’mızın ruhuna ve Anayasa’mızın laiklik ve eşitlik ilkelerine
aykırıdır çünkü cumhuriyetimiz hukuk devrimine dayanmaktadır. On bir gün sonra
kuruluşunun 94’üncü yılını coşkuyla kutlayacağımız cumhuriyetimizin temel
harcında hak vardır, hukuk vardır, inancımızın temeli olan adalet vardır.
Kadınlarımızın özgürlüğü, eşitliği ve birey olmaları
cumhuriyetimizle taçlandırılmıştır. Tüm insan haklarında olduğu gibi kadın
hakları cumhuriyetimizin hukuk rejimiyle teminat altındadır. Oysa bu düzenleme,
kadınlarımıza önemli haklar kazandıran Medeni Kanun’umuzun sulandırılmasından
başka bir şey değildir. Bu düzenlemenin kabulü hukuk birliğini ortadan
kaldıracak niteliktedir. 
Değerli milletvekilleri, yasalar iki gerekçeyle
hazırlanır: İhtiyaç ve amaç. Bu düzenleme toplumsal bir ihtiyaçtan mı ortaya
çıkmıştır? Hayır. Bu maddenin, vatandaşlarımızın evlenme işlemlerini
kolaylaştırmak, daha kolay ve seri bir şekilde hizmet almalarını sağlamak
amacıyla hazırlandığı öne sürülmektedir. Ben sekiz buçuk yıl belediye
başkanlığı yaptım, on yıldır milletvekilliği görevi yapıyorum. Her gün
bölgemdeki ve ülkemizin değişik yerlerindeki vatandaşlarımızdan yardımcı
olmamızı isteyen değişik talepler alıyorum. Vatandaşlarımız kendisine güvenli
ve huzurlu bir gelecek, çocuklarına iş, aş ve ekmek istiyor. Eminim ki sizler
de benzer taleplerle karşılaşıyorsunuz ama “Başkanım, nikâh işlemleri çok
yoğun, nikâhımızı kıydıramadık. Lütfen süreci hızlandırın, bu sorunu çözün.”
diye bir taleple siyasetin içinde olduğum on sekiz yıl boyunca, siyasi hayatım
boyunca hiç karşılaşmadım. 
Bugün 81 ilimizde, 919 ilçemizde evlendirme dairesi var.
18.332 köyümüzde muhtarlarımız nikâh kıyıyor yani sorun yok, hiç kimse böyle
bir ihtiyaçtan söz etmiyor. Yine, 2015 yılında 626 bin, 2016 yılında ise tam
615 bin çiftimizin resmî nikâhı kıyılmış. Yıllar itibarıyla anlamlı bir evlilik
artışı var; ama nikâh salonları önünde bir yığılma olmamış. Demek ki bu
düzenleme toplumsal bir ihtiyaçtan doğmamış. O hâlde amaç ne? Durup dururken
nereden çıktı bu? Amaç başka. Amaç, cumhuriyetimizin taçlandırmış olduğu çağdaş
uygarlık ideali düzenlemelerini sulandırmaktır. Doğru düzgün giden işe çomak
sokmanın amacı da bu yapılmak istenen düzenlemedir.
Değerli milletvekilleri, korkarım ki bu düzenleme, din
adamlarımız ile vatandaşlarımızın arasında sorunlar ve toplumsal yaralar da
ortaya çıkaracaktır, toplumdaki kutuplaşma derinleşecektir. Vatandaşlarımız
“dinî nikâh töreniyle evlenenler” “resmî nikâh töreniyle evlenenler” olarak
ayrışacak, mahalle baskısı artacaktır. Farklı din ve mezheplere inanan
vatandaşlarımız ve aileleri arasına daha nikâh kıyılmadan nikâhı kimin kıyacağına
dair ikilik araya girecektir. Oysa resmî nikâh, kanun önünde eşit olmanın
teminatıdır. 
Değerli milletvekili arkadaşlarım, itirazımız dinî
nikâha değildir. Dinî nikâh zaten ülkemizde serbesttir. Ben de duanın
kutsiyetine inanarak inancımın gereği imam nikâhını kıydırmış bir insanım.
TÜİK’e göre vatandaşlarımızın yüzde 86’sı resmî nikahlarından sonra dinî
nikâhını özgür bir biçimde kıydırmaktadır. Yani dinî nikâha bir engel, bir
itiraz yoktur. Tartışmaların odağı da zaten dinî nikâh konusu değildir. Sorun,
çağdaş hukuk devleti rejimiyle çatışma ideolojisine zemin hazırlamadır. 
Esasen, ben, bu düzenleme Komisyondayken İçişleri
Bakanımıza “Yetki ve sorumluluğu size ait olan bir konuyu neden Diyanet İşleri
Başkanlığıyla paylaşıyorsunuz? Yaşanabilecek olumsuzlukların ve sorunların
sorumluluğunu Bakanlık olarak üzerinize alacak mısınız?” diye sordum ama yanıt
alamadım. Buradan bir kez daha Sayın Bakandan soruma cevap vermesini rica
ediyorum. Eğer gerçekten böyle bir sorun, böyle bir talep varsa bugün köy muhtarlarımıza
verilmiş olan yetkiyi mahalle muhtarlarımıza da verelim. Muhtarlar da seçilmiş
insanlar ve vatandaşlarımızı en yakından tanıyan ve sorunlarını en yakından
bilen insanlar. Mahalle muhtarlarımıza yetkiyi verelim, varsa sorun böylece
ortadan kalksın. 
Değerli milletvekilleri, bugün, yüreğimizi dağlayan
terör sorunumuz var. Ülkemizin işsizlik sorunu var, her 5 gencimizden 1’i
işsiz. Çalışanlarımızın yüzde 35’i kayıt dışı. 9 milyon muhtaç vatandaşımız
var. Emeklilerimizin, çiftçilerimizin, öğrencilerimizin, velilerin sorunları
var. Sınırlarımızın ötesinde her geçen gün büyüyen bir yangın var. Meclis
olarak bizim bütün bu sorunlara çözüm bulmamız gerekiyor. 
Biz ülkemizde huzur içinde, komşularımızla barış içinde
yaşamak istiyoruz; yapılan hataların bedelini halkımız ödemesin istiyoruz.
Kurucu Önderimiz Mustafa Kemal Atatürk’ün “Yurtta barış, dünyada barış.” sözünü
bu ülkenin temel var oluş felsefesi hâline getirmek -bu ilkeden milim
sapılmasın istiyoruz- 80 milyon özgür, eşit ve kardeşçe birer yurttaş olarak
yaşamak istiyoruz. Onun için Anayasa’mıza, laik hukuk devletimize, Atatürk’ün
ilkelerine ve Büyük Önderimizin devlet prensiplerine ve ideallerine her
zamankinden daha fazla sahip çıkmak hepimizin görevi olmalıdır.
Saygılarımla. (CHP sıralarından alkışlar) 
BAŞKAN – Teşekkür ediyorum Sayın Yalçınkaya.
Gruplar adına ikinci söz, Milliyetçi Hareket Partisi
Grubu adına İstanbul Milletvekili İsmail Faruk Aksu’ya aittir.
Sayın Aksu, buyurun. (MHP sıralarından alkışlar) 
MHP GRUBU ADINA İSMAİL FARUK AKSU (İstanbul) – Sayın
Başkan, sayın milletvekilleri; 497 sıra sayılı Nüfus Hizmetleri Kanunu ile Bazı
Kanunlarda Değişiklik Yapılmasına Dair Kanun Tasarısı’nın birinci bölümü
üzerine Milliyetçi Hareket Partisi Grubu adına söz aldım. Genel Kurulu ve aziz
Türk milletini saygıyla selamlıyorum.
Bugün 18 Ekim, Azerbaycan Türklüğü için önemli bir gün.
Konuşmamın başında Azerbaycan’ın Bağımsızlık Günü’nü kutluyorum. 
Yine, yarın 19 Ekim, Muhtarlar Günü’nü de kutluyor, tüm
muhtarlarımıza başarılar diliyorum.
Değerli milletvekilleri, bilişim teknolojilerindeki
gelişmeler, birçok alanda olduğu gibi kamuda da elektronik devlet
uygulamalarını gündeme getirmiştir. Bu durum, bir yandan kurumların hizmet
sunumunda ihtiyaç duyduğu bilgileri diğer kurumlardan elektronik olarak alabilmesini
mümkün hâle getirirken diğer yandan da vatandaşlarımızın kamu kurumlarındaki
işlemlerini bulunduğu yerden elektronik ortamda yapabilmesine imkân
sağlamaktadır.
Tasarının birinci bölümüne bütün olarak bakıldığında,
çağdaş gelişmeler ve teknolojik yenilikler ile uygulamadan kaynaklanan bazı
ihtiyaçların karşılanmasına yönelik düzenlemelerin yapıldığı anlaşılmaktadır.
Doğum bildirimlerinin doğum yapıldığı sağlık kurumuna yapılabilmesi, evlendirme
memurluğu yetkisinin genişletilmesi, nüfus bilgilerinin e-devlet üzerinden
sorgulanabilmesi, kişinin velayet ve vesayetine ilişkin mahkeme kararlarının
elektronik ortamda saklanması ve mahkemelerin iş yükünü azaltmak amacıyla
Soyadı Kanunu’nun 3’üncü maddesine aykırı soyadları ile yazım ve imla hatası
bulunan ad ve soyadlarının mahkeme kararı aranmaksızın değiştirilebilmesi
bunlardan bazılarıdır. 
Değerli milletvekilleri, nüfus hizmetlerine ilişkin iş
ve işlemlerin daha etkin yürütülmesi, hizmet sunumunda hız ve kalitenin
artırılması, vatandaş memnuniyetinin sağlanması ve bürokratik süreçlerin
kısaltılmasına yönelik tüm bu çalışmaların, Nüfus Hizmetleri Kanunu ve diğer
ilgili mevzuatta değişiklik yapılmasını zaruri hâle getirdiği açıktır. 
Milliyetçi Hareket Partisi olarak seçim beyannamemizde,
nüfus ve vatandaşlık işlerinin kolaylaştırılması ve vatandaşlarımıza sunulan bu
anlamdaki hizmet kalitesinin artırılması için teknolojinin imkânlarından
yararlanılması gerekçesiyle hayatın her alanında elektronik yaşam tarzının
benimsenmesinin sağlanacağı ifade edilmiştir. Elektronik yaşam tarzının bir
gereği olarak herkese nüfus, eğitim, sağlık, sosyal güvenlik, vergi gibi
vatandaşlık bilgilerinin yer aldığı akıllı kart verilerek hayatın
kolaylaştırılmasının sağlanacağı belirtilmiştir.
Burada önemle altını çizdiğimiz husus ise kişisel
verilerin gizliliğinin temin edilmesidir. Zira bilgi güvenliğinin sağlanması
kritik öneme sahiptir. Özellikle, sosyal güvenlik, adres, kimlik, askerlik,
seçmen ve vergi kayıtları gibi kritik kişisel verileri, bilgi ve belgeleri
işleyen, sunan ve saklayanların bilgi ve iletişim güvenliği mutlaka
sağlanmalıdır. 
Tasarının 5’inci maddesiyle doğum bildirimlerinin
sağlık kuruluşlarına da yapılabilmesi öngörülmektedir. Buna göre doğum
bildirimlerinin özel sektör dâhil, doğumu gerçekleştiren sağlık kuruluşları
tarafından yapılabilmesi mümkün hâle gelmektedir. Nüfus hizmetleri, bilindiği
gibi, adalet, güvenlik, savunma, tapu işlemleri gibi devletin temel görevleri
arasında olup nüfus kayıtlarının özel sektörü de kapsayan sağlık kuruluşları
yerine devletin kontrolünde yürütülmesi yerinde olacaktır. Yine beyanların
denetimi amacıyla aile hekimlerinin görevlendirilmesi uygulamada zorluklara
sebep olabilecektir. Bu doğrultuda, kişisel verileri içeren nüfus kaydı
işlemlerinin sadece devlet eliyle ve kişisel verilerin korunmasında şüphe
uyandırmayacak şekilde yapılması gerekmektedir. 
Değerli milletvekilleri, kanun tasarısının kamuoyunda
en çok tartışılan ve olduğundan farklı alanlara çekilen hükmü ise evlendirme
yetkisini düzenleyen 5490 sayılı Nüfus Hizmetleri Kanunu’nun 22’nci maddesinde
değişiklik öngören 6’ncı maddedir. Hukuk devletinde esas olan, nikâh akdinin
hukuk içerisinde gerçekleşmesidir ve bu alandaki hukuki çerçeve de bilindiği
gibi Medeni Kanun’la belirlenmiştir. 4721 sayılı Türk Medeni Kanunu’nun
141’inci maddesinde, evlenme töreninin evlendirme dairesinde, evlendirme
memurunun ve ayırt etme gücüne sahip ergin 2 tanığın önünde açık olarak
yapılacağı, ayrıca törenin evleneceklerin istemi üzerine evlendirme memurunun
uygun bulacağı diğer yerlerde de yapılabileceği hükme bağlanmıştır. 142’nci
maddede ise törenin şekli düzenlenmiş ve evlendirme memurunun evleneceklerden
her birine birbiriyle evlenmek isteyip istemediklerini soracağı, evlenmenin
tarafların olumlu sözlü cevaplarını verdikleri anda oluşacağı ve memurun,
evlenmenin tarafların karşılıklı rızasıyla kanuna uygun olarak yapılmış
olduğunu açıklayacağı belirtilmiştir. 
6’ncı maddeyle yapılan düzenleme, nikâh akdinin mevcut
gerekleri ve nitelikleriyle çelişmemektedir. Unutulmamalıdır ki bu yetki resmî
nikâhı kıyma yetkisidir ve ilgililer sadece bu konudaki meri icapları yerine
getirecektir. Nikâhı kıyacak olan da yine bir devlet memurudur. 
Laik hukuk düzeninde aslolan, bu işlemin görevliler
tarafından hangi kurallara göre yapıldığıdır ki nikâh Türk Medeni Kanunu’na
göre devletin yetkili, resmî görevlileri aracılığıyla kıyıldığı sürece ortada
laikliğe aykırı bir durum da asla olmayacaktır. Kaldı ki şu anda da evlendirme
memurlarının ideolojik ve felsefi düşüncesi kimseyi ilgilendirmemekte, yaptığı
işi Türk Medeni Kanunu’nda belirtilen usul ve esaslara uygun yapıp yapmadığına
bakılmaktadır. 
Nikâh işleminde esas olan, nikâhın alenileşmesiyle,
kamu görevlisi ve şahitlerin önünde irade beyanıyla işlemin gerçekleştirilmesi
ve resmî kayıt altına alınmasıdır. Yeni düzenleme bu ilkelere halel
getirmemekte, bu işlemin müftülük görevlileri tarafından da yapılabilmesine
imkân sağlamaktadır. Ayrıca, evlenecek kişilerin takdir yetkisi vardır ve
isteyen istediği yerde nikâhını kıydırabilme imkânına da sahiptir. 
5490 sayılı Nüfus Hizmetleri Kanunu’nun evlendirme
yetkisini düzenleyen 22’nci maddesinde, evlendirme memurunun belediye bulunan
yerlerde belediye başkanı veya bu işle görevlendireceği memur, köylerde muhtar
olduğu, Bakanlığın il nüfus ve vatandaşlık müdürlüklerine ve nüfus
müdürlüklerine, ayrıca dış temsilciliklere evlendirme memurluğu yetkisi ve
görevi verebileceği belirtilmiştir. Yani, meri kanunda da belediye dışında
evlendirme yetkisi verilmiş görevliler vardır. Bu defa da kanun tasarısıyla
evlendirme yetkilileri arasına il ve ilçe müftülükleri dâhil edilmektedir.
Müftülüklere yetki veren bu düzenlemenin dinî nikâh yetkisi olduğu yönünde
oluşturulmak istenen algı ise tamamen yanlıştır. 
Değerli milletvekilleri, Türk milletinin tarihinden,
kültüründen, geleneklerinden ve inanç dünyasından feyiz alarak şekil bulan
milliyetçilik anlayışımız, gelenekten geleceğe uzanan çizgide Türk milletinin
sahip olduğu millî ve manevi değerlerin varlığını anlamlandırarak sürekli
kılmayı ifade etmektedir. Vatandaşların inançlarına saygı duyan, din ve vicdan
özgürlüğünü esas alan bir laiklik anlayışını millî birlik ve bütünlüğün
güvencesi olarak görmekteyiz. Millî ve manevi değerlerin korunması, yaşatılması
ve gelecek kuşaklara aktarılmasında, millî bütünlüğün ve dayanışmanın
pekiştirilmesinde şüphesiz ki aile kurumu büyük önem taşımaktadır. 
Partimiz, kadınların saygınlıklarına gölge düşüren,
temel hak ve özgürlüklerini kısıtlayan, istismarlarına yol açarak toplumda geri
planda kalmalarına sebep olan her türlü fiilî ve hukuki ayrımcılığa ve kadın
istismarına karşı durmaktadır. Yapılan düzenleme, umuyoruz ki çocuk
evliliklerinin, kadınlara hukuki koruma imkânını ortadan kaldıran çok eşlilik
ve kayıt dışı nikâh uygulamasının son bulmasına katkı sağlayacaktır. Söz konusu
düzenleme, resmî nikâh kıyılmadan dinî nikâh üzerinden sürdürülen evliliklerin,
aile, kadın ve çocukların maruz kaldığı telafisi zor hukuki sorunların önüne
geçecektir. İnanıyoruz ki bu düzenleme ülkemizdeki resmî nikâhı artıracak,
böylelikle de kayıt dışı evliliklerin önünün kesilmesine ve kadın istismarının
azalmasına yardımcı olacaktır. 
Sonuç olarak müftülüklere verilen resmî nikâh kıyma
yetkisini hukuk devleti, laiklik, meşruiyet ve toplumsal gereklilik bakımından
yerinde bir düzenleme olarak değerlendiriyoruz. 
Bu düşüncelerle kanun tasarısının aziz milletimiz için
hayırlı olmasını diliyor, sizleri saygıyla selamlıyorum. (MHP sıralarından
alkışlar)
BAŞKAN – Teşekkür ediyorum.
Gruplar adına söz sırası, Halkların Demokratik Partisi
Grubu adına İstanbul Milletvekili Hüda Kaya’dadır.
Buyurun Sayın Kaya. (HDP sıralarından alkışlar)
HDP GRUBU ADINA HÜDA KAYA (İstanbul) – Teşekkür
ediyorum Sayın Başkan.
Değerli Genel Kurul, milletvekillerimiz; hepinizi
saygıyla selamlıyorum.
Konuşmama başlarken evet, bugün Nüfus Hizmetleri Kanunu
Tasarısı’nın birinci bölümü hakkında HDP adına söz almış bulunuyorum. 
Öncelikle, aradan önce AKP grup sözcülerinden Sayın
Naci Bostancı konuşmasında öyle bir Türkiye ve Diyanet profili çizdi ki “Acaba
ben hangi Türkiye’de yaşıyorum?” diye bir hisse kapıldım. “Diyanet eşittir
İslam” gibi bir algı oluşturulmaya çalışılıyor. Diyaneti eleştirmek, bu yasaya
muhalefet etmek İslam’a muhalefet etmek değildir. Bunu, bizleri izleyen 80
milyon halkımıza da bizatihi hatırlatmak istiyorum.
Evet, burada farklı referanslarıyla muhalefet edenler
var bu yasaya ve olacaktır da. Fakat AKP sıralarında dün Diyanete “hıyanet
kurumu” diyenlerin bugün Diyaneti kutsayıcı konuşmalar yapması doğrusu çok
garip. Dün başörtüsü yasağına ses çıkarmayan Diyanet ne ise bugün de işkence ve
adaletsizliklere ses çıkarmayan Diyanet aynı Diyanet değil mi? Ne değişti?
Diyanetin gelenekçi, Emevici, eril rivayetleri, referansları mı değişti?
Peygamber adına uydurulan rivayetlerle kadınları ve halkı iradesizleştiren
sahte kaynakları hâlâ öğretmiyor mu ilahiyatlarda, imam-hatiplerde? Bu
kaynaklar mı değişti? 
Naci Bostancı şöyle dedi: “Bu, aileyi tahkim eden bir
iştir.” Benim de zaten komisyonda, burada ve her an vurguladığım noktalardan
bir tanesi buydu. Kadınları, tahrif edilen muhafazakâr referanslara sahip
zihniyetin eline bırakmaktır bu yasa. Ülkemizde, toplumda her geçen gün
Teksas’ı aratmayan görüntüler varken ve her gün, toplum, kan revan
görüntüleriyle artık hasta bir topluma dönüşmek üzereyken -dönüştü diyemiyorum,
vicdanım yine de el vermiyor- yapay gündemler oluşturuluyor ve insanlara,
müftülük gibi dinî kılıflı yapay kutsallıklarla bir uyuşturma, bir göz boyama,
bir makyaj sunuluyor. 
Bu gerçekler ışığında, kadın vahşetleri bitmeliyken,
kadınlar için güvenli yaşam imkânları geliştirilmeliyken, kadın cinayetleri
engelleneceğine, her yaştan erkeklere cinsiyet eşitliği ve bilinci kazandıracak
eğitim ve farklı çalışmalar yapılması gerekirken iktidar, cinsiyetçi ve erkekçi
bir geleneğe, bir zihniyete teslim olmuş durumdadır. Bu düzenlemeler kadınlar
için değil, erkeklerin hayatını kolaylaştırmak için getirilmektedir önümüze.
Erkeklere pozitif ayırımcılık için kadınların yaşamına müdahaleyi
getirmektedir. 
Müftülere nikâh yetkisi verilmesi yasasının geldiği
ortama bakın: 2017 yılının ilk yedi ayında 170 kadın ve kız çocuğu öldürülüyor.
“Savaş mı var?” diyeceğiz, hayır; kadın-erkek, cinsler arası savaş mı var?
Hayır. Ama bir şekilde, erkek yakınları tarafından, özellikle de boşanmak
isteyen kadınlardan katledilenlerin sayısı 170. Eylül ayında ise erkekler
tarafından 28 kadın öldürülüyor, 28’i yaralı; taciz, tecavüz ve istismara
uğrayan onlarca kadını sıralamıyorum bile. Bunlar sadece resmî sayıya
yansıyanlar, resmî olmayanları düşünürsek bu rakamların buz dağının görünen
yüzü olduğunu hepimiz biliyoruz. Bu toplum içinde yaşayan her birimiz bu
gerçeklerin farkındayız. 
Sadece Temmuz ayında 20 kadın öldürülüyor, Eylülde 28.
Her ay onlarca kadın öldürülürken Aile ve Sosyal Politikalar Bakanlığı ne
yapıyor? Kadınların nefes alacağı, eşit ve onurlu yaşam süreceği bir geleceği
gerçekleştirmekle uğraşacağına mevlit vermekle, yaptığı faaliyetlerle övünüyor.

Müftülere nikâh yetkisi verilmesiyle kadınların boşanma
gibi haklarının gasbedilmesi kolaylaştırılacaktır. Kadınlarımız diyorum ama
asıl mağdur olacak olan kadınlar, muhafazakâr ve gelenekçi çevrelerdeki
kadınlarımız olacaktır. Neden? 
Bakın, partimiz –HDP- adına farklı kimliklere sahip
kadınlar söz alıyoruz. Ben, Müslüman bir kadın olarak kendi referanslarımla,
kendi durduğum penceremden, kendi durduğum geleneklerimden, değerlerimden yola
çıkarak itirazlarımı ifade ediyorum. Her birimizin temsiliyeti farklı olabilir
ama bütün kadınların mücadelesi için el ele veriyoruz.
Burada şunu özellikle belirtmek istiyorum: Müftülere
nikâh yetkisi olayı, toplumumuzdaki bütün kadınlardan ziyade, muhafazakâr ve
gelenekçi çevredeki kadınların geleceğini etkileyecektir çünkü seküler bir
yaşama, referansa sahip kadınlar, zaten evlenmek için müftülükleri tercih
etmeyeceklerdir, belediyeyi tercih edeceklerdir fakat muhafazakâr toplum
içindeki kadınlar, daha fazla mahalle baskısına maruz kalacağından müftülüklere
başvuracaklardır. Boşanma noktasına gelindiğinde şu denilebilecek ve yarın
böyle bir adım atılabilecek: “Sen evlenirken müftülüğü tercih ettin, boşanırken
de müftülüğün hukukunu, geleneğini tercih etmek zorundasın.” Peki, böyle olursa
ne olacak? Zaten gelenekçi ve Emevici bir referansa sahip olarak yetiştirilen
Diyanet mensupları, kadının boşanamayacağı konusunda yaşamına müdahale
edeceklerdir. 
Burada şunu özellikle belirtmek istiyorum değerli
arkadaşlar: Bunu söylerken bir zihniyete eleştiri yapıyorum, yoksa Diyanetin
içinde de müftülerimiz arasında, hocaların, imamların arasında da… Biz,
herhangi bir şahıs, onların bizatihi kendi şahıslarını hedef alan bir noktadan
bakmıyoruz olaya. Müftü, hoca gibi şahsiyetleri hedef almamız zaten söz konusu
olamaz. Siz de biliyorsunuz ki bizim partimizde eski bir müftü olan Değerli
Hocamız Nimetullah Erdoğmuş gibi bir vekilimiz var. Onun gibi pek çok dinî
kademede hakikatin sesi olan değerli şahsiyetlerin var olduğunu da biliyoruz. 
Burada özellikle bir zihniyete vurgu yapıldığını
tekrarlamak istiyorum. Sayın Cumhurbaşkanının “Anadolu’daki kız ve erkek
çocuklar, o müftünün sözünü dinlerler.” ifadesini hepiniz dinlediniz, hepiniz
biliyorsunuz. İşte benim anlatmak istediğim tam da bu arkadaşlar. Muhafazakâr
ve gelenekçi çevrelerde gençlere ve kadınlara yapılacak olan mahalle baskısı,
bizzat Cumhurbaşkanının ifadesiyle afişe edilmiştir, aşikâr edilmiştir. İşte
ben tam da bu noktada çekincemi ve eleştirimi sunuyorum. Dindar kadınlar,
saltanatçı, erkekçi, mezhepçi, cinsiyetçi, erkek cinsini yarı tanrılaştıran
dinciliğin, hakikatle uyuşmadığını fark ettiklerinde ve kendi kimlik ve
özgünlüklerinin farkına vardıklarında, bu, muhafazakâr gelenekçi çevrelerin
işine gelmemektedir. Hakikatin tahrif edilmesiyle yine aynı cahiliye
dönemlerindeki gibi, kadınlara gelenek adına, sapkın inançlar adına
kendilerinin tercih etmedikleri yaşamlar “kader” diye dayatılmaya
çalışılmaktadır. 
Ben konuşmamı burada bitireceğim. Konumun yarım
kalmasını istemiyorum. 9’uncu maddede, kalan bölümü tekrar sizlerle
paylaşacağım arkadaşlar. 
Teşekkür ediyorum. (HDP sıralarından alkışlar) 
BAŞKAN – Teşekkür ediyoruz. 
Birinci bölüm üzerinde şahıslar adına ilk söz, Kocaeli
Milletvekili Cemil Yaman’a aittir. 
Sayın Yaman, buyurun. (AK PARTİ sıralarından alkışlar)
Süreniz beş dakikadır. 
CEMİL YAMAN (Kocaeli) – Sayın Başkan, değerli
milletvekilleri; Nüfus Hizmetleri Kanunu ile Bazı Kanunlarda Değişiklik
Yapılmasına Dair Kanun Teklifi’nin birinci bölümü üzerinde şahsım adına söz
almış bulunuyorum. Bu vesileyle sizleri saygıyla selamlıyorum. 
Türkiye, zengin doğal kaynakları, girişimci ruhlu
insanları, tarihî, tabii güzellikleri ve konumu nedeniyle büyük bir ekonomik kalkınma
potansiyeline sahiptir. Ayrıca, teknolojinin de getirdiği yenilikler sürekli
olarak uygulanmaktadır. Değişim bir bütündür, bu değişimi her alana yansıtmak
gerekmektedir. Bu nedenle, yasal düzenlemelerin sağlıklı yürüyebilmesi için
kanunlarda değişiklik yapılması elzem hâle gelmektedir. Hizmet sunumunda hız ve
kalitenin artırılması, vatandaş memnuniyetinin sağlanması, bilgi güvenliği ve
bürokratik süreçlerin kısaltılmasına yönelik olarak hem Nüfus Hizmetleri
Kanunu’nda hem de Vatandaşlık Kanunu’nda düzenlemeler yapma ihtiyacı ortaya
çıkmıştır.
Sayın Başkan, değerli milletvekilleri; bilindiği üzere,
nüfus kütükleri, doğum, ölüm, evlenme, boşanma, tapu, miras gibi hayatımızın en
kritik süreçlerine temas etmektedir. Yasal düzenlemeyle elektronik ortamdaki
aile kütüklerinde kişiye ait artık tek bir kayıt tutulacaktır. Kişi ve
olayların kayıtları, T.C. kimlik numarasıyla ilişkilendirilecektir. Böylece,
bir taraftan bürokrasi azaltılıp hizmet sunumu etkin ve verimli hâle
getirilirken diğer taraftan nüfus kayıtları arasında gerekli bağların
kurulması, mükerrer kayıtların önlenmesi ve denetimi sağlanmış olacaktır.
Günümüzdeki değişikliklerin bir sebebi olarak ülkeler
arası nüfus hareketi de artmıştır. Yabancıların kişisel hâllerine ilişkin
olarak bazı işlemlerin yapılması zorunlu hâle gelmiştir. Birçok ülkede olduğu
gibi, Türkiye'de bulunan yabancıların nüfus müdürlüklerine müracaatları hâlinde
nüfus olaylarına ilişkin formların tutulması sağlanacaktır. 
Yeni düzenlemeyle sağlık kuruluşları, dünyaya gelen ve
adı konulan çocuğun doğum olayına ait bilgileri, MERNİS veri tabanına
elektronik olarak onay verebilecek. Yani çocuk doğacak, hastane, elektronik
ortamda nüfus genel müdürlüğüne çocuğun kaydını gönderecek, böylece ailenin bir
belgeyle nüfus idaresine gitmesine gerek kalmayacaktır. 
İçişleri Bakanlığı yetkilendirmesi ve denetimi altında
hâlihazırda belediye ve köy muhtarları, nüfus müdürlükleri ve dış
temsilciliklerimiz nikâh işlemini gerçekleştirmektedir. Buna ek olarak il ve
ilçe müftülüklerine de nikâh kıyma yetkisi verilmektedir. Bu konuyu açmak
gerekirse nikâh merasimi, nikâh hükümleri ve mekânları değişmemektedir, dinî
nikâhla ilgili mevcut hükümler değişmemektedir, sadece hâlihazırda nikâh kıyma
yetkisi tanımlanmış devlet memurlarına il ve ilçe müftüleri de ilave edilmiş
olacaktır.
Bu yasayla getirilen bir diğer fayda ise babasıyla soy
bağı kurulan çocukların babasının hanesine baba adı ve soyadıyla
kaydedilebileceğidir.
Yine bu yasayla Genel Müdürlüğe bazı yetkiler
verilmektedir. Ölü olması muhtemel kişilerin araştırılması için mülki idare
amiri emriyle kolluk kuvvetleri görevlendirilebilecektir.
Hayatımızı kolaylaştıracak yeniliklerden biri de
kişiler, kendileri ve alt ya da üst soylarına ait nüfus kaydı örneklerini
e-devlet kapısı üzerinden sorgulayabilecek ve e-devlet üzerinden aldığı belgeyi
ilgili merciye verebilecektir. Bu belgeler, nüfus müdürlüklerinden alınmış
hukuki değere sahip bir belge niteliğinde olacaktır. 
MERNİS'teki nüfus kayıtlarına, ilgili kurum ve
kuruluşların anlık olarak ulaşabilmesi için Kimlik Paylaşımı Sistemi
oluşturulmuştur. Böylece ilgili kurum ve kuruluşların, vatandaşların kimlik
bilgilerine elektronik ortamda doğrudan ve hızla erişimi sağlanmış olacaktır.
Örneğin, hastanelere, mahkemelere, dış temsilciliklere ve evlendirme memurluklarına
elektronik ortamda hem bilgi alma hem de nüfus onayı yetkisini veriyoruz. Bu
sayede, nüfus müdürlüklerine gitmeye gerek kalmadan elektronik ortamda
işlemleri gerçekleştirmenin önünü açıyoruz.
Sayın Başkan, değerli milletvekilleri; Türkiye’ye hizmet
yolunda yaptığımız yasama faaliyetlerine bir yenisini daha ekliyoruz. Bu
kanunun şimdiden aziz milletimize hayırlı olmasını diliyor, hepinizi saygıyla
selamlıyorum. (AK PARTİ sıralarından alkışlar) 
BAŞKAN – Teşekkür ediyorum Sayın Yaman.
Şahıslar adına ikinci ve son konuşmacı, Batman
Milletvekili Ayşe Acar Başaran’dır.
Sayın Acar Başaran, buyurun. (HDP sıralarından
alkışlar) 
AYŞE ACAR BAŞARAN (Batman) – Sayın Başkan, değerli
milletvekilleri; hepinizi saygıyla selamlıyorum. Mecliste çok kimse de kalmamış
selamlayacak, ekran başındakileri saygıyla selamlayayım o zaman, böyle
başlayayım. Yani bu kadar önemli bir mevzuda Meclisin bu kadar boş olması da
ayrıca tartışılması gereken bir durum. Çünkü iktidar sırası, bize her defasında
teklifler getiriyor ama bomboş bir Meclise doğru konuşuyoruz. 
Evet, arkadaşlar, biz, özellikle bu son iki yıllık
süreç içerisinde, özellikle kadınlarla ilgili mevzuda her defasında toplumun
ihtiyacı, toplumun içerisindeki durum nedeniyle birtakım kanunları burada
görüşüyoruz. Ama bu toplumdan kasıt kim, kimin ihtiyaçları, açıkçası buna cevap
bulamıyoruz çünkü eğer gerçekten kadınların ihtiyacıysa kadınlar kaç gündür
gelip ısrarla “Biz bizim hakkımızda erkeklerin, erkek egemen zihniyeti
taşıyanların konuşmasını istemiyoruz. Müftülük yasası denilen aslında özü imam
nikâhı olan, aslında özü kadınların bir sürü kazanımını yok sayan, bunların
hepsini ortadan kaldıracak bir kanunun görüşülmesini istemiyoruz.” diyerek
Meclisin önünde protestolar yapıyorlar. Türkiye'nin dört bir yanından kadınlar
“Ey erkekler, bizim adımıza artık karar vermeyin. Sizin, toplumun ihtiyacı
dediğiniz, sizin ihtiyaçlarınız; gelin bir de bize sorun.” diyorlar ama bir
cevap yok.
Tabii, bunları örgütlü bir hâlde söyleyemiyorlar çünkü
15 Temmuz darbe girişiminden sonra ilan edilen OHAL, “devlete karşı ilan edilen
OHAL”, kadın kurumlarına ilan edildi, kadın iradesine ilan edildi, kadının
örgütlülüğüne ilan edildi ve onlarca kadın kurumu kapatıldı. Bu kapatma
nedeniyle kadınlar, örgütlü gelip burada belki sesini yükseltemiyor ama tek tek
de olsa, o kurumlar kapatılmış da olsa “Biz binalarda değil, her yerde
örgütleniriz.” deyip bu kanunun karşısında duruyorlar.
Peki, bu, kimin ihtiyacını karşılıyor? Nasıl ki
“tecavüz edenle evlendirilir” dediğiniz ve burada bizi günlerce meşgul
ettiğiniz kanun kime hizmet ediyorsa bu kanun da ona hizmet ediyor.
Peki, bu zihniyetin altında yatan neden ne? Binlerce
yıldır kadınların hakkını gasbeden, erkek egemen zihniyetle toplumu
şekillendiren ve bu şekillendirme çerçevesinde her yerde her alanda kadınlar
adına söz söyleyen sizlerden geliyor. Bakın, kadınları en çok ilgilendiren
kanun bu ama bu kanunu bizim tarafımızdan, muhalefetten birkaç kadın olmasa
burada sadece erkekler konuşacak. Peki, kadınları ilgilendiren bu meselelerde
pardon ama niye sizler konuşuyorsunuz? 
Sayın İçişleri Bakanı “Evlilik, kadın-erkek arasında
geçer.” dedi. Doğru, biz de bunu biliyoruz ama bu yasaların kadınlar aleyhine
nasıl sonuçlar doğurduğunu da biliyoruz ve kadınların nasıl büyük mücadelelerle
bu yasaları belli bir noktaya getirdiklerini de biliyoruz. Bu, sadece benim
değil, onlarca yıldır, hatta yüzlerce yıldır kadınların büyük emekle,
mücadeleyle getirdiği bir nokta ama siz bir günde, bir kalemde bütün
kazanımların üstünü çizmeye çalışıyorsunuz. 
Neymiş ihtiyaç? Memur eksikliği varmış, insanlar ulaşım
sıkıntısı yaşıyormuş. Ya, muhtara mı erişim sıkıntısı yaşıyor; yoksa,
belediyelerde yeterli personel mi yok? Peki, belediyelerde personel açığı
kapatılamıyor mu? İlla müftüye ya da müftünün de bir şekilde görevlendireceği
imamlara bir yetki vermek mi gerekiyor? Çözüm bu mu? İşte, sizin tek çözümünüz,
her zaman yaptığınız gibi, ayrıştırıcı, bölüştürücü, bölücü çözümlerden başka
bir şey sunmuyorsunuz. 
Ne olacak müftülük nikâhıyla? Bir defa, erken yaşta
evliliklerin bir şekilde önünü açmış oluyorsunuz. Adım adım gidiyor, biz
biliyoruz bunu, adım adım ilerletiyorsunuz. Bir sonraki adım, buraya
getirdiğiniz, erken yaşta evliliği geçirtmeye çalıştığınız ya da tecavüzlerle,
tecavüzcülerle evlendirmeye çalıştığınız düzenlemeye benzer bir düzenlemeyle,
adım adım, aslında, erken yaşta evliliğin önünü açıyorsunuz. 
İkincisi, ne yapıyorsunuz? Tacizler, tecavüzler
sonucunda, ensest sonucunda, erken yaşta evlilik sonucunda doğacak çocukların,
bir şekilde, bildirimle, anneannesine, babaannesine ya da herhangi bir
akrabasına ya da ilk eşe bir şekilde kaydedilmesinin önünü açıyorsunuz. Adım
adım, aslında, siz, kadınların bütün kazanımlarına saldırıyorsunuz. 
Bir de toplumda şunu tartışacağız: İmam nikâhı
kıyanlar, imam nikâhı kıymayanlar. Peki, buna gerek var mı, toplumu bu kadar
bölmeye? Zaten yeterince böldünüz, zaten her gün, her alanda toplumu
bölüyorsunuz. Bir defa daha bölmeye gerek var mı? Bence yok. 
Özellikle kadınların bu konuda birleşip buna karşı tek
ses olmasını bekliyorum ben. Biz kadınlar birleşip bunu geri püskürtebiliriz,
buna inanıyorum. 
Yine, özellikle ekran başında olanları saygıyla
selamlıyorum. (HDP sıralarından alkışlar)
BAŞKAN – Teşekkür ediyoruz. 
Birinci bölüm üzerindeki konuşmalar tamamlanmıştır. 
Şimdi on beş dakika süreyle soru-cevap işlemi
gerçekleştireceğiz. Bu sürenin yarısını soru, yarısını da cevapta kullanacağız.

Buyurun Sayın Gürer.
ÖMER FETHİ GÜRER (Niğde) – Teşekkürler Sayın Başkan.
Sayın Bakan, bazı illerin büyükşehir yapılacağı, kasaba
belediyelerinin kapatılacağı, bazı ilçelerin ve köylerin birleştirileceği
yönünde kamuoyunda yaygın iddialar var. Bu anlamda çalışmalar yapılmakta mıdır?
Niğde ilinin, başka bir ille birleştirilmesi söz konusu mudur? Tüm kentlerin
tamamının yapı envanteri yapılmış mıdır? Kaçak olarak teşekkül eden yapı
stokları ne kadardır? Ayrıca, ülkemizde, 2017 yılında kaç kişiye silah ruhsatı
verilmiştir? Silah ruhsatı gerekmeyen silah satışı ülkemizde ne kadardır?
Teşekkür ederim. 
BAŞKAN – Sayın Özdemir…
SİBEL ÖZDEMİR (İstanbul) – Teşekkür ederim Sayın
Başkan.
Sayın Bakan, az evvel de sormuştum size, bu
düzenlemeyle birlikte bu kanun tasarısının 6’ncı maddesindeki müftülüklere imam
nikâhı yapma yetkisinin verilmesi sonucunda, söylediğim gibi, belli bir mezhebe
yönelik hizmet eden ve Diyanet İşleri Başkanlığı bünyesinde yer alan
müftülüklere bir kaynak aktarımı olacak mı? Şöyle ki: Resmî nikâh işlemleri
neticesinde vatandaşlarımızdan alınan bir hizmet bedeli var. Bu bedel, Diyanet
İşleri Başkanlığının bünyesine mi aktarılacak? Bu soruya cevap vermenizi arz
ediyorum. 
Ayrıca, Sayın Bakan, Küçükçekmece ilçemizde kadın
sorunlarının çözümüne duyarlılık oluşturmak için çalışmalar yapan Atakent Kadın
Meclisi üyeleriyle yapmış olduğum görüşme sonucunda, kendilerinin kadın
sorunlarıyla ilgili duyarlılık yaratıcı etkinliklere Küçükçekmece Belediyesi
tarafından sürekli olumsuz yanıt verilmesi ve…
(Mikrofon otomatik cihaz tarafından kapatıldı) 
SİBEL ÖZDEMİR (İstanbul) – …ayırıcı politika
uygulamaları konusunu bilgilerinize arz ederim. 
BAŞKAN – Buyurun Sayın Erdem.
ARZU ERDEM (İstanbul) – Teşekkür ederim Sayın Başkan.
Sorum Sayın Bakana: Son polis özel harekât alımında, 10
bin erkek polis özel harekât alımı yapılmıştır, kadın alımına yer
verilmemiştir. Anayasa’da eşitlik ilkesine aykırı olan bu durum, teamüllere de
aykırıdır. Bu hususta, bir sonraki alımda kızlarımızın haklı talepleriyle
ilgili bir yaptırımınız olacak mıdır? Polis özel harekât alımında kadın alımına
yer verilecek midir?
Teşekkür ederim. 
BAŞKAN – Sayın Bektaşoğlu…
BÜLENT YENER BEKTAŞOĞLU (Giresun) – Teşekkür ederim
Sayın Başkan.
24 milyon hektar büyüklüğünde tarım alanı olan Türkiye,
100’ü aşkın ülkeden tarım ürünleri ithalatı yapıyor. Tohum verdiğimiz mercimeği
Kanada’dan, pamuğu Yunanistan’dan, mısırı Ukrayna’dan, pirinci Mısır’dan,
arpayı Fransa’dan, buğdayı Rusya’dan, çayı Sri Lanka’dan, İrlanda’dan lahana,
İspanya’dan marul, simental düveyi Avusturya’dan, koyunu Arap ülkelerinden
alıyoruz. Daha üzücü olanı ise fındık ihracatının yüzde 50’sini, Türkiye’de
tekelleştiren, alıcıyken satıcı olan üç yabancı firmanın gerçekleştirmesi, bu
firmalara alın terimizin sömürtülmesidir. AKP iktidarı sadece demokrasiyi,
cumhuriyeti, özgürlüğü değil, tarım ve özellikle de fındığı yok etti. Tarımın,
fındığın kurtuluşu AKP’den kurtulmaya bağlıdır.
Teşekkür ediyorum.
BAŞKAN – Sayın Şeker… Geçiyoruz.
Sayın Tanal…
MAHMUT TANAL (İstanbul) – Teşekkür ediyorum Sayın
Başkan.
Sayın Bakanım, Ümraniye ilçemizde Emniyet Müdürlüğünün
bulunduğu bina var. Bina tam şehir merkezinde, hem güvenlik açısından risk
teşkil etmekte hem de trafiği yoğun etkileyecek olan bir noktada bulunmaktadır.
Bunu, hem güvenlik sağlama açısından hem risk teşkil etmemesi açısından,
herhangi bir saldırı vesaireye maruz kalmaması açısından ve trafiği rahatlatma
açısından başka bir yere nakletmeyi düşünüyor musunuz? 
Teşekkür ederim. 
BAŞKAN – Sayın Arslan…
KAZIM ARSLAN (Denizli) – Sayın Bakan, Nüfus Hizmetleri
Kanunu’nda yapacağınız değişiklikle müftülere nikâh kıyma yetkisini vermek
istiyorsunuz.
Soru: 
1) Belediyelerin bu hizmeti en iyi şekilde yaptıkları,
bilinen bir gerçektir. Durumun böyle olmasına rağmen, ülkemizdeki devasa
sorunlara karşın müftülüklere nikâh kıyma yetkisini vermeye neden ihtiyaç
duydunuz?
2) Müftülere nikâh kıyma yetkisi vererek seçmenlerinize
mesaj mı vermek istiyorsunuz?
3) Nikâh kıyma yetkisini genişleterek müftülere yetki
verilmesi, evlilik hizmetlerinde bir dağınıklık ortaya çıkarmayacak mı?
4) Müftülere nikâh kıyma yetkisi, Anayasa’mızın özüne,
Medeni Kanun’umuzun ruhuna, laiklik ilkemize aykırılık teşkil etmiyor mu?
5) Verilecek bu yetki, toplumda ikilik yaratmayacak mı,
ayrımcılığa neden olmayacak mı?
Teşekkür ederim.
BAŞKAN – Sayın Basmacı…
MELİKE BASMACI (Denizli) – Sayın Bakan, Türkiye’de kaç
Suriyeli göçmen var, kaç tanesi savaşabilecek yaşta ve sağlıkta? Ama ülkelerini
savunmaya bizim askerlerimizi gönderiyoruz, onu merak ediyorum. Bir de kaç tane
çocuk var, onu da söylerseniz sevinirim.
BAŞKAN – Kısa kısa sorarsanız çok arkadaş sorar.
Sayın Aydın…
ERKAN AYDIN (Bursa) – Ben de Sayın Bakana soruyorum:
Ülkemizde yaşayan çok sayıda Suriyeli var, bunların birçoğu da çok eşli. Bu
kişilerin bizim yasalarımıza uygun evlilik yapmaları için ne öneriyorsunuz? Çok
eşli evliliğe onay mı vereceksiniz? Eğer verir iseniz bu, emsal teşkil
etmeyecek mi? Ya da çok eşli evlilik yapacakların miras paylaşımı nasıl
yapılacak?
BAŞKAN – Sayın Kuyucuoğlu…
Sayın İrgil…
CEYHUN İRGİL (Bursa) – Sayın Bakanım, birçok kişi, yurt
dışına çıkışları sırasında rastlantısal olarak ve o anda pasaportlarının iptal
edildiğini öğreniyor, bu şikâyetler size de gelmiştir. Tabii, vatandaşlar
bunun, hukuk devletinde, neden olduğunu bilemedikleri için gerekçelerini de
öğrenmeye çalışıyorlar, çoğu da öğrenemiyorlar ve bunların birçoğunun da byLock
listesinde olduğu söyleniyor. ByLock’lularla ilgili de çok tartışma var. Bazı
telefon şirketlerinin binlerce byLock listesini yanlış bildirdiğini veya teknik
sorunları olduğunu veya bilgisayarlara başka programlar indirilirken byLock’un
da indirilme ihtimali gibi iddialar da ortadayken bu insanlar çok tedirgin ve
zan altında yaşıyorlar. Bu listelerin bir an önce sonuçlanması, haklarında
hiçbir soruşturma ve kovuşturma olmayan, mahkeme kararı olmayan kişilere de bir
an önce seyahat özgürlüklerinin geri verilmesi için herhangi bir çalışma var
mı? Bu konu acaba ne zaman sonuçlanır?
Teşekkür ederim.
BAŞKAN – Son olarak Sayın Sarıhan, size de söz verelim.
Buyurun.
ŞENAL SARIHAN (Ankara) – Sayın Başkan, teşekkür ederim.
Sayın Bakana sormak istediğim soru şudur: “Deniz
Bahçeci” isimli bir genç -üniversite öğrencisi, Dil, Tarih, Coğrafya Fakültesi
öğrencisi- 10 Ekim günü AŞTİ’den kaçırılarak siyah bir minibüsle önce “polis”
diye kendisini tanıtan kişilerce alındı, daha sonra polisin, kendisini “kamu
güvenlik timi” diye tanıttığı kişilere teslim ettiği haberi basında yer aldı.
Bu genç öğrenci ağır bir şekilde dövülerek de bırakıldı. Bu çocukla ilgili, bu
durumla ilgili nasıl bir araştırma yapılacak? “Kamu güvenlik timi” denilen bir
tim gerçekten var mı? Bu tim, öğrencinin anlatımlarına göre “Biz devletten daha
güçlüyüz ve illegal örgüt temsilcileriyiz.” diye kendilerini tanıtmış. Bu
konuda acaba İçişlerinin…
(Mikrofon otomatik cihaz tarafından kapatıldı)
BAŞKAN – Teşekkür ediyorum.
Şimdi, soruları cevaplandırmak üzere sözü İçişleri
Bakanı Sayın Süleyman Soylu’ya bırakıyorum.
Buyurun Sayın Bakan.
İÇİŞLERİ BAKANI SÜLEYMAN SOYLU (Trabzon) – Son sorudan
başlamak isterim. Yani ben de gazetelerde okuduktan sonra arkadaşlarıma talimat
verdim. Şunu söyleyeyim: Yani kim devletten güçlüyüz diyorsa devlet, onun
boyunun ölçüsünü almasını bili;, bu, birincisi. Yani böyle bir hakkı, yasaların
tanımadığı, kanunun tanımadığı hakkı kimse kendi adına kullanamaz, buna
hiçbirimiz müsaade etmeyiz, devlet de müsaade etmez, hukuk da müsaade etmez.
Böyle adı sanı meczup olan birtakım kuruluşların kendi adına bir yerlerde eğer
var ise değerlendirme yapmalarına da tahammülümüz olmaz; bu, birincisi.
İkincisi, biraz önce bu mafya ve organize suç
çeteleriyle ilgili rakamlar elimde yoktu demiştim ama onu vermek isterim.
Özellikle 2014 yılında operasyon sayısı 1.022, 2015’te 587’ye düşüyor, 2016’da
573’e düşüyor, 2017’de de şu anda şu an itibarıyla 950’ye çıkmış yani bu 2017
Ekim başı itibarıyla. Yani ciddi bir şekilde son alınan TCK 220’den katalog
suçlarına girmesi, cebir ve şiddeti içererek, bir öncekinde cebir şiddet yoktu,
o, çeşitli sıkıntılar oluşturmuştu. İkincisi, şüpheli sayısı özellikle 2014’te
65, 2015’te 59, 2016’da 37, şu ana kadar organize suç şebekeleriyle ilgili,
mafyayla ilgili alınan kişi sayısı 70 yani daha yılı bitirmedik, bir önceki
yıllardan çok daha fazla. Yine, tutuklanan şüpheli sayısı, o da…
CEYHUN İRGİL (Bursa) – Adamlar işkence yapıp video da
yayınlıyorlar!
İÇİŞLERİ BAKANI SÜLEYMAN SOYLU (Trabzon) - …129, 150,
210, 285 yani hem geçen senenin üstünde hem bir önceki senenin 2 katında hem
iki önceki senenin yaklaşık 2,5 katında, yani bir taraftan FETÖ’yle mücadele
ederken, bir taraftan terörle mücadele ederken aslında organize suç ve mafya
konusunda da ciddi bir mücadele ortaya koyulduğunu ifade etmek istiyorum. Daha
fazla rakamlar var. Rakama boğmak istemem. 
CEYHUN İRGİL (Bursa) – Mafya babası işkence yapıyor,
video yayınlıyor sosyal medyada, hiçbir şey yapılmıyor! 
İÇİŞLERİ BAKANI SÜLEYMAN SOYLU (Trabzon) – “Özellikle
evlendirme işlemleri karşılığında acaba müftülüklere bir kaynak ayrılacak mı?”
Şu anda aile cüzdanı bedelinin dışında -o da Maliye Bakanlığına yatırılıyor,
biliyorsunuz, onun da kendine ait bir usulü var- hiçbir ücret alınmıyor ve
alınmayacak. Bazı belediyeler ancak evlendirme salonlarıyla ilgili birtakım
şeyler alıyorlar. 
PÖH alımlarıyla ilgili bir soru geldi. 10 bin polis
özel harekât alımında hakikaten kadın tercihi yapılmadı. Bunun arkadaşlarımız
kendine ait bir sebebi olduğu konusunda bir değerlendirme ortaya koydular. O
dönem böyle bir ihtiyacın ancak böyle olduğuydu ama şimdi hem bu konuda
kızlarımızdan gelen yoğun talep hem bizim kendi ihtiyaç değerlendirmemiz
üzerine, sizlerin değerlendirmesi, milletvekili arkadaşlarımızın
değerlendirmesi üzerinden bundan sonra PÖH alımlarında bir kadın kontenjanı
kullandırılacaktır. 
Aynı zamanda özellikle kadın polis alımında mesela
8.400 alındı şu anda, 1.000’i kadın. Bizim orada bir standardımız var, o
standardı 13 bin polis alınacak, bunun 1.200’ü şu anda kadın; 2.200 komiser
yardımcısı alınıyor, bunun 200’ü kadın. Yani bu konudaki ihtiyacı
değerlendirebilecek bir skala ortaya konulmaktadır. 
Şu anda 3 milyon 235 bin Suriyeli var. Bunun 1 milyon
511 bini 0-18 yaş grubu arası. Böyle bir soru gelmişti. Tabii, şöyle bir
değerlendirmeyi doğru bulmamak gerekir. Yani bu, çok manipüle ediliyor. “İşte
savaşacak insanlar gitsinler orada savaşsınlar.” Ya bir taraftan savaşmayı
meneden bir akıl ortaya konulmakta, sürekli bu akıl salık verilmekte, diğer
taraftan da “Biz onların adına niye savaş…” Bakınız, şu anda bizim Cerablus’ta
bulunmamız, şu anda bizim Azez’de bulunmamız ve şu anda bizim El Bab’da
bulunmamız, esas itibarıyla Türkiye’ye yönelebilecek birtakım tehditlerin orada
engellenmesi adına çok önemli bir politikadır. Ve bir şey daha söyleyeyim: Şu
anda Irak’ın kuzeyinde Avaşin-Basyan ve bir taraftan oradaki diğer üs
bölgelerinde, bizim Türk Silahlı Kuvvetlerimiz büyük bir mücadele ortaya
koyuyorlar ve biz orada şehit de veriyoruz. Ama bunu Meclisin huzurunda
söylemek isterim: Biz içeride karşı karşıya kalabileceğimiz birtakım sıkıntıları
dışarıda karşılamak zorundayız, iki iki daha dört. Ve burada özellikle Irak’ın
kuzeyinden -o bölgeyi iyi bilirler- bir taraftan Derecik’i, bir taraftan da
Şemdinli ve Çukurca’yı esas itibarıyla bizim haritamız kendi içerisine alır.
Yani içeri giren, o bölgeden içeri giren hem Derecik’e istediği… 
Ki geçen günlerde -keşke o, dile getirilmiş olsaydı-
çok defalarca, orada bir kamp yani insanların orada gelip bize sığındıkları
kamp, dışarıdan atılan havanlarla beraber bombalandı, çocuklar yaralandı ve
insanlar öldü. Çok özür dileyerek söylüyorum ki buna bizim siyasetimiz ve
burada Meclis çok fazla ehemmiyet vermedi. Ama insan ve bize gelmiş, sığınmış
ve orada PKK’nın attığı füzelerle birlikte oradaki insanlar tarumar oldu. Ve
orada olduklarını da biliyorlar. Yaklaşık 2 bin, 2.500 civarındaydılar. 
Ve bunu böyle bir derecelendirme içerisine getirmek ve
bize sığınmış insanlarla kendi vatandaşlarımız arasında bir fitne oluşturmaya
çalışan, adım atmayı isteyenler var. Biz kendi sorumluluğumuzla ve insanlık
adına buna müsaade etmemeliyiz. Bize misafir gelmişler ve dikkat ederseniz, şu
anda 60 binin üzerinde insan da Cerablus’a, Azez’e dönmüş durumda. Biz oralara
giderek hem oralara dönüşü kolaylaştırıyoruz hem oradan DEAŞ dâhil, PKK dâhil,
PYD dâhil ülkemize bir saldırı yapılması konusunda engel teşkil etmeye
çalışıyoruz. 
Yine, onun ötesinde özellikle silah ruhsatı konusunda
bir soru var. Silah ruhsatı sayısı azalmaktadır. Yani 2015 yılında polis
bölgesinde 100.836 silah ruhsatı verilmiştir. 
CEYHUN İRGİL (Bursa) – Gerek yok ki. İnsanlar
internetten 300 liraya pompalı silah alıyor. 
İÇİŞLERİ BAKANI SÜLEYMAN SOYLU (Trabzon) – Eylül
2016’da 84.268 ruhsat verilmiştir. Eylül 2017 tarih itibarıyla da 63.453 silah
ruhsatı verilmiştir. 
CEYHUN İRGİL (Bursa) – Sayın Bakan, silah ruhsatına
gerek yok. millet internetten alıyor silahı. 
İÇİŞLERİ BAKANI SÜLEYMAN SOYLU (Trabzon) – Yine, bunun
ötesinde, özellikle çeşitli ülkelerdeki ruhsatlı silahların toplam nüfusa
oranlarına bakıldığında, Finlandiya yüzde 8, İsveç yüzde 6,7; ülkemizde ise bu
rakam yaklaşık yüzde 3 civarındadır.
ÖMER FETHİ GÜRER (Niğde) – Ruhsatsız silah ne kadar? 
CEYHUN İRGİL (Bursa) – Ruhsatsız silahlar ne olacak?
İnsanlar internetten pompalı tüfek alıyor, onlar kayıt içinde değil ki. 
İÇİŞLERİ BAKANI SÜLEYMAN SOYLU (Trabzon) – Yani bu
değerlendirmeyi de özellikle arkadaşlarımızla beraber paylaşmak istiyorum. 
Ümraniye İlçe Emniyet Müdürlüğü binasıyla ilgili…
(Mikrofon otomatik cihaz tarafından kapatıldı) 
BAŞKAN – Lütfen, tamamlayalım Sayın Bakanım. 
ÖMER FETHİ GÜRER (Niğde) – Ruhsatsız silah sayısını
sormuştuk Sayın Bakan.
İÇİŞLERİ BAKANI SÜLEYMAN SOYLU (Trabzon) – Ruhsatsız
silah sayısı diye bir şey olur mu Allah rızası için? Tövbe estağfurullah. 
ÖMER FETHİ GÜRER (Niğde) – Canım silah satıyorlar ya,
pompalı silah satıyorlar ya. 
CEYHUN İRGİL (Bursa) – İnternetten satın alıyorlar.
İnternetten pompalı tüfek alıyorlar, 300 lira. Gitti, işte, Helin’i vurdu. 
ÖMER FETHİ GÜRER (Niğde) – Kurusıkıyı normal tabancaya
çeviriyorlar. 
İÇİŞLERİ BAKANI SÜLEYMAN SOYLU (Trabzon) – Bakın,
pompalı tüfekler konusunda da yaklaşık beş, altı ay önce bir değerlendirme
yaptık, bir genelge yayınladık ve bir kanun hükmünde kararnamede de
düzenlemeler yaptık. Nerede boşluk varsa, yaklaşık bir yıldır, bir buçuk yıldır
bu konuda bütün adımları, özellikle silah ve pompalı tüfekler konusundaki
adımları atıyoruz. 
CEYHUN İRGİL (Bursa) – Sayın Bakan, çocuk daha geçen
hafta aldı. 
İÇİŞLERİ BAKANI SÜLEYMAN SOYLU (Trabzon) – Kanun
hükmünde kararnamede gerek kurşun taşınması gerek pompalı tüfekler konusunda,
özellikle internetten satılması konusunda… Yine, rakamları bu sabah
çıkarttırdım, buraya gelmekle ilgili değil, arkadaşlarımızla yapmış olduğumuz
toplantıda. Şu anda çok ciddi operasyonlar gerçekleşiyor ve eğer arkadaşlar bir
sonraki soruda bana bu pompalı tüfeklerle ilgili ve silahlarla ilgili, daha
doğrusu sorduğu sorularla ilgili değerlendirmeleri ortaya koyarlarsa bu
rakamlar da hazırdı. Burada kötüleşme yoktur, burada kesinlikle buna yönelik
bir iyileşme söz konusudur. 
BAŞKAN – Teşekkürler Sayın Bakan. 
ÖMER FETHİ GÜRER (Niğde) – Bizimki birinci soruydu.
İller birleşecek mi, birleşmeyecek mi? İller birleşmesi var mı, yok mu; onu
halk bekliyor, soruyor. 
İÇİŞLERİ BAKANI SÜLEYMAN SOYLU (Trabzon) – Ona da bir
cevap veririm. 
ÖMER FETHİ GÜRER (Niğde) – Ne zaman? 
İÇİŞLERİ BAKANI SÜLEYMAN SOYLU (Trabzon) – Bir
sonrakinde veririm.
ÖMER FETHİ GÜRER (Niğde) – Yazılı soruyoruz
vermiyorsunuz, sözlü soruyoruz vermiyorsunuz. En sondan başlıyor en baştan
başlayacağı yerde. 
BAŞKAN – Sondan başa doğru geldiği için, işte yetişmedi
demek ki. Siz de biraz daha sonlarda girseydiniz sisteme, hep başta
giriyorsunuz. 
ÖZGÜR ÖZEL (Manisa) – Sayın Başkan… 
BAŞKAN – Sayın Özel… 
IV.- AÇIKLAMALAR (Devam)
27.- Manisa Milletvekili Özgür Özel’in, CHP Grubunun bireysel
silahlanmayla ilgili bir araştırma komisyonu kurulmasına dair önerisinin
görüşmelerinde İçişleri Bakanı da bulunursa memnun olacaklarına ve İçişleri
Bakanı Süleyman Soylu’nun 497 sıra sayılı Kanun Tasarısı’nın tümü üzerinde
Hükûmet adına yaptığı konuşmasındaki bazı ifadelerine ilişkin açıklaması
ÖZGÜR ÖZEL (Manisa) – Tabii, iki husus söyleyeceğim
Sayın Bakana. Bir tanesi, tabii eğer programları uygunsa, uygun görürlerse,
bireysel silahlanma, bunun Türkiye’de yarattığı riskler ve geçen hafta -Helin
üzerinden- yaşadığımız o acı olay üzerinden bir araştırma komisyonu
kurulmasıyla ilgili yarın Cumhuriyet Halk Partisinin bir grup önerisi olacak,
diğer gruplarla da bu bilgiyi paylaştık. Hemen bir yirmi dakika sonra da bu
kanun başlayacak. Eğer Sayın Bakan yarın burada olacaksa, kanundan biraz önce
salonda olursa, tartışmayı ve buradaki bütün grupların görüşlerini dinlerse çok
faydalı olur. Böyle bir imkân var yarın, çok da memnun oluruz eğer bir yarım
saat önce teşrif edebilirlerse. 
İkinci bir husus: Ben, biraz önce tam anlayamamıştım.
Tutanaktan bakınca Sayın Bakanın konuşmasının son paragrafında “Bundan sonra,
iktidardan olsun muhalefetten olsun, yolsuzluk yapan belediyelerin nasıl
gözünün yaşına bakmayacağımızı hep birlikte görecekler, o zaman da ses çıkaramayacaklar.”
gibi bir şey söylemiş. 
Şimdi, yolsuzlukla mücadele konusunda yerel
yönetimlerde iktidar-muhalefet ayrımı ayrı bir şey ama eğer yapılmaya çalışılan
bugüne kadar iktidar partisinin belediyelerden el çektirmelerine karşı bir algı
operasyonu ve ona karşı bir yıldırma ve had bildirmeyse Türkiye'nin en
bilindik, en güçlü belediyelerimize 280 müfettişle gidilip, üç sene kalınıp
nasıl eli boş dönüldüğünü biliriz. 
(Mikrofon otomatik cihaz tarafından kapatıldı)
ÖZGÜR ÖZEL (Manisa) – Müsaade ederseniz…
BAŞKAN – Lütfen tamamlayın.
ÖZGÜR ÖZEL (Manisa) – Cumhuriyet Halk Partisi olarak
belediye başkanlarımıza güvenimizi tam olarak ifade etmekle beraber, bu işin
iktidarı muhalefeti olmaz ama iktidar partisi olunca “Gördüğüm lüzum üzerine…”
Ki biz bugün Niğde Belediye Başkanının ifadesini “gördüğü lüzum üzerine” değil
“gördüğü zulüm üzerine” istifa ettiği olarak yorumladık. Bundan sonraki süreçte
sizinkiler lüzum üzerine olup bizimkiler yolsuzluk şeyiyse o zaman burada bir
algı yönetimi yapıyor olursunuz. Ne yapıyorsanız, ne biliyorsanız zaman
geçirmeden savcılıklara intikal ettirmeniz gerekir.
Teşekkür ederim.
BAŞKAN – Evet, teşekkür ediyorum.
Sayın Bakan, kısa bir cevap verelim olmazsa bir
dakikada.
Buyurun.
28.- İçişleri Bakanı Süleyman Soylu’nun, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
İÇİŞLERİ BAKANI SÜLEYMAN SOYLU (Trabzon) –
Arkadaşınızın yapmış olduğu bir değerlendirme üzerine sarf ettiğim bir cümleydi
ama şunu bilmenizi isterim: Burası Meclis, biz yürütmeyiz ve birkaç çember
içerisinde denetleniyoruz. Belediyeleri de denetlemek bizim asli görevimizdir
ve buradan ilan ediyorum, size de söylüyorum: Türkiye’de belediyelerle ilgili
özel teftişe başlıyoruz, iktidar-muhalefet. Bu, benim görevim, bizim görevimiz.
Denetlenemeyen…
CEYHUN İRGİL (Bursa) – Şimdiye kadar…
İÇİŞLERİ BAKANI SÜLEYMAN SOYLU (Trabzon) – Şimdiye
kadar, yaklaşık iki üç yıldır, dört yıldır Türkiye'nin yaşadığı macerayı
herhâlde siz benden çok daha iyi biliyorsunuz yani ve nelerle uğraşıldığını ve
müfettiş sayımızın nerelere düştüğünü ve bu konuda nasıl adım atıldığını. Bu
denetimsizlik de maalesef… Siz bunun için de teşekkür etmelisiniz çünkü siz de
ben de biliyoruz ki belediyeler konusunda -CHP’li belediyeler olsun, diğer
belediyeler olsun- merkezî idarelerin bu konudaki denetimleri mümkün olduğunca
kısıtlıdır. Oysa devlet kendi denetimini ortaya koymalıdır. Eğer yanlış iş
yapan varsa bu açığa çıkar, doğru iş yapan varsa da bu şey yapar; bundan hiç
kimse gocunmasın.
BAŞKAN – Teşekkürler Sayın Bakan.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (Devam)
BAŞKAN – Sayın milletvekilleri, birinci bölüm
üzerindeki görüşmeler böylece tamamlanmıştır.
Şimdi birinci bölümde yer alan maddeleri, varsa o madde
üzerindeki önerge işlemlerini yaptıktan sonra ayrı ayrı oylarınıza sunacağım.
1’inci madde üzerinde üç adet önerge vardır, okutup
işleme alıyorum.
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
1’inci maddesinin (k) bendinde yer alan “kamu hizmeti sunan tüzel kişiler”
ibaresinin tasarı metninden çıkarılmasını arz ve teklif ederiz. 
 Zihni Açba Zühal
Topcu Kamil Aydın
 Sakarya Ankara Erzurum
 Mehmet Erdoğan Baki
Şimşek Mustafa Mit
 Muğla Mersin Ankara
 Ahmet
Selim Yurdakul
 Antalya
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Sayın Başkanım.
BAŞKAN – Hükûmet önergeye katılıyor mu?
İÇİŞLERİ BAKANI SÜLEYMAN SOYLU (Trabzon) – Katılmıyoruz
Sayın Başkan.
BAŞKAN – Önerge üzerinde söz isteyen Erzurum
Milletvekili Kamil Aydın.
Buyurunuz Sayın Aydın. (MHP sıralarından alkışlar) 
KAMİL AYDIN (Erzurum) – Sayın Başkan, değerli
milletvekilleri; 497 sıra sayılı Nüfus Hizmetleri Kanununda Değişiklik
Yapılmasına Dair Kanun Tasarısı’nın 1’inci maddesi üzerinde konuşmak üzere
Milliyetçi Hareket Partisi adına söz almış bulunmaktayım. Yüce heyetinizi
saygıyla selamlıyorum.
Fakat sözlerime başlamadan önce, dün, çok kıymetli,
değerli hemşehrimin evladı olan, Hakkâri Çukurca’da şehit verdiğimiz, İmran
Gezer arkadaşımın evladı Adem Gezer’i şehitler efendileriyle beraber cennete
gönderdik. Allah Adem’in şahsında bütün şehitlerimize rahmet eylesin inşallah,
nur içinde yatsınlar. 
Bu arada yine, alın teri, göz nuru emeklerinin peşine,
helal kazanç peşine düşerek madende hayatlarını kaybeden değerli vatandaşlarımıza
da Allah’tan rahmet, ailelerine ve yüce Türk milletine başsağlığı diliyorum.
Şimdi, Sayın İçişleri Bakanımız buradayken -ilgili
maddeye sonra döneceğim ama- terörle mücadelede belirli bir mesafe katedildi,
gerçekten burada cansiparane mücadele veren güvenlik kuvvetlerimiz zaman zaman
bu mücadelede, bu psikolojik üstünlükte karşılaştıkları birtakım sıkıntıları
-onların moral motivasyonunu artıracak- birtakım sorunlarını bize ilettiler,
ben de buradan kendilerine iletmek istiyorum. 
Sayın Bakanım, kolluk kuvvetlerimizin, gerek sizin
Bakanlığınıza bağlı gerek TSK adı altında mücadele veren arkadaşlarımızın
gerçekten özlük haklarıyla ilgili birtakım sıkıntıları var. Özellikle emniyet
kuvvetlerinde emeklilik sonrası yaşam garantisi olamayacağını düşünerek ek
göstergeleri konusunda bir hassasiyet var. Bunu göz ardı etmeyelim, bunu her
zaman söylüyoruz. 
Ayrıca, bölgede mücadele eden emniyet kuvvetlerimizin
aile bütünlüğünü sağlama adına, hiç değilse akşamları evlerine gittiklerinde ya
da gece çalışıyorsa gündüz aileleriyle birlikte bir sıcak çorba içmelerini
sağlayacak bu eş durumu tayinlerinde eğer bir fedakârlık, bir özveri olacaksa
onlar öncelikli olmalı diye düşünüyoruz. 
Bir de daha spesifik olması hasebiyle, uzman
çavuşlar... Bakın, terörle mücadelede artık, Allah’a şükür, tuzaklar, mayınlar,
şunlar bunlardan pek fazla söz etmiyoruz ama daha kahpe, daha sinsi şeylerden
zaman zaman söz etmek durumundayız. Şehitlerimiz, mesela, geçen bir uzman
çavuşumuz sivilken -görev başında değilken- şehit edildi. Şimdi, bu uzman
çavuşlarımızın bir ruhsatlı silah sıkıntıları var. Bu konuda yardımcı olunması
konusunda gereğinin yapılması... Yine aynı şekilde, bir de bölgede gönüllü ve
kadrolu korucularımız var. Bakın, bunlar zaten o bölgenin insanları, aynı
mekânda aynı zamanda yaşadıkları için risk taşıyorlar. Bunlar, ruhsatlı silah
sorunları ve özlük haklarında iyileştirmeler istiyorlar. Niye? Çünkü hem
aileleri hem kendileri aynı zamanda o köyde çiftçilik yapıyor mesela. Geçmişte
yaşamadık mı, bundan yıllar yıllar öncesinde? Ailelerinden biri zarar gördü,
tehdit edildi ya da hunharca katledildi. Bütün bunları bir araya toplayınca,
gerçekten, ek ödenek mi dersiniz, fazla mesai mi dersiniz, silah ruhsatı
bağlamında mı dersiniz, yan gösterge-ek gösterge mi dersiniz, bunları bir
şekilde iyileştirme çalışması olarak gündeme almamız gerekiyor.
Şimdi, ilgili madde yer isimleri içerikli bir madde.
Bunu da yaparken ne olur biraz işin uzmanlarına, bölgenin hassasiyetine dikkat
ederek yapalım. Bakın, bazen -kendi seçim bölgemden yaşadıklarımı söyleyeyim-
kaş yapalım derken göz çıkarıyoruz. Bazı yer isimleri… Mesela, tarihe not
düşmüş, geçmişi olan, kültürü olan, hakkında türküsü olan, mânisi olan mahalle,
ilçe, belde, nahiye isimlerimiz var. Bunları bir çırpıda değiştiriyoruz, 3 kişi,
o şehirle sosyokültürel hiçbir bağı olmayan bir yetkili tutuyor o bölgenin
ismini, o mahallenin, o sokağın, o caddenin ismini değiştiriyor. Bunu böyle
yapmaktansa, gerçekten, büyük bir istişare sonucu, dokuya da uygun bir şekilde
bu isimlerde biraz hassasiyet gösterelim. Somut bir örnek istiyorsanız vereyim.
Bir Aziziye ilçemiz oldu.
MUSTAFA ILICALI (Erzurum) – Bakanım, dinleyin.
KAMİL AYDIN (Devamla) – Ilıca’ydı daha önceki ismi,
Sayın Mustafa Ilıcalı kendine pay çıkarmasın. Tarihi, geçmişi çok eski olan bir
ilçemizin adı.
Sayın Bakan bunları dinlemedi ama sanıyorum
kayıtlardan… Bu, çok önemli bir şeydi, keşke soru olarak sorsaydık oradan bir
dakikalık, daha etkili olurdu. 
Şimdi, bakın, ne oldu? Bütün o, Ilıca’nın tarihi,
kültürü, geleneği, göreneği bir tarafa atıldı, “Aziziye” diye önümüze bir şey
konuldu, hiçbirimizin haberi yok bu ilçenin adından.
(Mikrofon otomatik cihaz tarafından kapatıldı) 
KAMİL AYDIN (Devamla) – Bu konuda da hassasiyet
bekliyoruz.
Hepinizi saygıyla selamlıyorum. (MHP sıralarından alkışlar)

BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 497 sıra sayılı Tasarı’nın 1’inci
maddesiyle değiştirilen 5490 sayılı Kanun’un 3’üncü maddesinin (1)’inci
fıkrasının (c) bendinde yer alan “adres bilgisine” ibaresinin “adres
bilgilerine” olarak değiştirilmesini arz ve teklif ederiz. 
 Nihat Yeşil Kemal
Zeybek Hayati Tekin
 Ankara Samsun Samsun
 Gürsel Erol Burcu
Köksal Murat Bakan
 Tunceli Afyonkarahisar İzmir
 Gamze Akkuş İlgezdi
 İstanbul
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Sayın Başkanım.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Katılmıyoruz
Sayın Başkan.
BAŞKAN – Önerge üzerinde söz isteyen İstanbul
Milletvekili Gamze Akkuş İlgezdi.
Buyurun Sayın Akkuş İlgezdi. (CHP sıralarından
alkışlar) 
GAMZE AKKUŞ İLGEZDİ (İstanbul) – Sayın Başkan, değerli
milletvekilleri; bugün, kadınlarımızı mutlak sessizliğe mahkûm edecek bir
tasarıyı görüşüyoruz. Yeni bir cinsiyet rejiminin inşa edilmesine, kadınsız bir
kadın, hukuksuz bir hukuk yaratılmasına şahitlik ediyoruz. Bugün, kadının
yaşamı, varlığı, hakları, namusu ve nasıl evleneceği hep erkekler tarafından
tartışılıyor. 
Bundan iki asır önce, Tanzimat günlerinde Ahmet Cevat
şu soruyu sormuştu: “İslam kadına yüce bir hukuk bahşetmiştir fakat biz hukuku
kadınlara layıkıyla verebiliyor muyuz?” Ne acı ki iki yüzyıl sonra, daha dün,
kadınların Meclisin kapısından içeri alınmayarak şiddete maruz kaldığını
gördük. İşte, bu 21’inci yüzyılda bile süregelen erkek tahakkümünün en acı
göstergesidir. 
Biz biliyoruz ki Medeni Kanun’la sorununuz var; içinize
sindiremiyorsunuz, barışık değilsiniz, şeri hukuka geçmek istiyorsunuz,
müftülere evlendirme yetkisini vermek de bunun bir adımıdır ancak İslam
hukukuna baktığınızda göreceksiniz ki evlilik dinî bir akit değildir, ibadet
olarak görülmemektedir. Dolayısıyla, İslam hukukunda din adamlarına nikâh
kıydırma zorunluluğu yoktur ki şeri hukukla yönetilen Osmanlı’da dahi nikâh
için imama ya da kadıya gitme zorunluluğu aranmamıştır. 
Evet, Osmanlı’da nikâhı imamlar kıymıştır ancak bunun
sebebi, okuma yazmanın yaygın olmadığı bir dönemde okuma ve yazmayı bilmeleri
ve her mahallede yaygın biçimde bulunmalarıdır. Yani Osmanlı’da imamların nikâh
kıyması dinin bir gereği değildir, medeni hayata ilişkin sosyolojik bir
görevdir. 
Doğal olarak buradan sormak istiyorum: Türkiye'de
yeterli sayıda belediye memuru varken ne oldu da müftülere bu yetkiyi verme
ihtiyacı duydunuz? Acaba, devlet okullarını kapatarak açtığınız ancak içini
dolduramadığınız imam-hatipleri meşrulaştırmak için mi? Özendirici olmak adına
bu okul mezunlarına yeni iş alanları açmak için mi? Zira, sağlıktan sosyal
hizmetlere, yurtlardan cezaevlerine her alanda bu okul mezunlarının
görevlendirilmesini başka nasıl yorumlayabiliriz? 
Soruyorum: Müftüler nikâh kıyarsa ne olacak? Ülkemiz
daha mı yaşanır bir hâle gelecek? İnsanların yüzü mü gülecek? Olacaklar belli,
tam tersini savunsanız da “İmam nikâhlarını kayıt altına alıyoruz.” derken,
aslında dinî nikâhı zorunlu kılıyorsunuz. Öyle ya, imam nikâhını suç sayan
maddeyi TCK’dan çıkararak ilk adımı atmıştınız zaten. Şimdi de nikâhları fetva
düzenine bağlayarak evlilik kurumunu dinselleştireceksiniz. Bakın, birisi
“Duydun mu, Ayşe ile Mehmet nikâhı belediyeye kıydırmış.” derken bir diğeri
“Vay dinsizler vay!” derse ne yapacaksınız, ne diyeceksiniz? Yapmayın değerli
vekiller, bir de böyle ayrıştırmayın. 
Yargının yükü bayağı ağır diyerek müftülere boşanma
yetkisini de verecek misiniz acaba yarın? Böylece erkeklere “Boş ol.” deme
hakkını verip “Müftü huzurunda evlendim, mahkeme önünde hesap vermem.” de
dedirtirsiniz. 
Başka bir konu da “Kilise nikâh kıyabiliyorsa müftüler
niye kıyamıyor?” diyorsunuz. Arkadaşlar, kilisenin laikleşmesinin üzerinden
yüzyıllar geçti. Bugün Avrupa’da devlet nikâhı kıyılmamışsa kilise asla dinî
nikâhı kıymıyor, uymayanlara da para ve hapis cezası veriliyor. Oysa bizim
ülkemizde hâlâ imam nikâhıyla yaşayan binlerce kadın var. Öte taraftan devlet
nikâhının ardından kilise nikâhının yapılmasının sebebiyse Hristiyanlara göre
ruhani bir otorite önünde gerçekleşmeyen evliliğin geçerli sayılmamasıdır.
Çünkü evlilik, Hazreti İsa’nın kilise ve Tanrı’yla oluşturduğu kutsal
birlikteliğin ifadesidir onlarda. Ancak yeryüzüne inmiş en ileri din olarak
İslamiyet’te böyle bir onaya ihtiyaç yoktur, dolayısıyla bu polemiklere de
gerek yoktur. Esas tartışılması gereken, bugün bizim ülkemizdeki kadınların çok
yıllar önce haklarını almasına rağmen niye geri bırakıldıklarıdır. 
Anayasa’ya aykırı olan bu düzenlemeyle bugün tarihe bir
not düşüyoruz. Bu yetki beraberinde çocuk gelinleri yaygınlaştırır, çok
eşliliği yaygınlaştırır, çocuk istismarını yasallaştırır, Medeni Kanun’u
dinselleştirir, etkisizleştirir, namus cinayetlerine bahaneler çıkarır, sözlü
doğum bildirimi çocukları savunmasız bırakır, istismarcıları cesaretlendirir,
kadını ıslah etmeye çalışan zihniyete meşruiyet kazandırır. 
Sonuç olarak ayrımcılığın karanlık sokaklarında
kadınlarımızı dışlayan ve ötekileştiren dayatmanın yeni bir adımıyla karşı
karşıyayız. Üstelik bunu sizin verileriniz gösteriyor bize çünkü ülkenin her
yanında bugün, şu an ölen, istismara uğrayan hâlâ yüzlerce kadın var. Oysa
Anadolu’nun binlerce yıllık kadim tarihi kulağımıza farklı şeyler fısıldıyor.
Bakın, siz kadın için “Erkeğin eşidir.” derken Orta Çağ’da Hacı Bektaş “Erkek
kadının eşitidir.” diyor. Aynı Hacı Bektaş “Kızlarınızı okutun, ilimden
gidilmeyen yolun sonu karanlıktır.” diyor. Siz “Kadının sırtından sopayı eksik
etmeyin.” derken bu toprakların ozanı Neşet Ertaş “İki büyük nimetim var; biri
anam, biri yârim.” diyor. 
Türkiye'nin aydınlanma birikiminin karanlığı ve bu
tasarıyı yırtacağına olan inancımla, kadınlara saygılı olun çünkü insanoğlunun
anasıdır diyerek Meclisi saygıyla selamlıyorum. (CHP sıralarından alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
1’inci maddesinde yer alan, (c) numaralı bentte yer alan “gibi” ibaresinin “ve
benzeri” şeklinde değiştirilmesini arz ve teklif ederiz. 
 Filiz Kerestecioğlu Demir Ziya
Pir  Hüda Kaya
 İstanbul Diyarbakır İstanbul
 Mehmet Emin Adıyaman Mehmet
Ali Aslan Müslüm Doğan 
 Iğdır Batman İzmir
 Mahmut Celadet Gaydalı
 Bitlis 
BAŞKAN – Komisyon önergeye katılıyor mu? 
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Sayın Başkan. 
BAŞKAN – Hükûmet? 
İÇİŞLERİ BAKANI SÜLEYMAN SOYLU (Trabzon) – Katılmıyoruz
Sayın Başkan. 
BAŞKAN – Önerge üzerinde söz isteyen Diyarbakır
Milletvekili Ziya Pir. 
Buyurun Sayın Pir. (HDP sıralarından alkışlar) 
ZİYA PİR (Diyarbakır) – Sayın Başkan, değerli
milletvekilleri; şu benim hazırlamış olduğum konuşma ama bunu ters çevireceğim;
biraz önce dinî referanslara atıfta bulunuldu, ben de o konudan devam etmek
istiyorum. HDP Milletvekili olarak ben burada konuşuyorum. Hep birlikte ilmihâl
bilgilerimizi biraz tazeleyelim. 
Şimdi, müftülere verilecek olan yetkilerden burada
bahsediyoruz yani resmî nikâhı onlar da yapabilir eğer bu kanun geçerse. Şimdi,
bir kanun yapmadan, bir yasa yapmadan önce tabii ki bir simülasyon yapılır önceden.
Ben de biraz önce düşünürken şöyle bir simülasyon yaptım, dedim ki: Bizim
dinimizde… Ben o mahalleden geliyorum. Şu an sizlerin yandaşları yüzünden pek
uğramıyorum ama o mahalleden gelen birisiyim. Bizim dinimize göre birden fazla
evlilik mümkün mü erkekler için? Dinimize göre mümkün, değil mi? Belli şartları
yerine getirirse ikinci eşi, üçüncü, dördüncü eşi alabilir; belli şartları
yerine getirebilirse. 
Şimdi, şöyle bir şey düşünün: Bir şahıs, erkek, bir
kadınla birlikte, yanına da şahitlerini almış müftülüğe gidiyor, diyor ki: “Ben
resmî nikâhımı yaptıracağım.” Bütün evraklar hazır, sadece orada gidip imzasını
atacak ve ondan sonra da dinî nikâhı yerine gelsin diye duasını ettirecek,
nasihatlerde bulunacak. Buraya kadar tamam mı? Tamam. İmzayı attı, evrakları
nüfusa gitti, buraya kadar sıkıntı yok. Bir saat sonra aynı adam, aynı erkek,
aynı şahitlerle, başka bir kadınla müftülüğe geldi, müftünün önüne oturdu, dedi
ki: “Müftü bey, ben biraz önce resmî nikâhı yaptırdım ama şu anda dinî nikâh
yaptırmak istiyorum başka bir kadınla.” Müftü ne yapacak? 
AHMET HAMDİ ÇAMLI (İstanbul) – Öyle bir şey yok ya.
ZİYA PİR (Devamla) – Müftü ne yapacak? Bir din adamı
olarak “evet” mi diyecek, yoksa laik cumhuriyetin bir memuru olarak “hayır” mı
diyecek? 
ORHAN DELİGÖZ (Erzurum) – Öyle bir yetki vermiyoruz, şu
anda öyle bir yetki vermiyoruz, ne yapacağı belli.
ZİYA PİR (Devamla) – Arkadaşlar, bu olur mu, olmaz mı?
ORHAN DELİGÖZ (Erzurum) – Kanunda belirlenmiş ne
yapacağı. “Böyle derse...” Doğmamış çocuğa niye don biçiyorsun?
ZİYA PİR (Devamla) – Ya, olur mu bu? Simülasyon
yapıyoruz.
ORHAN DELİGÖZ (Erzurum) – Böyle bir şey yok.
MÜSLÜM DOĞAN (İzmir) – Normal bir örnek veriyor. 
ZİYA PİR (Devamla) – Mümkün mü? Mümkün. Olacak bu,
Anadolu’nun her şehrinde bu olacak, her şehirde bu olacak. 
ÖMER FETHİ GÜRER (Niğde) – Çok önemli bir şey söylüyor
bakın.
ZİYA PİR (Devamla) – Bu müftü ne yapacak Sayın Bakan,
sayın bürokratlar? Siz böyle bir yasayı yapıyorsunuz ama o adam bir saat sonra
ikinci bir eşle, bir kadınla gelip de “Bana dinî nikâh yapacaksınız.” derse ne
yapacaksınız? 
CEYHUN İRGİL (Bursa) – Nikâhı kıyarsa yaptırımı ne
olacak, sorumluluğu ne olacak, cezası var mı?
MEHMET MUŞ (İstanbul) – Önce resmî nikâhı soruyor.
ORHAN DELİGÖZ (Erzurum) – Şu anda ne yapılıyorsa o
zaman da öyle yapılır.
ZİYA PİR (Devamla) – Laik devletin memuru olarak, laik
cumhuriyetin memuru olarak “hayır” mı diyecek, yoksa din adamı olarak “evet” mi
diyecek? Ya, bu önemli bir şey. Sizin aranızda da bu bilgilere sahip olanlar
var, buna cevap verin.
Başka bir simülasyon… (AK PARTİ sıralarından
gürültüler)
AHMET HAMDİ ÇAMLI (İstanbul) - Şimdi nasıl yapıyor?
ZİYA PİR (Devamla) – Yeliz daha iyi bilir bunu, laf
atmayın oradan.
CEYHUN İRGİL (Bursa) – Sorumluluğu ne olacak, yaptırımı
ne olacak?
ZİYA PİR (Devamla) – Şimdi, başka bir sıkıntı, başka
bir simülasyon yapalım, başka bir simülasyon. Bir Müslüman erkek, o dört kitaba
inanan, Hak kitaba inanan bir kadınla evlenebilir bizim dinimize göre, bu
caizdir ve o kadın dininden çıkma durumunda değildir. O erkek gitti o kadınla
ve şahitlerle müftünün önüne oturdu. Ne olacak? Müftü bu nikâhı kıyabilir mi,
resmî nikâhı? Evet. Dinî nikâhı bizim dinimize göre kıyabilir mi? Evet. Buraya
kadar sıkıntı yok ama düşünün, bir kadın, Müslüman bir kadın bir Hristiyan
erkekle evlenmek istiyor. Sizin gibi bu ilmihâl bilgilerine sahip değil,
müftünün önüne gidiyor. Müslüman kadın, bizim dinimize göre gayrimüslim bir
erkekle evlenemez, caiz değil dinimize göre. Gitti müftünün önüne oturdu. Ne
yapacak bu müftü? 
MEHMET MUŞ (İstanbul) – Resmî nikâhını kıyacak. 
ZİYA PİR (Devamla) – Resmî nikâhını kıyacak, sonra,
diyecek ki... Kusura bakmayın, siz insanları ayrıştırıyorsunuz,
kutuplaştırıyorsunuz yine bununla.
MEHMET MUŞ (İstanbul) – Simülasyon karıştı Sayın Pir.
ZİYA PİR (Devamla) - Gülmeyin, bak, ben, bunları yurt
dışında yaşadım, Hristiyan bir ülkede yaşadım, biz bunların hepsini
tecrübe edindik, bunları Türkiye’ye taşıyorsunuz. 
MÜSLÜM DOĞAN (İzmir) – Yasayı geri çekin. Aslında
yasanın geri çekilmesi lazım. 
ZİYA PİR (Devamla) – Arkadaşlar, bu simülasyonları
yapmadan böyle işlere girişmeyin. Özellikle siz kendi memurunuzu çok zor
durumda bırakıyorsunuz. Diyorsunuz ki: Sen laik memur musun yoksa din âlimi
misin? İkiye bölüyorsunuz adamı yani müftüyü ikiye bölüyorsunuz, karar verme
durumunda bırakıyorsunuz, zor durumda bırakıyorsunuz. Müftüye vermeyin bunu,
başkalarına verin, orada sıkıntı yok ama müftüleri zor durumda bırakıyorsunuz. 
On beş saniyem kaldı, şurada başka şeyler de vardı ama
onu başka maddelere bırakıyorum. 
Ama herkes, müftüye bu yetkileri verirken biraz da
ilmihâl bilgilerini tazelesin, illa da bunları bir HDP’li milletvekilinden
dinlemek durumunda kalmayın. 
Saygılar. (HDP sıralarından alkışlar)
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
1’inci maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir. 
2’nci madde üzerinde üç adet önerge vardır, okutup,
işleme alıyorum. 
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
2’nci maddesinde yer alan “bu durumda” ibaresinin tasarı metninden
çıkarılmasını arz ve teklif ederiz. 
 Baki Şimşek Ahmet
Selim Yurdakul Mustafa Mit
 Mersin Antalya Ankara
 Zühal Topcu Zihni
Açba Mehmet Erdoğan
 Ankara  Sakarya Muğla
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Başkanım.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Katılmıyoruz
Sayın Başkan.
BAŞKAN – Önerge üzerinde söz isteyen Ankara
Milletvekili Mustafa Mit. 
Buyurun Sayın Mit. (MHP sıralarından alkışlar) 
MUSTAFA MİT (Ankara) – Sayın Başkan, değerli
milletvekilleri; görüşülmekte olan 497 sıra sayılı Nüfus Hizmetleri Kanunu ile
Bazı Kanunlarda Değişiklik Yapılmasına Dair Kanun Tasarısı hakkında Milliyetçi
Hareket Partisi adına söz almış bulunmaktayım. Genel Kurulu saygıyla
selamlıyorum. 
Değerli milletvekilleri, tasarının gerekçesinde, nüfus
hizmetlerine ilişkin iş ve işlemlerin daha etkili yürütülmesi, hizmet sunumunda
hız ve kalitenin artırılması, vatandaş memnuniyetinin sağlanması ve bürokratik
işlemleri kısaltmak amacıyla 5490 sayılı Nüfus Hizmetleri Kanunu ve 5901 sayılı
Türk Vatandaşlığı Kanunu’nda yeni düzenleme yapılması gerektiği
belirtilmektedir. Getirilen tasarı, bir bütün olarak, teknolojideki gelişmeler
ve çağın ihtiyaçlarını karşılama açısından yerinde ve faydalıdır. Getirilen bu
tasarının en dikkat çeken ve kamuoyunda en çok tartışılan tarafı evlendirme
yetkisi verilen kamu görevlilerine il ve ilçe müftülerinin de ilave
edilmesidir. 
Değerli milletvekilleri, bilindiği üzere, mevcut
uygulamada evlendirme memuru, belediye başkanı veya başkanın görevlendirdiği
memur ile köylerde muhtarlardır. Bunlara ilaveten, İçişleri Bakanlığı, il nüfus
ve vatandaşlık müdürlüklerine, dış temsilciliklere nikâh kıyma yetki ve görevi
de verebilmektedir. Getirilen tasarıyla, İçişleri Bakanlığının, yukarıda
sayılanlara ilaveten, il ve ilçe müftülüklerine de nikâh kıyma yetkisi ve
görevi vermesi düzenlenmektedir. Yukarıda sayılan bütün kamu görevlileri bu
toplumun birer üyesi olduğu gibi, müftüler de kamu görevine layık görülen bu
toplumun birer üyeleridir. Bu bakımdan “Bazı kamu görevlileri makbul, bazıları
makbul değil.” gibi sunulması son derece yanlış, yaşadığımız hayata uygun olmayan
bir durumdur. Esasen, “Allah’ın emri, Peygamber’in kavliyle” başlayan evlilik
kurumunun nikâhla alenileşmesi ve bu durumun nüfus kütüğüne kaydının aynı
zamanda kamu görevlisi olan müftülerce yapılması laikliğe de, hukuka da uygun
olacaktır. 
Ülkemizde kamuoyunda bilinen isimlerle hâlen iki nikâh
yapılmaktadır: Birincisi, resmî nikâh; ikincisi, imam nikâhı. Vatandaşlarımızın
neredeyse tamamına yakını evlilik akdini bu şekilde gerçekleştirmektedir.
Müftülerin nikâh kıyabilmesi vatandaşlarımıza çok büyük bir kolaylık
getirecektir. Diğer taraftan, evli olup olmadığı incelendikten, evliliklerine
engel bir durum olup olmadığını tespit ettikten sonra nikâh kıyacak müftü,
bundan böyle yasal sınırlamaya tabi olacaktır. Dinî ve resmî nikâhın aynı anda
müftüler eliyle kıyılması, toplumda nikâh şartlarına uymayan, rızaya dayanmayan
çocuk yaşta evliliklerin de önüne geçecektir. 
Değerli milletvekilleri, bilindiği üzere, nikâhın
şartları, tarafların rızası, ilan edilerek alenileşmesi, şahitlik, dördüncü
olarak da kadının korunması maksadıyla verilecek geçimliktir. Bu şartlar
hukuken tam tahakkuk etmeden yapılacak bir akit, sakattır. Bu hususta, bu
konuda malumat sahibi kamu görevlileri tarafından kurulan akit, hem dinî
vecibeler açısından hem de meri hukuk açısından ikmal edilmiş ve hukuken
taraflara da sorumluluk yükletmiş olacaktır. 
Değerli milletvekilleri, tasarının 2’nci maddesiyle
elektronik ortamda tutulan aile kütüklerinde kişiye ait tek bir kaydın
tutulması düzenlenmektedir. Kimlik numarasıyla oluşturulacak bu kaydın birçok
karışıklığı önleyeceği de açıktır diyerek hepinizi saygıyla selamlıyorum. (MHP
sıralarından alkışlar)
BAŞKAN – Teşekkür ediyorum. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
2’nci maddesinde yer alan “kişiye ait tek bir kaydın tutulmasına, kişi ve olay
kayıtlarının Türkiye Cumhuriyeti kimlik numarası ile ilişkilendirilmesine” ibaresinin
“kişiye ait tek bir kaydın tutulmasında, kişi ve olay kayıtlarının Türkiye
Cumhuriyeti kimlik numarası ile ilişkilendirilmesinde” şeklinde
değiştirilmesini arz ve teklif ederiz.
 Sibel Yiğitalp  Ziya
Pir  Mehmet Ali Aslan
 Diyarbakır  Diyarbakır
 Batman
 Müslüm Doğan  Mahmut
Celadet Gaydalı  Hüda Kaya
 İzmir  Bitlis
 İstanbul 
 Mehmet Emin Adıyaman 
 Iğdır
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Sayın Başkan.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Katılmıyoruz
Sayın Başkan.
BAŞKAN – Önerge üzerinde söz isteyen Diyarbakır
Milletvekili Sibel Yiğitalp.
Buyurun Sayın Yiğitalp. (HDP sıralarından alkışlar)
SİBEL YİĞİTALP (Diyarbakır) – Sayın Başkan, değerli
milletvekilleri; Halkların Demokratik Partisi Grubu adına söz almış
bulunmaktayım. 
Halkların Demokratik Partisinin bir milletvekili
olduğum için de az önce yine kendimle gurur duydum. Özellikle, erkek
milletvekili arkadaşlarımızın, toplumda bu kadar cinsiyetçiliğin, eril
zihniyetin ve her gün erkek şiddetinin, cinayetlerin olduğu bir anda, bir
iklimde erkek zihniyetini aşıp, cinsiyetçi temellerin dışına çıkıp ortak ve
gerçekten, bizim paradigmamızı hayatına geçirmiş bir vekille beraber çalışmak
ayrıca beni çok mutlu etti. Bunu da söyleyerek sözlerime başlamak istiyorum. 
Az önce burada bir tartışma olmuştu Sayın Başkan, siz
buranın Meclis olduğunu ve aynı zamanda, buranın yargılama makamı olmadığını ve
ne olursa olsun, dedikodulardan yola çıkarak birilerini zan altında bırakacak,
suç isnadı şeklindeki ithamları asla ve asla kabul etmediğinizi söylediniz.
Yine, “Bir mahkeme kararı olmadan buradan birilerinin bu şekilde itham
edilmesine… Şu ya da bu şekilde, sadece bunlar için demiyorum, bakın, kaç
gündür bunlar var.” deyip yine bu konudaki sözünüzü ve itirazını yaptınız.
Yine, bu minvalde, burada tamamen yasama faaliyetlerinin olduğunun ve
milletvekillerine saygı duyulması gerektiğinin, asla ve asla itham edilmemesi
gerektiğinin ısrarla altını çizdiniz. Bu şimdiye kadar gayet iyi, güzel; peki,
size şunu sormak isterim: Güçlü olma haklılığı değil, haklı olmanın getirdiği
bir güçlülük üzerinden bakmanız gerekirdi. Taraf olabilirsiniz -ki nitekim
tarafsınız- lakin, aynı zamanda, burayı adil ve vicdanlı bir şekilde yönetmek
gibi bir sorumluluğa da sahipsiniz. Bakın, bizim Eş Genel Başkanımız tam 259
gündür, on gün sonra yaklaşık bir yılı dolacak, tutuklandığı davadan henüz
mahkeme önüne çıkmış değil. Peki, soruyorum: Bizim milletvekillerimize
-cezaevinde olmasından kaynaklı- neden aynı hassasiyeti göstermiyorsunuz?
Madem, bu cümleleri sarf ettiniz, bu cümlelerin pratiğini ve sorumluluğunu
yerine getirmeniz gerekmez mi? Ya da buradan söz isteme noktasına gelindiğinde,
hemen yanı başınızı görüp, diğer tarafı görüp ve kendi tarafınızı görüp söz
hakkı verip, bununla birlikte, eğer hoşunuza gitmeyecek bir şeyse bizim tarafı
görmezden geliyorsunuz, tam bir eril zihniyetle yaklaşıyorsunuz ve tam bu eril
zihniyet toplumun her tarafına sirayet etmiş durumda. Size önerim…
BAŞKAN – Ya, kanunda, bu maddede bunlar mı
zikrediliyor, bunu mu konuşuyorsunuz Sayın Yiğitalp?
SİBEL YİĞİTALP (Devamla) – Evet, bu çok önemli bir
şeydir. Adalet ve vicdan bu ülkenin kanayan yarasıdır.
BAYRAM ÖZÇELİK (Burdur) – Önergen ne üzerine?
SİBEL YİĞİTALP (Devamla) – Bu adalet ve vicdan
üzerinden cümle kurmadıkça bugün erkek cinayetlerinin, erkek şiddetinin, ayda
30 kadının öldürüldüğü bir toplumda, bir ülkede bunların önüne geçecek bir yasa
yapmadığınız gibi… Asıl, birinci dereceden sorumlusu burası ve sizsiniz. Sizin
pratiğinizi söylemek adına bunu söylüyorum. Bu pratikle bu topluma adalet ve
vicdan getireceğinizi düşünüyorsanız bunun hiçbir zaman gerçekleşmeyeceğini
tekrar söyleyeyim.
Şunu söylemek için soruyorum: Peki, bu yasa geldiğinde,
ayda 39 ya da 29 kadın, ortalama 32 kadın öldürülüyor, erkek cinayeti oluyor,
bunu engelleyecek mi? Çocuk evliliklerini engelleyecek mi? Tırnak içinde “çocuk
evlilikleri” diyorum, aslında onlar istismardır.
ORHAN DELİGÖZ (Erzurum) – Bu konularda dünyadan daha
öndeyiz, dünyadakilerden çok daha öndeyiz.
SİBEL YİĞİTALP (Devamla) – Peki, Alevilerin,
Müslümanların ve Müslüman olmayanların ve kendi inançları ve mezhep
farklılıklarının sorunlarını çözecek mi?
Sayın Bakan az önce şöyle bir cümle kurdu, dedi ki:
“Biz bürokratik işlemler azalsın diye yapıyoruz. Coğrafi şartlardan dolayı
resmî nikâh yaptırılması engelleniyor, o yüzden, işte bundan dolayı böyle bir
şey yapıyoruz?” Sormak istiyorum: Hangi coğrafi şartlar evliliğe engel oldu?
Kaç tane evlenmek isteyen mağdur oldu da size geldi? Bunu bir söyler misiniz,
çok merak ettim gerçekten. Ya da neden müftülere verildi? İllaki verilecekse
Sağlık Bakanlığına verin, Millî Eğitim Bakanlığına verin, niye müftüler?
Müftülerle bu işin ne alakası var? Yani her mantığın…
TAHİR ÖZTÜRK (Elâzığ) – Ne mahzuru var?
SİBEL YİĞİTALP (Devamla) – Yeni bir rejim inşa
ediyorsunuz çünkü.
ORHAN DELİGÖZ (Erzurum) – Senin seçildiğin bölgedeki
seçmene sor ki Sağlık Bakanlığını mı istiyor, müftülüğü mü istiyor?
SİBEL YİĞİTALP (Devamla) – Bakın, az önce bizim erkek
milletvekili arkadaşımız, size bir soru sordu, cevap veremediniz; hem ölçüler
açısından hem yaklaşım açısından hem hayata bakış açısından, hangi yerden
bakarsanız bakın anlatamamanın çaresizliğini yaşıyorsunuz. 
ORHAN DELİGÖZ (Erzurum) – Yok, yok… Aksine, neyi
anlatmak istediğimizi anlatıyoruz, siz anlamak istemiyorsunuz.
SİBEL YİĞİTALP (Devamla) – Bunu çok güzel gördük,
anlatamamanın çaresizliği var, adil olmamanın, vicdanlı yaklaşmamanın da
pratiği var.
Hepinizi saygıyla selamlıyorum. (HDP sıralarından
alkışlar)
BAŞKAN – Teşekkür ediyorum.
Efendim, hem adil hem de vicdanlı bir şekilde
yaklaşıyorum. 
SİBEL YİĞİTALP (Diyarbakır) – Ben hissetmedikten sonra
anlamı yok.
BAŞKAN – Şu Meclisi tamamen İç Tüzük kurallarına uygun
bir şekilde yönetmeye çalışıyorum, sizin onları ifade etmeniz haklı olduğunuz
anlamına gelmez. (AK PARTİ sıralarından alkışlar) 
SİBEL YİĞİTALP (Diyarbakır) – Sizin de böyle demeniz.
BAŞKAN – Kaldı ki yargı makamlarını ilgilendiren bir
konuda da bizim ne bir yetkimiz var ne de burada ifade edebilecek bir sözümüz
olabilir, kusura bakmayın.
SİBEL YİĞİTALP (Diyarbakır) – Mesele HDP olunca yargı
da…
BAŞKAN – Hayır, herkes ne yaptığını çok iyi bilecek.
SİBEL YİĞİTALP (Diyarbakır) – Biliyoruz.
BAŞKAN – Herkes ne yaptığını çok iyi bilecek ve bu ülkede
hiç kimse sorumsuz değildir ben de dâhil olmak üzere, siz de dâhil olmak üzere,
her birimiz sorumluluğun bilincinde hareket etmek zorundayız. 
SİBEL YİĞİTALP (Diyarbakır) – Sayın Davutoğlu da bir
zamanlar sizin gibi konuşuyordu. 
BAŞKAN – Ben bu Meclisi tamamen bu İç Tüzük’e uygun
olarak yönetiyorum. Hesabınıza gelmeyebilir, uygun görmeyebilirsiniz, o sizin
takdirinizdedir ama bütün Türkiye kamuoyu da biliyor, bu Parlamento da biliyor
ki bu Meclisi en iyi şekilde yönettiğime herhâlde şehadet edersiniz,
bilmiyorum. (AK PARTİ sıralarından alkışlar)
Teşekkür ediyorum.
SİBEL YİĞİTALP (Diyarbakır) – Onu biz takdir edeceğiz.
FİLİZ KERESTECİOĞLU DEMİR (İstanbul) – Sayın Başkan,
bir söz almak istiyorum o adil yönetiminizle ilgili daha çok.
BAŞKAN – Buyurun Sayın Kerestecioğlu…
SİBEL YİĞİTALP (Diyarbakır) – Dün dediniz “Ben karar
veririm.” diye.
BAŞKAN – Bakın, sizi görüyorum, kaçmıyorum yani. 
Yani çok haksız isnatlardı, teessüflerimi bildiriyorum
aynı zamanda Sayın Yiğitalp’e.
SİBEL YİĞİTALP (Diyarbakır) – Olabilir, yapacak bir şey
yok.
BAŞKAN – Buyurun…
IV.- AÇIKLAMALAR (Devam)
29.- İstanbul Milletvekili Filiz Kerestecioğlu Demir’in, Oturum Başkanı
TBMM Başkan Vekili Ahmet Aydın’ın o makamda bir partili olarak bulunmadığına ve
eleştirilerde haklılık payı olup olmadığını düşünmesi gerektiğine ilişkin
açıklaması
FİLİZ KERESTECİOĞLU DEMİR (İstanbul) – Sayın Başkan,
şimdi alkış almanız mümkün ama eleştirilmeniz de mümkün. Yani alkış almanız
sizin haklı olduğunuzu gösteren bir şey değil herhâlde hepimiz değişik yerlerden
alkış alabiliyoruz ama bir eleştiri geldiğinde lütfen, gerçekten bir kere de
siz kendinize dönüp bakın ve hemen başka ithamlarla buna karşılık vermeyin
çünkü sizin oturduğunuz…
BAŞKAN – Konuşmanın tamamını itham üzerinden yürüttü
ama.
FİLİZ KERESTECİOĞLU DEMİR (İstanbul) – Hayır, siz başka
ithamlarla cevap vermeyin çünkü siz, orada başka bir makamda bulunuyorsunuz
yani siz bir partili olarak bulunmuyorsunuz orada. Pervin Hanım da olduğunda
bulunmuyor, Akif Bey bulunduğunda da öyle olmuyor. O nedenle, gerçekten, bazen
kendinizce adil olduğunuzu zannedebilirsiniz ama öyle olmadığınız zamanlar var.
Biz bunları sadece tarafgir olarak ve sizi karşımıza almak için söylemiyoruz. 
(Mikrofon otomatik cihaz tarafından kapatıldı)
FİLİZ KERESTECİOĞLU DEMİR (İstanbul) – Çünkü böyle bir
şeyin bize sağlayacağı bir fayda da yok. Yani aksine bizim söz almamız sizin
daha çok taraflı davranmanızı sağlayacaktır, bizim bu tutumumuz.
BAŞKAN – Bakın, ben…
FİLİZ KERESETECİOĞLU DEMİR (İstanbul) – Yani eleştiri…
BAŞKAN – Mikrofonu açalım arkadaşlar, konuşsun. 
FİLİZ KERESTECİOĞLU DEMİR (İstanbul) – Yani eleştiri,
hakikaten bu toplumda maalesef, hazmedilmesi çok kolay bir şey olmuyor. Bu
sadece size dair bir şey değil, genel olarak böyle. Az önce sorumluluk
makamlarıyla ilgili, sorumluluk almakla ilgili de aynı eleştiriyi yapmıştım.
Gerçekten zor. Bunun için daha çok yollar almamız lazım ama hakikaten eğer bir
partinin milletvekilleri, grup başkan vekilleri sizi eleştiriyorsa o zaman
lütfen, siz de zaman zaman gerçekten haklı oldukları bir yan var mıdır diye
düşünün. Ben kişisel olarak bunu yapardım. Yapılmasını öneririm.
BAŞKAN – Yapardınız ama şu anda yapmıyorsunuz onu
maalesef. Şu anda yapmıyorsunuz. Tamamen…
FİLİZ KERESTECİOĞLU DEMİR (İstanbul) – Saygılar
sunarım. 
BAŞKAN – Peki, peki. Siz de zaman zaman yaparsanız
gerçekten iyi olacak diye düşünüyorum. 
MAHMUT TANAL (İstanbul) – Eleştiri hepimizi geliştirir
Sayın Başkan.
FİLİZ KERESTECİOĞLU DEMİR (İstanbul) – İnşallah
geliştirir.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (Devam)
BAŞKAN – Sayın Yiğitalp ve arkadaşlarının önergesini
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 497 sıra sayılı Tasarı’nın 2’nci
maddesiyle düzenlenen 5490 sayılı Kanun’un 5’inci maddesine eklenen (3)
numaralı fıkrasında yer alan “kişi ve olay kayıtlarının” ibaresinin “kişi ile
olay kayıtları” şeklinde değiştirilmesini arz ve teklif ederiz. 
 Zeynel Emre  Murat
Bakan  Burcu Köksal
 İstanbul  İzmir
 Afyonkarahisar
 Kemal Zeybek  Nihat
Yeşil  Gürsel Erol
 Samsun  Ankara
 Tunceli
 Hayati Tekin
 Samsun
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Başkanım.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Katılmıyoruz
Sayın Başkan.
MAHMUT TANAL (İstanbul) – Sayın Başkanım, özür dilerim.
Bakanım, kırk yılın başında Sayın Zeynel Emre’nin bir
talebi oldu, onu kabul edin. İlki bu olacak Sayın Bakan. İki buçuk yıldır
sizden bir tane talebi bu oldu, o da bu önergeyle oldu. 
BAŞKAN – Önerge üzerinde söz isteyen İstanbul
Milletvekili Zeynel Emre.
Buyurun Sayın Emre. (CHP sıralarından alkışlar) 
ZEYNEL EMRE (İstanbul) – Sayın Başkan, değerli
milletvekilleri; hepinizi saygıyla selamlıyorum. 
Dün, Sayın Başbakan Binali Yıldırım grup konuşması
esnasında muhalefet belediyelerine hitaben dedi ki: “Ben yaptım oldu yok.” Bu
söz, artık açıkçası AKP’nin komik bir röntgeni aslında. Önüne mikrofon gelen
bir tutturmuş “Ben yaptım oldu yok.” Politikadan, üsluptan eser yok, âdeta
mahalle ağabeyleri gibi gelene gidene “Bir dakika birader.” deniyor. Başbakan
kendi belediyeleri patoz edilmişken tutmuş bizim belediyelerimize “Ben yaptım
oldu yok.” diyerek hiza vermeye çalışıyor. 
Bakın, kendi bakanları yüzde 40 zam kararı almış.
Reisleri onlara da “Ben yaptım oldu yok.” dedi ve zammı hedef alan açıklama
yaptı. Aslında, ortada cam gibi berrak olan bir durum var, o da şu: Dervişin
fikri neyse zikri de odur derler. Sadece “Ben yaptım oldu, Erdoğan.” ve
“İsteseler de istemeseler de, Erdoğan.” cümlelerini internette arattığımız
zaman sonuçlar karşısında aklı başında kim olsa dumura uğrar arkadaşlar. 
Birkaç örnek vereceğim. Bakın, Sayın Erdoğan “Taksim
Kışlası isteseler de istemeseler de tarihine uygun yapılacak.” dedi,
yapılamadı. Osmanlıca dersiyle ilgili “İsteseler de istemeseler de bu ülkede
Osmanlıca öğrenilecek.” dedi, öğrenilmedi. AB’ye hitaben “İsteseniz de
istemeseniz de biz muasır medeniyetler seviyesinin üstüne çıkacağız.” dedi,
çıkamadık o seviyeye. “İsteseler de istemeseler de Türkiye ekonomide tavan
yapacak.” dedi, taban yaptık. 
ORHAN DELİGÖZ (Erzurum) – Hiç de taban yapmadık. 
ZEYNEL EMRE (Devamla) – “İsteseler de istemeseler de
18-25 yaş arası gençlik 16 Nisandan sonra adım adım Parlamentoya hazırlanıyor.”
dendi, görünürde hâlâ bir şey yok. 
Bu arada, Cumhurbaşkanı böyle konuşurken bakanların,
milletvekillerinin söylediklerine bakmaya gücümüz yetmez, tahmin etmek zor
değil. Orada da asmalar kesmeler devam ediyor. Tek cümleyle “Kararına
uymuyorum, saygı da duymuyorum.” devri devam ediyor. (CHP sıralarından
alkışlar) 
Diğer bir söz de: “Ben yaptım oldu yok.” Bu sözü
araştırdığımız zaman da karşınıza “İsteseler de istemeseler de”den daha fazla
sonuç çıkıyor çünkü dedim ya fikri neyse zikri de odur diye, bu da onun
göstergesi. Bu söz ilk başta aslında, temel argüman olarak “otoriterliğe yer
yok” diyor gibi görülebilir fakat gerçekten böyle olduğunu anlatmaya bildiğimiz
diller yetmez âdeta. Hatta bunu açıklamaya kalksak, geçen hafta Bekir Bozdağ’ın
“Türkiye’de yargı Batı’dakinden daha adil.” ya da “Türkiye’de elbette adalet
var.” sözleri gibi, bizim de alay ettiğimiz bile düşünülebilir. Bu, tıpkı Sayın
Erdoğan’ın Gökçek için “Makamlara gelirken iyi, giderken mi sorun oluyor?”
demesi fakat bir yandan da seçim sonuçlarına var gücüyle müdahale etmesi hatta
kendi seçmeninin oylarına aykırı davranarak belediye başkanlarını, başbakanları
kovması gibi derin bir çelişki. 
BAYRAM ÖZÇELİK (Burdur) – Önerge, önerge…
ZEYNEL EMRE (Devamla) - Çünkü bunun “Ben yaptım oldu
yok.” sözlerinin asıl tercümesi “Var mı bana yan bakan?” anlamındadır.
Değerli arkadaşlar, bunun son örneği olarak işte
bugünkü, müftülerin nikâh kıymasıyla ilgili düzenleme için yine “İsteseniz de
istemeseniz de Meclisten geçecek.” cümlesi geldi. Aslında bu cümle tek başına
bile şahane bir oksimoron örneğidir çünkü Meclis konuşulan, istişare edilen
yerdir. Konuşulmadan, istişare edemeden, “isteseniz de istemeseniz de” gibi bir
cümle olmaz, böyle bir şey sarf edilemez, bu, akla bile gelemez. Aslında,
sizler bu sözleri sarf ettiğinizde, Meclis kapısında meramlarını ifade etmek
üzere toplanan kadınlara da gaz sıkılması gayet doğaldır çünkü devletin
tepesinde “Astığım astık, kestiğim kestik.” bir davranış görülürse aşağıda da
kadınlarımıza tabii ki gaz sıkılır. 
Nedir mesele? Müftülere nikâh kıyma yetkisinin
verilmesi. Bakın, şu anda İstanbul tüm dünya kadınları için en tehlikeli 10
şehir arasında gösteriliyor; birlikte anıldığı şehirler Jakarta, Kahire, Lagos,
Karaçi gibi şehirler. 
Bu ülkenin bir rektörü yabancı kadınlarla el sıkışmak
hakkında bazı cehennem tasvirleri yapabiliyor. Toplu taşımada kadınlara
şiddetle müdahale edilen günlerden geçiyoruz. Kıyafetleri, gebelikleri, her
şeyleri âdeta sorun muamelesi yapılıyor.
Bakın, Türkiye’de o kadar çok mesele var ki bununla
ilgili söylenecek. Çocuk gelin meselesinde 155 ülke arasında 55’inci sıradayız.
Yine, birlikte anıldığımız ülkeleri burada dile getirmek istemem. “İsteseniz de
istemeseniz de biz muasır medeniyetler seviyesinin üstüne çıkacağız.” demek
bedava tabii ama listelerde, istatistiklerde maalesef en aşağılardayız. 
ORHAN DELİGÖZ (Erzurum) – Ne alakası var?
ZEYNEL EMRE (Devamla) - Dolayısıyla en azından kendi
sözlerinizi aklınızdan, en azından kadın meselesini isteseniz de istemeseniz de
hiç ama hiç aklınızdan çıkarmayın. “Ben yaptım oldu, yok.”
Hepinizi saygıyla selamlıyorum. (CHP sıralarından
alkışlar) 
BAŞKAN – Teşekkür ediyorum.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
2’nci maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
Sayın Muş, buyurun, 60’a göre.
IV.- AÇIKLAMALAR (Devam)
30.- İstanbul Milletvekili Mehmet Muş’un, İstanbul Milletvekili Zeynel
Emre’nin 497 sıra sayılı Kanun Tasarısı’nın 2’nci maddesiyle ilgili önerge
üzerinde yaptığı konuşmasındaki bazı ifadelerine ilişkin açıklaması
MEHMET MUŞ (İstanbul) – Sayın Başkan, az önce Genel
Başkanımıza atıfla bazı ifadelerde bulundu hatip, üzülerek dinlediğimi
belirtmek isterim. Biz muasır medeniyetler seviyesine Türkiye’yi çıkaracağız,
Türkiye’yi hak ettiği noktalara getireceğiz. Buradan bazı seçme ifadelerle bazı
toplumsal olaylar karşısında bizim neler söylediğimizi ve bu noktaları da
yapamadığımızı iddia etti hatip. Şimdi, ben çıkıp buradan şunu mu söyleyeyim bu
akşam: 16 Nisan referandumuyla ilgili de “Bunu Parlamentoya getiremezsiniz, biz
bunu değiştirtmeyiz, engelleriz, hiçbir şekilde buna müsaade etmeyiz…” Ama
oldu, şimdi ben de çıkıp bunu mu söyleyeyim? O açıdan, yapacağımız konuşmalarda
söz aldığımız konularla ilgili, maddelerle ilgili konuşursak hem Meclise hem de
topluma daha faydalı oluruz diye düşünüyorum.
Teşekkür ediyorum.
BAŞKAN – Teşekkür ediyorum.
Sayın Özel, size de vereyim aynı gerekçeyle.
Buyurun, 60’a göre.
31.- Manisa Milletvekili Özgür Özel’in, İstanbul Milletvekili Mehmet
Muş’un yaptığı açıklamasındaki bazı ifadelerine ilişkin açıklaması
ÖZGÜR ÖZEL (Manisa) – Sayın Başkan, 16 Nisan
referandumuna giderken referanduma destek verecek partilerin oy toplamı yüzde
60’ın üzerinde, 62, son kamuoyu araştırmaları 65’in üzerindeydi ve “Siz
Parlamentoda filancayı sağlam tutun, ben milletimden alır gelirim, orada
sıkıntı olmaz.” diyenlerin tek adamlık, başkanlık hevesleri bütünlemeye kaldı.
16 Nisan seçimini bir referandum gibi yaşamayıp bir genel seçime çevirdiniz ama
her tez kendi antitezini üretir, önümüzde yapılacak ilk genel seçim bir
referandum niteliğindedir…
MUSTAFA ELİTAŞ (Kayseri) – Yenilen pehlivan güreşe
doymazmış, senin hâlâ sırtın yerde duruyor. 
ÖZGÜR ÖZEL (Manisa) – …ve tek adamlık hevesi bütünleme
sınavından da sınıfta kalacaktır.
Teşekkür ediyorum.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (Devam)
BAŞKAN –Şimdi 3’üncü madde üzerinde üç adet önerge
vardır, okutup işleme alacağım ve oylarınıza sunacağım inşallah. 
Türkiye Büyük Millet Meclisi Başkanlığına
Görüşülmekte olan 497 sıra sayılı Tasarı’nın 3’üncü
maddesiyle 5490 sayılı Kanun’un 7’nci maddesinin birinci fıkrasına eklenen (ı)
bendinin “Velayet ile vesayete ilişkin bilgileri.” şeklinde değiştirilmesini
arz ve teklif ederiz. 
 Nihat Yeşil Burcu
Köksal Şenal Sarıhan
 Ankara Afyonkarahisar Ankara
 Murat Bakan Kemal
Zeybek Gürsel Erol
 İzmir Samsun Tunceli
 Hayati
Tekin
 Samsun
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Başkanım.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Katılmıyoruz
Sayın Başkan.
BAŞKAN – Önerge üzerinde söz isteyen Ankara
Milletvekili Şenal Sarıhan.
Buyurun Sayın Sarıhan. (CHP sıralarından alkışlar) 
ŞENAL SARIHAN (Ankara) – Değerli arkadaşlar, bundan
böyle sadece böylece sesleneceğim çünkü zamanla yarışmak durumunda kalıyoruz.
Bir saygısızlık diye nitelendirilmesin lütfen.
Bugün sabahtan bu yana, daha doğrusu öğle saatlerinden
bu yana tartıştığımız yasa tasarısında, hepimiz dönüp dolaşıp bu tasarıyla
kıyametin kopmasına neden olan müftülüklere verilen yetki üzerine konuşuyoruz.
Pek çok şey söylendi ve pek çok şey söylenirken laiklik ilkesinin ihlal
edildiği konusuna da değinildi. Ben, birkaç şeyden söz ederek bir
değerlendirmeyi izninizle bilgilerinize sunmak istiyorum:
Değerli arkadaşlar, bir devletin örgütlenmesinde,
hukukunun oluşturulmasında ve işletilmesinde herhangi bir dinin anlayışlarının
ve normlarının belirleyici, etkileyici ve yönlendirici olmaması hukuken laiklik
kavramının bir karşılığıdır; herhangi bir dinin hukuk sistemini etkileyici,
yönlendirici olmaması. 
Şimdi, biz bakıyoruz, elimizdeki, tartıştığımız bu
soruna ilişkin olarak arkadaşlar 1917’ten bahsettiler, 1924’ten bahsettiler.
Zamanı iyi kullanmak için sadece Anayasa'nın 136’ncı maddesine atıf yapacağım,
136’ncı maddesi şöyle diyor: Kuruluş amacı. Kimin? Diyanet İşleri Başkanlığının
kuruluş amacı. “Laiklik ilkesi doğrultusunda, bütün siyasi görüş ve
düşünüşlerin dışında kalarak ve milletçe dayanışma ve bütünleşmeyi amaç
edinerek, özel kanununda gösterilen görevleri yerine getirir.” Şimdi, 136’ncı
madde bu. Peki, hiç konuşulmayan bir yasa var, hangi yasa bu? 633 sayılı
Diyanet İşleri Başkanlığının Kuruluş ve Görevleri Hakkında Yasa. 
Değerli arkadaşlar, bu yasa ne der biliyor musunuz,
nasıl tanımlar biliyor musunuz Diyanet İşlerinin kapsamındaki görevleri? Şöyle
der: “İslam Dininin inançları, ibadet ve ahlak esasları ile ilgili işleri
yürütmek...” Tekrar altını çiziyorum: “İslam Dininin inançları, ibadet ve ahlak
esasları ile ilgili işleri yürütmek, din konusunda toplumu aydınlatmak ve
ibadet yerlerini yönetmek…” 3’üncü madde Başkanın görevlerini ele alır, “din
hizmetlerini etkin biçimde yürütmek.” 7’nci madde hizmet birimlerinin
görevlerinden ve yetkilerinden söz eder, orada tek tek sayar; müftü, vaiz,
müezzin, imam, bütün bunların cami içindeki görevlerini ve inançla ilgili
görevlerini işaret eder. Şimdi, siz bu yasa tasarısında yaptığınız değişiklikle
bir yasayı da ihlal ediyorsunuz, Anayasa’yı ihlal ettiğiniz gibi. Yasadaki
düzenlemeye rağmen… Bunu Komisyonda sıkça konuştuk değerli arkadaşlar, şöyle
özetledim, dedim ki: Din ve dünya işi. Bu, bir dünya işidir, evlilik bir dünya
işidir. Siz dünya işini din işleriyle görevli bir kamu yetkilisine -kamu
yetkilisi olmak yetmez- verdiğiniz zaman, gerçek anlamda, Anayasa’da güvence
altına alınmış olan laiklik ilkesini ihlal etmiş olursunuz, dünya işine dinin
müdahalesini sağlamış olursunuz ki bundan doksan bir yıl önce vazgeçtik. 
Şimdi şuna değinmek istiyorum, belki tekrar söz
aldığımda da üzerinde duracağım: Komisyonu üç gün süreyle Değerli Sibel
Arkadaşımızla ve başka kadın arkadaşlarımızla izleyeme çalıştık. MHP beni
hayretler içinde bıraktı. Neden hayretler içinde bıraktı? MHP’li arkadaşlarımız
karakolda doğru söylediler, Mecliste şaştılar. (CHP sıralarından alkışlar)
Nasıl oldu? Biraz önce elime alıp gelmeyi düşünüyordum, sanıyorum 62’nci sayfa,
açıp bakınız, orada kendilerinin açıklamaları var, diyorlar ki: “Evet, 6’ncı
madde hukuka aykırıdır, bunu bu şekilde düzenlemek yanlıştır.” Acaba şu mu
etkiledi, bugün defalarca söylenmiş olan, Sayın Parti Başkanının, Genel
Başkanın, Sayın AKP Genel Başkanının sözleri mi etkiledi: “Nasıl olsa geçecek,
her hâlükârda geçecek.” 
ERKAN AKÇAY (Manisa) – Ayıp, ayıp, o kadar da değil
artık. Çok ayıp konuşuyorsunuz!
ŞENAL SARIHAN (Devamla) - Biz bunu biliyoruz, bile bile
oynuyoruz aslında çünkü çoğunluk el kaldırıyor ve o çoğunluk bizi hiç
dinlemeden el kaldırıyor, bunu da gayet iyi biliyoruz.
ORHAN DELİGÖZ (Erzurum) – Bunu biliyorsunuz da niye
“Geçmeyecek.” diyorsunuz, o zaman sükût edin, oturun aşağıya.
ŞENAL SARIHAN (Devamla) - Ama bir muhalefet partisinin
hiçbir inandırıcı gerekçe olmadan ki biraz sonra söz aldığımda 6’ncı maddede
buna da değineceğim, söz aldığımda anlatacağım.
(Mikrofon otomatik cihaz tarafından kapatıldı)
BAKİ ŞİMŞEK (Mersin) – Size mi soracaklar!
AHMET SELİM YURDAKUL (Antalya) – Bir okusaydın
açıklamaları, ikna olurdun ama sen açıklamaları okumuyorsun ki.
ŞENAL SARIHAN (Devamla) – Bu tam bir cayma hâlidir, bu
hukuka uygun bir durum değildir.
AHMET SELİM YURDAKUL (Antalya) – Grup başkan vekilinin
açıklaması var, konuşmalar var, hiçbirini okumuyorsun, ondan sonra ezbere
konuşuyorsun.
ŞENAL SARIHAN (Devamla) – Daha ileri cümleler kurmak
istemiyorum. 
Teşekkür ederim. (CHP sıralarından alkışlar)
AHMET SELİM YURDAKUL (Antalya) – Algı operasyonu mu
yapıyorsun?
ERKAN AKÇAY (Manisa) – Sayın Başkan…
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Sayın Akçay…
ERKAN AKÇAY (Manisa) – Sayın milletvekili konuşmasında
açık bir sataşmada bulunmuştur, cevap vermek istiyorum.
BAŞKAN – Buyurun Sayın Akçay. (MHP sıralarından
alkışlar)
Lütfen, yeni bir sataşmaya meydan vermeyelim.
X.- SATAŞMALARA İLİŞKİN KONUŞMALAR (Devam)
6.- Manisa Milletvekili Erkan Akçay’ın, Ankara Milletvekili Şenal
Sarıhan’ın 497 sıra sayılı Kanun Tasarısı’nın 3’üncü maddesiyle ilgili önerge
üzerinde yaptığı konuşması sırasında Milliyetçi Hareket Partisine sataşması
nedeniyle konuşması
ERKAN AKÇAY (Manisa) – Teşekkür ederim.
Milliyetçi Hareket Partisi nasıl bir tutum alacağını
sayın milletvekilinden öğrenecek değil. Milletvekilleri de fikri hür, vicdanı
hür bir şekilde komisyonlardaki görevlerini yerine getirir ve bunların gruplar
bakımından bir bağlayıcılığı yoktur. Milliyetçi Hareket Partisinin İçişlerinde
2 komisyon üyesi vardır ve çok kıymetli Muğla Milletvekilimiz Sayın Mehmet
Erdoğan da bu Komisyonda elinden gelen katkıyı vermiş ve kanaatlerini de dile
getirmiştir, ayrıca müftülere bu nikâh kıyma yetkisi verilmekle birlikte bir
değerlendirmede bulunmuştur; yapılan hadise budur. Bizim Milliyetçi Hareket
Partisi olarak, 5 Ekim tarihinde benim basına verdiğim beyanatta, ertesi hafta
yine 2 grup başkan vekili olarak yaptığımız açıklamada ve dün, grup adına
tasarının tümü üzerine yapılan konuşmada da çok açık bir şekilde ifade ettiğimiz
üzere, biz bu 6’ncı maddeyi Milliyetçi Hareket Partisi olarak destekliyoruz.
(MHP ve AK PARTİ sıralarından alkışlar) Kesinlikle laikliğe aykırı bir durum
görmüyoruz. Biz Cumhuriyet Halk Partisi gibi düşünmek zorunda değiliz. Ben
sizin görüşlerinize, düşüncelerinize saygı duyarım ama Milliyetçi Hareket
Partisinin tutumuna, tavrına ve oyuna da saygı bekleriz. Durum bundan
ibarettir.
Hepinize saygılar sunuyorum. (MHP sıralarından
alkışlar) 
BAŞKAN – Teşekkür ediyorum.
ŞENAL SARIHAN (Ankara) – İç Tüzük 69’a göre söz
istiyorum.
ERKAN AKÇAY (Manisa) – Efendim, bir sataşma yoktur
Sayın Başkan.
ÖZGÜR ÖZEL (Manisa) – Daha yerindeyken sataştı.
BAŞKAN - Bir saniye…
Sayın Sarıhan…
ŞENAL SARIHAN (Ankara) – İç Tüzük 69’a göre söz
istiyorum.
ERKAN AKÇAY (Manisa) – Burada bunun üzerinden polemik
yaratmaya çalışıyorlarsa Cumhuriyet Halk Partisinin çelişkilerini de ortaya
koyarız.
BAŞKAN – Bir dakika, 69’a göre değil de, 60’a göre size
söz veririm ben, 60’a göre. Size herhangi bir sataşma olmadı. Siz sordunuz,
yerinizden 60’a göre söz vereyim.
ŞENAL SARIHAN (Ankara) – Yerimden o zaman… İzin
verirseniz, şunu…
ERKAN AKÇAY (Manisa) – Efendim, sataşma yok,
veremezsiniz.
ÖZGÜR ÖZEL (Manisa) – Sayın Başkan…
BAŞKAN – Bir saniye… Ona ben karar veririm. Sayın
Akçay, ona ben karar veririm.
ERKAN AKÇAY (Manisa) – Evet, Sayın Başkan, siz karar
verirsiniz ama bir durum var.
ÖZGÜR ÖZEL (Manisa) – Sayın Başkan…
BAŞKAN – Şimdi, şu var: Siz, Milliyetçi Hareket
Partisine açıktan bir sataşmada bulundunuz. 
ŞENAL SARIHAN (Ankara) – Sayın Başkan, bir sataşmada
bulunmadım, bir gerçekliği anlattım.
BAŞKAN - Onlar da kalktı “Bu kararı biz veririz.”
diyerek kanaatlerini ortaya koydu, grup olarak kanaatlerini ortaya koydu.
ŞENAL SARIHAN (Ankara) – Bir gerçekliği anlattım,
sataşmadım. Gerçek olmayan bir şeyi demedim.
BÜLENT TURAN (Çanakkale) – Ne dedi Sayın Başkan?
BAŞKAN - Sizin şahsınıza yönelik bir şey söylemedi.
ERKAN AKÇAY (Manisa) – Biz de cevap verdik efendim,
daha hâlen ne uzatıyorsunuz ki?
KAMİL AYDIN (Erzurum) – Karakolda doğru söyler, Mecliste
şaşarmış!
BAŞKAN - Bakın, 60’a göre ben söz vereyim.
Buyurun.
ÖZGÜR ÖZEL (Manisa) – Ben yalnız şunu söyleyeyim: Bütün
milletvekillerine karşı üslubuyla, nezaketiyle ve “siz” kelimesiyle ve birinci
çoğul şahıs dışında bir dil kullanmayan bir hatibimize karşı…
BAŞKAN – Evet.
ÖZGÜR ÖZEL (Manisa) – …gerek Milliyetçi Hareket
Partisinin yerinden sataşan hatipleri hem had bildiren hem de “Sen onu yapma….”
Bu bir kez kırıcıdır. Böyle bir dille muhatap olmadığınız için, bizi böyle bir
dile muhatap etmeyin. 
KAMİL AYDIN (Erzurum) – “Karakolda doğru söyler,
Mecliste şaşar.” nedir? hangi nezaket kurallarına sığıyor?
ÖZGÜR ÖZEL (Manisa) – Bir kadın milletvekiline karşı
kullanılan bu dili de bir muhalefet milletvekili olarak kınadığımı ifade
ediyorum.
BAKİ ŞİMŞEK (Mersin) – İşine bak, işine bak! Sen kimsin
de kınayacaksın ya?
MUSTAFA ELİTAŞ (Kayseri) – Katılmıyorum ben ona, hayır.

BAŞKAN – Sayın Sarıhan, sisteme girin.
MUSTAFA ELİTAŞ (Kayseri) – Orada, kürsüde her şeyi
söyleyeceksiniz, olmaz öyle şey. Kürsüde ama Milliyetçi Hareket Partisine…
KAMİL AYDIN (Erzurum) - “Karakolda doğru söyler,
Mecliste şaşar.” hangi nezakete sığar?
ERKAN AKÇAY (Manisa) – Sayın Başkan, hatibin konuşması
son derece sataşmacı ve kaba bir dil kullanmıştır. Biz de o sataşmaya karşı
cevap verdik.
ÖZGÜR ÖZEL (Manisa) – Hayır, hayır, cevap verecek
tabii. Ben başka bir şey dedim. Ben başka bir şey söyledim. Ben başka bir şey
söyledim.
MUSTAFA ELİTAŞ (Kayseri) – Hayır, Milliyetçi Hareket
Partisinin bir milletvekilini, “Yaptığı açıklama grup baskısı altında” diye
itham etmek doğru bir şey değildir.
ÖZGÜR ÖZEL (Manisa) – Ben başka bir şey söyledim. Ben
başka bir şey söyledim. Ayrıca partiler muhalefet şerhleriyle bağlıdır Sayın
Başkan.
MUSTAFA ELİTAŞ (Kayseri) – Orada konuşan nezaketli
olacak. 
BAŞKAN – Sayın Özel, lütfen… 
Sayın Sarıhan’a söz veriyoruz 60’a göre.
ÖZGÜR ÖZEL (Manisa) – Partiler muhalefet şerhleriyle
bağlıdır, bağlı. Şerh basmışsın.
MUSTAFA ELİTAŞ (Kayseri) - Olur mu, bağlı değildir.
ERKAN AKÇAY (Manisa) – Ayrıca, cinsiyetçi bir dil kullanmaktan
da menediyorum kendilerini.
ÖZGÜR ÖZEL (Manisa) – Partiler muhalefet şerhleriyle
bağlıdır Sayın Başkan.
ERKAN AKÇAY (Manisa) – Bağlı değildir.
KAMİL AYDIN (Erzurum) - Bağlı değildir. Parti sözcüsü
vardır.
BÜLENT TURAN (Çanakkale) – Niye veriyorsunuz Sayın
Başkan?
BAŞKAN – Buyurun Sayın Sarıhan.
ERKAN AKÇAY (Manisa) – 2 üyemiz var, birisinin imzası
var. 
MUSTAFA ELİTAŞ (Kayseri) – Burada partinin adını
yazmıyor, şahsın adını yazıyor.
BAŞKAN – Buyurun.
IV.- AÇIKLAMALAR (Devam)
32.- Ankara Milletvekili Şenal Sarıhan’ın, Manisa Milletvekili Erkan
Akçay’ın sataşma nedeniyle yaptığı konuşmasındaki bazı ifadelerine ilişkin
açıklaması
ŞENAL SARIHAN (Ankara) – Değerli arkadaşlar…
ÖZGÜR ÖZEL (Manisa) – Muhalefet şerhine katılmıyorsanız
o ayrı bir sorun, onu bilemem.
ERKAN AKÇAY (Manisa) – Bağlı değiliz efendim. 
BAŞKAN – Sayın Sarıhan, mikrofonunuzu açtım, siz
konuşun, devreye girin.
Buyurun.
ŞENAL SARIHAN (Ankara) – Değerli arkadaşlar…
ERKAN AKÇAY (Manisa) – Siz, Cumhuriyet Halk Partisi,
tezkereye verdiğiniz oyla bağlı değil misiniz?
HAYATİ TEKİN (Samsun) – Bağlıyız. Hani, hani... Savaşa
haydi! Haydi, Barzani çadır devletini kurdu, haydi! AK PARTİ’ye de söylüyorum,
haydi! Boşuna mı verdik o tezkereyi?
ÖZGÜR ÖZEL (Manisa) – Bir şey söyleyeceğim: Bu konuda
söz verecekseniz verin, çıkıp konuşalım.
BAŞKAN – Sayın Sarıhan’a mikrofonu açtım.
Buyurun Sayın Sarıhan, konuşun lütfen.
ŞENAL SARIHAN (Ankara) – Herkes konuştuğu için bana
söz…
BAŞKAN – Siz mikrofondan konuşun. Diğerleri mikrofonsuz
konuşuyor. 
Buyurun. 
ŞENAL SARIHAN (Ankara) – Değerli arkadaşlar, ilkeler
gerçekler üzerine oluşur. Gerçek nedir? Gerçek hep birlikte arayıp bulduğumuz
bir sonuç değildir, gerçektir, ortada durur. 
Şimdi, şurada, Meclis kayıtlarına geçmiş sıra sayısı
487, sayfa 62’de gayet ayrıntılı bir biçimde muhalefet şerhi bulunmaktadır. Bu
hem alt komisyonda hem daha sonra üst komisyonda da kabul edilmiş bir metindir.
Bunun eğer dün konuşan sayın milletvekili tarafından bizi ikna eden bir
açıklaması olsa idi, belki bu konuya değinme gereği hissetmezdik ama böyle bir
tutum yani bir muhalefet partisinin böyle bir tutumu, önce yaptığı
değerlendirmeleri sonra külliyen reddetmesi…
(Mikrofon otomatik cihaz tarafından kapatıldı) 
BAŞKAN – Teşekkür ediyorum. 
ERKAN AKÇAY (Manisa) – Sizden mi öğreneceğiz? Ayıp
yaptığınız ya!
MUSTAFA ELİTAŞ (Kayseri) – Sayın Başkan, bakın, burada
sayfa 40’ta -sıra sayısı- milletvekillerinin adı yazılmış, hangi partili olduğu
ifade edilmiyor. 
FİLİZ KERESTECİOĞLU DEMİR (İstanbul) – E, bundan sonra
böyle kabul ederiz o zaman. Yani gerçekten inanılır gibi değil. 
MUSTAFA ELİTAŞ (Kayseri) – Sayın milletvekilinin bunu
bilmesi gerekir ve milletvekilinin iradesi ile siyasi partinin iradesinin de
paralel olduğunu ifade etmek tamamen yanlış bir düşüncedir. 
BAŞKAN – Birleşime otuz dakika ara veriyorum. 
Kapanma Saati: 20.58
DÖRDÜNCÜ OTURUM
Açılma Saati: 21.40
BAŞKAN: Başkan Vekili Ahmet AYDIN
KÂTİP ÜYELER: Sema KIRCI (Balıkesir),
Mehmet Necmettin AHRAZOĞLU (Hatay)
-----0-----
BAŞKAN – Türkiye Büyük Millet Meclisinin 10’uncu
Birleşiminin Dördüncü Oturumunu açıyorum.
497 sıra sayılı Kanun Tasarısı’nın görüşmelerine devam
ediyoruz.
Komisyon ve Hükûmet yerinde.
MEHMET ERDOĞAN (Muğla) – Sayın Başkan…
BAŞKAN – Sayın Erdoğan, 60’a göre bir dakika süreyle
söz veriyorum.
Buyurun.
33.- Muğla Milletvekili Mehmet Erdoğan’ın, Ankara Milletvekili Şenal
Sarıhan’ın yaptığı açıklamasındaki bazı ifadelerine ilişkin açıklaması
MEHMET ERDOĞAN (Muğla) – Teşekkür ediyorum Sayın
Başkan.
Tutanaklara geçmesi için birkaç hususun altını çizmek
istiyorum. Görüşmekte olduğumuz kanun tasarısı 6’ncı maddeden ibaret değildir,
bu tasarıda 39 madde vardır. Bu kanun tasarısının hem alt komisyon
çalışmalarına hem Komisyon çalışmalarına katılmış ve en çok katkıyı sunmuş
milletvekili benim. Bu, tutanaklarda vardır, alt komisyonda ve normal
Komisyonda yapılan değişikliklerde vardır.
6’ncı maddeyle ilgili olarak da bizim muhalefet
şerhinde de arkadaşlarımız tekrar okursa göreceklerdir ki… Burada, Medeni
Kanun’da bir değişiklik olmadığına göre nikâhı kimin kıydığı önemli değil,
önemli olan nikâhın kayıt altına alınmasıdır. Bu 6’ncı maddedeki mevcut hükümle
de yüz bin kişiye kadar bir sayının nikâh kıyma yetkisine kavuşabileceği
ortadadır. Benim, esas olarak, bu kaydı zorlaştıracağı için bu maddede bir
sınırlandırma getirilmesi talebim Komisyonda vardır, tutanaklarda vardır.
Muhalefet şerhinde…
(Mikrofon otomatik cihaz tarafından kapatıldı)
BAŞKAN – Teşekkür ediyorum.
Tamamlayın lütfen.
MEHMET ERDOĞAN (Muğla) – Bizim yaptığımız bütün yazılı
ve sözlü açıklamalar, Komisyon tutanaklarındaki açıklamalar ortadadır.
Milliyetçi Hareket Partisinin bu konudaki tutumu da açık ve nettir. Benim
üzerimden kimsenin siyaset yapmasına gerek yoktur. Bu kanun tasarısındaki diğer
sıkıntıların birçoğunu da bizim üzerimizden polemik yapan arkadaşlar bizden
öğrenmiştir. 
Teşekkür ediyorum.
BAŞKAN – Teşekkür ediyorum.
ÖZGÜR ÖZEL (Manisa) – Sayın Başkan…
BAŞKAN – Sayın Özel…
ÖZGÜR ÖZEL (Manisa) – Tutanaklara geçmesi açısından
şunu söyleyeyim: Biz Sayın Erdoğan’ın birçok komisyona verdiği olumlu katkıyı
saygıyla karşılayan bir grubuz. Buradaki fikirlerinden de istifade ettiğimiz
doğrudur. Ancak 6’ncı maddeyle ilgili söylediğinin üstünde, kendi imzasıyla
kanun metninden çıkarılma önergesi verilmiş, iktidar partisi tarafından
reddedilmiştir. 6’ncı maddede, düzeltmeden öte, belki arzu ettiği düzeltmeler
olmadığı için kanun metninden tümüyle çıkartılma önergesi kendi imzasıyla
tutanaklarda mevcuttur. 
BAŞKAN – Teşekkür ediyoruz. 
ERKAN AKÇAY (Manisa) – Tutanaklara geçmesine gerek yok,
zaten muhalefet şerhinde yazıyor. 
BAŞKAN – Var, zaten muhalefet şerhinde var. 
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (Devam)
BAŞKAN – 3’üncü madde üzerindeki önerge işlemlerinde
kalmıştık. 
Sıradaki önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
3’üncü maddesinde yer alan “kayıtlar sadece elektronik ortamda tutulur”
ibaresinin madde metninden çıkarılmasını arz ve teklif ederiz. 
 Ziya Pir Mehmet
Emin Adıyaman Hüda Kaya
 Diyarbakır Iğdır İstanbul
 Müslüm Doğan Mehmet
Ali Aslan Mahmut Celadet Gaydalı
 İzmir Batman Bitlis

BAŞKAN – Komisyon önergeye katılıyor mu? 
İÇİŞLERİ KOMİSYONU SÖZCÜSÜ HÜSEYİN BÜRGE (İstanbul) –
Katılmıyoruz Sayın Başkanım. 
BAŞKAN – Hükûmet? 
İÇİŞLERİ BAKANI SÜLEYMAN SOYLU (Trabzon) – Katılmıyoruz
Sayın Başkan. 
BAŞKAN – Önerge üzerinde söz isteyen İzmir Milletvekili
Müslüm Doğan.
Sayın Doğan, buyurun. (HDP sıralarından alkışlar) 
MÜSLÜM DOĞAN (İzmir) – Sayın Başkan, değerli
milletvekilleri; 497 sıra sayılı Kanun Tasarısı’yla ilgili çok önemli görüşler
ortaya konuldu. Birincisi, Anayasa’ya aykırılığı ortaya konuldu. Eğer bu müftü
meselesi geçerse Lozan’ın tartışılacağı, Lozan’daki haklar nedeniyle
gayrimüslimlerin yeni hak taleplerinde bulunabilecekleri -haklı olarak- gibi
konuların hepsi tartışıldı. Yalnız, ben şurada samimi olarak ifade etmek
istiyorum. Neden müftülere veriyorsunuz bu yetkiyi? Tapu sicil müdürlerine niye
vermiyorsunuz, tapu memurları niye yapmasın? 
Bakın, arkadaşlar, itiraz noktası şurada: Müftüler,
fetva verebilen, Müslümanlık dininin temsilcileri, yetkili memurları. Bunlar
fetva verebiliyorlar, Diyanet İşleri Başkanlığının memurları. Bu yüzden büyük
bir tepki alıyor. Şimdi, kurulan yeni bir sistem var, yeni bir sistem kurdunuz.
Bu yeni sisteme “siyasal İslam” diyorum ben. Siyasal İslam’ın kurumlarını inşa
ediyorsunuz. Ama nasıl inşa ediyorsunuz? Şeyhülislam Ebussuud Efendi’nin bile
reddettiği şeri hukuku yeniden inşa etmek istiyorsunuz. Medeni hukuktan
uzaklaşarak şeri bir hukuku tesis etmek günümüz şartlarında gerçekten bir
ihtiyaç mı değil mi, bunu nasıl belirlediniz? Akıllara zeval verecek bir durum
var burada, bir akıl tutulması var. 
Şimdi, örneklememi yaparken yanlış anlaşılmamı da
burada önlemek amacıyla söyleyeyim, gerçekten konuştuğum şeylerden de rahatsız
olacağım ben, kendim rahatsız oluyorum. Bir kere, Alevi, Sünni; Kürt, Türk,
bunları derken gerçekten ben rahatsız oluyorum. Bu ülkede özellikle Alevi
inancının ve öğretisinin bir insanı olarak tüm insanlara bir gözle bakıyorum
ben. Irklar, inançlar farklı olabilir ama biz neticede insanız. 
Şimdi, Alevi bir ailenin evlenen çocukları müftüye
gitmez arkadaşlar, açık söyleyeyim yani bunu açık ifade edeyim, kesinlikle
müftüye gidip nikâh kıydırmazlar. Ne yapar? Dede sadece Alevi erkânına göre dua
yapıyor. Medeni hukukta ne gerekiyorsa gidip nikâhını yapar ama isterlerse
dede, mürşit, pir, rehber önünde de rızalık esasına dayanan bu evliliği bir
duayla sonuçlandırırlar. Şimdi, burada gerçekten toplumu kasma, toplumu
ayrıştırma gibi… Sizin kötü niyetli olduğunuzu da düşünmüyorum. 
Şimdi, bakın, yasaları Millet Meclisi yapar, çoğunluk
ekibi yapmaz. Çoğunluk partisi AK PARTİ’nin “Bu yasaları ben yapacağım,
geçireceğim buradan.” diye bir iddiada bulunmaması gerekir. Kanun yapma yetkisi
Türkiye Büyük Millet Meclisi ve üyelerinindir. Burada niye uzlaşma
sağlayamıyoruz? 
Bir örnek olarak: Şimdi, gündeme gelecek olan 37’nci
maddede Eyüp ilçesinin ismi “Eyüpsultan” yapılmış. Bence son derece doğru bir
şey. Ama ben grup başkan vekillerine bir öneri getirdim, dedim ki Alevi Bektaşi
dünyasının serçeşmesi olan, Alevi Bektaşi dünyasının çok önemli inanç merkezi
olan Hacı Bektaş Veli’nin yaşadığı ilçenin adı “Hacıbektaş.” Gelin, bu konuda
samimiyseniz arkadaşlar, bu ilçenin adını “Hacı Bektaş Veli” diye değiştirelim.
Değil mi arkadaşlar, bunda var mı bir olumsuzluk? Yani ben 37’nci madde
geldiğinde bunu dile getireceğim. 
Şimdi, arkadaşlar, bir müftüye görev vermekle aslında
laiklik ilkesi de çiğnenmiyor, ben diğer partiler gibi de düşünmüyorum ama
burada esas mesele laikliğin doğru algılanıp algılanmadığıyla ilgilidir. Eğer
özgürlükçü laiklik, gerçek ileri Batılı ülkelerdeki laiklik ilkesi bu ülkede
uygulanabilseydi zaten bu sorunlarla karşılaşmayacaktık, inançlar özgür
olacaktı, inançlar kendi demokratik yapısı içerisinde kendi ihtiyaçlarını
karşılayacaklardı, toplumsal sorunlara belki de çözüm olacaklardı. Ama burada
bir inancın egemenliği söz konusu, tekçi bir anlayış var. Cumhuriyetin kurucu
iradesi Diyanet İşleri Reisliğini kurarken, 1924’te bu kanunu
çıkartırken şeyhülislamlığı bir iktidar aracı olarak görmüş ve iktidarını sürekli
sağlam tutmak için de Diyanet İşleri Reisliğini kurmuş. Şimdi, bu reislik,
bugünkü başkanlık maalesef bir inanca hizmet etmiş, sadece bir inancın
gelişmesi için mücadele etmiş ve siz bu inancın görevlendirdiği bir memurla da
bir evlilik akdini sonuçlandırmak istiyorsunuz. E, buna tabii ki karşı olacağız
arkadaşlar.
(Mikrofon otomatik cihaz tarafından kapatıldı) 
MÜSLÜM DOĞAN (Devamla) - Bir tapu sicil müdürünün bu
konuda görevlendirilmesi ne kadar abes ise inanın müftünün de
görevlendirilmesini abes diye değerlendiriyorum. 
Hepinizi saygıyla selamlıyorum. (HDP sıralarından
alkışlar)
BAŞKAN – Teşekkür ediyorum. 
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
Sonraki önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
3’üncü maddesinde yer alan “sadece” ibaresinin tasarı metninden çıkarılmasını
arz ve teklif ederiz. 
 Baki Şimşek Ahmet
Selim Yurdakul Mustafa Mit
 Mersin Antalya Ankara
 Zühal Topcu Zihni
Açba Mehmet Erdoğan
 Ankara  Sakarya Muğla
 Mehmet Parsak 
 Afyonkarahisar
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ (Kahramanmaraş) – Katılmıyoruz Sayın Başkan.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkanım katılmıyoruz.
BAŞKAN – Önerge üzerinde söz isteyen Afyonkarahisar
Milletvekili Mehmet Parsak.
Buyurun Sayın Parsak. (MHP sıralarından alkışlar) 
MEHMET PARSAK (Afyonkarahisar) – Aziz Türk milleti,
saygıdeğer milletvekilleri; 497 sıra sayılı Kanun Tasarısı’nın 3’üncü
maddesinde değişiklik yapılmasına dair Milliyetçi Hareket Partisi olarak vermiş
olduğumuz önerge hususunda söz almış bulunuyorum. Bu vesileyle hepinizi
saygılarımla selamlıyorum.
Önergemizle ilgili sözlerimize geçmeden önce,
Hakkâri’de bölücü terör örgütü tarafından şehit edilen tüm Mehmetçiklerimize
Cenab-ı Allah’tan rahmet diliyorum, milletimize sabır diliyorum. 
Gene, Mersin’de bölücü terör örgütünün hain saldırısı
neticesinde yaralanan polis kardeşlerimize ve sivil vatandaşlarımıza da yüce
Allah’tan acil şifalar niyaz ediyorum. 
Saygıdeğer milletvekilleri, bugün, bizim “bir millet,
iki devlet” dediğimiz can Azerbaycan’ın da cumhuriyetinin bağımsızlık günü.
Bunu da bu vesileyle yüce Meclisin Genel Kurulunda kutluyorum. 
Aynı şekilde, yarın kanun çalışmaları kapsamında sözüm
olmadığı için ve önemsediğim için ifade ediyorum, yarın da Muhtarlar Günü.
Muhtarlarımızın da bizim için son derece önemli, devletimizin en esaslı kılcal
damarları olduğunu değerlendirerek onların da bu güzide günlerini kutluyorum. 
Değerli milletvekilleri, 497 sıra sayılı Kanun Tasarısı
çerçevesinde, işbu maddeyle velayete ve vesayete ilişkin belgelerin de aile
kütükleri içinde yer alacağı belirlenmiş; bununla birlikte, aynı fıkranın son
cümlesi de değiştirilerek velayet ve vesayete ilişkin belgelerin de sadece
elektronik ortamda tutulacağı hüküm altına alınmıştır. Bize göre de isabetli
olan düzenlemenin amacı kamu yönetiminde verimliliği ve etkinliği sağlamak
olarak değerlendirilmelidir. Nitekim, partimiz Milliyetçi Hareket Partisi, 8
Kasım 2009’da yayımlanan “Gelece Doğru” adlı parti programımızda ve 2011 seçim
beyannamemizde bu hususları belirtmiş ve “Kamu Yönetimi” başlığı altında
“Partimiz, demokratik hukuk devleti ilkeleri çerçevesinde hakkaniyeti,
verimliliği ve yeni gelişmeleri birlikte gözeten bir yönetim yapısının ve
işleyişinin oluşturulmasını, yönetimde ihtiyaçlara göre esnek ve hızlı bir yapı
ile kaliteli hizmet sunumu anlayışının ve buna ilişkin etkin yöntemlerin
yerleştirilmesini kamu yönetiminin temel amacı olarak değerlendirmektedir.”
şeklinde bu hususu açıkça vurgulamıştır. Keza, 2015 seçim beyannamemizde de
“Halkın güven duyduğu ve halkına güvenen bir kamu yönetimi tesis edilecek.”
denilerek e-dönüşümün bu hususta önemi vurgulanmıştır.
Milliyetçi Hareket Partisinin yeniliklere ve gelişmeye
yönelik politikalarının haklılığı ve yapıcı siyaset anlayışı, bu belgelerde de
bir kere daha işbu kanun tasarısının yürürlüğe girmesiyle birlikte yeniden
anlaşılabilecektir. Nitekim, Sayın Genel Başkanımız, bu hafta, 17 Ekim 2017
tarihli grup toplantısında yaptığı konuşmada Milliyetçi Hareket Partisinin
sorumlu ve yapıcı siyaset anlayışı kapsamında, yalnızca eleştirmenin, kulp
takmanın, karalamanın ahlaken ve siyaseten mahzurlu olduğuna içtenlikle
inanmakta olduğunu belirtmiş ve devamen, bu nedenle taş üstüne taş koymanın,
hatta gerekirse taşın altına elimizi uzatmanın bizi biz yapan siyaset
ilkelerimiz arasında olduğunu ifade ederek politikalarımızın haklılığını ve
yapıcılığını, muhalefet anlayışımızı bir kere daha gözler önüne sermiştir. 
Bu kapsamda, kişinin velayet ve vesayetine ilişkin
mahkeme kararlarının da elektronik ortamda saklanmasına ve kütük bilgisi içinde
yer almasına olanak sağlayan işbu düzenlemenin nüfus ve vatandaşlık hizmetlerinin
geleceğe yönelik çalışmaları için de uygun olup kamuda verimliliğin artmasına
yönelik bir düzenleme olduğunu değerlendirmekle birlikte, değişiklik
önergemizin kabulü hâlinde tasarının mevcut hâlinden daha iyi bir noktaya
geleceğini düşünerek işbu değişiklik önergesini verdik ve o çerçevede,
değişiklik önergemizin kabulünü talep ediyoruz. Böylelikle önergemize ilişkin
sözlerimizi de tamamladıktan sonra kalan sürede bir çağrıda, bir davette
bulunmak isterim.
Saygıdeğer milletvekilleri, ben bundan önce de
Afyonkarahisar ve İlçeleri Dayanışma Derneğimizin altı yıl süreyle Genel
Başkanlığını yapmıştım. Ankara’da faaliyet gösteren 8 Ege ilimizin vakıf ve
derneklerinin “Egem Platformu” adı altında güzel bir birlikteliği var on iki
yıldır faaliyet gösteren. Ve on yıldır da Ege’nin tüm güzelliklerini
cumhuriyetimizin başkenti Ankara’ya taşımakta bu derneklerimiz. Bugün, Ege
İlleri Tanıtım Günlerimizin açılışını gerçekleştirdik tüm Ege’den
milletvekillerimizle, bürokratlarımızla, iş adamlarımızla, aydınlarımızla birlikte.
Tüm milletvekillerimizi de bu vesileyle pazar gününe kadar devam edecek, açık
kalacak söz konusu Ege günlerine davet ederek sizleri bir kere daha
saygılarımla selamlıyorum. (MHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
3’üncü maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
4’üncü madde üzerinde üç adet önerge vardır, okutup
işleme alıyorum.
Türkiye Büyük Millet Meclisi Başkanlığına
Görüşülmekte olan 497 sıra sayılı Tasarı’nın 4’üncü
maddesiyle 5490 sayılı Kanun’un 8’inci maddesinin değiştirilen (1)’inci
fıkrasının son cümlesinin “Diplomatik misyon mensupları bu hükmün kapsamında
değildir” şeklinde değiştirilmesini arz ve teklif ederiz. 
 Nihat Yeşil  Hayati
Tekin  Murat Bakan
 Ankara  Samsun
 İzmir
 Gürsel Erol  Kemal
Zeybek  Burcu Köksal
 Tunceli  Samsun
 Afyonkarahisar
BAŞKAN – Önergeye Komisyon katılıyor mu?
İÇİŞLERİ KOMİSYONU BAŞKANI CELALETTİN GÜVENÇ (Kahramanmaraş)
– Katılmıyoruz Sayın Başkan.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkan, katılmıyoruz.
BAŞKAN – Önerge üzerinde söz isteyen Afyonkarahisar
Milletvekili Burcu Köksal.
Sayın Köksal, buyurun. (CHP sıralarından alkışlar) 
Afyonkarahisar’dan gidiyoruz…
BURCU KÖKSAL (Afyonkarahisar) – Sayın Başkan, değerli
milletvekilleri; ülkemizde onca sorun varken biz burada müftülere nikâh kıyma
yetkisini tartışıyoruz sanki millet evlenmek için sıraya girmiş, kuyruk
oluşturmuş gibi.
Türkiye’de 50.292 muhtar, 1.397 belediyede 14 bin
çalışan var; bunlar yeterli gelmiyor da 957 müftüye bu yetkiyi verince mi sorun
çözülecek? Ben bugüne kadar “Evleneceğim ama nikâhımı kıydıracak birini
bulamadım.” diyen, bu konuda şikâyet eden kimseye rastlamadım. Dolayısıyla, bu
yetki ihtiyaçtan dolayı verilmek istenmiyor. Kaldı ki ihtiyaçtan bile olsa
sorunun çözümü belli, evlendirme memurlarının sayısını artırırsınız.
Peki, niçin müftülere bu yetkiyi veriyorsunuz? Amaç,
özellikle Anadolu’da, taşrada toplumsal baskı yaratarak müftü nikâhını
yaygınlaştırıp giderek belediye nikâhının yerini alacak hâle getirmek yani
aslında bu bir proje. Toplum zamanla “müftüye nikâh kıydıranlar” ve “belediyeye
nikâh kıydıranlar” olarak ikiye ayrılacak ve müftü nikâhını kıydıranların ne
kadar dindar olduğu ama belediye nikâhını kıydıranların ise dinsiz olduğu
teması işlenecek. Anayasa’nın laiklik ve eşitlik ilkesi hiçe sayılarak hukuk
birliği ortadan kaldırılacak, zamanla çok hukukluluk ortaya çıkacak. Hukuk
inançlara göre şekillenecek, inanç farklılıklarına dayanan değişik hukukların
uygulanması ise ulusal bütünlüğümüzü bozacak. Çünkü ulus olmanın koşullarından
biri, yargı ve hukuk birliğidir arkadaşlar. Siz, şimdi bu birliği bozmaya
çalışıyorsunuz. 
Bizlerin, müftülerin nikâh kıyma yetkisine karşı
çıkışımıza ise “Cumhuriyet Halk Partisi İslam’dan ve din görevlilerinden
rahatsızlık duyuyor.” diye beyanat veriyorsunuz. Yıllardır her yerde “Dinsiz
Cumhuriyet Halk Partisi, bunlara oy vermeyin. Bunlar iktidara gelirse ezanı
susturur, camiyi ahıra çevirir, imam hatipleri kapatır.” diye Cumhuriyet Halk
Partisine çamur attınız. Çekin ellerinizi Cumhuriyet Halk Partililerin
inançlarından. 
Bakın, bizim oralarda bir laf vardır: Para ile imanın
kimde olduğu bilinmez. Siz kimsiniz Cumhuriyet Halk Partililerin inançlarını
sorguluyorsunuz? Aynada kendinize bakın önce. “Müslümanım.” diyorsunuz,
Sırbistan’da besmelesiz kesilen etleri millete yedirmeye kalkıyorsunuz. (CHP
sıralarından alkışlar) “Müslümanım.” diyorsunuz, “İşi ehlî olana verin.” diyen
İslam dinine aykırı olarak işi yandaşa, yoldaşa veriyorsunuz. “Müslümanım.”
diyorsunuz, “İsraftan kaçının.” diyen dinimize göre değil, bu ülkede en müsrif
iktidar olarak tarihe geçiyorsunuz. “Müslümanım.” diyorsunuz, “Komşusu açken
tok yatan bizden değildir.” diyor İslam dini, bizim dinimiz ama sizin
iktidarınızda bu ülkede binlerce insan aç yatıyor. Çekin ellerinizi Cumhuriyet
Halk Partililerin inançlarından. 
Bakın, size örnek vereyim: Hiçbir Cumhuriyet Halk
Partili hak etmediği saati koluna takmaz. Hiçbir Cumhuriyet Halk Partili
haramla kazandığı ya da hak etmediği bir parayı yatak odasına saklamaz. Hele
hele hiçbir Cumhuriyet Halk Partili yetim hakkı olan paraları sıfırlamaz. 
ORHAN DELİGÖZ (Erzurum) – 1940’a kadar neler
yaptıklarınız belli. Camileri kapattınız, kütüphaneleri yaktınız, dini yok
ettiniz; hangi birini sayalım. 
BURCU KÖKSAL (Devamla) - Bırakın artık toplumu
ayrıştırmayı, ötekileştirmeyi; bırakın artık din istismarını. Biz, Medeni
Kanun’un bize sunduğu hakları, kazanımları asla size teslim etmeyeceğiz,
cumhuriyetten asla vazgeçmeyeceğiz. Sizin gücünüz bizlere, özellikle kadınlara
verilen hakları almaya hiçbir zaman yetmeyecek.
Herkese saygılarımla. (CHP sıralarından alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
4’üncü maddesinde yer alan “Bakanlık” ibaresinin “Bakanlar Kurulu” olarak
değiştirilmesini arz ve teklif ederiz.
 Baki Şimşek Zühal
Topcu Arzu Erdem
 Mersin Ankara İstanbul
 Zihni Açba Mehmet
Erdoğan Mustafa Mit
 Sakarya Muğla Ankara
 Ahmet
Selim Yurdakul
 Antalya
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Katılmıyoruz Sayın Başkanım.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Katılmıyoruz
Sayın Başkan.
BAŞKAN – Önerge üzerinde söz isteyen, İstanbul
Milletvekili Arzu Erdem.
Buyurun Sayın Erdem. (MHP sıralarından alkışlar) 
ARZU ERDEM (İstanbul) – Teşekkür ederim Sayın Başkan. 
Değerli milletvekilleri, Nüfus Hizmetleri Kanunu ile
Bazı Kanunlarda Değişiklik Yapılmasına Dair Kanun Tasarısı’nın 4’üncü maddesi
üzerine Milliyetçi Hareket Partisi Grubum adına söz almış bulunmaktayım. Genel
Kurulu saygılarımla selamlıyorum.
Değerli milletvekilleri, öncelikle, dün Şırnak’taki
kömür ocağındaki göçükte hayatını kaybeden tüm madenci kardeşlerimize Allah’tan
rahmet diliyorum, kederli ailelerine sabır diliyorum. Büyük Türk milletinin başı
sağ olsun.
Değerli milletvekilleri, kömürün karası, hayatın
karası, toplumun yarası olmaya devam ediyor. Bu açıdan bunu çok iyi
değerlendirip gerekli denetimlerin yapılıp, bu anlamda özellikle
madencilerimizin güvence altına alınmasını sağlamamız gerekmektedir, bu da bize
yine bunu göstermiştir.
Yine, dün Mersin’imizde polisimize yapılan hain
saldırıda yaralanan yiğitlerimize Allah’tan acil şifalar diliyorum. Allah
vatanımızı ve milletimizi bu vatan hainlerinden korusun. Aziz Türk milletimize
geçmiş olsun.
Söz konusu kanun tasarısının, nüfus hizmetlerine
ilişkin iş ve işlemlerin daha etkin yürütülmesi, hizmet sunumunda hızın ve
kalitenin artırılması, milletimizin memnuniyetinin sağlanması ve bürokratik
süreçlerin kısaltılması hedef alınarak hazırlandığı belirtilmektedir. 
Günümüz teknolojisindeki gelişmeler ve çağın
gereksinimleri göz önünde bulundurulduğunda, milletimizin yararına yapılan her
düzenlemeye Milliyetçi Hareket Partisi olarak destek verdik, vermeye de devam
edeceğiz. Şiarımız olan “Önce vatanımız ve milletimiz, sonra partim.” şiarıyla
hareket ettik, bundan sonra da hareket etmeye devam edeceğiz. Liderimiz Sayın
Devlet Bahçeli’nin de Anayasa oylamasından sonra grup toplantısında da gündeme
taşıdığı gibi siyasi kısır çekişmeleri bir kenara bıraktık, ülkemiz ve
milletimizin sorunlarının çözümü için bir araya geldik, Meclis çatısı altında,
geciktirilmiş sosyal sorunların çözümü için mücadele etmemiz gerektiğinin
bilinciyle de hareket etmekteyiz.
Yarın muhtarlarımızın günü. Muhtarlarımız, çocukluğumdan
hatırlarım, aynı ilkokul öğretmenimiz gibi mahallemizin, bölgemizin, yöremizin
kıymetlileriydi çünkü bir evde kavga olduğu vakit muhtar çözerdi, bir yerde
fakir olduğu vakit muhtar bilirdi, zengine söylerdi, oradaki sorun çözülürdü.
Ancak muhtarlarımızla ilgili her ne kadar iyileştirmeler yapılmaya çalışılmış
olsa bile yeteri kadar iyileştirmenin yapılmadığını kendilerinden aldığımız
bilgiler ışığında burada aktarmak isterim. Muhtarlarımızın özlük hakları yeteri
kadar sağlanmamıştır. Onun dışında, şu anda görev yaptıkları yerler küçük
binalar, geziyorsunuz, siz de görüyorsunuz; bir kısmının icra takibi altında,
icralarla uğraştığını görüyoruz, kiralarını ödeyemiyorlar çünkü bir gelirleri
yok. Bununla ilgili, onlar devletin işini yaptığı için, mutlaka aciliyetle bir
çözüm bulunması gerektiğini de buradan vurgulamak isterim.
Son olarak, gazilerimiz ve şehit yakınlarımızdan gelen
talebi de iletmek istiyorum. Gazilerimiz arasında, muharip gazileri, Kore
gazileri, Kıbrıs gazileri, her biri bize geldiğinde kendi aralarında
eşitsizliklerin olduğunu görüyoruz. Bu eşitsizlikler umarım bundan sonra
yapılacak olan kanunlarla düzene kavuşur. Her bir gazimizin bize kutsal bir
emanet olduğunun bilinciyle hareket edeceğimize inanıyorum. Bu anlamda,
özellikle iktidar partisinin bunları ortaya koyup, aradaki farkları ortaya
koyup bu farkların çözümüyle alakalı da gerekli adımları atması gerektiğini
belirtmek isterim.
Şehit yakınlarıyla ilgili de adaletsizliklerin olduğu
noktasında sizlere de mutlaka müracaatlar geliyordur. Bilhassa, kutsalımız olan
vatanın müdafaasında hayatını kaybetmiş olan şehitlerimizden bize emanet kalan
yakınlarıyla ilgili istihdam sorununun henüz çözülmediğini biliyorum. Bu
anlamda gerekli girişimlerin de yine iktidar partisiyle birlikte yerine getirileceğine
ve aynı şekilde muhalefet partilerinin de buna hassasiyet göstereceğine
inanıyorum.
Milliyetçi Hareket Partisi olarak… Dediğim gibi
geciktirilmiş sosyal sorunların her birini hep birlikte çözme mükellefiyetimiz
var. Bu koltuklar her birimize vebal olarak bu milletimizin bize bıraktığı
veballerdir. Bu veballer doğrultusunda da bunları doğru taşımak, bunları sonuca
kavuşturmak bu koltuklardan ayrıldığımız vakitte doğru anılmak adına gerekli.
Hepinizi tekrar saygıyla selamlıyorum.
Teşekkür ediyorum. (MHP ve AK PARTİ sıralarından
alkışlar)
BAŞKAN – Teşekkür ediyorum.
Arzu Erdem ve arkadaşlarının önergesini oylarınıza
sunuyorum: Kabul edenler… Kabul etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
4’üncü maddesinde yer alan “Bakanlık” ibaresi yerine “İçişleri Bakanlığı”
ibaresinin eklenmesini arz ve teklif ederiz. 
 Ziya Pir Mehmet
Emin Adıyaman Mehmet Ali Aslan
 Diyarbakır Iğdır Batman
 Hüda Kaya Mahmut
Celadet Gaydalı Erol Dora
 İstanbul Bitlis Mardin
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Katılmıyoruz Başkanım.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın Başkanım,
katılmıyoruz.
BAŞKAN – Önerge üzerinde söz isteyen Mardin
Milletvekili Erol Dora.
Buyurun Sayın Dora. (HDP sıralarından alkışlar)
EROL DORA (Mardin) - Sayın Başkan, değerli
milletvekilleri; Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı’nın 4’üncü maddesi üzerinde Halkların Demokratik Partisi
adına söz aldım. Genel Kurulu saygıyla selamlıyorum.
Değerli milletvekilleri, öncelikle şunu belirtmek
istiyorum: Biz Medeni Kanunu’muzu bildiğiniz gibi İsviçre’den iktibas ettik.
Türk Medeni Kanunu Madde 134’e göre evlendirme memuru belediye bulunan yerlerde
belediye başkanı veya bu işle görevlendireceği memur, köylerde muhtardır. Nüfus
Hizmetleri Kanunu uygulamada kolaylık açısından İçişleri Bakanlığına, Madde
22’de belirtildiği üzere nüfus müdürlüklerine ve dış temsilciliklere de
evlendirme memuru görevi vermiştir. Bu yetkiye sahip olan evlendirme
memurlarının nasıl nikâh kıyacağı yani nikâhın şekli Türk Medeni Kanunu Madde
135 ve değişik hükümlerine bağlanmıştır. Dolayısıyla Türkiye’de evlenme
başvurusu ve töreni Medeni Kanun’da belirlendiği üzere resmî nikâh şeklinde
yerine getirilecektir. Medeni Kanun’da kabul edilen resmî nikâh Türkiye’de
gerçekleşen bütün evlendirme işlemleri için vatandaş-yabancı ayrımı olmaksızın herkes
için geçerli olan tek evlilik biçimidir. Böylelikle dini, inancı, etnik kökeni
ne olursa olsun herkes tek ve aynı hukuk kuralına tabi olmaktadır. Dolayısıyla
insanların mensup oldukları din, mezhep ve cemaate göre farklı hukuka tabi
olmayıp ayrıcalıksız, herkes için uygulanabilen hukuk sisteminin varlığı,
adalet ve demokrasinin de teminatıdır. 
Laik Türkiye Cumhuriyeti’nin en önemli kazanımı,
vatandaşları arasında dinî inanca göre ayrım yapmaksızın hepsine aynı hukuku
uygulamasıdır. Müftülere evlendirme memurluğu yetkisi verilmesiyle bu sistem
temelden sarsılmaktadır. Zira evlendirme memurluğu yetkisi verilen bu makam,
devletin diğer memurlarından farklı olarak Müslümanların din işlerine bakan
görevli olarak tanımlanan müftüleri kapsamaktadır. Dolayısıyla bizim
anlayışımıza göre evrensel, demokratik, özgürlükçü, laik bir sistemde herhangi
bir din referans alınamaz. Ve Türkiye gibi bir yerde çok farklı dinlerin,
etnisitelerin olduğu bir ülkede ki Anayasa’mızın 2’nci maddesinde de
belirtildiği üzere Türkiye Cumhuriyeti’nin laik, demokratik, sosyal bir hukuk
devleti olduğu vurgulanmaktadır. Ayrıca, Anayasa’mızın 10’uncu maddesinde de
bütün vatandaşların kanun önünde eşit olduğu vurgulanmaktadır. Türkiye’de
Müslümanların dışında, bildiğiniz gibi Aleviler, Museviler, Hristiyanlar, Ezidi
kardeşlerimiz de vardır. Dolayısıyla bu dinlerden yalnız birisinin görevlisinin
referans alarak görevlendirilmesi, ülkemizde hem laiklik açısından hem
vatandaşlarımızın kendilerinin dışlanmış olmaları hasebiyle bir kutuplaşma yaratacaktır.
Bu açıdan, biz bu düzenlemeyi ülkemizin çoğulcu yapısına ve ilgili Anayasa
maddesine ve uluslararası imzalamış olduğumuz sözleşmelere de aykırı
bulmaktayız. 
Değerli milletvekilleri, bakınız, mevcut Anayasa,
birçok yönden temel hak ve özgürlükleri kısıtlıyor olması nedeniyle, sürekli
eleştirdiğimiz, mutlaka değiştirilmesini belirttiğimiz bir muhtevadadır. Buna
rağmen, asgari ölçütlerde evrensel hukuk bağlamında kimi ilkesel kabulleri
barındırıyor olmasını da önemsemekteyiz. Anayasa’nın bu niteliklerinden konumuz
bağlamında en önemli olanları laiklik ve demokrasi ilkeleridir, tabii bir de
90’ıncı maddede karşılığını bulan uluslararası sözleşmelerin iç hukukun
üzerinde tutulacağına dair düzenlemedir. Uluslarüstü düzlemde ise inanç
hürriyetine dair çoğulculuğun önemini vurgulayan, her inançtan bireyin ve
grubun evrensel haklarının ne düzeyde garanti altına alındığını birçok
konuşmamızda dile getirdiğimiz için burada yeniden tekrar etmeyeceğim. 
Sayın Başkan, değerli milletvekilleri; şu kadarını belirtmek
isterim ki Türkiye’nin yüzünü -bana göre- bir kez daha Avrupa Birliğine ve
Kopenhag Kriterlerine çevirmesi gerektiğine inanmaktayız. Bizim Avrupa
Birliğine çok meraklı olduğumuzdan değil, bizim açımızdan önemli olan evrensel
değerlerdir yani demokrasi, hukukun üstünlüğü, azınlık hakları ve insan
haklarıdır. Ülkemizde de -bildiğiniz gibi- laik olduğunu vurguladığımız Anayasa
maddesinde belirtildiği gibi, bu tür düzenlemelere biz bir gereklilik
olmadığını düşünüyoruz. Medeni Kanunu’muz -isminden de belli olduğu gibi- çok
güzel bir şekilde bütün vatandaşlarımızı kapsayan medeni bir evlenme
sözleşmesinin, akdinin gerçekleşmesini düzenlemiştir. Bu açıdan tekrar…
(Mikrofon otomatik cihaz tarafından kapatıldı)
BAŞKAN – Tamamlayın cümlenizi isterseniz. 
EROL DORA (Devamla) – Biz, hiçbir inanç ve etnik ayrım
yapmaksızın bütün vatandaşlarımıza eşit bir gözle bakan Medeni Kanunu’muzdaki
bu düzenlemeyi, evrensel ilkeler bağlamında, kadın-erkek eşitliği bağlamında ve
özellikle kadınların, çocukların haklarının korunması bağlamında çok ilerici
evrensel bir düzenleme olarak görmekteyiz. Tabii ki uygulamasında büyük
aksaklıklar vardır, bunun da giderilmesi için Türkiye’de öncelikle kadın ve
erkek eşitliğinin gerçek anlamda kalben içselleştirilmesi gerekir, yalnız söylemde
olmamalıdır. Dolayısıyla böyle bir düzenlemeye biz gereksinim olmadığını
düşünüyoruz. 
Bu duygularla tekrar Genel Kurulu saygıyla
selamlıyorum. (HDP sıralarından alkışlar) 
BAŞKAN – Teşekkür ediyorum. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
4’üncü maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
5’inci madde üzerinde 3 adet önerge vardır, okutup
işleme alacağım ve oylarınıza sunacağım. 
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
5’inci maddesinin tasarı metninden çıkarılmasını arz ve teklif ederiz. 
 Hüda Kaya Dilek
Öcalan Mehmet Ali Aslan 
 İstanbul Şanlıurfa
 Batman
 Ziya Pir Mahmut
Celadet Gaydalı
 Diyarbakır Bitlis
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Katılmıyoruz Sayın Başkan. 
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkanım, katılmıyoruz. 
BAŞKAN – Önerge üzerinde söz isteyen Şanlıurfa
Milletvekili Dilek Öcalan. 
Buyurun Sayın Dilek Öcalan. (HDP sıralarından alkışlar)

DİLEK ÖCALAN (Şanlıurfa) – Sayın Başkan, değerli
milletvekilleri; bu maddeyle Nüfus Hizmetleri Kanunu'nda yapılmak istenen
değişiklikte "Sağlık personelinin takibi dışında doğan çocukların doğum
bildirimi nüfus müdürlüklerine sözlü beyanla yapılır.” şeklinde bir ibare
bulunmaktadır. 
Aslında bu ibare şu anda yürürlükte olan kanunda da
mevcuttur fakat yapılacak her yeni yasal düzenlemenin bir öncekinden daha iyi
ve sağlık hizmetlerinin çok daha sistematik ve yaygın olduğu günümüz
koşullarına daha uygun olması gerekir. Tam da bu bağlamda önerilen değişiklikte
sözlü doğum beyanının koşulları tanımlanıyor ve "Beyanın teyidi amacıyla
mülki idare amirinin emriyle, aile hekimlerinin aracılığıyla araştırma
yaptırılır.” ifadesi eklenerek bir çeşit denetime tabi tutulması öngörülüyor.
Fakat mülki amir emir vermediği sürece araştırma gerekmediği gibi, araştırma
yapılmadığı durumda herhangi bir cezai yaptırım getirilmiyor. 
Değerli milletvekilleri, elbette ki çocukların nüfusa
kaydedilebilmesi çok önemlidir. Özellikle savaş ve göç hâlinde doğum her zaman
sağlık personeli takibinde gerçekleşmeyebiliyor. Yani sözlü beyanın tamamen
kaldırılması mümkün olmayabilir ama öte yandan şu da bir gerçek, çocuk yaşta
zorla evlendirme yoluyla çocukların istismarı çoğunlukla hamilelikleri
sırasında bir sağlık kurumuna gitmeleriyle ortaya çıkıyor. Dolayısıyla sözlü
beyan cinsel istismarın üzerini örtmenin bir yöntemi hâline gelebiliyor. Çocuk
yaşta evlendirme bir cinsel istismar biçimidir ve örtbas edilmesi için
yasalarda ve uygulamada herhangi bir açık bulunmamalıdır. Sözlü beyanla nüfus
kaydında her aşamada bir araştırma gerçekleştirilmeli, mülki amirin emrinin
olmadığı durumlar asla buna istisna sayılmamalı ve araştırmanın gereken özenle
yapılmaması yaptırıma tabi olmalıdır. Bu sözlü bildirim çocuk yaşta evlilikleri
arttıracaktır düşüncesindeyiz çünkü kontrol maddesini zorlayıcı unsur yoktur.
Evde doğum yapmış kadınların çocuklarına da kimlik verilebileceğine dair bu
düzenlemeyle, 13 yaşındaki bir çocuk evde doğum yaptığında, onun çocuğuna da
rahatça kimlik verilecek, erken yaşta tacizin, tecavüzün araştırılması
yapılmayacaktır. Özcesi, bu düzenleme ensest, çocuk evliliği ve tecavüz sonucu
hamile kalmış kişiler için büyük riskler doğuracaktır. 
Değerli milletvekilleri, hepinizin bildiği üzere zorla
çocuk yaşta evlilikleri gelenek olarak nitelendiren ifadelerin yer aldığı ders
kitaplarıyla ilgili yakın zamanda önemli tartışmalar yürüttük. Erkek egemen
zihniyetin ürünü olan bu eğitim politikasıyla bir toplumsal zihniyet inşasının
gerçekleştirilmek istendiği açıktır. Tabii, bu zihniyet inşası salt eğitim
alanında değil, bir bütün Hükûmet politikası olarak yürütülüyor. Bugün de
gördüğümüz üzere, yasalara sirayet eden bu zihniyetle eğer bu madde geçerse
çocuk yaşta evlilikler de artacaktır. Bu konudaki endişeler toplumun tüm
kesimlerince duyulmaktadır. Tabii, bu kaygıların oluşmasının çok haklı
sebeplerinin var olduğunu belirtmek gerekir. Öyle ki Türkiye’de AKP’nin
iktidarda olduğu 2002’den bu yana 18 yaşın altındaki 440 bin çocuk doğum
yapmıştır. 15 yaşın altında cinsel istismara uğrayarak doğum yapan çocuk sayısı
ise 15.937’dir. Yine, hatırlatmakta yarar var, küçük yaşta evliliklerin önünü açan,
tecavüzü aklayan yasalar geçmiş yıllarda, yine AKP iktidarı döneminde Meclisten
geçirilmeye çalışıldı. Dolayısıyla çocuk yaşta evlendirmenin suç olarak
düzenlenmesi ve sözlü beyanın, çocukların cinsel istismarının üzerini örtmeye
yönelik olarak gerçekleştirilip gerçekleştirilmediğinin anlaşılması bakımından
araştırılması şartı sadece mülki idare amirinin emrine bırakılmamalı, yasayla
bu hak korunmalıdır. Çocuk yaşta evlilikler kesinlikle engellenmeli, açıkça suç
olarak düzenlenmelidir. Bu noktada bu yasanın akla, mantığa hiçbir şekilde
hizmet etmediğini tekrar belirtmek istiyoruz. Gerçek meselelere Türkiye’de bir
an evvel dönülmesi gerekiyor. Ne kadar bu yanlışlardan dönülürse kârdır
diyoruz, Genel Kurulu selamlıyoruz. (HDP sıralarından alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
5’inci maddesiyle değiştirilen 15’inci maddenin birinci fıkrasının son cümlesi
ile dördüncü fıkrasının son cümlesinin tasarı metninden çıkarılmasını arz ve
teklif ederiz.
 Baki Şimşek Ahmet
Selim Yurdakul Mustafa Mit
 Mersin Antalya Ankara
 Zühal Topcu Zihni
Açba Mehmet Erdoğan
 Ankara Sakarya Muğla
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Katılmıyoruz Sayın Başkanım.
BAŞKAN – Hükûmet? 
İÇİŞLERİ BAKANI SÜLEYMAN SOYLU (Trabzon) – Sayın
Başkanım, katılmıyoruz.
BAŞKAN – Önerge üzerinde söz isteyen, Antalya
Milletvekili Ahmet Selim Yurdakul.
Buyurun Sayın Yurdakul. (MHP sıralarından alkışlar) 
AHMET SELİM YURDAKUL (Antalya) – Sayın Başkan, değerli
milletvekilleri, 497 sıra sayılı Kanun Tasarısı’nın 5’inci maddesi hakkında
Milliyetçi Hareket Partisi adına söz aldım.
Muhterem vatandaşlar, bu değişikliğin yaratacağı
sıkıntıları ve yapılması gereken değişiklikleri İçişleri Komisyonunda ifade
etmiştik. Karşı çıktığımız hususlar ne yazık ki AKP’li üyeler tarafından
oylanarak geri çevrildi. Oysa biz, milliyetçi hareket olarak Türk milletinin
tüm taraflarından aldığımız görüşlerle Türk milletinin çıkarları için
çalışıyoruz. Bunu daha önce defalarca dile getirdik. Seslerini Hükûmete
ulaştırmakta zorlanan vatandaşların hakkını daha önceden olduğu gibi bundan
sonra da savunacağız.
Kanuna gelirsek, bu kanunun 5’inci maddesi 7 fıkradan
oluşmaktadır. Esasen potansiyel adli unsurları da içeren ve büyük oranda sağlık
camiasını ilgilendiren bu maddenin Sağlık Komisyonunda görüşülmesi uygun olurdu
lakin Hükûmetin ve iktidar partisinin Meclis grubunun bu konudaki yaklaşımını
biliyoruz. Eğer bu madde sağlık ihtisas komisyonunda görüşülseydi ülkemiz neler
kazanırdı biliyor musunuz? Konunun ilgili esas komisyonda görüşülmesi nedeniyle
kanun hatasız ve milletimiz için daha yararlı hâle gelirdi. Sağlık alanında
uzman Parlamento üyelerinin görüşleri kanuna yansırdı. Konunun muhatabı meslek
mensupları, sivil toplum örgütleri ve vatandaşların görüşleriyle kanun çok daha
kabul edilebilir bir hâl alacaktı, keşke bu yola gidilseydi.
Sayın milletvekilleri, kanun yapımı sürecindeki her
katılım hazırlanan kanunların güncel ve uzun ömürlü olmasını sağlar.
Milletimizi etkileyecek bir düzenlemede muhalefeti ve vatandaşları dinlemekle
önce millet kazanır. Biz her fırsatta size bu çağrıları yapacağız. Hep birlikte
Türk milletini ileriye götürelim diyoruz.
Maddeye gelirsek, siz yapmadınız ama biz yaptık, sivil
toplum örgütlerinden görüşler aldık, ilgili meslek mensuplarını dinledik.
Sağlık camiasına mensup hekim ve öğretim üyesi bir milletvekili olarak bu
maddenin yanlış taraflarını ifade etmek isterim.
Birincisi, doğum bildirimleri ülkemizin sosyokültürel
özellikleri nedeniyle hiçbir suistimale açık olmayacak bir şekilde
düzenlenmelidir. 
İkinci olarak, yapılacak düzenlemede konunun potansiyel
adli süreçleri göz ardı edilmemelidir.
Üçüncü olarak, çeşitli suçlar neticesinde meydana gelen
doğumların neticesi ve adli sonuçları detaylı bir şekilde bu düzenlemede yer
almalıydı.
Dördüncü olarak, özel hastanelere verilecek yetkinin
kontrolü ve denetlemesiyle ilgili tepkiler dikkate alınarak ek düzenlemeler
yapılmalıydı.
Beşinci olarak, maddenin (4)’üncü fıkrasında “Sağlık
personelinin takibi dışında doğan çocukların doğum bildirimi nüfus
müdürlüklerine sözlü beyanla yapılır. Beyanın teyidi amacıyla mülki idare
amirinin emri ve aile hekimleri aracılığıyla araştırma yaptırılır.”
denilmektedir.
Sayın milletvekilleri, aklınıza gelen her durumda, her
fırsatta aile hekimlerine yeni görevler yükleme yaklaşımınızı hakikaten
anlamıyorum. Bu arkadaşlar koruyucu tıp anlayışının asli unsuru olarak ülkemize
hizmet etmek üzere bu görevleri üstlendiler. En başından beri koruyucu tıp
anlayışını destekleyen bir partiyiz. Siz de bu programı iyi niyetle devreye
aldınız. Partimizin sağlık politikası başlı başına koruyucu tıp üzerine kurulu.
Ancak bugün bu değerli programın altını oyuyorsunuz. Aile hekimlerine takip
dışı doğumlarla ilgili bir görev yüklemek tepeden tırnağa yanlış bir
yaklaşımdır. Zaten şiddet tehdidi atındaki aile hekimlerini yeni odaklara hedef
edersiniz. Esas görevlerini yapmakta zorlanan aile hekimliği kurumunu bozmak
üzeresiniz. Lütfen, uyarılarımızı dikkate alınız.
Hepinizi sevgi ve saygılarımla selamlıyorum. (MHP
sıralarından alkışlar)
BAŞKAN – Önergeyi oylarınıza sunuyorum: Kabul
edenler... Kabul etmeyenler... Kabul edilmemiştir.
Madde üzerinde son önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Tasarı’nın 5’inci
maddesiyle değiştirilmesi öngörülen 5490 sayılı Kanun’un 15’inci maddesinin
(1)’inci fıkrasının son cümlesinin metinden çıkarılmasını arz ve teklif ederiz.
 Gürsel Erol Kemal
Zeybek Burcu Köksal
 Tunceli Samsun Afyonkarahisar
 Didem Engin Murat
Bakan Hayati Tekin
 İstanbul İzmir Samsun
 Nihat Yeşil
 Ankara
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Katılmıyoruz Sayın Başkan. 
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkan, katılmıyoruz. 
BAŞKAN – Önerge üzerinde İstanbul Milletvekili Didem
Engin konuşacaktır.
Buyurun Sayın Engin. (CHP sıralarından alkışlar)
DİDEM ENGİN (İstanbul) – Sayın Başkan, sayın
milletvekilleri; yıl 1926 yani tam doksan bir yıl önce Mustafa Kemal Atatürk,
vizyoner lider kişiliğiyle ülkemizde kadın-erkek eşitliğini esas alarak Medeni
Kanun’u hazırlattı ve kadınlarımıza yaşamın her alanın erkeklerle eşit haklara
sahip olmalarını sağlayacak düzenlemeleri hayata geçirdi. 
Yıl 2017, Türkiye Cumhuriyeti devletinin bir üniversite
rektörü sosyal medya hesabından şu fetvayı veriyor: “Bir kadın elinin yabancı
bir erkeğin eline değmesi zaruret yokken haramdır. Yabancı bir kadın elini
tokalaşmak için tutmak ateş tutmaktan daha korkunçtur.” Oysaki üniversite
demek, hayatın her alanına yönelik araştırma demektir, bilim ve teknoloji
dünyasındaki gelişmelerde üniversiteler başat role sahiptir. Bizim
üniversitelerimiz de ön yargılardan ve dogmalardan uzak, fikri, irfanı, vicdanı
hür, çok yönlü düşünen, araştıran yaratıcı bireylerin ve nesillerin yetişeceği
adresler olmalı ve teknolojik gelişmemize öncülük yapmalıdır. Ne acıdır ki, bir
rektörün bu fetvalarına Hükûmetten ciddi bir tepki gelmemiştir. 21’inci
yüzyılda gelmiş olduğumuz durumu göstermesi açısından ne kadar ibret verici,
değil mi?
Bir başka sözde ilahiyatçı çıkıyor, kadınların pantolon
giymesinin, üniversiteye gitmesinin günah olduğunu söylüyor. Şort giydikleri
için kadınlarımız otobüslerde, parklarda saldırıya uğruyorlar, saldırganlar
gözaltına bile alınmıyor, Başbakan bunları yapanlara “Mırıldanabilirsiniz.”
diyor. İşte 2017 Türkiyesi, işte AKP Türkiyesi.
2015-2016 eğitim yılında okula devam etmeyen 143 bin
kız çocuğumuz var. 2002 yılından bugüne zorla evlendirilen kız çocuklarımızın
sayısı ise resmî rakamlara göre 643 bin. Durum bu kadar vahimken ülkemizi tek
başına yöneten AKP iktidarında, 2015 yılında imam nikâhı kıymak için resmî
nikâh kıyma şartı kaldırıldı. Bugün ise müftülüklere evlendirme yetkisi
verilerek kadın-erkek eşitliğini temel alan Medeni Kanun’un altı oyuluyor. Aile
ve Sosyal Politikalar Bakanının ise sesini duyan yok çünkü kendisini
Türkiye’deki kadınları temsil eden bir Bakan olarak görmüyor. Ne acıdır ki
sadece kendisine tepeden talimat geldiğinde gereğini yapıyor. Günlerdir kadın
hakları konusunda çalışan sivil toplum kuruluşları endişelerini dile
getiriyorlar ve bu tasarının, kız çocuklarımızın geleceği, erken yaşta
evlendirilmeleri, aile ve sosyal yapımızda ortaya çıkabilecek travmalar
açısından içerdiği tehlikeye dikkat çekmeye çalışıyorlar ama nafile, Hükûmette
dinleyen yok, çünkü AKP, ülkemizin geleceğini değil, dini kullanarak gelecek
seçimlerde oylarını artırmanın peşinde. 
Cumhurbaşkanı “İsteseniz de istemeseniz de bu yasa
geçecek.” diyerek Meclise talimat veriyor. İşte AKP’nin ileri demokrasi
anlayışı. Farklı görüşü ya da endişesi olanları dinlemekten ziyade, onları
“dinsiz” diye yaftalatmak, dayatmayla, talimatla Meclisten yasa geçirtmek,
kendi partisinin vekillerinin itibarını yok etmek, sonra da meydanlarda güçlü
Meclis safsatalarıyla halkımızı kandırarak oy peşinde koşmak. (CHP sıralarından
alkışlar) Zaten ayrışmış, kutuplaşmış toplumumuzu birleştirecek ve
bütünleştirecek düzenlemelerden ziyade, bir de evlilik müessesesinde
ayrıştırmak, müftü nikâhı ile belediye nikâhı ayrımını yerleştirmek toplumumuza
nasıl bir fayda sağlayabilir? 
Bizlerin, siyasetçilerin en önemli görevi halkımıza
karşı dürüst ve iyi niyetli olmaktır. Kadınlarımızın, genç kızlarımızın
aleyhine bir kanunu bu Meclisten geçirmemeliyiz. 
Genel Başkanınızın “İsteseniz de istemeseniz de bu yasa
Meclisten geçecek.” talimatına uyup oy verirseniz, bu yasadan zarar görecek
bütün kadınların, zarar görecek bütün genç kızlarımızın vebali sizin boynunuza
olacaktır.
Hikâyeyi bilirsiniz. IV. Murat döneminde yaşadığı
söylenen Bekri Mustafa, bir cenazede namaz kıldırmak için imam arayanlar
tarafından, başında sarığı olunca imam sanısıyla cenaze namazını kıldırmak
mecburiyetinde bırakılır. Bekri hayatını kaybeden kişinin kulağına eğilerek “Bu
dünyanın hâlini soranlara ‘Bekri imam oldu.’ dersin, onlar bu dünyayı
anlarlar.” demiş. Bekri bugünkü Türkiye'de yaşasaydı, muhtemeldir ki hayatını
kaybedenin kulağına eğildiğinde, “‘Bilim merkezi olması gereken üniversitelerin
rektörlüğünü softa madrabaz profesörler yapıyor, nikâhları ise artık
müftülükler kıyıyor.’ dersin, onlar AKP’nin Türkiye'yi dönüştürmek istediği
hâli anlarlar.” derdi.
Saygılar sunuyorum. (CHP sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Kabul edilmemiştir. 
5’inci maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir. 
6’ncı madde üzerinde aynı mahiyette olmak üzere iki
önerge vardır. Önergeleri okutacağım ve birlikte işleme alacağım. 
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
6’ncı maddesinin tasarı metninden çıkarılmasını arz ve teklif ederiz.
 Filiz Kerestecioğlu Demir Saadet
Becerekli Müslüm Doğan
 İstanbul Batman İzmir
 Erol Dora Erdal
Ataş Ayşe Acar Başaran
 Mardin İstanbul Batman
 Mehmet Ali Aslan
 Batman
Aynı mahiyetteki diğer önergenin imza sahipleri:
 Gürsel Erol Nihat
Yeşil Hayati Tekin
 Tunceli Ankara Samsun
 Murat Bakan Kemal
Zeybek Burcu Köksal
 İzmir Samsun Afyonkarahisar
 Şenal Sarıhan
 Ankara
BAŞKAN – Aynı mahiyetteki önergelere Komisyon katılıyor
mu? 
İÇİŞLERİ KOMİSYONU BAŞKANI CELALETTİN GÜVENÇ (Kahramanmaraş)
– Katılmıyoruz Sayın Başkan. 
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkanım, katılmıyoruz.
BAŞKAN – Aynı mahiyetteki ilk önerge üzerinde söz
isteyen Batman Milletvekili Saadet Becerekli. 
Buyurun Sayın Becerekli. (HDP sıralarından alkışlar)
SAADET BECEREKLİ (Batman) – Sayın Başkan, değerli
milletvekilleri; birtakım yeni düzenlemeler öngören kanun tasarısının kimi
maddelerine yapılan itirazlara karşın AKP Genel Başkanının “İsteseniz de
istemeseniz de Meclisten geçecek.” demesi, birçok alanda yapılan
uygulamalardaki dayatmalarla, Hükûmet yetkililerinin zaman zaman toplumla alay
edercesine yaptıkları açıklamalarla neredeyse aynı yönde yürüyor. Yaptıkları
açıklamalar neydi Hükûmet yetkililerinin? Türkiye’de çok ileri bir demokrasi
var açıklamaları ve bugün bu dayatılan maddenin de aslında o çok ileri
demokrasinin bir parçası olduğunu öngörüyorlar sanırım. 
Tabii, bu kanun değişikliğinde özellikle müftülere
verilen nikâh kıyma yetkisinin ısrarını sormak gerekiyor: Niye bu dayatmalar?
Nedir bu kadar aciliyet gerektiren şey? Söylendiği gibi ne toplumsal bir talep
olduğuna inanmak mümkün ne de nikâh işlemlerinde bir tıkanma çünkü öyle bir
şeyle hiç karşılaşmadık, hiçbir yerde bir talebi duymadık. 
Şayet öyle olsa bile her bir il ve ilçede bulunan nüfus
müdürlükleri niye seçilmedi ya da niye farklı resmî bir kurum seçilmedi de
özellikle müftülere bu yetki verildi? Tabii, burada çok farklı bir amaç
güdüldüğünü, farklı bir amacın olduğunu, insanların kafasında soru işaretleri
yarattığını da söylemek mümkün. Uyarıyoruz, bu düzenleme toplumu
“dindarlar-dinsizler” diye ayrıştırma noktasına vardırabilir ki son yıllarda
giderek hızla kutuplaştırılmasına, toplumsal ayrışmanın daha da
derinleştirilmesine… Şimdiye kadar yadırganmadan -alışıldık biçimde kıyılan
nikâhlardan- farklı inançtan insanlarımız etkilenmeden, sorunsuz yürütülen bu
işlemlerde bunun toplum nezdinde yine tehlikeli bir ayrışma yaratacağını görmek
gerekiyor.
Sayın milletvekilleri, Türkiye’de çözüm bekleyen, çözüm
üretilmediği için sorunlar yumağı hâline gelen devasa sorunlara bir yenisini
eklemek, doğrusu, ancak bu iktidarın yapabileceği bir maharet ister. Oysaki bu
nikâh meselesi bu kadar dayatılacağına, bu kadar enerji ve zaman sarf
edileceğine her geçen gün artan kadın cinayetlerinin önlenmesi için bir çaba
olsaydı eğer, kimi için ana, kimi için kız kardeş, kimileri için abla, teyze,
hala, yeğen olan bunca kadın belki cinayete kurban gitmeyecekti, belki bu
kadınların hepsi bugün yaşıyor olacaktı. Eğer bir çözüm üretilseydi, bunun
yerine çaba harcansaydı kadın cinayetlerini önlemek için, belki bugün Helin
Palandöken de yaşıyor olacaktı. 
Eğer bir şeyler değişme ihtiyacı gösteriyorsa ve devlet
mekanizması onun günün koşullarına uymadığını, ihtiyaçları karşılamadığını
öngörüyorsa onun yerine getirilecek olan şey, kanun maddesi ya da başka bir
alanda farklı bir şey de olabilir, ne olursa olsun, öncelikle toplumun
talepleri mutlaka dikkate alınmalı, toplumsal kırılma yaratmadan günün koşulu,
önceliği ve evrensel değerler çerçevesinde değişim sağlanmalıdır. Çünkü
toplumsal kırılmaların onarımı oldukça zordur, bunu bilmeniz gerekiyor.
Ayrıştırdığınız topluma taze bir örnek vermek
istiyorum. Dün Meclis kapısında bir grup kadının belki de söyleyecek sözleri,
bazı şeylere itirazları vardı. İçeri girmek istediler, içeri alınmadılar, darp
edildiler, üzerlerine gaz sıkıldı, gözaltına alındılar. Burası halkın Meclisi
değil mi? Bu ayrışmayı niye Meclise kadar getiriyorsunuz, Meclis içine kadar
sokuyorsunuz? Birçok insan elini kolunu sallayarak rahatça içeri girerken
kimilerinden niye bu kadar korkuyorsunuz? Çünkü bu kadınların söyleyecek
sözleri vardı, itirazları vardı birçok şey için. 
Türkiye devletinin altına imza koyduğu sözleşmeler var
ve bunlar Türkiye’yi yükümlülük altına sokuyor. Türkiye bu yükümlülüğü yerine
getirmekle sorumludur, hatta zorunludur diyebiliriz. Birkaç örnek vermek
istiyorum: Birleşmiş Milletler Evrensel Beyannamesi, Avrupa İnsan Hakları
Sözleşmesi, yine kadına karşı her türlü ayrımcılığı önleyen CEDAW Sözleşmesi,
yine İstanbul Protokolü. Bunların iç hukukta uygulanmasına yönelik devlet
altına imza koymuş. İşte bu kadınların buradan doğan haklarının, iç hukuktan
doğan haklarının uygulanması için elbette ki itiraz edeceklerini, mücadele
edeceklerini ve elde ettikleri hakları ne müftülük yasasına ne de onlar
aleyhine, toplum aleyhine olan hiçbir yasaya feda etmeyeceklerini belirtmek
istiyorum. 
Genel Kurulu selamlıyorum. (HDP sıralarından alkışlar) 
BAŞKAN – Aynı mahiyetteki diğer önerge üzerinde söz
isteyen Ankara Milletvekili Şenal Sarıhan. 
Buyurun Sayın Sarıhan. (CHP sıralarından alkışlar) 
ŞENAL SARIHAN (Ankara) – Kalınan yerden devam etmek
istiyorum. Tartışmadan değil, ona da döneceğim esasında. 
Şimdi, 2016 yılı TÜİK verileri var elimde. 594.493
evlilik gerçekleşmiş, 126.164 de boşanma gerçekleşmiş. Evlenme geçen yıla göre
1,41 oranında artmış, boşanma ise yüzde 4,30 oranında artmış. Hem resmî nikâh
hem dinî nikâh yapanların oranı yüzde 97,11; sadece dinî nikâh yapanlar 1,8.
Şimdi, buradan baktığımızda, acaba evlenme konusunda kuyruklar mı oluştu, bu
konuda yeterli kurum mu yok gibi sorular sorulmuştu. Bu sayılar bunu
gösteriyor. 
Şimdi, niye kaygı duyuyoruz? Bu kaygı dinî bir kaygı
mı? Dinle ilgili bir tartışma mı var ortada? Hayır, başka bir tartışma var.
Onunla ilgili de birkaç veriden söz edeceğim. Türkiye’de çocuk yaşta
evlendirilen kız çocukları sıralamasında Avrupa 2’ncisiyiz. Sadece son bir
yılda evlendirilen kız çocuğu sayısının yüzde 94,2 artışla 181 bini aştığını
görüyoruz. Başka bir rakam daha, çocuk istismarı vakaları son on yılda yüzde
700 arttı, 300 bini geçtiğinin de altını çiziyoruz. Ayrıca, Ocak 2017-Eylül
2017 arasında yani dokuz ayda 285 çocuğun cinsel istismara uğradığına dikkat
çekiyoruz. Kaygımız çocuk evlilikleri, kaygımız laiklik ilkesi -altını çizdim-
kaygımız eksikliklerden doğacak, evlilik birliğinin güvencelerini ortadan
kaldıracak düzenlemeler, kaygımız köy muhtarlarının yarattığı problemlerin
şimdi de imamlar üzerinden ya da müftülükler ya da onların görevlendireceği
kişiler üzerinden ortaya çıkması. Ama burada konuşan birkaç arkadaşımız -çok
üzülerek dinledim- şöyle dediler: “Bu konuya karşı tepki gösterenler ya
evlenmemişler ya bir iki yılda boşanmışlar ya kafalarına göre takılanlar ya da
çağdaş birlikteliği -bu ne demekse- tercih edenler.”
ORHAN DELİGÖZ (Erzurum) – Nikâhsız… Neyi kastettiğini
biliyorsunuz.
ŞENAL SARIHAN (Devamla) – Değerli arkadaşlar, ben 1974
yılında evlendim, kırk üç yıldır evliyim ve bu yasa tasarısına karşı çıkıyorum,
ayaklarım da yere basıyor. “Çağdaş evlilik” dediğiniz evlilik Medeni Yasa
kuralları içinde evlilikse birçoğunuz gibi ben de bu evliliği kurdum. Kapıda
içeri almadığınız kadınların da çoğunluğu ya evli ya da evli olmayan ama
geleceklerinden ve Türkiye'nin kız çocuklarından endişeli olanlardı. (CHP
sıralarından alkışlar) 
Şimdi, dönüyorum değerli arkadaşımız Mustafa Erdoğan’a,
büyük bir saygıyla onu dinledim tartışmalar sırasında komisyonlarda. Dediği
doğrudur, evet, kendisinden çok şey öğrendim, şimdi öğrendiklerimi sizinle de
paylaşmak istiyorum izin verirseniz. Neler öğrendim? Şu mesela, 3/10/2017
tarihli konuşmasından şunu öğrendim: “Müftüye şahsen verilmediği içinde, müftü
bunu bütün köydeki imamlara verebilir. Ben böyle anlıyorum, hukukçu
arkadaşlarımız farklı bir şey anlıyorlarsa ya da Bakanlığımızın farklı bir
amacı varsa bunun anlatılması lazım. Şimdi, azınlıklar da işte kiliseye,
havraya bu yetkileri isterse onlara ne diyeceğiz?” diyor. Evet, ben düşündüm
bunun üzerinde, onlara ne diyeceğiz diye düşündüm.
Devam ediyorum: Bugün Türkiye'nin gündeminde bir dolu
başka sıkıntı varken yani “il ve ilçe müftülüklerine” diyerek ucu açık bir
yetkinin burada tartışılması hem baştaki kanunun birinci fıkrasıyla, işin
bütünlüğüyle örtüşen bir durum değil...
ORHAN DELİGÖZ (Erzurum) – Azınlıklar kullanıyor
hakkını, papazlar kişisel nikâh kıyıyor, kullanıyorlar. 
ŞENAL SARIHAN (Devamla) – Türkiye'nin gündeminde bence
bu konu hiç yok. 
Devam ediyorum arkadaşlar. O bakımdan bu ilave edilen
metni kanun tasarısından çıkartarak bu gürültü patırtıyı bırakalım çünkü
kanunda çok önemli hükümler var, gerçekten Türkiye'nin ihtiyaçları dolayısıyla,
teknolojideki gelişmeler dolayısıyla bir an önce yürürlüğe girmesi lazım. Bu
lüzumsuz düzenlemenin buradan çıkartılmasını talep ediyorum. (CHP sıralarından
alkışlar) 
Arkadaşlar, ben Cumhuriyet Halk Partisini temsilen
konuşuyorum, söylediğim her şey Cumhuriyet Halk Partisini bağlar. 
Bir komisyonda görev alan arkadaşlarımın da...
(Mikrofon otomatik cihaz tarafından kapatıldı) 
ERKAN AKÇAY (Manisa) - Cumhuriyet Halk Partisi bizi
bağlamaz, Cumhuriyet Halk Partisi sizi bağlar. 
ŞENAL SARIHAN (Devamla) – Lütfen, bir dakika, rica
ediyorum. 
BAKİ ŞİMŞEK (Mersin) – Tezkerede niye yarınız “Evet.”
yarınız “Hayır.” verdiniz? Cumhuriyet Halk Partisinin kararı değil miydi peki
bu? 
ŞENAL SARIHAN (Devamla) – Bu kadınlarla ilgili bir
konu, rica ediyorum, herkese veriyorsunuz. 
BAŞKAN – Vermiyorum, herkese vermiyorum, sadece Sayın
Dora’ya bir dakika vermiştim. 
Siz de cümlenizi tamamlayın. Tamamlayın cümlenizi Sayın
Sarıhan. 
BAKİ ŞİMŞEK (Mersin) – Tezkerede birazınız “Evet.”
birazınız “Hayır.” dedi. 
ŞENAL SARIHAN (Devamla) – Bunun duyulmasını isterim. 
BAŞKAN – Tamam, duyulacak, tamamlayın bir dakikada. 
ŞENAL SARIHAN (Devamla) – Peki, bu ikili tutumunuzu
unutmuyoruz sayın avukat arkadaşım. 
Arkadaşlar, sevgili arkadaşlar, şimdi, sorunları
çözerken bir ayrıştırmaya sebep olacaksa, yeniden çok hukukluluğu yaratacaksa,
doksan bir yıl öncesinde terk ettiğiniz bir kuralı getirerek kadınlar avazları
çıktığı kadar bağırıyorsa, bir avuç kadın da başka bir şey istiyorsa ki
istemediklerine eminim, öyle istemediklerine eminim çünkü evlilik birliği bir
emek birliğidir. 
MEHMET UĞUR DİLİPAK (Kahramanmaraş) – “Bir avuç kadın”
ne demek?
ORHAN DELİGÖZ (Erzurum) – Hakaret etme, kadınlara
hakaret etme. 
ŞENAL SARIHAN (Devamla) - Emeğinizin karşılığını
çocuklarınızla da, malınızla da, mülkünüzle de almak istersiniz. 
ALİ ÖZKAYA (Afyonkarahisar) – Bir avuç sizin gibi
düşünüyor, yanlış düşünüyor.
ŞENAL SARIHAN (Devamla) - Şayet bunu yapamıyor iseniz,
bunu yapmayacaksak biz, kendi çocuklarımızdan, bize hesap sorulmasından
kurtulamayacağız. 
ALİ ÖZKAYA (Afyonkarahisar) – Sizi kimse zorlamıyor.
ORHAN DELİGÖZ (Erzurum) – Ailenin temeli duayla
atılacak ki -yüzde 4- boşanma oranı azalacak inşallah.
ŞENAL SARIHAN (Devamla) - Hepinizi çocuklarınıza karşı
sorumluluğa, analarınıza karşı, bacılarınıza karşı sorumluluğa davet ediyorum
ve cumhuriyet hukukuna sahip çıkmaya davet ediyorum. (CHP ve HDP sıralarından
alkışlar)
MEHMET ERDOĞAN (Muğla) – Sayın Başkan…
BAŞKAN – Bir saniye…
Aynı mahiyetteki önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir. 
6’ncı maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
Sayın Erdoğan…
MEHMET ERDOĞAN (Muğla) – Sayın Başkan, hatip sözlerimi
çarpıtarak ifade etmiştir. 
BAŞKAN – “Mustafa Erdoğan” dedi ama “Mehmet Erdoğan”
demedi. 
ERKAN AKÇAY (Manisa) – Hem adını da çarpıtarak…
BAŞKAN – Peki, buyurun. 
İki dakika süre veriyorum. 
Lütfen yeni bir sataşmaya meydan vermeyelim. 
Sayın milletvekilleri, bir kez daha duyuruyorum:
Süreleri uzatmayacağım artık. Lütfen…
X.- SATAŞMALARA İLİŞKİN KONUŞMALAR (Devam)
7.- Muğla Milletvekili Mehmet Erdoğan’ın, Ankara Milletvekili Şenal
Sarıhan’ın 497 sıra sayılı Kanun Tasarısı’nın 6’ncı maddesiyle ilgili önerge
üzerinde yaptığı konuşması sırasında şahsına sataşması nedeniyle konuşması
MEHMET ERDOĞAN (Muğla) – Sayın Başkan, değerli
milletvekilleri; öncelikle söz verdiğiniz için teşekkür ediyorum. 
Öncelikle, hatibi ismimi öğrenmeye davet ediyorum. Ben
yedi senedir Parlamentodayım ve o Komisyonda tutanakları okursa ismi en çok yer
alan milletvekili benim. Benim ismim “Mehmet Erdoğan”, Milliyetçi Hareket
Partisi Muğla Milletvekiliyim. 
ŞENAL SARIHAN (Ankara) – Ben gayet iyi biliyorum sizi,
çok iyi tanıyorum. 
MEHMET ERDOĞAN (Devamla) – Söylediğim sözlerimin
hepsinin arkasındayım, biraz önce yaptığım açıklamada da söyledim: Ben
Komisyonda endişelerimi ifade ettim ancak bu işin Anayasa’ya aykırı olduğunu,
laikliğe aykırı olduğunu ifade etmedim. Sonuçta, Medeni Kanun’da bir değişiklik
olmadığı müddetçe nikâhı kimin yaptığının bir detayı yok ancak nikâh işleminin
her şeyden önce bir kayıt meselesi olduğunu, bu kaydı yapacak kişilerin
sayısının çok fazla olmasının denetimi ve eğitimi zorlaştıracağını ifade ettim.
O tutanakları bir daha okursanız görürsünüz. 
Benim söylediğim sözler elbette ki beni bağlar,
partimin kararı da gene beni bağlar, ben de partimin kararının arkasındayım.
Ancak sizin sözleriniz mi bir partiyi bağlıyor, partinin sözleri mi sizi
bağlıyor? Mesela, geçtiğimiz günlerde oylanan tezkerede Sayın Kılıçdaroğlu ve
grubunuz tezkereye “Evet.” dediği hâlde siz “Evet.” mi dediniz, “Hayır.” mı
dediniz, gelin bunu açıklayın.
Saygıyla hepinizi selamlıyorum, teşekkür ediyorum. (MHP
ve AK PARTİ sıralarından alkışlar) 
BAŞKAN – Teşekkür ediyorum.
ŞENAL SARIHAN (Ankara) – Sayın Başkan…
BAŞKAN – Buyurun Sayın Sarıhan.
ŞENAL SARIHAN (Ankara) – Şimdi söz hakkı istiyorum,
açıkça sataşma var. (AK PARTİ sıralarından gürültüler)
BAŞKAN – Buyurun size de iki dakika süre veriyorum.
Lütfen, yeni bir sataşmaya meydan vermeyelim Sayın
Sarıhan.
8.- Ankara Milletvekili Şenal Sarıhan’ın, Muğla Milletvekili Mehmet
Erdoğan’ın sataşma nedeniyle yaptığı konuşması sırasında şahsına sataşması
nedeniyle konuşması
ŞENAL SARIHAN (Ankara) – Arkadaşlar, herkes kendi
eylemlerinden ve işlemlerinden sorumludur ama herkes bir partiyi temsil
ediyorsa o partinin kurallarını, partinin aldığı kararlar çerçevesinde
uygulamakla da sorumludur. 
Biz somut bir yasa tasarısının görüşülmesinden söz
ediyoruz, bir tezkereden söz etmiyoruz. 
ORHAN DELİGÖZ (Erzurum) – Söz sözdür.
ŞENAL SARIHAN (Devamla) – Konuyu çarpıtarak, konuyu
farklı bir yere götürerek bir yanıt vermeye çalışmanın işin özünden uzaklaşmak
olduğunu bir kez daha ifade etmek istiyorum. 
ERKAN AKÇAY (Manisa) – Tezkereye gel, tezkereye!
ŞENAL SARIHAN (Devamla) – İşte, elinizde, okudum size
tutanakları, ben öğrendim, teşekkür ederim. 
ERKAN AKÇAY (Manisa) – Biraz evvelki konuşmanızla
çelişkiye düşüyorsunuz.
ŞENAL SARIHAN (Devamla) – Kendisinin Mustafa değil,
Mehmet olduğunu öğrenememişim, bu bir eksikliktir. Ben yedi yıldır Parlamentoda
değilim, iki yıldır Parlamentodayım ve Komisyonda komisyon üyesi de olmadan
sürekli bir şekilde katıldım. 
ERKAN AKÇAY (Manisa) – Sizin konuşmanız mı partiyi
bağlıyor, partinin kararı mı sizi bağlıyor? Onun bir cevabını verin bakayım
burada.
ŞENAL SARIHAN (Devamla) – Keşke partinizin diğer
üyeleri de o Komisyona katılmış ve görüşlerini söylemiş, bu çelişki doğmamış
olsaydı…
ERKAN AKÇAY (Manisa) – Çelişkidesiniz ve tutarsızsınız,
tutarsız!
ŞENAL SARIHAN (Devamla) – …ya da AKP’yi ikna
edeceğimiz, hep beraber ikna edeceğimiz bir yol, yöntem bulunmuş olsaydı. 
ERKAN AKÇAY (Manisa) – Tezkereye “Evet.” mi dedin,
“Hayır.” mı dedin?
ŞENAL SARIHAN (Devamla) – Şu ana, şu ana bakalım, şu
ana bakalım, bu andaki durum nedir? 
KAMİL AYDIN (Erzurum) – “Hayır” parmağını gördük.
ŞENAL SARIHAN (Devamla) – Teşekkür ederim. (CHP
sıralarından alkışlar)
ERKAN AKÇAY (Manisa) – Parti grubunuz tezkereye “Evet.”
derken “Hayır.” mı dediniz, “Evet.” mi dediniz?
ŞENAL SARIHAN (Ankara) – Sizi ilgilendirmez.
ERKAN AKÇAY (Manisa) – Sizi ne ilgilendiriyor;
ilgilendirmiyor. 
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Nüfus Hizmetleri Kanunu ile Bazı Kanunlarda Değişiklik Yapılmasına
Dair Kanun Tasarısı (1/868) ile Adalet ve Kalkınma Partisi Grup Başkanvekili
İstanbul Milletvekili Mehmet Muş ve 4 Milletvekilinin İstanbul İli Eyüp
İlçesinin Adının Eyüpsultan Olarak Değiştirilmesi ve Nüfus Hizmetleri Kanununda
Değişiklik Yapılmasına Dair Kanun Teklifi (2/1826) ve İçişleri Komisyonu Raporu
(S. Sayısı: 497) (Devam)
BAŞKAN – 7’nci madde üzerinde iki adet önerge vardır,
okutup işleme alacağım, oylarınıza sunacağım.
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
7’nci maddesinde yer alan “nakledilir” ibaresinin “tescil edilir” şeklinde
değiştirilmesini arz ve teklif ederiz. 
 Bedia Özgökçe Ertan Ziya
Pir  Hüda Kaya
 Van  Diyarbakır
 İstanbul
 Mehmet Emin Adıyaman  Mehmet
Ali Aslan  Mahmut Celadet Gaydalı
 Iğdır  Batman
 Bitlis
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ (Kahramanmaraş) – Katılmıyoruz Sayın Başkan.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkanım, katılmıyoruz.
BAŞKAN – Önerge üzerinde Van Milletvekili Bedia Özgökçe
Ertan konuşacaktır.
Buyurun Sayın Özgökçe Ertan. (HDP sıralarından
alkışlar)
BEDİA ÖZGÖKÇE ERTAN (Van) – Teşekkür ediyorum Sayın
Başkan.
Başlarken, yıllarını, ömrünü kadının özgürlüğü
mücadelesine adamış, bu uğurda hayatını kaybetmiş binlerce kadın kahramanı
saygıyla anıyorum.
7’nci maddeye dair görüşlerimizi evvelce belirtmiştik.
Önümüzdeki tasarı, torba yasa mantığıyla düzenlenmiş, açıkça topluma dayatılmış
durumdadır. Bu tasarı, iddia edildiği gibi, halkın ihtiyacı, toplumun
beklentisi olan bir tasarı değildir. Bu tasarı, toplumsal yaşamda onlarca
yıldır verilen mücadelelerin sonucu elde edilen hakların kadınların elinden
alınmak istenmesine yöneliktir. Açıkça, “Kadın önce erkeğe itaat etmeli.” diye
düşünenlerin tasarısıdır. 
Şu gerçeği görmemiz gerekiyor: Türkiye artık demokratik
bir ülke olmaktan hızla uzaklaşan bir yere gidiyor. Çünkü uzun zamandır,
Meclis, artık bir kişinin talimatlarını onaylayan bir kuruma dönüştürülmeye
çalışılıyor. Yoksa, “İsteseniz de, istemeseniz de Meclisten geçecek.” ifadesini
başka türlü anlamak ve yorumlamak mümkün değildir. İşin aslı şu ki birkaç
maddeyle toplumu şekillendirme isteğinin bir yansımasıdır ve açıkça talimatı da
verilmiştir. Bu cümle, demokrasimizin iflas ettiğinin kanıtıdır. İktidar
partisi içinde de eminiz ki bu tasarıya şüpheyle bakanlar ve içine sinmeyenler
vardır, bunu iyi biliyoruz. Ancak, bu talimat sonrası ve çoğunluk oyuyla her
maddeyi onaylamanız karşısında bu şüphenin artık bir anlamı yoktur. 
ORHAN DELİGÖZ (Erzurum) – Talimat değil bu. Van halkına
sordun mu? Van halkı ve kadınları bu maddeyi istiyor. 
BEDİA ÖZGÖKÇE ERTAN (Devamla) – Bu düzenlemelerin yol
açacağı travmalara bugün sessiz kalanlar bilmeliler ki artık çocuk gelinlerin,
çocuğun cinsel istismarı vakalarının, kadına yönelik tüm şiddet olaylarının
artmasının vebali bugün sessiz kalanların boynunda olacaktır.
Sayın milletvekilleri, tasarıya dair çok çeşitli
kaygılar dile getirildi, itirazlar yükseldi. Hükûmetin ve Meclisin esas görevi
bu itirazlara kayıtsız kalmak olamaz. Toplumun kaygılarına ciddiyetle
yaklaşmamız gerekir. Bizim önceliğimiz, itiraz edenlerin, kadınların dikkat
çektiği ve bizlerin de bu kürsüden dile getirdiği konular olmalıdır. Biz
buradan anlatıyor ve uyarıyoruz ancak görüyoruz ki istesek de istemesek de
geçecek sözünün ağır baskısı var bu salonda, inanın bu salonda bu hava çok
bariz bir şekilde hissediliyor.
Öte yandan, bizler basında Adıyaman Üniversitesi
Rektörünün sözlerine maruz kalıyoruz. Kadınla tokalaşmak ateş tutmaktan daha
korkunçmuş bu zata göre. Eğer bu rektör sözleri nedeniyle hâlâ görevinden
alınmıyorsa kamuoyu bilmelidir ki bu sözler birileri tarafından onaylanmakta ve
kabul görmektedir. Bu tasarının yasalaşması hâlinde ise böylesi cüretkâr sözler
eyleme geçecek ve kadınlar toplumsal yaşamdan dışlanacaklardır.
Sayın Başkan, değerli milletvekilleri; popülist
söylemlerle tasarının en basit ve gerçek amacı açıkça gizleniyor. Bürokratik
bir işlemmiş gibi sunulan değişikliklerle kadınların eşitlik mücadelesinden
geriye dönülmesi istenmektedir. Bu adım, başta eşitlik ilkesi olmak üzere
anayasal hakların yok edilmek istenmesidir. Bu nedenlerle bizler oluşturulan
suni gündemler eliyle esas sorunların sümen altı edilmesine karşı çıkıyoruz.
Kadınların sorunu eşit işe eşit ücret uygulanmamasıdır, katleden, tecavüz eden,
taciz eden, istismar eden erkeklerin aramızda geziyor olmasıdır, cezasızlıktır.
Devasa sorun alanına dönüşen bu konularda bir sorumluluk yok ama her kesimin
karşı çıktığı düzenlemeler bir bir dayatılıyor. Bizlerin sorunu cinsiyetçi
eğitim politikalarının uygulanmaya başlanmasıdır, Millî Eğitim Bakanının övüne
övüne bitiremediği yeni müfredatla ilgili “Erkekler güç ve kuvvet yönünden daha
ileri olduğundan ailenin sorumluluğu onlara verilmiştir.” şeklindeki
sözleridir, benzeri ifadelerle kadının erkeğe itaat etmesinin istenmesi
bizlerin esas derdidir.
Sayın milletvekilleri, kadınlar müftünün, imamın nikâh
memuru olmasını değil, Hükûmetin ilk imzacısı olmakla her fırsatla övündüğü
İstanbul Sözleşmesi’nin asgari gereklerini yerine getirmesini bekliyor fakat
biliyoruz ki İstanbul Sözleşmesi’nin yürürlüğe girdiği 2014’ten sonra ne kadına
yönelik şiddet olaylarında ve ne de faillere uygulanan indirimlerde kayda değer
bir azalma görülmemiştir. Kadınlar, devletin 2016 yılında tecavüze uğrayanların
yüzde 52’sinin, tacize uğrayanların ise yüzde 90’ının çocuklardan oluştuğu
gerçeğine bir yanıt vermesini bekliyor. Kadınlar, her sene 120 bin şiddet
mağduru kadın olmasına rağmen nasıl oluyor da tüm Türkiye’de sadece 30 tane
elektronik kelepçe olabildiğine yanıt verilmesini istiyor fakat siz bunlara
çözüm üretmek yerine kadınların, toplumun yaşantısına müdahale ediyorsunuz,
toplumu kutuplaştırıyorsunuz.
(Mikrofon otomatik cihazla kapatıldı)
BEDİA ÖZGÖKÇE ERTAN (Devamla) – Son olarak bunu yapmayı
kabul etmediğimizi…
ORHAN DELİGÖZ (Erzurum) – Van halkına soralım, Van
halkına. Sizi mi destekliyorlar, AK PARTİ’yi mi, soralım.
BEDİA ÖZGÖKÇE ERTAN (Devamla) – …bu yasaların böyle
geçmeyeceğini bildirmek istiyoruz.
Saygılar sunuyoruz. (HDP sıralarından alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 497 sıra sayılı Tasarı'nın 7’nci
maddesi ile düzenlenen 5490 sayılı Kanun’un 28’inci maddesinin dördüncü
fıkrasında yer alan “nakledilir” ibaresinin “nakledilirler” şeklinde
değiştirilmesini arz ve teklif ederiz.
 Gürsel Erol Nihat
Yeşil Hayati Tekin
 Tunceli Ankara Samsun
 Murat Bakan Kemal
Zeybek Burcu Köksal
 İzmir Samsun Afyonkarahisar
 BAŞKAN – Komisyon önergeye katılıyor mu? 
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Başkanım.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Katılmıyoruz
Sayın Başkanım.
BAŞKAN – Önerge üzerinde Samsun Milletvekili Hayati
Tekin konuşacaktır. 
Buyurun Sayın Tekin. (CHP sıralarından alkışlar)
HAYATİ TEKİN (Samsun) – Evet, Sayın Başkan, değerli
Meclis üyeleri; hepinizi sevgiyle, saygıyla selamlıyorum.
CHP Grubu adına, 497 sıra sayılı Kanun Tasarısı’nın
7’nci maddesinde verdiğimiz önerge üzerinde söz almış bulunuyorum. Öncelikle,
oldubittiye getirilmeye çalışılan bu iki kanunun Birinci Dünya Savaşı’nın
yaşandığı zor yıllarda çıkartılması bir yıl sürmüştür, buradaki komisyonlarda
iki gün sürdü. 22 Mayıs 1916’da toplanan komisyon yaptığı çalışma neticesinde
aile hukuku kararnamesi hazırlamış ve bu komisyonda Yahudi hahamlar, Hristiyan
ruhbanlar da hazır bulunmuştur. Gelinen noktada hâkim veya hâkim yardımcısının
nezaretinde nikâh akdi yapılması ve buna uymayanlar hakkında da imam veya
ruhani önderlere bir ay ile altı ay arasında hapis cezası öngörülmüştür. Yüz
bir yıl sonra geldiğimiz noktada önce Bakanlık kendini inkâr ediyor. Biz bu
kadar belediye, 50 bin memur, 10 bin muhtar ve nüfus müdürlüklerimiz ile bu işi
beceremiyoruz, yetersiziz, öyleyse Diyanetin il ve ilçe müftülerine bu
görevimizi devredelim manası taşımaktadır. 
Buradan Sayın Bakan soruyorum: Belediyeler nikâh kıymayı
yetiştiremiyor mu, herhangi bir sorun mu yaşanıyor, evlenmek isteyen çiftler
sırada mı bekliyor? Hayır. Amaç toplumu dincileştirmek, toplumu bölmek, yani
müftüye nikâh kıydıranlar, belediyeye nikâh kıydıranlar manasıyla toplumu
ayrıştırmak. 
Soruyorum: Yüzde 99’u Müslüman olan bir ülkede müftü
Müslüman da nikâh memuru gâvur mu? Şimdi niyetiniz belli. Seçim zamanı sanki
bir şey yapmışsınız gibi kürsülere çıkıp “Hamdolsun, müftülere de nikâh hakkı
tanıdık.” deyip saf, temiz, dindar halkımızın duygularına hitap ederek oy
devşirmek. Yalnız unuttuğunuz çok büyük bir günahınız var. 
ALİ ÖZKAYA (Afyonkarahisar) – Halkımız öyle şeylere…
HAYATİ TEKİN (Devamla) – Bekle, bekle.
1926’da Atatürk’ün çıkarttığı kanunun 440 ve 441’inci
maddelerine istinaden suç sayılan zinayı, hamdolsun, 2004’te nasıl Avrupa
Birliğine yaranırız sevdasıyla suç olmaktan çıkarttınız ve istatistiklerle
belirlenen fuhuşta o günden bugüne yüzde 700 artış gerçekleşti. Bu kanunla da
yine olan küçük yaştaki kızlarımıza ve kadınlarımıza olacaktır. 
Evet “Efendim, kilisede nikâh kıyılıyormuş.” Evet,
biraz önce Osmanlı’daki örneği anlattık. Bilindiği üzere Hristiyanlarda ruhban
sınıfı var. Onlar para alırlar, devlet kurarlar, günah çıkartırlar, mal
edinirler. Bizim inancımızda Allah ile kulun arasına hiç kimse giremez.
“Yeryüzü mescittir.” Bildiğiniz gibi İsra 8’inci ayet. 
ORHAN DELİGÖZ (Erzurum) – İşte biz de diyoruz ki Allah
adına sınav olacak. 
HAYATİ TEKİN (Devamla) – Dur, dur, senin…
ORHAN DELİGÖZ (Erzurum) – Tam onu diyoruz işte, Allah
adına…
HAYATİ TEKİN (Devamla) – Hristiyanların İslamiyet’le
yarıştırılması abesle iştigaldir. Müftünün, Alevi vatandaşların veya başka
mezheplerden olanın ya da saçı açık gelinin nikâhını nasıl kıyacağı gibi
sorular ortada dururken bizi bekleyen başka tehlike var. Şu an ülkemizde az da
olsa yaşayan Katolik ve Ortodoks Hristiyanlar var. Doğal olarak tarihten gelen,
Osmanlı zamanında kabul edilen özel hukuk çerçevesinde kamusal haklarını yani
kilisede nikâh hakkı dâhil isteyeceklerdir. Dolayısıyla Fener Rum Patrikhanesi
bu konuyu dayanak yaparak ekümenlik hakkını gündeme getirecektir. Bir yandan
Avrupa’ya hayt huyt diyoruz, bir yandan Ortodoks dininin kapısını aralayarak
ayağımıza kurşun sıkıyoruz. Biz muhalefet olarak endişelerimizi dile
getiriyoruz ama Hükûmet bu dincilik şovunu bilerek yapıyor. Anlaşılan amaç,
sadece oy avcılığı değil, aynı zamanda Katoliklerin Vatikan’ı var,
Ortodoksların Patrikhanesi var, öyleyse İslam’ın halifesi niye yok pozisyonuna
getirmek.
ORHAN DELİGÖZ (Erzurum) – Meclis…
HAYATİ TEKİN (Devamla) – Peki, netice ne olacak? Sayın
Erdoğan yakın tarihte “Biz aynı menzile giden iki yolcuyuz.” demişti. Evet,
yolcunun biri FETÖ, bertaraf oldu; diğer yolcu BOP projesinde görülen İslami
merkezin makamını hedef almış. O makamdan ya küresel ekonomiye bülbüllük
yapılır ya da şahin olup Sünni-Şii savaşı başlatılır. Dolayısıyla Evanjelizmin
beklediği Orta Doğu’daki savaş mucizesi gerçekleşir. Her iki hâlde de
Evanjelizm sizinle gurur duyuyor. Sizin de bir günahınız yok çünkü karar
vermekte yetenek ve karar sahibi değilsiniz. Onun için sizleri de suçlamıyorum.
Hepinize teşekkür ederim. (CHP sıralarından alkışlar) 
ALİ ÖZKAYA (Afyonkarahisar) – Hayati başkan, doğru
söyle, bu söylediklerine inanıyor musun?
HAYATİ TEKİN (Samsun) – İtiraz ediyorsunuz da karar yetkiniz
yok.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
7’nci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
8’inci madde üzerinde iki adet önerge vardır, okutup
işleme alacağım, oylarınıza sunacağım.
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
8’inci maddesinde yer alan “Merkezi veri tabanında yer alan kayıtlara göre uzun
süre işlem görmeyen” ibaresinin “Merkezi veri tabanında yer alıp uzun süre
işlem görmeyen” şeklinde değiştirilmesini arz ve teklif ederiz.
 Ziya Pir  Mehmet
Emin Adıyaman  Hüda Kaya
 Diyarbakır  Iğdır
 İstanbul
 Mahmut Celadet Gaydalı  Mehmet
Ali Aslan  Ertuğrul Kürkcü
 Bitlis  Batman
 İzmir
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Başkanım.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkanım, katılmıyoruz.
BAŞKAN – Önerge üzerinde söz isteyen İzmir Milletvekili
Ertuğrul Kürkcü.
Buyurun. (HDP sıralarından alkışlar) 
ERTUĞRUL KÜRKCÜ (İzmir) – Sayın Başkan, sevgili
arkadaşlar; aslında biraz önce, bugüne kadar özellikle kadın hareketinin,
kadınların özgürlüğü ve eşitliği için mücadele edenlerin büyük bir kavga
verdikleri madde ne yazık ki az sayıda erkeğin oylarıyla bu Meclisten geçti.
Yani tartışmayı bu manada belki bitti sayabilirsiniz ama inanın ki çok daha
büyük bir tartışmanın kapısını böylelikle açmış oldunuz. Çünkü kadınları ayağa
kaldıran şey, sadece ve sadece hangi devlet memurunun bir nikâh kıyacağı
tartışması değildi, çok daha geniş bir tartışma içerisinde o tartışmayı
tamlayan bir başka tartışma açtınız. 
Millî eğitimde “cihat” kavramını merkezî kavram olarak
çocuklara öğretmek yani bugün özellikle Orta Doğu’da kitlelerin, milyonlarca
insanın birbirine karşı cinayetlerini, katliamlarını, yok edişlerini meşru
kılmak için kullanılan en önemli kavramı millî eğitimin içerisine soktunuz. 
Kadınlarla erkeklerin eşitliği ilkesini millî eğitimden
başlayarak sosyal hayatın her yanında yok eden eski tezleri yeniden pişirip
devreye soktunuz. Kız çocuklarının ikincilliğini hatta kız çocuklarının çocuk
yaşta, bebekken dahi evlendirilebileceklerini öne süren fetvalar sunan
insanları yücelttiniz, onları değerli kıldınız. Bütün bu atmosfer içerisinde
Türkiye, dolu dizgin, bugüne kadarki bütün kazanımlarını postmodern koşullarda
tersine çeviren bir uygulamalar ve saldırılar dizisi içerisinde ilerlerken
kadınlar elbette ki bu nikâhın, hangi tarzda –akdin- kayıt altına alınacağı
meselesini bütün bunların tamamlayıcısı bir mesele olarak gördüler ve tamamen
de haklıydılar. 
Bu mesele sadece kadınlara bırakılacak bir mesele
midir? Sadece kadınlar açısından mı problemdir? Bunun erkekler açısından,
toplumun diğer yarısı açısından bir mesele özelliği yok mudur? Eğer derli toplu
düşünürsek kadınları ezen bütün yasaların, aslında bütün yurttaşları ezen bir
zihniyetin ürünü olduğunu hep beraber görürüz. 
Faşizm, erkekliği, erkek özelliklerini, erkek kimliğini
yükselterek iktidara yürür ve kadınları ayaklar altına alırken aslında işçileri
ayaklar altına alır, azınlıkları ayaklar altına alır, farklı cinsel yönelimleri
ayaklar altına alır ve sonuçta, erkeklerin de çok büyük bir bölümü, seçkin bir
azınlık erkek grubunun dışında, bu faşizmin bedelini öderler. Ama kadınlara
yöneldiği zaman mızrağın sivri ucu çoğunlukla uyumuşlardır, tıpkı Yahudi
olmayanların mızrak Yahudilere yöneldiği zaman uyudukları gibi, tıpkı
muhafazakârların mızrak komünistlere yöneldiği zaman uyudukları gibi, tıpkı
eşcinsellere mızrak yöneldiğinde erkeklerin çoğunun uyuduğu gibi.
O yüzden, bu, bütünsel bir tartışma, sadece bir nikâh
tartışması değil ama bu boyutuyla bile kadınların, özellikle en çok kadınların
kazanmış olduğu Türkiye'nin yarım porsiyon laikliğinin geri kalan son
bölümlerinin de ellerinden alınmakta olması dolayısıyla.
Bu nedenle, kadınları, konuyu yanlış anlamak ya da
bütünüyle kadınlık açısından meseleyi değerlendirmekle suçlamak… Aslında bugün
insanlığın özgürlük mücadelesinin esasen kadınlar elinde yükseldiğini,
çağımızın yükselen mücadele gücünün emekçilerin yanında kadınlar olduğunu
görmezden gelirseniz ne olduğunu anlamazsınız. Ama bugün hepimiz kabul edelim,
dünya çapında bir savaş var ve Türkiye’de bir iç savaş var kadınlar ile
erkekler arasında. Bu iç savaşta kadınların yanında yer almayanlar, kadınlardan
yana taraf olmayanlar, eninde sonunda bertaraf olacaklardır ve çok
şaşıracaklardır gelecekte özgürlüklerini, eşitlik haklarını, kendi
kurtuluşlarını kadınların kurtuluşuna bağlamadıkları için ne kadar çok zaman,
ne kadar çok hayat, ne kadar çok özgürlük hakkını elden çıkarttıklarını
görünce. 
O nedenle, kadınların yanında mutlaka ve mutlaka yer
alıyoruz. Bu yasaya da bugünden itibaren her yerde, sokakta, evde, fabrikada
karşı çıkmaya devam ediyoruz. (HDP sıralarından alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 497 sıra sayılı Tasarı’nın 8’inci maddesiyle
düzenlenen 5490 sayılı Kanun’un 33’üncü maddesine eklenen (2) numaralı fıkrada
yer alan “muhtemel” ibaresinin “olası” şeklinde değiştirilmesini arz ve teklif
ederiz.
 Gürsel Erol Elif
Doğan Türkmen Nihat Yeşil
 Tunceli Adana Ankara
 Burcu Köksal Murat
Bakan Hayati Tekin
 Afyonkarahisar İzmir Samsun
 Kemal
Zeybek
 Samsun
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Başkanım.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkanım, katılmıyoruz.
BAŞKAN – Önerge üzerinde söz isteyen, Adana
Milletvekili Elif Doğan Türkmen.
Buyurun Sayın Türkmen. (CHP sıralarından alkışlar) 
ELİF DOĞAN TÜRKMEN (Adana) – Sayın Başkan, değerli
milletvekilleri; bugün Adana’mızın ilçelerinden Saimbeyli’nin kurtuluş gününün
yıl dönümü. Gazi Mustafa Kemal Atatürk’ün emperyalizme karşı tüm Türkiye’de,
Anadolu’da başlattığı mücadelenin Adana’daki çoban ateşini yakan ilçemiz. Bu
nedenle, Meclisten Saimbeyli’ye selamlar olsun, saygılar olsun. (CHP
sıralarından alkışlar) 
ORHAN DELİGÖZ (Erzurum) – Yıl dönümünde mektup yazdın
mı?
ELİF DOĞAN TÜRKMEN (Devamla) – Değerli milletvekilleri,
Diyanet İşleri Başkanlığının sayfasında “müftülük” tanımını okudum, şöyle
diyor: “İslam dini hakkında aydınlatan, din hizmetleri konusunda düzenlemeler
veya denetimler yapan, hutbe ve vaaz konularını belirleyen, hac ve umreyle
ilgili işlemleri yürüten, Başkanlık kadrosunda çalışan kişi.” Müftünün Diyanet
İşleri Başkanlığındaki tanımı bu. Bu tanımın içerisinde, müftülerin nikâh
kıymasını uygulayabilecekleri bir tanımlama ne yazık ki mevcut değil. Ama
Adalet ve Kalkınma Partisi bu kanun tasarısıyla, yüzyıl önce dünyevi ve devlet
işlerinden çıkarılmış dini yeniden dünyevi, hukuki ilişkiler içerisine koymakta
yani laiklik ilkesini delmektedir. 
Buna şaşırmıyoruz. Daha yeni, sıbyan mekteplerinde
çocuklara annenin kazandığı parayı haram olarak öğreten bir yapı söz konusu. Bu
yapının müftülere resmî nikâh kıydırmasının gereği bugün bu Mecliste şeriat
devletine doğru yürümektir. Bugün bu Mecliste, demokrasinin en önemli toplumsal
ilkesi olan laikliğin kavram ve uygulama olarak içinin boşaltıldığı gündür.
Adalet ve Kalkınma Partisi toplumun tüm kesimlerini kendi siyasal anlayışı
temelinde dönüştürmenin peşindedir. Bu nedenle, kadının olmadığı bir kamusal
alanı yaratmak istemektedir, kadın olarak kazanılan, bireysel ve toplumsal
hakların, kolektif hakların ortadan kaldırılması için yasal düzenlemeler
yapmaktadır ve bütün bunları yaparken de dini referans alan eril resmî ağzı kadınlar
üzerinden kullanarak toplumu dönüştürme görevini edinmiştir. Bu yapının
Türkiye'yi getireceği nokta ne yazık ki son on beş yılda her alanda olduğu gibi
medeni haklar alanında da kadınların kaybedeceği alanlardır.
Sevgili kadınlar ve kadınlarla yol yürüyen erkeklere
seslenmek istiyorum. Gazi Mustafa Kemal Atatürk “Bir toplum cinslerden yalnız
birinin yüzyılımızın gerektirdiklerini elde etmesiyle yetinirse o toplum yarı
yarıya zayıflamış olur. Bizim toplumumuzun uğradığı başarısızlıkların sebepleri
kadınlarımıza karşı ihmal ve kusurdur.” demiş. Yüzyıl önce bu durum tespitini
yapan ve bu durum tespitine uygun devrim kanunlarını yapan bir dünya
liderinden, kadınları ve kadınlar üzerinden ülkeyi karanlıklara sürükleyen bir
ülke yönetimine gelmiş bulunmaktayız. 
Son söz olarak şunu söylemek isterim: Her karanlık
gecenin bir sabahı vardır ve o sabahı doğuracak olanlar da biz kadınlarız. İşte
bu nedenledir ki günlerdir Türkiye'de o sabahlara sahip çıkan kadınlar
direniyor; dün direndiler, bugün direniyoruz, yarın da direneceğiz. Siz bu
kanun maddesini çıkarmış olabilirsiniz ama bu ülke cumhuriyet değerlerine dün
sahip çıktı, bugün sahip çıkıyor, yarın da sahip çıkacak.
Saygılarımla. (CHP sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Kabul edilmemiştir.
8’inci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
9’uncu madde üzerinde iki adet önerge vardır, işleme
alıyorum onları.
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
9’uncu maddesinde yer alan "çocuklarının baba veya ana adına ilişkin
kaydı" ibaresinin "çocuklarının baba veya ana adına dair
kayıtlar" şeklinde değiştirilmesini arz ve teklif ederiz.
 Ziya Pir Mehmet
Emin Adıyaman Mehmet Ali Aslan
 Diyarbakır Iğdır Batman
 Hüda Kaya Mahmut
Celadet Gaydalı
 İstanbul Bitlis
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Sayın Başkan.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkanım, katılmıyoruz.
BAŞKAN – Önerge üzerinde söz isteyen İstanbul
Milletvekili Hüda Kaya.
Buyurun Sayın Kaya. (HDP sıralarından alkışlar)
HÜDA KAYA (İstanbul) – Teşekkür ediyorum Başkan.
Değerli vekillerimiz, bir önceki konuşmamdan eksik
kalan kısmı şimdi bu maddede sizlerle paylaşmaya devam edeceğim. Söz aldığımda
bir AKP grup sözcüsü arkadaşımız şöyle ifade etmişti: “Müftülerin kıydığı nikâh
dinî nikâh değildir, müftü nikâh kıydıktan sonra ayrıca dinî nikâh da gerekir.”
Şimdi, Başbakana bakıyoruz, ayrı tarif ediyor, Cumhurbaşkanına bakıyoruz, ayrı
tarif ediyor, grup sözcüleri ayrı tarif ediyor, sıralardaki arkadaşlar ayrı bir
yorum getiriyorlar fakat…
ORHAN DELİGÖZ (Erzurum) – Kanunun metnine bak, metnine.
HÜDA KAYA (Devamla) – Efendim?
ORHAN DELİGÖZ (Erzurum) – Kanun metninde ne yazıyorsa
odur.
HÜDA KAYA (Devamla) – Ben yorumlarınızı hedef alıyorum.
BAŞKAN – Sayın milletvekilleri, lütfen müdahale
etmeyelim.
HÜDA KAYA (Devamla) – Sayın Cumhurbaşkanı hani demişti
ya bu yasaya muhalefet edenlere hitaben: “Nikâhı anlatsam anlamazlar.” Aslında
Cumhurbaşkanının nikâhın ne olduğunu başta AKP grup sözcülerine anlatması
gerekiyor ki anlaşılabilsin çünkü sizlerde de kafa karışıklığı olduğunu
görüyorum arkadaşlar.
Nikâhı, dinî nikâh yapan özellik ne sarıktır ne
cübbedir arkadaşlar ne de meslektir. Nikâhın dinî değil toplumsal bir işlevi
vardır. İki şahit olmasının sebebi, iki insanın yaşamlarını
ortaklaştırdıklarını kamuya ilan etmelerine şahitlik etmelerinin sebebi, iki
insanın birbirlerine karşı hukuklarının resmileştirilmesidir, hukuklarının
güvence altına alınmasıdır, bundan başka da hiçbir karşılığı yoktur, yapay
kutsallıklara gerek yok. İki insan hangi inançtan, hangi dilden, hangi renkten
olursa olsun kendi inanç, kültür, geleneklerine göre bir araya gelme, bundan
sonra birlikte yaşama kararı aldıktan sonra, toplumsal hukuka karşı,
birbirlerine karşı sorumlu olmalarının gereği şahitler vardır ve
birlikteliklerinin kamuoyuna ilanı eşittir nikâhtır arkadaşlar. Bundan başka,
yok dinî nikâh, yok resmî nikâh, yok sarık, yok cüppe, yok sakal, yok müftü,
yok hoca gerekmiyor; hele nikâh için erkek olmak hiç gerekmiyor arkadaşlar. 
Geçen hafta İçişleri Komisyonundan toplantı daveti
geldiğinde orada da ifade ettim. Yirmi dört saat öncesinde İzmir’deydim, orada
Meryem Ana’daydım. Bir gece öncesinden resmî nikâhlarını yapan 2 Müslüman
gencimizin Meryem Ana’da nikâhlarını ben kıydım. Kendi dilimizde duamızı ettik,
iyilik temennilerinde bulunduk ve kendi hâlimizde nikâhımızı gerçekleştirdik. Bunun
için müftü olacaksın, imam olacaksın, hoca olacaksın diye hiçbir… Ne ilahi
metinlerde böyle bir kayıt var, orijinallerinde… Böyle saptırılmış, saltanatçı,
erkekçi, Emevici, Yezid kafalı, virüs karıştırılmış dinci kaynaklardaki
yorumlardan hiç bahsetmiyorum. Sayın Ziya Vekilimiz sizlere ilmihâlleri tavsiye
etti ama ben asla tavsiye etmiyorum, asıl virüslü kaynaklar onlar. Siz ilahi
metinlerdeki orijinal, bozulmayan metinlere dönerseniz bütün bunların zaten
sahte kutsallar ve safsatalar olduğunu göreceksiniz arkadaşlar. 
ZİYA PİR (Diyarbakır) – Kur’an’ın özeti yok, o yüzden
ilmihâl dedim.
HÜDA KAYA (Devamla) – Yok, yok, hiç Kur’an’ın özeti
değil, asla değil.
Evet, sevgili arkadaşlar, genel ahlak tanımı -vakit de
bitiyor ama- kadınlar üzerinden genelde örnek verilerek negatif anlamda ifade
ediliyor. Sanki ülkemizi kadınlar yönetiyor, sanki ülkemizde ekonomik, ahlaki,
inançsal, sosyal, toplumsal her türlü çürümüşlüğe kadınlar sebep olmuşlar gibi
genel ahlak tanımı kadınların negatif pratikliği üzerinden örneklendirilerek
bize anlatılıyor. Hâlbuki kadınlar değil, Türkiye'nin, toplumun, inançların
çürümesinin, ahlakın, vicdanın çürümesinin asıl sebebi; maalesef eril
zihniyetin, saltanatçı zihniyetin, tahakkümcü zihniyetin Türkiye'yi bu hâle
getirmesinin sonucu ortadadır. 
Daha sonra yine devam edeceğim.
Teşekkür ederim. (HDP sıralarından alkışlar)
BAŞKAN – Önergeyi oylarımıza sunuyorum: Kabul
edenler... Kabul etmeyenler... Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 497 sıra sayılı Tasarı’nın 9’uncu
maddesiyle düzenlenen 5490 sayılı Kanun’un 36’ncı maddesinin (1)’inci
fıkrasında yer alan “ad” ibaresinin “isim” şeklinde değiştirilmesini arz ve
teklif ederiz.
 Gürsel Erol  Nihat
Yeşil  Burcu Köksal
 Tunceli  Ankara
 Afyonkarahisar
 Sibel Özdemir  Murat
Bakan  Kemal Zeybek
 İstanbul  İzmir Samsun
 Hayati
Tekin
 Samsun
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKAN VEKİLİ HÜSEYİN BÜRGE
(İstanbul) – Katılmıyoruz Sayın Başkanım.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkanım, katılmıyoruz.
BAŞKAN – Önerge üzerinde söz isteyen İstanbul
Milletvekili Sibel Özdemir. 
Buyurun. (CHP sıralarından alkışlar)
SİBEL ÖZDEMİR (İstanbul) – Teşekkür ederim Sayın Başkan.
Sayın Başkan, değerli milletvekilleri; Nüfus Hizmetleri
Kanunu ile Bazı Kanunlarda Değişiklik Yapılmasına Dair Kanun Tasarısı’nın
9’uncu maddesi üzerine grubumuz adına söz aldım. Genel Kurulu saygıyla
selamlıyorum.
Değerli milletvekilleri, üzerinde konuştuğumuz nüfus
hizmetleriyle ilgili kanun tasarısı içerisinde vatandaşlarımızı ilgilendiren
evlenme, doğum, ölüm gibi çok önemli konularda düzenlemeler yer almaktadır.
Arşiv, evrak yönetimi, tescil işlemleri, nüfus kütüklerinin güvenli şekilde
dijital ortamlara aktarılması, yeni teknoloji sistemlerinin kullanılması,
özellikle kişisel verilerin güvenliğinin sağlanması konularında
vatandaşlarımızın daha iyi, daha kaliteli hizmet almaları konusundaki
düzenlemelere elbette karşı çıkmıyor ve destekliyoruz. Tasarının 39 maddesinin
34’ünü destekledik, 4’üne muhalefet şerhimizi çok önemli gerekçeyle birlikte
ortaya koyduk fakat 6’ncı maddenin tasarıdan çıkarılmasını ısrarla talep ettik.

Değerli milletvekilleri, şu anda üzerinde konuştuğum
9’uncu maddede yapılan düzenlemeyle, Anayasa Mahkemesinin 30/3/2012 tarihli
kararı gereği vatandaşlarımız ad değişikliğine ilişkin sadece bir kez dava
açabiliyorken bundan sonra birden fazla dava açabilecekler. Vatandaşlarımızın
hayatlarını kolaylaştıracak bu değişikliği, hizmet sunumundaki etkinlik ve
verimliliğin yükseltilmesi yönünden destekliyoruz. 
Ancak ülkemizin öncelikli sorunlarını çözmek ve
vatandaşlarımızın öncelikli taleplerini karşılamak yerine talep ve ihtiyaç
olmadan, bir konuda uzlaşıyı ve ortak aklı hâkim kılmadan, bir oldubittiyle ana
muhalefet partisi ve 2 muhalefet partisinin Komisyon aşamasındaki tüm
itirazlarına rağmen müftülüklere nikâh kıyma yetkisi veren tasarının 6’ncı
maddesi Genel Kurulun gündemine maalesef getirildi. Kadın sorunlarıyla ilgili
sahada çalışmalar yürüten sivil toplum kuruluşlarının, ilahiyat fakültelerinin,
kadın ve aile sorunları üzerinde önemli çalışmaları olan akademisyenlerin,
belediyelerin ve hatta müftülüklerin dahi görüşü alınmadı. Bizler, ülkemizin ve
vatandaşlarımızın öncelikli sorun ve taleplerinin karşılanmasına yönelik
-iktidar ve muhalefetin karşılıklı uzlaşı ve tam bir mutabakatla-
gayretlerimizi gerek komisyon gerekse diğer alt komisyon çalışmalarında ortaya
koyduk. Bu talep sadece ana muhalefet partisi tarafından değil, 2 muhalefet
partisi tarafından da Komisyonda ve alt komisyon çalışmalarında çok açık ve net
bir şekilde ortaya konuldu. Toplumun tüm kesimlerinin hassasiyetlerinin dikkate
alınmadığını biz ısrarla vurguladık. 
Komisyon görüşmelerinde, özetle, bugün Sayın Bakanın da
gerekçe olarak belirttiği, resmî nikâha ulaşılabilirlikleri kolaylaştırmak
dediği gerekçeyi biz kanun tasarısının gerekçesinde maalesef göremedik. Yani bu
maddenin düzenlenmesiyle ilgili gerekçeler çok açık ve net ortaya konulmamıştı.

Vatandaşlarımızın öncelikli bir talebinin olmadığını,
maddenin Anayasa’ya aykırı olduğunu, Medeni Kanun’la kadınların elde ettiği
hakların ellerinden alınacağını, kız çocuklarının mağdur edileceğini,
Anayasa’ya göre sorumluluk alanı İslam dininin inançları, ibadet ve ahlak
esaslarıyla ilgili işleri yürütmek, din konusunda toplumu aydınlatmak ve ibadet
yerlerini yönetmek olan Diyanet İşleri Başkanlığına bağlı müftülüklere nikâh
yetkisinin verilemeyeceğini, daha da önemli olan, toplumda ayrışma ve
kutuplaşmalara yol açacağını, farklı din ve mezhepler arasında eşitlik ilkesini
zedeleyeceğini gerçekten biz burada gerekçeleriyle ortaya koyduk ve bugün de
konuşmaya ve anlatmaya devam ediyoruz. Daha birçok konuda -muhalefet partileri-
çekinceleri ortaya koyarak maddenin tasarıdan çıkarılmasını talep ettik.
Kamuoyundaki tartışmalar da bu maddenin Genel Kurula getirilmeden tasarıdan
çıkarılması yönünde.
İşte, değerli milletvekilleri, bu düzenleme daha
tartışılırken Sayın Cumhurbaşkanının “İsteseniz de istemeseniz de bu yasa
Meclisten geçecek.” söylemi bu tasarı daha Meclise gelmeden toplumda büyük bir
ayrışmaya yol açtı. İşte, Sayın Genel Başkanımıza yönelik söylemiş olduğu
“Senin memurlarının lafını Anadolu’da genç dinlemez ama bir hoca efendinin
lafını dinler.” gibi ayrıştırıcı ve kutuplaştırıcı söylemi hiçbirimiz kabul
etmiyoruz. 
Sonuç olarak Anayasa’ya aykırı olan, şu an için
toplumumuzda talep ve ihtiyaç olmayan ve toplumda ayrışmalara yol açacak olan
bu 6’ncı maddenin tasarıdan çıkarılması gerektiğini bir kez daha ben dile getirmek
istiyorum. 
Yüce heyetinizi tekrar saygıyla selamlıyorum. (CHP
sıralarından alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
9’uncu maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
Birleşime on dakika ara veriyorum. 
Kapanma Saati: 23.22
BEŞİNCİ OTURUM
Açılma Saati: 23.49
BAŞKAN: Başkan Vekili Ahmet AYDIN
KÂTİP ÜYELER: Sema KIRCI (Balıkesir),
Mehmet Necmettin AHRAZOĞLU (Hatay)
-----0-----
BAŞKAN – Türkiye Büyük Millet Meclisinin 10’uncu
Birleşiminin Beşinci Oturumunu açıyorum.
497 sıra sayılı Kanun Tasarısı’nın görüşmelerine devam
ediyoruz.
Komisyon ve Hükûmet yerinde.
Buyurun Sayın Kerestecioğlu.
FİLİZ KERESTECİOĞLU DEMİR (İstanbul) – Şimdi, kanunun
geneli üzerine konuşma yaptığım zaman da ifade etmiştim, riskli olan, risk
taşıyan maddelerden bir tanesi de doğumdan sonra sözlü bildirimle ilgili olan
maddeydi. Şimdi, şu anda, hâlihazırda olandan daha iyi bir düzenleme yapıldığı
iddia ediliyor ve deniyor ki “Sağlık personelinin takibi dışında doğan
çocukların doğum bildirimi nüfus müdürlüklerine sözlü beyanla yapılır.” Bu,
zaten var olan durum. “Beyanın teyidi amacıyla mülki idare amirinin emriyle,
aile hekimleri aracılığıyla araştırma yaptırılır.” Ancak, bu ikinci paragrafta
belki niyet edileni tam olarak ifade etmeyen bir muğlaklık söz konusu, “beyanın
teyidi” amacıyla deniyor. Yani beyan, teyit edilmek istenmezse sanki bu, mülki
amirin…
(Mikrofon otomatik cihaz tarafından kapatıldı) 
BAŞKAN – Tamamlayın lütfen.
FİLİZ KERESTECİOĞLU DEMİR (İstanbul) - …keyfiyetinde ve
dolayısıyla bu araştırmayı yaptırmayabilir, aile hekimlerine inceleme
yaptırmayabilir. Bu konunun özellikle açıklanmasını rica ediyorum. Bu mülki
idare amirinin emri, bu kanunda bir zorunluluk mudur? Bunun bir cezai yaptırımı
var mıdır, yapılmadığı takdirde? O doğan çocuğun annesinin gerçek anne olup
olmadığı, yoksa, örneğin, başka bir kişinin üzerine mi kayda geçirilip
geçirilmeyeceği endişesini giderecek düzenlemeler yapılacak mıdır, bununla ilgili
bir açıklık getirmeniz mümkün mü? Çünkü, bu, niyet edilen, daha iyi bir şey
yapma amacına ancak bu şekilde hizmet edebilir. Herhâlde kamuoyunun da bu
anlamda daha net olarak bilgilenmesi, yapılacak yönetmeliğin nasıl olduğunun ve
aslında amaçlananın ne olduğunun tarifi sizin tarafınızdan yapılırsa iyi
olacaktır.
Teşekkür ederim.
BAŞKAN – Teşekkürler.
Sayın Bakan, buyurun.
İÇİŞLERİ BAKANI SÜLEYMAN SOYLU (Trabzon) – Böyle bir
imkân verildiği için teşekkür ederim, bunu hakikaten açıklamaya gerek vardı. Bir
önceki kanunda veya meri kanunda, cari kanunda “İlgilinin herhangi bir belge
ibraz edememesi halinde sözlü beyanı esas alınarak bildirim tutanaklara
geçirilir ve doğum tutanakları, bildirimi yapan ile görevliler tarafından
imzalanır.” diye bir madde vardı, hepsi bu kadardı. Yani sözlü beyan esas
alınıyor.
Oysa, biz bu kanunun hazırlanması aşamasında, taslağın
hazırlanması aşamasında bunun yeterli olmadığını, daha ziyade, doğumların
hastaneye yönlendirilmesinin esas tutulması lazım geldiğini, bunun için de
burada yeni birtakım düzenlemeler yapılması lazım geldiğini konuştuk
arkadaşlarımızla. “Ne yapabiliriz?” ve “Nasıl yapabiliriz?” dendiğinde -bir
aile hekimi sistemimiz var- bir, aile hekimi sistemini işin içerisine koyalım
diye düşündük. İki, sadece aile hekimiyle beraber bu sistemi de
gerçekleştiremeyeceğimizi düşündük ve bunu hemen mülki idare amiriyle beraber
tamamlayalım istedik. Buradaki esas amacımız, takdire bırakmak değil yani mülki
idare amirinin takdirine bırakmak değil; tam tersi, mülki idare amirine takdir
hakkı bırakmadan burada zorlamaktır. Burada kayıt esastır. Yani kayıt dışılığı
ortadan kaldırmak ve kaydı esas almak. 
Burada düşündüğümüz de şudur, bu, biraz da benim
tarzımdan kaynaklanıyor. Yani ben bu tip kanunların ve kanun maddelerinin
çerçeve olması lazım geldiğini düşünenlerdenim. Onun için, biz bunu ikincil
yönetmelikle daha sıkı ve daha kavi bir şekilde yapalım diye bir değerlendirme
içerisinde olduk. Amacımız, sadece sözlü beyana bırakmak değil. Sözlü beyanı
hem mülki idare amiri hem de öteki taraftan aile hekimiyle beraber… Çünkü aile
hekimi hamilelikten itibaren doğumu izlemekle yükümlü olan kişi. Burada onu
bağlayarak…
Yani şundan herkes emin olsun ki, yönetmelikte yani
ikincil düzenlemelerde bu… Burada zaten “yaptırılır” veya “verilir” diye bir
kavram söylemiyor, direkt emrediyor ve takdir hakkı bırakmıyor. Belki burada
şüpheye düşüren kavram “teyit” kavramıdır. Aslında teyit kavramı, bu doğumun
doğrulamasını gerçekleştirmek için yapılan bir kavramdır ama buradaki bu
şüpheyi ortadan kaldırabilecek -bize göre şüphe değil ama böyle bir şüphe
uyanabilir- ikincil düzenlemedir, ikincil düzenlemede bunu çok daha kavi bir
şekilde, çok daha kuvvetli bir şekilde yaparız. Çünkü bizim muradımız, boşluk
bırakmak değildir; tam tersi, sıkılaştırmak ve kayıt altına almak ve buradan
bir istismarı önlemektir.
BAŞKAN – Teşekkürler.
FİLİZ KERESTECİOĞLU DEMİR (İstanbul) – Bir ek yapmam
mümkün mü?
BAŞKAN – Buyurun, bir ek yapın.
FİLİZ KERESTECİOĞLU DEMİR (İstanbul) – O zaman,
yönetmelikte her sözlü bildirimde bunun yapılacağı ve bir zorunluluk olduğu
ifade edilecek midir?
İÇİŞLERİ BAKANI SÜLEYMAN SOYLU (Trabzon) – Tabii,
tabii, kesin bir şekilde yönetmelikte muradımız bu. Yani kesin bir şekilde
yönetmelikte her sözlü bildirimde bu, mülki idare amiri tarafından aile
hekimiyle beraber şey yapılabilir. Hatta burada belki kolluk kuvvetlerinin de
bu konuda kullanılması konusundaki bir değerlendirmeyi de işin içerisine koymak
bizim için esastır.
Teşekkür ediyorum.
BAŞKAN – Teşekkür ediyorum, konu açıklığa kavuşmuştur.
10’uncu madde üzerinde iki adet önerge vardır, okutup
işleme alacağım ve oylarınıza sunacağım:
Türkiye Büyük Millet Meclisi Başkanlığına
Görüşülmekte olan 497 sıra sayılı Tasarı’nın 10’uncu
maddesinde yer alan “maddesinin (1)’inci fıkrasının (g) bendinde yer alan
“vekillik belgesini” ibaresi “vekâletnameyi şeklinde değiştirilmiş ve”
ibaresinin metinden çıkarılmasını arz ve teklif ederiz.
 Gürsel Erol Kemal
Zeybek Burcu Köksal
 Tunceli Samsun Afyonkarahisar
 Murat Bakan Hayati
Tekin Nihat Yeşil
 İzmir Samsun Ankara
 Özgür Özel Erkan
Aydın
 Manisa Bursa
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Katılmıyoruz Sayın Başkan. 
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın Başkan,
katılmıyoruz. 
BAŞKAN – Önerge üzerinde söz isteyen, Bursa
Milletvekili Erkan Aydın. 
Buyurun Sayın Aydın. (CHP sıralarından alkışlar)
ERKAN AYDIN (Bursa) – Teşekkür ederim.
Sayın Başkan, değerli milletvekilleri; 497 sıra sayılı
Kanun’un 10’uncu maddesi üzerine verilen önerge üzerine söz almış
bulunmaktayım. 
Öncelikle, hastanede bulunan önceki dönem Genel
Başkanımız Sayın Baykal’a acil şifalar diliyor, dualarımızın onunla olduğunu
ifade etmek istiyorum.
Evet, iktidar, yine toplumda bölünmeyi artıracak,
ülkeyi daha fazla korku imparatorluğuna çevirecek yeni bir yasa tasarısını
önümüze attı. Hem de bütün toplumsal muhalefete karşı öyle bir baskı rejimi
yarattılar ki, dün Meclis kapısının önüne gelen kadınların protestolarına dahi
tahammül edemediler, orantısız güç, şiddet, biber gazı gibi birtakım eylemlerle
engellemeye çalıştılar. Protesto eden bu masum kadınların gelip en azından
şurada kendilerini ifade etmesiyle ne kaybederlerdi, onu da kendilerine sormak
istiyorum. Belli ki korkuyla toplumu teslim almak ve kendilerini de vazgeçilmez
kılmak için yapılan bir uygulama fakat günün sonunda kuşkusuz ki toplumu da
çürütecek bir strateji çünkü korkuya teslim olan toplumlar aklı, sağduyuyu
kaybederler, neyin doğru neyin yanlış olduğunu fark edemez hâle gelirler ve
sonunda da çürürler. 
Şimdi, iktidar hem dış politikayı malzeme yapıp korku
üretiyor hem de iç politikada toplumsal duyarlılıkları hiçe sayarak bütün
kesimlere gözdağı vermeye çalışıyor. Belli ki şimdi de toplumu “müftü nikâhı
yapanlar” ve “yapmayanlar” diye ikiye bölerek bu korkuyu sürdürmek istiyorlar.
Sonra da çıkıp “Ülkede beka sorunu var.” deyip bunu devam ettirecekler. 
Peki, ülkede beka sorunu var mı? Elbette var ama
kaynağı, sadece dış güçler değil, AKP’nin yanlış politikaları; aynen Irak’ta, Suriye’de,
Libya’da uygulanan yanlış politikalar gibi. Orta Doğu’yu bu hâle getiren
ülkeler, yine ülkelerinde korku imparatorluğu yaratmaya çalışmışlardı.
Özgürlükleri kısıtlayan, toplumsal barışı tesis edemeyen, iktidarda kalmak için
toplumu bölen, ayrıştıran, halkı yoksullukla boğuşurken saraylarda lüks,
şatafat içinde yaşayan kişilerdi, ülkelerini kendi babalarının malı gibi görüp
tek adam rejimiyle yönettiler. Eğitimi, ekonomiyi, toplumsal bütünlüğü, ülkenin
değerlerini dert etmeyip kendilerinden başka kimsenin aklına, yaklaşımına
itibar etmediler. Peki, sonuç ne oldu? Sonucu hep birlikte gördük, şu anda her
taraf, hemen dibimiz de yangın yeri. 
AKP Genel Başkanının bitmek tükenmek bilmeyen kavgacı
siyaset anlayışı içinde toplumu kendine kenetlemek için yarattığı bu hamaset
siyaseti ve devamlı düşman yaratma hevesi ülkenin geldiği son nokta. Evet, bu
yanlışlar neticesinde dünya nezdinde kaybedilen itibar, oradan gelecek cezanın
faturasının da gene bu ülkenin masum vatandaşlarına ödetilmeye çalışılacak olması.
Toplumsal barışını sağlamış, adaletini tesis etmiş, değerlerini korumuş, refah
düzeyini artırmış, yani yaşanabilir ülke yapmış toplumları, devletleri dışardan
bölmeye kimsenin gücü yetmez.
Türkiye'yi beka sorunu yaşayan bir devlet hâline
getiren şey de aslında, hem eğitimin hem de bu değerlerin çökmüş olmasıdır,
hukukun devre dışı bırakılmasıdır, sokak dilinin ülkeye yönetim felsefesi
olarak hâkim kılınmasıdır, 40 milyon insanı yoksulluk sınırında yaşarken
“İtibardan tasarruf olmaz.” diyerek saraylarda lüks, şatafat içinde yaşayan
iktidar anlayışıdır. Ne yazık ki bu kişisel beka sorunlarını Türkiye'nin beka
sorunu gibi yansıtmaya çalışmak da ülkemizin içinden çıkılmaz bir sorunu hâline
gelmiştir. Neticesinde bunları çözmek, burayı tekrardan yaşanabilir bir ülke
hâline getirmek de hepimizin ortak kaygısı olmalıdır. 
Türkiye'yi bölmeye çalışanlar var mı? Elbette var ama
görüyorum ki şu anda dış güçlerden önce, üzerinde konuştuğumuz yasalar da
içeride toplumu daha fazla bölüyor, daha fazla ayrıştırıyor ve o dışarıdan
bölmek isteyenlerin ekmeğine de yağ sürüyor. 
Biz de bu ayrımcılıktan beslenen iktidarı burada bir
kez daha uyarıyoruz: Bu hatadan bir an önce geri dönün. İnsanları tepede
ayrıştırıp aşağıda daha fazla kavga edecek duruma getirmeden, “dinli” “dinsiz”
gibi birtakım yaklaşımlara, yaftalara gerek kalmadan bu yasa tasarısının geri
çekilmesini öneriyor, hepinize saygılarımı sunuyorum. (CHP sıralarından
alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
10’uncu maddesinde yer alan “fiziki veya elektronik ortamda merciine
verebilirler” ibaresinin, “fiziki veya elektronik ortamda ilgili merciye
verebilirler” şeklinde değiştirilmesini arz ve teklif ederiz.
 Ziya Pir Hüda
Kaya Mehmet Ali Aslan
 Diyarbakır İstanbul Batman
 Mehmet Emin Adıyaman Mahmut
Celadet Gaydalı
 Iğdır Bitlis
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Katılmıyoruz Sayın Başkan. 
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkan, katılmıyoruz.
BAŞKAN – Önerge üzerinde söz isteyen Batman
Milletvekili Mehmet Ali Aslan.
Buyurun Sayın Aslan. (HDP sıralarından alkışlar) 
MEHMET ALİ ASLAN (Batman) – Sayın Başkanı ve Sayın
Genel Kurulu saygıyla selamlıyorum.
İlk bu tasarı medyaya düştüğünde, konuşulduğunda
gerçekten şaşırmıştım yani ülkenin şu sakallarım sayısınca sorunları varken ve
gerçekten bu sakallarımdan daha görünür bir şekilde, nispette sorunlar görünür
iken böylesi bir kanun tasarısının ülkenin gündemini teşkil edecek şekilde,
meşgul edecek şekilde gündeme gelmesini gerçekten ben esefle karşılıyorum ve
anlam veremiyorum. 
Bakın, ülkenin sorunlarından sadece bir tanesini
sizinle paylaşayım. Ondan önce Çinlilerin neden bizi kıskandığını anlatayım.
Çinliler de bizi kıskanıyor. Şu Çin Seddi, iki bin yılda 9 bin kilometreye
yakın Çin Seddi duvarı inşa edildi ve yer yer 9 metre genişliğinde yani bir
taksinin, bir arabanın geçebileceği genişlikte ve yer yer 4 metre yüksekliğinde
duvar inşa edilmiş. Yüzlerce kulesi var. Takriben 2 bin yılda 9 bin kilometre,
günde 12 metreye tekabül ediyor. Denizden yüksekliği de 1.570 metre. Bu da
Mardin-Midyat arasındaki Hop Geçidi, 2 kilometre ve yedi yılda bitirilmiş
değil. 2010’da ihalesi verilmiş, 2.555 gündür bu yol bitirilmiş değil yani
günde 1 metre mesafe alınmış değildir. 
MÜSLÜM DOĞAN (İzmir) – Ama zemin granit, o yüzden
çalışamıyorlar(!)
MEHMET ALİ ASLAN (Devamla) – İğneyle kazılsa bu yol
bitmiş olacaktı. Tabii, Çin Seddi’nin zemini ile Mardin-Midyat arasındaki yolun
zeminini karşılaştırmak da insafsızlık olur. Çin Seddi’nin zemini çok daha
sarptır, çok daha büyük kayalar vesaireler, nehirler, kayalıklar içermektedir.
Şimdi, biz bunu gündeme getirdiğimiz zaman, özellikle
iktidar tarafından bazı yetkililer diyor ki: “Ahmet Türk niye yapmadı? Mardin
Büyükşehir Belediyesi niye yapmadı?” Ya, birincisi, 2010’da Mardin büyükşehir
değildi. Ahmet Türk de 2014’te seçildi. Bu ihale de 2010’da verildi. İkincisi
de şehirler arası yola belediyeler, büyükşehir bakmaz. Tamamıyla, böyle, halkı
manipüle etmeye dönük savunmalar yapılıyor. Ben bunun hesabını gerçekten sormak
istiyorum. Yani bilmediğimiz bir şey mi var bu işin içinde? Yedi yılda 2
kilometrelik yol neden bitirilmiş değildir? Yani bu bir sorun. Bakın biz neyle
uğraşıyoruz ama 2 kilometrelik yol maalesef bitirilmiş değil.
Şimdi, bazen siz de görmüşsünüzdür, kamyonetlerin
arkasında, şehir içi minibüslerin, taksilerin arkasında “Nazar etme ne olur,
çalış senin de olur.” yazısı var. Şimdi, biz de Çinlilere ve dünyalılara
diyoruz ki: Nazar etmeyin, kıskanmayın ne olur, çalışmayın, sizin de böyle
olur.
Bir konu daha: Bu ay içinde Elâzığ, Malatya ve
Diyarbakır güzergâhında yüksek hızlı tren ihalesinin verilmesi planlanıyor,
düşünülüyor. Batman halkı, Mardin halkı, Şırnak, Silopi’ye kadar, Cizre,
Kurtalan, Midyat, Nusaybin, Kızıltepe de yüksek hızlı trenin bu güzergâhlarda
yer almasını istiyor ama gerçekten hızlı tren istiyorlar. “İstanbul-Ankara
arası hızlı tren” diyorlar ama 450 kilometre dört saatte alınıyor yani saatte
110 kilometreye tekabül ediyor. Gerçekten bu hızlı tren değildir. 
MUSTAFA ILICALI (Erzurum) – Vekilim, 250 kilometre/saat
altyapısı tamamlanmadığı için…
MEHMET ALİ ASLAN (Devamla) – Ama belli, dört saatte
gidiliyor 450 kilometre. Çin’de 500 kilometreyi bulan hızlı trenler var. Biraz
da biz Çin’i kıskanalım; dünya, herkese terakki, bize tedenni dünyası olmasın. 
Teşekkürler, sağ olun. (HDP sıralarından alkışlar) 
BAŞKAN – Teşekkür ediyorum. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
10’uncu maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
11’inci madde üzerinde dört adet önerge vardır,
okutuyorum ve işleme alıyorum. 
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı’nın
11’inci maddesinin tasarı metninden çıkarılmasını arz ve teklif ederiz. 
 Ziya Pir Mehmet
Emin Adıyaman Hüda Kaya
 Diyarbakır Iğdır İstanbul
 Mehmet Ali Aslan Filiz
Kerestecioğlu Demir Mahmut Celadet Gaydalı
 Batman  İstanbul Bitlis
BAŞKAN – Komisyon önergeye katılıyor mu? 
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Katılmıyoruz Sayın Başkanım. 
BAŞKAN – Hükûmet? 
İÇİŞLERİ BAKANI SÜLEYMAN SOYLU (Trabzon) – Katılmıyoruz
Sayın Başkanım. 
BAŞKAN – Önerge üzerinde söz isteyen İstanbul
Milletvekili Filiz Kerestecioğlu. 
Buyurun Sayın Kerestecioğlu. (HDP sıralarından
alkışlar)
FİLİZ KERESTECİOĞLU DEMİR (İstanbul) – Sayın Başkan,
değerli milletvekilleri; gün boyu aslında birçok açıdan bu kanunun neden
olmaması gerektiği, aslında hiç ihtiyaç olmadığı hâlde getirilmiş bir kanun
olduğu ve itirazlar anlatıldı. Ben, gerçekten, aslında bu kanunun geri
çekilmesi gerektiğini bir kez daha ifade etmek isterim ama bunun böyle
olmayacağını biliyorum. Çünkü bu, ciddi müzakerelerle ve herkesin eleştirisi
alınarak, özellikle de muhatabı olan kadınların eleştirileri dikkate alınarak
incelenen ve hazırlanan bir kanun değil. 
İçinde bazı maddelerle, evet, iyileştirmeler yapılmak
istenmiş olabilir. Her kanunun içinde zaten mutlaka böyle şeyler vardır. Ama
burada bir kez daha söylemek istiyorum ki önemli olan, bu ülkede kız
çocuklarının, genç kadınların durumlarıdır ve onlara yönelik şiddetin
önlenmesidir; Bedia Vekilimizin az önce de ifade ettiği gibi, o birinci
imzalamakla övündüğümüz ve İstanbul’da imzalandığı için adı “İstanbul
Sözleşmesi” olan sözleşmenin hayata geçirilmesidir. Bize ciddi yükümlülükler
getiriyor bu sözleşme. 
Şimdi, baktığınız zaman, aslında ta 1990’lı yıllardan
beri yapılan yasal değişiklikler de yani örneğin, bugün 6284 olan, 1998
yılında, o zaman 4320 olan Kadına Yönelik Şiddetin Önlenmesine Dair Kanun
birçok tedbir getiriyor ya da sadece aslında baktığınızda İnsan Hakları
Evrensel Sözleşmesi bile kadın-erkek eşitliğini sağlamaya yetebilir eğer öyle
bir yorumla bakarsanız. Ama o yetmemiş, Kadına Yönelik Ayrımcılığın Önlenmesi
Uluslararası Sözleşmesi getirilmiş, CEDAW sözleşmesi ve Anayasa’mıza birçok
metin konmuş, madde konmuş, eşitlik ilkesi konmuş. O yasalar da yetmemiş,
arkasından çok daha yakın bir zamanda İstanbul Sözleşmesi imzalanmış. 
Şimdi, buna engel olanlar kimler? Gerçekten, bu kadar
kadının öldürülmesine neden olanlar ve bunu önlemeyenler kimler? Bunu hep
birlikte hepimizin başımızı önümüze eğip düşünmesi gerekiyor. Hakikaten Helin
Palandöken’in, geçen hafta katledilen genç kızımızın babası “Evet, çok kısa
sürede şiddete karşı bir yasa geçirilebilir, neden geçmemiş?” demiş. Aslında yasa
geçirmeye de gerek yok. Çünkü, zaten, dediğim gibi, yasalar yeterince var ama
önemli olan etkin uygulama. Türkiye’de her zaman gördüğümüz eksiklik bir
kanunun uygulanması, onun etkin bir şekilde uygulanması. 
Arkadaşlar, “İşkence makbuldür.” diyeniniz var mı ya da
“Bir çocuğun evlenmesi makbuldür.” diyeniniz var mı ya da “Tecavüz, cinsel
saldırı, evet, neden olmasın?” diyeniniz var mı ya da kendi çocuklarınızı
düşündüğünüz zaman, gerçekten kalkıp zorla evlendirilen bir çocuğun yerine
kendi çocuğunuzu koyabiliyor musunuz? Düşünebiliyor musunuz, onlara en
iyi eğitimleri vermeye çalışıyorsunuz, istiyorsunuz ki en iyi noktalara
gelsinler. Kadın olsun, erkek olsun, herhâlde ayrımcılık yapmıyorsunuz, kız
çocuğumu evlendireyim, sadece erkek çocuğumu okutayım demiyorsunuz. Türkiye
Büyük Millet Meclisine gelmişsiniz, hepimiz gelmişiz ve sonuçta herhâlde böyle
düşünüyoruz hep birlikte. E, o zaman, böyle düşünüyorsak o genç kızların, genç
kadınların çığlıklarına kulak verin. Buna en ufak bir şüphe duyuracak en ufak bir
ihtimal dahi varsa öyle bir yasayı geçirmeye çalışmayın. Gerçekten düşünün
öncesinde “Böyle bir şey olabilir mi?” diye. Neden bu kadar kadın kuruluşu
karşı çıkıyor? Hepsi kentli ya da işte din karşıtı falan oldukları için mi?
Hayır. Hüda Vekilimiz burada ya da inanan çok sayıda insan var buna karşı
çıkan. Neden karşı çıkıyorlar? Aynı zamanda dinler arasında da ayrımcılık
yapıyor. Başka bir görevliye o yetkiyi vermiyorsunuz, nikâh kıyma yetkisini.
Ama genç kadınları kurban etmeyelim, gerçekten onların sesine kulak verelim
diyorum. 
Saygılar sunuyorum. (HDP sıralarından alkışlar)
BAŞKAN – Teşekkür ediyorum. 
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
Sonraki önergeyi okutuyorum: 
Türkiye Büyük Millet Meclisi Başbakanlığına
Görüşülmekte olan 497 sıra sayılı Kanun Tasarısı’nın
11’inci maddesiyle değiştirilen 45’inci maddenin (2)’inci fıkrasının aşağıdaki
şekilde değiştirilmesini arz ve teklif ederiz. 
 Baki Şimşek Ahmet
Selim Yurdakul Mustafa Mit
 Mersin Antalya Ankara
 Zühal Topcu Zihni
Açba Mehmet Erdoğan
 Ankara  Sakarya Muğla
“(2) Veri paylaşımından yararlanacakları belirlemeye,
paylaşımın kapsamına ve hangi yöntemle yapılacağına karar vermek üzere Bakanlık
bünyesinde Bakanlık Müsteşarının başkanlığında Veri Paylaşımı Kurulu
oluşturulur. Veri Paylaşımı Kurulunun çalışma usul ve esasları Bakanlıkça
çıkarılan yönetmelikle belirlenir.” 
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Katılmıyoruz Sayın Başkan.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkan, değerli milletvekilleri; katılmıyoruz.
BAŞKAN – Önerge üzerinde söz isteyen Mersin
Milletvekili Baki Şimşek.
Buyurun. (MHP sıralarından alkışlar)
BAKİ ŞİMŞEK (Mersin) – Sayın Başkan, değerli
milletvekilleri; 497 sıra sayılı Nüfus Hizmetleri Kanunu ile Bazı Kanunlarda
Değişiklik Yapılmasına Dair Kanun Tasarısı’nın 11’inci maddesinde Milliyetçi
Hareket Partisi adına verilen önerge üzerinde söz almış bulunmaktayım. Bu
vesileyle yüce Meclisi saygıyla selamlıyorum. 
Hâlen Kimlik Paylaşımı Sistemi’ne bağlanarak hizmet
veren kurum ve kuruluş sayısı 2.020’dir. Bu tasarıyla kamu kurum ve
kuruluşlarının, üniversitelerin, noterlerin ve bankaların nüfus kayıt örneği,
yerleşim yeri belgesi ve kimlik kartı örneğini vatandaştan talep etmeyip Kimlik
Paylaşımı Sistemi üzerinden temin etmesi öngörülmektedir. Netice olarak, Kimlik
Paylaşımı Sistemi’ne bağlanarak hizmet yürüten kurum ve kuruluş sayısının
artırılması amaçlanmaktadır. Bu konuda vatandaşın zaman kaybına, gereksiz bir
koşuşturmaya ve kâğıt israfına yol açan bürokratik işlemlerin tamamen ortadan
kaldırılmasının hedeflendiği ifade edilmektedir. Hatta “Devletin bir cebindeki
bilgiyi öbür cebine koyması için vatandaşı koşturması gibi anlamsız bir
uygulama artık son bulacaktır.” denilmektedir. 
Sayın Başkan, değerli milletvekilleri; Milliyetçi
Hareket Partisi olarak bizler de devletin kendi içerisindeki işlemlerde kâğıt
israfına, zaman kaybına neden olan, vatandaşlarımızı gereksiz yere yoran bürokratik
işlemlerin ortadan kaldırılmasını sonuna kadar destekliyoruz. Ancak tasarının
bu maddesinde hizmet sunumunda doğrudan adres bilgilerini esas alarak işlem
tesis eden elektrik, doğal gaz şirketleri gibi, altyapı kuruluşları ile
bankalar, sigorta ve emeklilik şirketleri gibi finansal kuruluşlarla da adres
paylaşımına imkân sağlanmaktadır. Kişisel verilerin içinde özel sektörü de
barındıran, kamu kurumu dışında kalan finansal kuruluşlar gibi kuruluşlara da
verilmesini sağlayan bu düzenleme birçok riski barındıran bir düzenlemedir.
Özellikle kişisel verilerin korunması başta olmak üzere, millî güvenlik ve
istihbarat açısından bu bilgilerin kimlerle paylaşılacağı daha da önem arz
etmektedir. “Bu düzenlemeyle kırtasiyeciliği bitireceğiz. Vatandaşlarımız artık
ikametgâhla, nüfus cüzdanı suretiyle uğraşmayacak.” deyip insanımızın kişisel
verilerinin korunması kapsamında, özel hayatın gizliliği, can ve mal güvenliği
tehlikeye atılmamalıdır. Söz konusu ciddi bilgilerin kimlerle paylaşılacağına
ilişkin karar verecek olan Veri Paylaşımı Kurulunun, Genel Müdürlük bünyesinde
değil, Bakanlık bünyesinde ve Müsteşar başkanlığında kurulması ve kurula hukuk
müşavirinin ve Bilgi İşlem Daire Başkanının da muhakkak dâhil edilmesi
gerekmektedir. 
Sayın Başkan, değerli milletvekilleri; maddeyle ilgili
görüşlerimizi açıkladıktan sonra, Türkiye’de başka bir problem olan Suriyeli
mülteciler konusuna girmek istiyorum. Türkiye’de belediyelere nüfusa göre para
gönderilmektedir. Yalnız, 3 milyon Suriyelinin yaklaşık 2 milyonunun yaşadığı
Antep, Urfa, Hatay, Kilis, Mersin ve Adana’da yüz binlerce Suriyeli yaşamakta,
belediyeler buradaki Suriyelilere de hizmet götürmektedir. Yalnız, belediyelere
gönderilen bu paranın içerisinde Suriyeliler yoktur. Bakanlığınızın buna destek
vererek belediyelere burada yaşayan Suriyeli sayısına göre ödenek göndermesini
talep ediyoruz. 
Ayrıca, yine, “Belediyeleri araştıracağız,
soruşturacağız.” diyorsunuz, belediyelerimizin kendilerinin asli vazifelerini
yapmalarını… Ankara Büyükşehir Belediyesinin yaptığı erzak yardımı veya sosyal
yardım ilçe belediyelerinin toplam bütçesinden fazladır. Büyükşehir Yasası’yla
beraber ilçe belediyelerinin bütçesi, büyükşehir belediyelerinin bir tek yol
müdürlüğünün ya da fen müdürlüğünün bütçesi kadar kalmamıştır. Burada da bir
düzenleme yapılmasını, belediyelerin öncelikle vatandaşlara karşı sorumluluk
alanları olan altyapı, yol gibi hizmetleri yerine getirmesini, diğer sosyal
yardımların da Başbakanlık Sosyal Yardımlaşma aracılığıyla, erzak ve kömür
yardımı yerine, bunun doğru tespitleri yapılarak bunlara direkt nakdî yardım
olarak… Çünkü bunlarda çok sayıda usulsüzlük duyumları da alıyoruz. Bütün
siyasi partilerin belediyeleri “sosyal yardım” adı altında, “erzak yardımı” adı
altında yardım yapıyorlar, çok büyük şikayetler alıyoruz. Belediyelerin bu
kısımda devre dışı bırakılmasını ve bu yardımın direkt Sosyal Yardımlaşma
aracılığıyla ve insanlara nakdî -para- olarak verilmesini talep ediyor, bu
vesileyle hepinize saygılarımı sunuyorum. (MHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 497 sıra sayılı Tasarı’nın 11’inci
maddesinde yer alan “19/10/2005 tarihli ve 5411 sayılı Bankacılık Kanunu
çerçevesinde faaliyette bulunan bankaların ve 3/6/2007 tarihli ve 5684 sayılı
Sigortacılık Kanunu çerçevesinde faaliyette bulunan sigorta ve emeklilik
şirketleri” ibaresinin metinden çıkarılmasını arz ve teklif ederiz. 
 Gürsel Erol Nihat
Yeşil Kemal Zeybek 
 Tunceli Ankara Samsun
 Hayati Tekin Murat
Bakan Burcu Köksal
 Samsun İzmir Afyonkarahisar
 Kazım Arslan Özgür
Özel
 Denizli Manisa
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Katılmıyoruz Sayın Başkan.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Sayın
Başkan, katılmıyoruz.
BAŞKAN – Önerge üzerinde söz isteyen Denizli
Milletvekili Kazım Arslan. (CHP sıralarından alkışlar)
Sayın Arslan, muhtemelen günün son konuşmacısı
olabilirsiniz, yoğun bir alkış eşliğinde geldiniz.
Buyurun efendim. 
KAZIM ARSLAN (Denizli) – Teşekkür ederim.
Sayın Başkan, değerli milletvekilleri; hepinizi,
öncelikle, sevgiyle saygıyla selamlıyorum. 
497 sıra sayılı Nüfus Hizmetleri Kanunu ile Bazı
Kanunlarda Değişiklik Yapılmasına Dair Kanun Tasarısı’nın 11’inci maddesinde
vermiş olduğumuz önergeyle ilgili Cumhuriyet Halk Partisi adına söz aldım ve
bunun üzerine konuşma yapacağım.
Değerli milletvekilleri, görüşmekte olduğumuz 11’inci
madde, Kimlik Paylaşım Sistemi’nin kullanılmasıyla ilgilidir. Şimdi, kanun
çerçevesinde görev yapan kurumlara ve kanunen kamu hizmeti görmekte olan tüzel
kişilere, sırasıyla, bankalara, sigorta ve emeklilik şirketlerine, Bakanlık tarafından
belirlenecek adrese dayalı bilgilerin paylaşılmasına olanak tanımaktadır.
Hâlbuki, biz burada, yüce Mecliste kişisel verilerin korunmasıyla ilgili bir
yasa çıkardık ama öyle görünüyor ki, bu maddenin, o korumayı yok eden, hatta, o
kanunu ortadan kaldıracak noktada bir düzenleme getiren bir çelişkiyle karşı
karşıya kalan bir düzenleme olduğunu belirtmek istiyorum. 
Şimdi, orada Genel Müdürlük nezdinde Veri Paylaşımı
Kurulunun oluşturulacağı söylense de bu kurulun bu görevi hakkıyla, layıkıyla
yapabileceğini hiç zannetmiyorum çünkü kişisel verilerin gizliliği, özel
hayatın gizliliği burada tamamen yok edilmiş ve birçok özel bankaya, finans
kuruluşuna, sigorta ve emeklilik şirketlerine bile verilebilen bir noktaya
getirilmiş bir kişisel veri durumu olacaktır ki kesinlikle bunun kanunda yeri
olmaması gerekir, çıkartılmasında fayda vardır diye belirtmek istiyorum.
Değerli milletvekilleri, esasen bu düzenlemenin can
alıcı noktası 6’ncı maddedir, her ne kadar burada geçmişse de bunun üzerine de
birkaç söz söylemek istiyorum. Özellikle, 6’ncı maddede il ve ilçe
müftülüklerine verilen nikâh yetkisinin gerçekten hem Anayasa’mızın
174/(4)’üncü maddesine hem de Medeni Kanun’umuza aykırı bir düzenleme olduğunu
açıkça belirtmek istiyorum. Hatta, öyle ki kanunun genel gerekçesine baktığımda
genel gerekçede bile hizmetlerin hızlı yürütülmesi ve kolaylaştırılması gibi
bir genel gerekçe konulmuş; hâlbuki burada bir zorluk yok, nikâh memurları çok
rahatlıkla, vatandaşın işlemlerini çok iyi bir şekilde, hızlı bir şekilde yapıyorlar.
Maddenin gerekçesine baktım, okuyorum, hiçbir gerekçeye yer verilmeden madde
geçiştirilmiştir. Demek ki bu maddenin konulmasının bir anlamı, bir faydası,
bir gerekçesi ortada yok Sayın Bakan. O nedenle, bu maddeyi niye koydunuz, onu
anlamakta zorluk çektiğimizi belirtmek istiyorum.
Değerli arkadaşlarım, bunları dinî nikâha karşı olduğum
için söylemiyorum ama bu tür düzenlemenin gerçekten toplumda yeni bir
ayrıştırmaya ve insanlar arasında ikilik yaratmaya, farklı farklı yapıların,
düşüncelerin, ortaya çıkmasına olanak sağlayacak bir düzenleme olduğunu
belirtmek istiyorum. 
Şimdi, evlilik işlemlerinin kolaylaştırılması
diyorsunuz, evlilik işlemlerini gerçekten çok kolay bir şekilde vatandaşların
yaptığını görüyoruz. Demek ki bu düzenlemeye ihtiyaç yok değerli arkadaşlarım.
Şimdi, öyle bir şey yapılıyor ki, kanunun içinde genel
bir değerlendirme yapılıyor, genel bir düzenleme yapılıyor ama işin içine
farklı maddeler konulmak suretiyle sistemi zedeleyen, laikliği ortadan
kaldıran, eşitliği ortadan kaldıran, vatandaş arasında ayrımcılık yaratan bir
düzenlemeyi ortaya koyuyorsunuz ve burada gerçekten Meclisin onayından bunu
geçirmeye çalışıyorsunuz.
Değerli arkadaşlarım, ülkenin birliğe, beraberliğe,
dayanışmaya ihtiyacı var; bu tür ayrışmalara sebebiyet verecek bir düzenlemeye
kesinlikle ihtiyacı yok. Bunlardan hızla kaçınılarak gerçek anlamda ülkenin
önemli sorunlarının üzerinde durulması gerekir diye belirtmek istiyorum.
Hepinize teşekkür ediyorum, saygılar sunuyorum. (CHP
sıralarından alkışlar)
BAŞKAN – Teşekkürler.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
11’inci madde üzerindeki son önergeyi okutuyorum:
Türkiye Büyük Millet Meclisi Başkanlığına
Görüşülmekte olan 497 sıra sayılı Kanun Tasarısı'nın
11’inci maddesiyle değiştirilmesi öngörülen 5490 sayılı Kanun’un 45’inci
maddesinin (1)’inci ve (3)’üncü fıkralarının aşağıdaki şekilde, (4)’üncü
fıkrasında yer alan “Kimlik Paylaşımı Sistemine bağlı kurumlar veya tüzel
kişiler” ibaresinin “birinci fıkrada belirtilenler” şeklinde, (6)’ncı
fıkrasında yer alan “Kurumun” ibaresinin “Kurum ve tüzel kişiliğin” şeklinde
değiştirilmesini arz ve teklif ederiz.
 Mehmet Muş Mehmet
Doğan Kubat Salih Çetinkaya
 İstanbul  İstanbul Kırşehir
 Hasan Basri Kurt Necip
Kalkan Mahmut Atilla Kaya
 Samsun İzmir
 İzmir
“(1) Bakanlık, merkezi veri tabanında tutulan verileri
bu kanunda belirtilen usul ve esaslar çerçevesinde kurumlarla; kimlik
verilerini, kamu hizmeti sunan tüzel kişilikler, 03/06/2007 tarih ve 5684
sayılı Sigortacılık Kanunu çerçevesinde faaliyette bulunan sigorta ve emeklilik
şirketleri, 19/10/2005 tarihli ve 5411 sayılı Bankacılık Kanunu çerçevesinde
faaliyette bulunan bankalar, Risk Merkezi ve 5411 sayılı Kanunun 73 üncü
maddesinin son fıkrası uyarınca bilgi paylaşımı amacıyla kurulmuş şirketler,
21/11/2012 tarihli ve 6361 sayılı Finansal Kiralama, Faktoring ve Finansman
Şirketleri Kanunu kapsamındaki finansman şirketleri; yerleşim yeri ve diğer
adres bilgilerini ise Bakanlıkça belirlenen adrese dayalı kamu hizmeti sunan
kuruluşlar, 5684 sayılı Sigortacılık Kanunu çerçevesinde faaliyette bulunan
sigorta ve emeklilik şirketleri, 5411 sayılı Bankacılık Kanunu çerçevesinde
faaliyette bulunan bankalar, Risk Merkezi ve 5411 sayılı Kanunun 73 üncü
maddesinin son fıkrası uyarınca bilgi paylaşımı amacıyla kurulmuş şirketler,
6361 sayılı Finansal Kiralama, Faktoring ve Finansman Şirketleri Kanunu
kapsamındaki finansman şirketleri ile paylaşabilir.”
“(3) Birinci fıkrada belirtilenler kendi iş ve
işlemlerine esas olmak üzere sadece ilgili kişilerin bilgilerini alabilirler ve
aldıkları bilgileri tanımlanmış hizmetlerin yerine getirilmesi dışında başka
hiçbir amaçla kullanamaz; ilgilisi veya 44 üncü maddede belirtilenler dışında
kimseye veremez. Sistemin bütün aşamalarında görev yapan yetkililer de bu
kurallara uymakla yükümlüdür. Bu yükümlülük, kamu görevlilerinin görevlerinden
ayrılmalarından sonra da devam eder. Bu fıkra hükümlerine aykırı davrananlar
hakkında 24/3/2016 tarih ve 6698 sayılı Kişisel Verilerin Korunması Kanunu hükümlerine
göre işlem yapılır.”
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Takdire bırakıyoruz Sayın Başkan.
BAŞKAN – Hükûmet?
İÇİŞLERİ BAKANI SÜLEYMAN SOYLU (Trabzon) – Katılıyoruz
Sayın Başkan.
BAŞKAN – Gerekçeyi okutuyorum:
Gerekçe:
Düzenlemeyle hizmet sunumunda doğrudan adres
bilgilerini esas alarak işlem tesis eden elektrik, doğal gaz şirketleri gibi
altyapı kuruluşları, 5411 sayılı Bankacılık Kanunu çerçevesinde faaliyette
bulunan bankalar, Risk Merkezi ve bu kanunun 73’üncü maddesinin son fıkrası
uyarınca bilgi paylaşımı amacıyla kurulmuş şirketler, 6361 sayılı Finansal
Kiralama, Faktoring ve Finansman Şirketleri Kanunu kapsamındaki finansman
şirketlerinin paylaşımına imkân sağlanmaktadır.
Ayrıca 6698 sayılı Kişisel Verilerin Korunması
Kanunu'na aykırı davrananlara, bu kanundaki hükümlere göre işlem yapılması
amaçlanmıştır.
Kişinin kimliğine ilişkin verilerin ise yukarıda
belirtilen kurum ve kuruluşların yanı sıra kamu hizmeti sunan tüzel kişiliklerle
de paylaşılması amaçlanmaktadır.
Diğer taraftan, maddenin (3)’üncü, (4)’üncü ve (6)’ncı
fıkralarında (1)’inci fıkraya atıf yapılarak fıkralar arasında uyum
sağlanmaktadır. 
BAŞKAN – Komisyonun takdire bıraktığı, Hükûmetin
katıldığı, Mehmet Doğan Kubat ve arkadaşlarının önergesini oylarınıza
sunuyorum: Kabul edenler… Kabul etmeyenler… Önerge kabul edilmiştir. 
Kabul edilen önerge doğrultusunda 11’inci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Birleşime ara vermeden önce yapacağımız bazı hususlar
daha var.
Şimdi, 12’nci maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
13’üncü maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
14’üncü maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
15’inci maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
16’ncı maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
17’nci maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
18’inci maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
19’uncu maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
20’nci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
Birleşime iki dakika ara veriyorum.
Kapanma Saati: 00.31 
ALTINCI
OTURUM
Açılma
Saati: 00.32
BAŞKAN: Başkan Vekili
Ahmet AYDIN
KÂTİP
ÜYELER: Sema KIRCI (Balıkesir), Mehmet Necmettin AHRAZOĞLU (Hatay)
-----0-----
BAŞKAN – Türkiye Büyük Millet Meclisinin 10’uncu
Birleşiminin Altıncı Oturumunu açıyorum.
497 sıra sayılı Kanun Tasarısı’nın görüşmelerine devam
ediyoruz.
Komisyon? Yok.
Ertelenmiştir.
2’nci sırada bulunan 461 sıra sayılı Kanun Tasarısı ve
Dışişleri Komisyonu Raporu’nun görüşmelerine başlıyoruz.
2.- Türkiye Cumhuriyeti Hükümeti ile Birleşmiş Milletler Mülteciler
Yüksek Komiserliği Arasında Ev Sahibi Ülke Anlaşması ile Anlaşmada Değişiklik
Yapılmasına İlişkin Notaların Onaylanmasının Uygun Bulunduğuna Dair Kanun
Tasarısı (1/787) ve Dışişleri Komisyonu Raporu (S. Sayısı: 461)
BAŞKAN – Komisyon? Yok.
Ertelenmiştir.
3’üncü sırada bulunan 464 sıra sayılı Kanun Tasarısı ve
Dışişleri Komisyonu Raporu’nun görüşmelerine başlıyoruz.
3.- Türkiye Cumhuriyeti Hükümeti ile Katar Devleti Hükümeti Arasında
Eğitim Alanında İşbirliği Anlaşması ile Notaların Onaylanmasının Uygun
Bulunduğuna Dair Kanun Tasarısı (1/723) ve Dışişleri Komisyonu Raporu (S.
Sayısı: 464)
BAŞKAN – Komisyon? Yok.
Ertelenmiştir.
Gündemimizde başka bir konu bulunmadığından, alınan
karar gereğince kanun tasarı ve teklifleri ile komisyonlardan gelen diğer
işleri sırasıyla görüşmek için, 19 Ekim 2017 Perşembe günü saat 14.00’te
toplanmak üzere birleşimi kapatıyor, hayırlı geceler diliyorum.
Kapanma Saati: 00.33




(x) 497 S.
Sayılı Basmayazı 17/10/2017 tarihli 9’uncu Birleşim Tutanağı’na eklidir.


(x) Bu ifadeye ilişkin düzeltme bu
birleşim Tutanak Dergisi’nin 178’inci sayfasındadır.


(x) Bu düzeltmeye ilişkin ifade bu
birleşim Tutanak Dergisi’nin 175’inci sayfasındadır.




