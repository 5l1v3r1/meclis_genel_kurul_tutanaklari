



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ

5’inci Birleşim
9 Ekim 2018 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün,
Anayasa değişikliğinden sonra gerçekleştirilen 27’nci Dönemde sorunlu gördüğü
alanlara, ülke bütünlüğü için şehit olan askerlere Allah’tan rahmet dilediğine,
Meclis Başkan Vekili olarak Meclisi yönetirken tarafsızlık ilkesini
gözeteceğine ancak Atatürk ilkelerinden, cumhuriyetin temel niteliklerinden,
demokrasiden, ülkenin bölünmez bütünlüğünden yana taraf olacağına ilişkin
konuşması
2.- Oturum Başkanı TBMM Başkan Vekili Levent Gök’ün,
cumhuriyeti kuran kadroların herkesin önderi olduğuna ve saygı gösterilmesi
gerektiğine ilişkin konuşması
3.- Oturum Başkanı TBMM Başkan Vekili Levent Gök’ün, 15
Temmuz gecesi Türkiye Büyük Millet Meclisinde yaşananlara ilişkin konuşması

IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Diyarbakır Milletvekili Oya Eronat’ın, “Altın Elma”
ödülünün 2018 yılında Diyarbakır iline verilmesine ilişkin gündem dışı
konuşması
2.- Kahramanmaraş Milletvekili Ali Öztunç’un, Ceyhan
Nehri ve Aksu Çayı kirliliğine ilişkin gündem dışı konuşması
3.- Ordu Milletvekili Cemal Enginyurt’un, fındık
fiyatları ve üretimine ilişkin gündem dışı konuşması 

V.- AÇIKLAMALAR
1.- Kocaeli Milletvekili Fatma Kaplan Hürriyet’in,
Kocaeli ilinin Dilovası ilçesinde yaşanan çevre kirliliğine ilişkin açıklaması
2.- Kayseri Milletvekili Çetin Arık’ın, siyasi rant
uğruna millî mücadele kahramanlarına dil uzatmanın gaflet, delalet ve ihanet
olduğuna ilişkin açıklaması
3.- Bursa Milletvekili Nurhayat Altaca Kayışoğlu’nun,
Bursa ilinde Hamitler çöplüğü ve arıtma tesislerinden kaynaklanan koku sorununa
ilişkin açıklaması
4.- Kayseri Milletvekili İsmail Emrah Karayel’in, TBMM
çatısı altında görev yapmış tüm milletvekillerini saygıyla yâd ettiğine,
"tek millet, tek bayrak, tek vatan" ülküsünden taviz verilmeyeceğine,
27’nci Dönem İkinci Yasama Yılının hayırlı olmasını dilediğine ilişkin
açıklaması
5.- Niğde Milletvekili Ömer Fethi Gürer’in, Levent
Gök’e Meclis Başkan Vekilliği görevinde başarılar dilediğine, geçici ve
mevsimlik işçilerin sorunlarının çözümlenmesi gerektiğine ilişkin açıklaması
6.- Mersin Milletvekili Ali Cumhur Taşkın’ın, 9 Ekim
Dünya Posta Günü’nde başarılı hizmetlerinden dolayı PTT teşkilatı çalışanlarını
tebrik ettiğine ilişkin açıklaması
7.- İstanbul Milletvekili Sibel Özdemir’in, Levent
Gök’e Meclis Başkan Vekilliği görevinde başarılar dilediğine ve
Cumhurbaşkanlığı Politika Kurullarına yapılan atamalardaki kriterler ile atanan
kişilerin sorumluluklarının belirsiz olduğuna ilişkin açıklaması
8.- Kocaeli Milletvekili İlyas Şeker’in, tarihin en
yüksek eylül ayı ihracatının gerçekleştiği ile ihracat yapan firmalara teşekkür
ettiğine ilişkin açıklaması
9.- İstanbul Milletvekili Mahmut Tanal’ın, İstanbul ili
Üsküdar ilçesi Kirazlıtepe Mahallesi’nde kentsel dönüşüm nedeniyle katliam
yaşandığı için Çevre ve Şehircilik Bakanlığını bu konuda duyarlı olmaya davet
ettiğine ilişkin açıklaması
10.- Hatay Milletvekili Hüseyin Yayman’ın, Hakkâri
ilinin Çukurca ilçesinde şehit düşen Mehmetçik’e Allah’tan rahmet, yaralılara
acil şifalar dilediğine, Menzelet ve Kılavuzlu barajlarındaki suyun Amik
Ovası’na ulaşmasından dolayı Cumhurbaşkanına, Tarım ve Orman Bakanına teşekkür
ettiğine ilişkin açıklaması
11.- Kahramanmaraş Milletvekili İmran Kılıç’ın, Hakkâri
ilinin Çukurca ilçesinde şehit düşen askere ve tüm şehitlere Allah’tan rahmet
dilediğine ve Kahramanmaraş’ın, Elbistan’ın sorunlarına hâkim olduklarına
ilişkin açıklaması
12.- İstanbul Milletvekili Gamze Akkuş İlgezdi’nin,
okullarda bakım ve denetim yapılmadığı için can kaybı yaşandığına ve tam
zamanlı sağlık personeli istihdamının okullarda acilen hayata geçirilmesi
gerektiğine ilişkin açıklaması
13.- Gaziantep Milletvekili İrfan Kaplan’ın,
Gaziantep-Adana D-400 karayolunun Nurdağı Aslanlıbel ve Sakçagözü yokuşu
arasında sıkça yaşanan ölümlü kazalar nedeniyle bu yolun ivedilikle yapılması
gerektiğine ilişkin açıklaması
14.- Uşak Milletvekili Özkan Yalım’ın, Levent Gök’e
Meclis Başkan Vekilliği görevinde başarılar dilediğine ve Hükûmeti seçimlerden
önce verdiği sözleri tutmaya davet ettiğine ilişkin açıklaması
15.- İstanbul Milletvekili Ali Şeker’in, Levent Gök’ün
Meclis Başkan Vekilliği görevinin hayırlı olmasını dilediğine, sağlıkta şiddet
yasasının bir an önce çıkarılması gerektiğine ilişkin açıklaması
16.- Hatay Milletvekili Serkan Topal’ın, 4 lira 20
kuruş olarak açıklanan pamuk fiyatının aşağı çekilmesinin nedenini öğrenmek
istediğine ve Hataylı pamuk üreticilerinin mağduriyetlerinin bir an önce
giderilmesini talep ettiklerine ilişkin açıklaması
17.- Eskişehir Milletvekili Utku Çakırözer’in, Levent
Gök’e Meclis Başkan Vekilliği görevinde başarılar dilediğine, İzmir ilindeki
“askerî casusluk” davasıyla ilgili HSK kararının gözden geçirilmesi, Ergenekon,
Balyoz ve askerî casusluk davalarında mağdur olanların haklarının iade
edilmesi, mağduriyetleri yaratan yetkililer ile siyasi sorumlular hakkında
soruşturma başlatılması gerektiğine ilişkin açıklaması
18.- Mersin Milletvekili Hacı Özkan’ın, Hakkâri ilinin
Çukurca ilçesinde şehit olan askere Allah’tan rahmet dilediğine, AK PARTİ
olarak hedef ve ideallerinin dünya devletleri arasında hak ettiği yeri alacak
güçlü bir Türkiye’yi inşa etmek olduğuna ilişkin açıklaması
19.- Gaziantep Milletvekili Ali Muhittin Taşdoğan’ın,
Türkiye’nin ihracatında 5’inci sırada yer alan Gaziantep iline uçak
seferlerinin yetersizliğine ve bilet fiyatlarının yüksek olduğuna ilişkin
açıklaması
20.- Kütahya Milletvekili Ali Fazıl Kasap’ın, Levent
Gök’e Meclis Başkan Vekilliği görevinde başarılar dilediğine, emeklilikte yaşa
takılanlar ile sağlıkta şiddeti önlemeye yönelik kanun teklifinin bir an önce
görüşülmesi gerektiğine ilişkin açıklaması
21.- İstanbul Milletvekili Yavuz Ağıralioğlu’nun,
Levent Gök’ün Meclis Başkan Vekilliği görevinin hayırlı olmasını dilediğine,
müzakere edilen konularda toptan ret ya da toptan kabul gibi bir siyasi
strateji benimsemediklerine ve konuşma sürelerinin yetersizliği nedeniyle
görüşülen maddelerden bağımsız olarak söylemek istedikleri mevzuları dile
getirmek mecburiyetiyle karşı karşıya bırakıldıklarına ilişkin açıklaması
22.- Samsun Milletvekili Erhan Usta’nın, Levent Gök’ün
Meclis Başkan Vekilliği görevinin hayırlı olmasını dilediğine, Hakkâri ilinin
Çukurca ilçesinde şehit olan 1 asker ile Batman ilinin Gercüş ilçesinde şehit
olan 8 askere Allah’tan rahmet dilediğine, 12 Eylül darbesinden sonra idam
edilen Mustafa Pehlivanoğlu başta olmak üzere Türk-İslam davasının bütün
şehitlerini rahmetle andığına ve Türkiye’nin kalkınması, gelişmesi için
yetişmiş insan gücünün iyi değerlendirilmesi gerektiğine ilişkin açıklaması


23.- Kars Milletvekili Ayhan Bilgen’in, Levent Gök’e
Meclis Başkan Vekilliği görevinde başarılar dilediğine, Cemal Kaşıkçı olayının
bir an önce aydınlatılması gerektiğine, Diyarbakır il eş başkanı başta olmak
üzere birçok parti yöneticisinin, Abdurrahman Gök’ün, Nurettin Turgay’ın
gözaltına alındıklarına, enflasyonla mücadele paketinin risklerine, Gazi
Üniversitesi Başhekimliğinin hayati öneme haiz ameliyatlar dışındaki
ameliyatların yapılmamasına ilişkin yazısının açıklama gerektirdirdiğine ve
38’inci ölüm yıl dönümlerinde Mustafa Pehlivanoğlu ile Necdet Adalı’yı da
andıklarına ilişkin açıklaması
24.- Manisa Milletvekili Özgür Özel’in, Levent Gök’e
Atatürk’ün emaneti olan frakı giymesi ile oturumu açış konuşmasından dolayı
Cumhuriyet Halk Partisi adına teşekkür ettiğine, Hakkâri ilinin Çukurca
ilçesindeki şehit ile Batman ilinin Gercüş ilçesindeki 8 şehide Allah’tan
rahmet dilediğine, Cumhuriyet Halk Partisine, onun şanlı şerefli geçmişine ve
cumhuriyetin kurucularına saygılı bir dil kullanılmadığı takdirde aynı düzeyde
cevap vereceklerine ilişkin açıklaması
25.- Çankırı Milletvekili Muhammet Emin Akbaşoğlu’nun,
Levent Gök’ün Meclis Başkan Vekilliği görevinin hayırlı olmasına, Hakkâri
ilinin Çukurca ilçesinde şehit olan Emre Güngör’e Allah’tan rahmet dilediğine,
Atatürk bu millete nasıl Başkumandanlık yapıp, Cumhurbaşkanı olarak saygın bir
şekilde vazifelerini ifa ettiyse “Türkiye Cumhuriyeti devleti ilelebet payidar
olacaktır.” cümlesinin sancaktarlığını bugün Recep Tayyip Erdoğan’ın ifa
etmekte olduğuna ve kullanılan dile dikkat edilmesi gerektiği ile uzlaşı
kültürünün ürünü olacak İç Tüzük düzenlemesi münasebetiyle partilere
teşekkürlerini sunduğuna ilişkin açıklaması
26.- Manisa Milletvekili Özgür Özel’in, cumhuriyetin
kurucu değerleriyle, kurucu kadrolarıyla bugünü çatıştırmanın kimseye yarar
sağlamayacağına, İsmet Paşa ile Atatürk’ün meydan muharebelerinde gazi olmayı
göze alarak ülkeyi kurtardığına, 15 Temmuzun tüm siyasi partilerin ortak
demokrasi zaferi olarak görülmesi gerektiğine ve tek Başkomutanın Gazi Mustafa
Kemal Atatürk olduğuna ilişkin açıklaması
27.- Çankırı Milletvekili Muhammet Emin Akbaşoğlu’nun,
Recep Tayyip Erdoğan’ın İnönü’nün şahsından bağımsız olarak CHP’nin tarihsel
mirasına atıf yaptığına, nasıl ki birinci İstiklal Mücadelesi topyekûn bir
milletin zaferiyse ikinci istiklal mücadelesi olan 15 Temmuzun da partilerin
ortak iradesi olduğuna ve o ortak iradeyi, anayasal anlamda devleti ve milleti
temsil yetkisini haiz bulunan Cumhurbaşkanı olmakla beraber başkomutan sıfatını
haiz bulunan Recep Tayyip Erdoğan’ın statüsünün iyi öğrenilmesi gerektiğine
ilişkin açıklaması
28.- Manisa Milletvekili Özgür Özel’in, Çankırı
Milletvekili Muhammet Emin Akbaşoğlu’nun yaptığı açıklamasındaki bazı
ifadelerine ilişkin açıklaması
29.- İstanbul Milletvekili Yavuz Ağıralioğlu’nun,
iktidarın muhalefetin itirazlarını düşman cepheden yöneltilmiş taşlar olarak
görmesine müsaade etmeyeceklerine ilişkin açıklaması
30.- Kırıkkale Milletvekili Ramazan Can’ın, Hakkâri
ilinin Çukurca ilçesinde şehit düşen Kırıkkaleli piyade sözleşmeli er Emre
Güngör’e ve Batman ilinde şehit düşen Kırıkkaleli Yahya Şen’e Allah’tan rahmet
dilediğine ilişkin açıklaması
31.- İzmir Milletvekili Murat Çepni’nin, Ernesto Che
Guevara’yı 51’inci ölüm yıl dönümünde saygıyla andığına ilişkin açıklaması
32.- Edirne Milletvekili Okan Gaytancıoğlu’nun, Levent
Gök’e Meclis Başkan Vekilliği görevinde başarılar dilediğine, Edirne ilinin
Enez ilçesinde trolle balık avcılığını önlemek için halkın Enez Limanı’nda
toplanarak tepkisini ortaya koyduğuna ilişkin açıklaması
33.- Bursa Milletvekili Yüksel Özkan’ın, Levent Gök’e
Meclis Başkan Vekilliği görevinde başarılar dilediğine, şehitleri rahmetle
andığına, geleneksel ve tamamlayıcı tıp merkezlerinin durumuna ilişkin
açıklaması
34.- Muğla Milletvekili Süleyman Girgin’in, Muğla
ilindeki TÜVTÜRK Araç Muayene İstasyonunda çalışan işçilerin sendikalı oldukları
için işten atıldıklarına, Başbakanken "Sendikalaşmaktan ve örgütlenmekten
korkmayın." diyen Binali Yıldırım’a gereğini yapması çağrısında
bulunduğuna ilişkin açıklaması
35.- Bartın Milletvekili Aysu Bankaoğlu’nun, 21 Eylül
2018 tarihinde Amasra Maden İşletmesinden çıkarılan 209 işçinin eylemlerine
devam ettiğine, söz konusu şirket ile Enerji ve Tabii Kaynaklar Bakanlığının
sorunun çözüleceği yönünde verdikleri sözü tutmaları çağrısında bulunduğuna
ilişkin açıklaması
36.- Kocaeli Milletvekili Ömer Faruk Gergerlioğlu’nun,
Kocaeli ilinin Dilovası ilçesinde yaşanan çevre sorunlarına ilişkin açıklaması
37.- Kastamonu Milletvekili Hasan Baltacı’nın, 13 Eylül
2018 tarihinde Kastamonu ilinde dolu ve sağanak yağış sonrası oluşan afet
nedeniyle mağdur olan yurttaşlara yapılan yardımın yetersizliğine ilişkin
açıklaması
38.- Osmaniye Milletvekili Mücahit Durmuşoğlu’nun,
Hakkâri ili Çukurca ilçesinde şehit olan kepçe operatörü hemşehrisi Ali Çam ile
Kırıkkaleli piyade sözleşmeli er Emre Güngör’e Allah’tan rahmet dilediğine,
aynı olayda işçi olarak çalışırken yaralanan hemşehrileri Mehmet Çam, Ömer
Tavut ve sözleşmeli er olarak görev yapan Gaziantepli Mehmet Altun’a acil
şifalar dileğinde bulunduğuna ilişkin açıklaması
39.- Osmaniye Milletvekili Baha Ünlü’nün, Hakkâri
ilinin Çukurca ilçesinde şehit olan hemşehrisi Ali Çam ile Kırıkkaleli Emre
Güngör’e Allah’tan rahmet, yaralılara acil şifalar dilediğine ilişkin
açıklaması
40.- Afyonkarahisar Milletvekili Burcu Köksal’ın,
Afyonkarahisar ilinde Millî Eğitim Bakanlığı bünyesinde çalıştırılmak üzere
İŞKUR tarafından yapılan alımlarda haksızlık yapıldığına ve iptali için
Afyonkarahisar Valiliğine seslendiğine ilişkin açıklaması
41.- Çankırı Milletvekili Muhammet Emin Akbaşoğlu’nun,
Manisa Milletvekili Özgür Özel’in 4 sıra sayılı Kanun Teklifi’nin tümü üzerinde
şahsı adına yaptığı konuşmasındaki bazı ifadelerine ilişkin açıklaması
42.- Tekirdağ Milletvekili İlhami Özcan Aygun’un,
Tekirdağ ilinin Çorlu-Sarılar mevkisinde 8 Temmuzda 25 vatandaşın hayatını
kaybettiği, 300’e yakın vatandaşın da yaralandığı tren kazasıyla ilgili
bilirkişi raporunun hâlâ çıkmadığına ve Ergene Nehri’nin bu yıl temizleneceğini
umduğuna ilişkin açıklaması
43.- Karaman Milletvekili İsmail Atakan Ünver’in, mısır
üreticilerinin yaşadığı sorunlar ile çiftçilerin TMO’nun mısır müdahale alım
fiyatını açıklamasını, mısır alımı yapmasını ve Tarım Bakanlığının sorunlarına
çare bulmasını beklediklerine ilişkin açıklaması
44.- Manisa Milletvekili Özgür Özel’in, Afyonkarahisar
Milletvekili Ali Özkaya’nın 4 sıra sayılı Kanun Teklifi’nin 1’inci maddesi
üzerinde AK PARTİ Grubu adına yaptığı konuşmasındaki bazı ifadelerine ilişkin
açıklaması
45.- Çankırı Milletvekili Muhammet Emin Akbaşoğlu’nun,
Manisa Milletvekili Özgür Özel’in yaptığı açıklamasındaki bazı ifadelerine ilişkin
açıklaması
46.- Çankırı Milletvekili Muhammet Emin Akbaşoğlu’nun,
Ankara Milletvekili Murat Emir’in 4 sıra sayılı Kanun Teklifi’nin 1’inci
maddesi üzerinde şahsı adına yaptığı konuşmasındaki bazı ifadelerine ilişkin
açıklaması
47.- Ankara Milletvekili Murat Emir’in, Çankırı
Milletvekili Muhammet Emin Akbaşoğlu’nun yaptığı açıklamasındaki bazı
ifadelerine ilişkin açıklaması
48.- Mersin Milletvekili Baki Şimşek’in, 2011 yılında
Çukurova Havaalanı’yla ilgili binlerce dönüm arazide gerçekleştirilen istimlâk
sonucunda yaşanan sorunlara ve Hükûmetin tarıma dönük acil bir destek paketi
açıklaması ile çiftçilerin borçlarını ötelemesi gerektiğine ilişkin açıklaması

VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, Ardahan Milletvekili Öztürk Yılmaz’ın
Dışişleri Komisyonu üyeliğinden istifasını belirten yazının (4/6) 4/10/2018
tarihinde Başkanlığa ulaştığına ilişkin yazısı 
B) Tezkereler
1.- Türkiye Büyük Millet Meclisi Başkanlığının, Avrupa
Parlamentosu Anayasal İşler Komitesi tarafından 10 Ekim 2018 tarihinde
Belçika’nın başkenti Brüksel’de "Avrupa’nın Geleceği Üzerine
Müzakere" başlıklı Parlamentolar Arası Komite Konferansı’na katılım
sağlanmasına ilişkin tezkeresi (3/42)

VII.- ÖNERİLER
A) Danışma Kurulu Önerileri
1.- Danışma Kurulunun, bastırılarak dağıtılan 4 ve 5
sıra sayılı İçtüzük ve Türkiye Kalkınma Bankası Anonim Şirketi Hakkında Kanun
Tekliflerinin kırk sekiz saat geçmeden gündemin "Kanun Tasarı ve
Teklifleri ile Komisyonlardan Gelen Diğer İşler" kısmının sırasıyla 1’inci
ve 2’nci sıralarına alınmasına; Genel Kurulun 9 ve 10 Ekim 2018 Salı ve
Çarşamba günkü birleşimlerinde denetim konularının görüşülmeyerek, gündemin
"Kanun Tasarı ve Teklifleri ile Komisyonlardan Gelen Diğer İşler"
kısmında yer alan işlerin görüşülmesine; 9 Ekim 2018 Salı günkü birleşiminde 4
sıra sayılı İçtüzük Teklifi’nin görüşmelerinin tamamlanmasına; 10 Ekim 2018
Çarşamba günkü birleşiminde 5 sıra sayılı Kanun Teklifi’nin görüşmelerinin
tamamlanmasına, tamamlanamaması hâlinde 11 Ekim 2018 Perşembe günkü birleşiminde
denetim konularının görüşülmeyerek 5 sıra sayılı Kanun Teklifi’nin
görüşmelerinin tamamlanmasına; 5 sıra sayılı Kanun Teklifi’nin görüşmelerinin
10 Ekim 2018 Çarşamba günkü birleşiminde tamamlanması hâlinde Genel Kurulun 11
Ekim 2018 Perşembe günü toplanmamasına; 5 sıra sayılı Kanun Teklifi’nin İç
Tüzük’ün 91’inci maddesine göre temel kanun olarak bölümler hâlinde
görüşülmesine ilişkin önerisi 

VIII.-SEÇİMLER
A) Komisyonda Açık Bulunan Üyeliklere Seçim
1.- Dışişleri Komisyonunda boş bulunan üyeliğe seçim

IX.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- Türkiye Büyük Millet Meclisi Başkanı İzmir
Milletvekili Binali Yıldırım’ın Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi (2/772) ve Anayasa Komisyonu Raporu
(S. Sayısı: 4)

X.- SATAŞMALARA İLİŞKİN KONUŞMALAR
1.- Denizli Milletvekili Cahit Özkan’ın, 4 sıra sayılı
Kanun Teklifi’nin 2’nci maddesi üzerinde Batman Milletvekili Necdet İpekyüz’ün
HDP Grubu adına yaptığı konuşması sırasında Adalet ve Kalkınma Partisine
sataşması nedeniyle konuşması
2.- Çankırı Milletvekili Muhammet Emin Akbaşoğlu’nun, 4
sıra sayılı Kanun Teklifi’nin 4’üncü maddesi üzerinde Mersin Milletvekili Ali
Mahir Başarır’ın şahsı adına yaptığı konuşması sırasında Adalet ve Kalkınma
Partisi Genel Başkanına ve AK PARTİ Grubuna sataşması nedeniyle konuşması
3.- Manisa Milletvekili Özgür Özel’in, Çankırı
Milletvekili Muhammet Emin Akbaşoğlu’nun sataşma nedeniyle yaptığı konuşması
sırasında Cumhuriyet Halk Partisi Grup Başkanına ve CHP Grubuna sataşması
nedeniyle konuşması
4.- Çankırı Milletvekili Muhammet Emin Akbaşoğlu’nun,
Manisa Milletvekili Özgür Özel’in sataşma nedeniyle yaptığı konuşması sırasında
AK PARTİ Grubuna sataşması nedeniyle konuşması
5.- Manisa Milletvekili Özgür Özel’in, Çankırı
Milletvekili Muhammet Emin Akbaşoğlu’nun sataşma nedeniyle yaptığı konuşması
sırasında Cumhuriyet Halk Partisine tekraren sataşması nedeniyle konuşması

XI.- YAZILI SORULAR VE CEVAPLARI
1.-  Niğde Milletvekili Ömer Fethi Gürer’in, Niğde’de
yapılması düşünülen hükümet konağına ilişkin sorusu ve İçişleri Bakanı Süleyman
Soylu’nun cevabı (7/23)
2.-  Niğde Milletvekili Ömer Fethi Gürer’in, polis
merkezlerine gönderilen aile içi şiddet formlarının doldurulmasına ilişkin
sorusu ve İçişleri Bakanı Süleyman Soylu’nun cevabı (7/139)
3.-  Hatay Milletvekili Serkan Topal’ın, Hatay’da köy
tüzel kişiliği kaldırılarak mahalleye dönüştürülen yerleşim birimleri ve bu
birimlere bütçe tahsis edilmesi talebine ilişkin sorusu ve İçişleri Bakanı
Süleyman Soylu’nun cevabı (7/214)
4.-  Hatay Milletvekili Serkan Topal’ın, Hatay
Büyükşehir Belediye’sinin müdahale ettiği Suriye’nin Cinderes kasabasındaki
yangına ilişkin sorusu ve İçişleri Bakanı Süleyman Soylu’nun cevabı (7/246)
5.-  Niğde Milletvekili Ömer Fethi Gürer’in, 2017
yılında Rusya’ya ihraç edilen ürünlere ilişkin sorusu ve Ticaret Bakanı Ruhsar
Pekcan’ın cevabı (7/255)
6.-  İstanbul Milletvekili Arzu Erdem’in, gönüllü
güvenlik korucularına ilişkin sorusu ve İçişleri Bakanı Süleyman Soylu’nun
cevabı (7/272)
7.-  Siirt Milletvekili Sıdık Taş’ın, Siirt, Batman,
Kurtalan yolunun iyileştirilmesine ilişkin sorusu ve Ulaştırma ve Altyapı
Bakanı Mehmet Cahit Turhan’ın cevabı (7/402)
8.-  Adana Milletvekili Burhanettin Bulut’un,
Adana’daki metro inşaatının Bakanlığa devredilmesi talebine ilişkin sorusu ve
Ulaştırma ve Altyapı Bakanı Mehmet Cahit Turhan’ın cevabı (7/1085)
9.-  Trabzon Milletvekili Ahmet Kaya’nın, Trabzon
Havalimanından gerçekleştirilen iç hat uçuşlarına ek sefer konulmasına ilişkin
sorusu ve Ulaştırma ve Altyapı Bakanı Mehmet Cahit Turhan’ın cevabı (7/1086)
10.-  İstanbul Milletvekili Mustafa Sezgin
Tanrıkulu’nun, Bakanlığın temsil ve ağırlama harcamalarına,
Bakanlıkça alınan suyun markasına,
İlişkin soruları ve Ulaştırma ve Altyapı Bakanı Mehmet
Cahit Turhan’ın cevabı (7/1349), (7/1758)
11.-  İstanbul Milletvekili Mustafa Sezgin
Tanrıkulu’nun, Bakanlığın işe alım mülakatlarına ilişkin sorusu ve Ulaştırma ve
Altyapı Bakanı Mehmet Cahit Turhan’ın cevabı (7/1350)
12.-  Van Milletvekili Murat Sarısaç’ın, Van Ferit
Melen Havaalanı’na yapılan uçak seferlerinin artırılması ve bilet fiyatlarının
düşürülmesi talebine ilişkin sorusu ve Ulaştırma ve Altyapı Bakanı Mehmet Cahit
Turhan’ın cevabı (7/1353)
13.-  Mardin Milletvekili Pero Dundar’ın, Mardin
Havalimanına yapılan seferlerin artırılmasına ilişkin sorusu ve Ulaştırma ve
Altyapı Bakanı Mehmet Cahit Turhan’ın cevabı (7/1354)
14.-  İzmir Milletvekili Tacettin Bayır’ın, okullara
akıllı tahta kurulmasını içeren Fatih Projesinin aksaklıklarına ilişkin sorusu
ve Ulaştırma ve Altyapı Bakanı Mehmet Cahit Turhan’ın cevabı (7/1356)
15.-  İstanbul Milletvekili Mustafa Sezgin
Tanrıkulu’nun, Bakanlıkta görevli özel kalem müdürlerine ilişkin sorusu ve
Ulaştırma ve Altyapı Bakanı Mehmet Cahit Turhan’ın cevabı (7/1521)
16.-  İstanbul Milletvekili Gökan Zeybek’in,
Göztepe-Ataşehir-Ümraniye metro hattı ile ilgili şikayetlere ilişkin sorusu ve
Ulaştırma ve Altyapı Bakanı Mehmet Cahit Turhan’ın cevabı (7/1756)
9 Ekim 2018 Salı
BİRİNCİ OTURUM
Açılma Saati : 15.00
BAŞKAN : Başkan Vekili Levent GÖK
KÂTİP ÜYELER : İshak GAZEL (Kütahya), İsmail OK
(Balıkesir) 
----- 0 -----
BAŞKAN – Türkiye
Büyük Millet Meclisinin 5’inci Birleşimini açıyorum.
Toplantı yeter
sayısı vardır. 
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün,
Anayasa değişikliğinden sonra gerçekleştirilen 27’nci Dönemde sorunlu gördüğü
alanlara, ülke bütünlüğü için şehit olan askerlere Allah’tan rahmet dilediğine,
Meclis Başkan Vekili olarak Meclisi yönetirken tarafsızlık ilkesini gözeteceğine
ancak Atatürk ilkelerinden, cumhuriyetin temel niteliklerinden, demokrasiden,
ülkenin bölünmez bütünlüğünden yana taraf olacağına ilişkin konuşması
BAŞKAN
– Sayın milletvekilleri, bugün Genel Kurulu ilk defa yönetmem sebebiyle bazı
görüşlerimi sizlerle paylaşmak istiyorum. 
Değerli
milletvekilleri, Anayasa değişikliğinden sonra gerçekleştirdiğimiz bu yeni
yasama dönemi ve yeni yasama yılında sorunlu gördüğüm alanlardan bir tanesi
Cumhurbaşkanlığı kararnameleri ile kanunlar arasındaki gri alanlardır. Bir
örnekle konuşmama açıklık getirmek istiyorum. 
Sayın
milletvekilleri, demokrasinin ön koşulu olan kuvvetler ayrılığı, yürütmeden
bağımsız bir yasama, yasamadan bağımsız bir yürütme ve yasama ve yürütmeden
bağımsız bir yargı organını gerektirir. Temsilî liberal demokrasinin kuramcısı
John Locke ve Montesquieu’den bu yana bu böyle kabul edilir, demokrasi bu
temeller üzerine kurulur, böyle yürütülür, istisnalarına demokrasi denmez.
Demokrasiyi kurmak, kuvvetler ayrılığı ilkesini kurumsallaştırmaktan, demokrasiyi
kurulu iktidarın çoğunlukçu anlayışına karşı korumakta, bağımsız ve tarafsız
yargının yasamanın ve yürütmenin faaliyetlerini denetlemesinden geçmektedir.
Yasama faaliyetlerinin denetim yetkisi bu amaçla özel olarak kurulmuş anayasa
mahkemelerine bırakılmıştır. 
Değerli
milletvekilleri, anayasa hukuku ve anayasa yargısı anayasal metinlerle sınırlı
değildir. Bunların üzerinde sadece kurulu iktidarları değil, kurucu iktidarları
da bağlayan, ahde vefa, iyi niyet, hukuk devleti ve hukuk güvenliğinin karşılanması,
kanunların geriye yürümezliği, devletler hukukunun iç hukuktan üstünlüğü gibi
hukukun evrensel ilkelerinin var olduğu kabul edilir. Demokratik rejimlerde
anayasa mahkemeleri Anayasa’ya uygunluk denetimlerini anayasal devletin temel
organ ve ilkelerini ortadan kaldırmaya yönelik olası eğilimlere karşı korumak
ve insan haklarını güvenceye almak amacıyla yaparlar. Böyle bir denetim
çoğunluk iktidarının artan etkinliğine karşı zorunlu bir karşı güç olarak
kendisini gösterir. Çoğulcu demokratik toplumu nitelendiren ilkeler anayasa
mahkemelerinin tanıması ve koruması altındadır. Bu bağlamda anayasa
mahkemeleri, çoğunluk iktidarına karşı demokrasiyi korumak, devletin organları
arasında dengeyi gözeterek hakemlik yapmak ve özgürlük rejimini koruyup genişletmek
işlevlerini yerine getirmek durumundadır. 
Değerli
milletvekilleri, Türkiye Büyük Millet Meclisinin kabul ettiği Anayasa’nın ve
kanunların üzerinde herhangi bir kural olmamalıdır. Kanunlarda kabul edilen
yeni Anayasa’ya uyum sağlayacak değişiklikler yapma konusunda Türkiye Büyük
Millet Meclisinden çıkarılan yetki kanunu kapsamında eski Hükûmetin çıkardığı
KHK’lerle yapılan düzenlemeler çoğunlukla yeni Anayasa’ya uyum sağlamaktan öte,
Anayasa’ya göre kanunla düzenlenmiş konularda Cumhurbaşkanlığı kararnamesi
çıkarılamayacağı için Cumhurbaşkanına kararnamelerle düzenleme yapabileceği boş
alanlar yaratmaya yönelik olmuştur. Örneğin, Türkiye Büyük Millet Meclisi
Başkanlığı İdari Teşkilatı Kanunu’nda yapılan değişikliklerle Millî Saraylar
Türkiye Büyük Millet Meclisine bağlı olmaktan çıkartılmış ve idari yapısı
kapatılmıştır. Ondan sonra çıkartılan Cumhurbaşkanlığı kararnamesiyle bu Millî
Sarayların Cumhurbaşkanlığına bağlanmasının yolu açılmıştır.
Sayın
milletvekilleri, yetki kanunu Bakanlar Kuruluna bakanlıkların ve kamu
kuruluşlarının teşkilat kanunlarını düzenleme konusunda yetki vermektedir;
Bakanlar Kurulu bu yetkiye dayanarak KHK’yle yasama organının yani Meclisin
teşkilat yasasını değiştiremez. İşte, bu arada, Anayasa Mahkemesince yapılacak
Cumhurbaşkanlığı kararnamelerinin denetimi önem arz etmektedir çünkü Anayasa
Mahkemesinin yapacağı Cumhurbaşkanlığı kararnamelerinin denetimi yasaların
denetiminden farklıdır. Yasaların esas denetiminde sadece yasanın maddi
bakımdan Anayasa’ya uygunluğu inceleme konusu olurken, Cumhurbaşkanlığı
kararnamelerinin önce yetki yönünden incelenerek Anayasa’nın 104/17’nci
maddesindeki sınırlara uyup uymadığı denetlenmelidir. Bu bakımdan, Anayasa
Mahkemesi, Cumhurbaşkanlığı kararnameleri İle kanunlar arasındaki çatışmaları
önlemek açısından açılan iptal davalarını bir an önce sonuçlandırmalı ve
normlarını ortaya koymalıdır. 
Değerli
milletvekilleri, Millî Sarayların Meclisten alınarak Cumhurbaşkanlığına
bağlanmasının çok başka, özel bir yönü de bulunmaktadır. Bildiğiniz gibi,
saltanat ve hilafetin kaldırılmasına paralel olarak Osmanlı’dan kalan saray ve
kasırlar millet adına Türkiye Büyük Millet Meclisinin yönetimine bırakılmıştır.
Bu, egemenlik anlayışındaki dönüşüme paralel bir uygulamadır. Padişahın
iradesinin hâkim olduğu bir sistemden halkın iradesinin esas olduğu yeni bir
sisteme yani cumhuriyete geçerken padişaha ait olan saraylar da halk iradesinin
temsil edildiği Meclise bırakılmıştır. Bu, çok değerli bir dönüşümdür, anlamı
çok büyüktür; bir devrim tasarrufudur. Şimdi ise kültür mirasımızın bu
varlıklarının Cumhurbaşkanına bağlanması Meclisimizin düşünmesi ve tekrar geri
alması gereken en önemli hususların başında gelmektedir. 
Sayın
milletvekilleri, cumhuriyetimizin kurucularının, kurucu kadrolarının iç siyaset
tartışmaları içine çekilmesini doğru bulmuyorum. Türkiye Cumhuriyeti
emperyalizme ve yedi düvele karşı kanla kazanılan Kurtuluş Savaşı sonucu
kurulmuş bir devlettir. Dünyada eşi görülmemiş bu savaşın kahramanları Gazi
Mustafa Kemal Atatürk, İsmet İnönü ve silah arkadaşlarıdır. (CHP ve İYİ PARTİ
sıralarından alkışlar) Bugün, bu koltuklarda hep beraber oturabiliyorsak onlara
borçluyuz. Bugün yurdumuzun bağımsızlığını, bayrağımızın özgürleşmesini onlara
borçluyuz. Modern Türkiye'nin kurucuları düşmana karşı hayatlarını ortaya
koyarken herhâlde “Keşke Kurtuluş Savaşı’nda mağlup olsaydık, Yunan galip
gelseydi.” diyen bir zihniyetle karşılaştırılmayacak kadar saygı ve vefayı
fazlasıyla hak etmişlerdir. (CHP ve İYİ PARTİ sıralarından alkışlar) Kurucu
önderlerimize ve Kurtuluş Savaşı kahramanlarımıza azami saygı ve vefayı
göstermek başta devleti yönetenlerin görevidir. Bu vesileyle Mustafa Kemal
Atatürk, İsmet İnönü ve silah arkadaşlarını saygı ve minnetle anıyorum. (CHP ve
İYİ PARTİ sıralarından alkışlar) 
Değerli
milletvekilleri, bir önemli sorun da yüksek mahkeme Yargıtay tarafından
-Anayasa ihlali olarak gördüğüm- Anayasa’nın 83/4’üncü maddesinin
uygulanmamasına ilişkin kararlardır. Bildiğiniz gibi, tekrar seçilen
milletvekili hakkında soruşturma ve kovuşturma Meclisin yeniden
dokunulmazlığının kaldırılmasına bağlıdır. Mahkemelerin bu hükmün aksine
Anayasa’yı ihlal eden kararları karşısında Türkiye Büyük Millet Meclisi de
kendi üyelerine yönelik Yargıtayın ve mahkemelerin bu ihlal kararları
karşısında kendi hukukunu dolayısıyla Parlamentonun hukukunu korumak
durumundadır.
Sayın
milletvekilleri, bugün Çukurca’da 1 şehidimiz var, geçtiğimiz hafta 8
şehidimizi de ayrıca verdik. Ülke bütünlüğü açısından her yönüyle hayatlarını
ortaya koyan kahraman askerlerimize Allah’tan rahmet diliyorum, ulusumuza
başsağlığı diliyorum.
Değerli
milletvekilleri, Meclisi yönetirken Meclis Başkanı ve Meclis başkan vekilleri
tarafsızlık ilkesini gözetmek durumunda. Bunlara azami gayreti göstereceğime
hepinizin inanmasını isterim. Tarafsız ama bazı konularda tarafız. Meclisi
yönetirken değerli milletvekilleri, Atatürk ilkelerinden, cumhuriyetin temel
niteliklerinden yana tarafız. (CHP ve İYİ PARTİ sıralarından alkışlar) Hukuk
devleti ve yargı bağımsızlığından yana tarafız. Demokrasiden, insan haklarından
yana tarafız. Kadın-erkek eşitliğinden yana tarafız. Ülkemizin bölünmez
bütünlüğünden yana tarafız. Şiddetin ve terörün, PKK, FETÖ, IŞİD, DHKP-C gibi
terör örgütlerinin tam da karşısındayız. (Alkışlar)
Hepinizi
saygıyla selamlıyorum.
Değerli
milletvekilleri, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim.
Konuşma
süreleri gündem dışı konuşmalarda, bildiğiniz gibi, beşer dakikadır.
Gündem
dışı ilk söz, 2018 yılı Turizm Altın Elma Ödülü’nün Diyarbakır’a verilmesi
hakkında söz isteyen Diyarbakır Milletvekili Sayın Oya Eronat’a aittir.
Buyurun
Sayın Eronat. (AK PARTİ sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Diyarbakır Milletvekili Oya Eronat’ın, “Altın Elma”
ödülünün 2018 yılında Diyarbakır iline verilmesine ilişkin gündem dışı
konuşması
OYA
ERONAT (Diyarbakır) – Sayın Başkan, değerli milletvekilleri; dünyada bu yıl
turizmin Oscar’ı sayılan Altın Elma Ödülü’nün Diyarbakır’a verilmesi hasebiyle
gündem dışı söz almış bulunmaktayım. Yüce heyetinizi saygıyla selamlıyorum.
Ayrıca, yeni görevinizde de başarılar dilerim. 
Sözlerime
geçmeden önce, geçen perşembe günü Batman’da teröristlerce alçakça şehit edilen
askerlerimize Allah’tan rahmet, kederli ailelerine başsağlığı diliyorum.
Altın
Elma Ödülü’nü sonuna kadar hak ettiğine inandığım Diyarbakır’ın bugün size
güzelliklerini anlatacağım. Sayın Cumhurbaşkanımızın ve hükûmetlerimizin yoğun
çalışmalarıyla iki yıl öncesine kadar sanki kaderiymiş gibi algılanan kötü
anılarından kurtulan Diyarbakır, ilimize uğramadan komşu illere giden
turistlerin âdeta yeniden keşfettiği bir cazibe merkezi hâline dönüşmüştür.
Dünyanın en büyük kale şehri olan Çin Seddi’nden sonra, 5.700 metre
uzunluğunda, 10-12 metre yüksekliğindeki surlarıyla çok görkemli bir esere
sahiptir. Yukarıdan bakıldığında kalkan balığı görüntüsü veren ve üzerinde
ilginç motifler ve kabartmalar bulunan 82 burçtan oluşan beş bin yıllık
surlarımız, şehri âdeta bir gerdanlık gibi sarmaktadır. 
Yine,
bir açık hava müzesi hâline dönüştürdüğümüz ve içinde müzelerle seyir kafeleri
bulunan şehrin eski yerleşim birimi olan İçkale, turistlerin uğrak
mekânlarından biri hâline gelmiştir. 639 yılında İslam ordularının şehri
fethetmesiyle daha önce 4 dine hizmet vermiş olan ve İslamiyet’in 5’inci
Harem-i Şerif’i sayılan Ulu Cami, o tarihten itibaren Müslümanların hizmetine
girmiştir. 
Yine,
restorasyonu tamamlanan Hazreti Süleyman Camisi, Hazreti Süleyman’la beraber
metfun 27 sahabeye ev sahipliği yapmaktadır. 
Yine,
şehrin bostanı sayılan ve UNESCO Dünya Kültür Mirası Listesi’ne giren Hevsel
Bahçeleri, beton katliamından bu yıl kurtardığımız ve türkülere konu olan
Kırklardağı ve On Gözlü Köprü’müz muhteşem manzaralar sunmaktadır. 
Yine,
Eğil ilçemizde Kur’an-ı Kerim’de adı geçen iki peygamber olan Hazreti Elyesa ve
Hazreti Zülkifl peygamberlerin kabirleri bulunmaktadır.
Eğil
ilçemiz, ayrıca, Kral Kaya Mezarları ve muhteşem baraj manzarasıyla da
görülmesi gereken bir ilçemizdir. 
Yine,
Çınar ilçemize 13 kilometre uzaklıkta, 2014 yılında kazılarına başladığımız
Zerzevan Kalesi, yılın ilk dokuz ayında 313 bin turist tarafından ziyaret
edilmiş ve yıl sonuna kadar turist sayısının 500 bine ulaşması
hedeflenmektedir.
Zerzevan
Kalesi’nin çok önemli bir özelliği daha vardır. Romalılar dönemine ait son
Mithras Tapınağı’nın bu kale içerisinde olması, Zerzevan Kalesi’ni bütün
dünyada çok önemli bir hâle getirmektedir.
20
Eylülde, Kültür ve Turizm Bakanımız Sayın Mehmet Nuri Ersoy Bey’in Diyarbakır
ziyareti sırasında, daha önce ayaklarından vurulan ve restorasyonu tamamlanan
Dört Ayaklı Minare’nin açılışı yapılmış ve Sayın Bakan, Diyarbakır’ın
güzelliklerini gördükten sonra daha önce 6 turizm merkezi olarak belirledikleri
bölgelere Diyarbakır’ı da 7’nci merkez olarak ekleyerek hepimizi çok mutlu
etmiş ve bizlere büyük güç katmıştır. 
Altın
Elma Ödülü’nün alınmasında büyük gayretler gösteren il valimiz Hasan Basri
Güzeloğlu’na da buradan teşekkürlerimi iletiyorum. 
Diyarbakır
edebiyatçılarıyla da çok ünlü bir şehirdir. Ziya Gökalp, Memleket İsterim ve
Yaş Otuz Beş şiirlerinin ünlü şairi Cahit Sıtkı Tarancı, “Mona Rosa” diyen
Sezai Karakoç, Adiloş Bebe ve “Hasretinden Prangalar Eskittim” diyen Ahmed
Arif, yine sosyal sorunlara parmak basan Berdel adlı eseriyle gönüllerimize
taht kuran Esma Ocak Hanımefendi şehrimizin çok kıymetli değerlerindendir. 
Diyarbakır
yemekleriyle de çok ünlüdür. Ben buradan bütün milletvekili arkadaşlarımı ve
bütün halkımızı, ayvalı kavurma, meftune yemeği ve burmalı kadayıfımızı tatmaya
davet ediyorum ve sevdamız olan ve artık Diyarı Huzur diye anılan Diyarbakır’a
herkesi bekliyorum. 
Saygılarımla.
(AK PARTİ sıralarından alkışlar) 
BAŞKAN
– Teşekkür ederiz Sayın Eronat.
Değerli
milletvekilleri, gündem dışı ikinci söz, Ceyhan Nehri ve Aksu Çayı kirliliği
hakkında söz isteyen Kahramanmaraş Milletvekilimiz Sayın Ali Öztunç’a aittir.
Buyurun
Sayın Öztunç. (CHP sıralarından alkışlar) 
2.- Kahramanmaraş Milletvekili Ali Öztunç’un, Ceyhan
Nehri ve Aksu Çayı kirliliğine ilişkin gündem dışı konuşması
ALİ ÖZTUNÇ (Kahramanmaraş) – Sayın Başkan, değerli
milletvekilleri; hepinizi sevgiyle selamlıyorum. 
Oya Hanım’dan biz de burmalı kadayıfı sabırsızlıkla
bekliyoruz. Bu talebimizi de iletelim.
Efendim, aslında Ceyhan Nehri ve Aksu Çayı’yla ilgili
konuşmak için gelmiştim ama son birkaç gündür Sayın Cumhurbaşkanının İsmet Paşa
sevgisi yeniden depreşince birkaç kelam etmek gerekiyor, onu söylemek istedim.
Biraz araştırdım baktım İsmet Paşa ne yapmış diye, İsmet Paşa döneminde ne
olmuş diye. Mesela, İsmet Paşa döneminde domatese bir ay içerisinde yüzde 85
zam gelmemiş; İsmet Paşa döneminde tavuğa yüzde 100 zam gelmemiş bir ayda;
benzine, elektriğe, doğal gaza zam üstüne zam gelmemiş. 
ALİ ÖZKAYA (Afyonkarahisar) – Açlıktan domates
bulamıyorlardı.
ALİ
ÖZTUNÇ (Devamla) – İsmet Paşa döneminde FETÖ’yü İsmet Paşa büyütmemiş. Bank
Asyanın açılışını Fetullah Gülen ile İsmet Paşa yapmamış. (CHP sıralarından
alkışlar) FETÖ’ye “İstediğin ne varsa vermedik mi?” diye soran İsmet Paşa
değil. 
İsmet
Paşa yüzünden Türk subaylarının, Türk askerlerinin başına çuval geçirilmemiş.
İsmet Paşa döneminde Süleyman Şah Türbesi taşınmamış arkadaşlar. 
İsmet
Paşa’nın çocukları askerlik yapmış, çürük raporu almamış, bedelli askerlik
yapmamış. İsmet Paşa damadını bakan yapmamış. (CHP sıralarından alkışlar) İsmet
Paşa’nın çocuklarının evlerinde paralar, kasalar, sıfırlamalar olmamış değerli
arkadaşlar. 
Öyle
saray sevdası da yokmuş. Bakın, Atatürk Orman Çiftliği’nde bir saray,
Marmaris’te bir saray, uçan saray… İsmet Paşa bunları yapmamış. 
İsmet
Paşa döneminde kadına şiddet yüzde 1.400 artmamış, çocuğa istismar yüzde 700
artmamış.
İsmet
Paşa, Kurtuluş Savaşı’nın gerçek bir kahramanıdır, Lozan’ın gerçek bir
kahramanıdır. İsmet Paşa gerçek bir kahramandır, çakma bir kahraman değildir
değerli milletvekilleri. (CHP sıralarından alkışlar) Arkasında İstiklal
Madalyası vardır, kahramanlık vardır İsmet Paşa’nın. 
İsmet
Paşa’ya her sıkıştığınızda çatmanız yanlıştır. Elinize, yüzünüze, dizinize
dursun. Daha ne yapsın? Savaş meydanlarında cumhuriyeti kurmuşlar. Yıllar
geçmiş aradan Hakk’a yürümüşler hâlâ İsmet Paşa’nın arkasından konuşuluyor.
Hangi dinde var arkadaşlar bu? Hangi dinde var Hakk’a yürümüş bir kahramanın
arkasından bunların konuşulması?
Gelelim
Maraş’a… Kahramanmaraş yıllardır Adalet ve Kalkınma Partisine çok yüksek oy
veriyor. O kadar çok oy veriyor ki verdiği oyun karşılığını da alamıyor. Hizmet
yok. Ne de olsa “Ceketi göndersek oy veriyor.” mantığı var. 
Aksu
Çayı ve Ceyhan Nehri var. Aksu Çayı kızıl akıyor arkadaşlar, kızıl.
Kahramanmaraşlı hemşehrilerin hepsi de bunu bilirler. Fabrikaların tüm kimyasal
atıkları Aksu Çayı’na gitmektedir. 
Peki,
bunun temizlenmesi gerekiyor mu? Evet. Filtreleme yapılması gerekiyor mu? Evet.
Ne yapıyor Hükûmet? Toplantılar yapıyor, göstermelik toplantılar. Sonuç?
Dostlar bizi alışverişte görsün. Sonuç yok. Aksu Çayı hâlâ kızıl akmaya devam
ediyor. 
Elbistan…
Elbistan ilçemiz Ceyhan Nehri’nin doğduğu yerdir. Ceyhan Nehri’ne biz
çocukluğumuzda çimmeye giderdik arkadaşlar. Belki bilirsiniz “çimmek” ne
demektir. Giderdik orada çocukken yüzerdik. Şimdi bırakın insanın girmesini
canlı bitki yaşamıyor arkadaşlar. O hâle gelmiş durumda. Emek yok; Elbistan’a,
Ceyhan Nehri’ne bakım yok, temizlik yok. Yine toplantılar yapılıyor ama hiçbir
sonuç alınamıyor. Ben, Adalet ve Kalkınma Partisini Elbistanlılara, Maraşlılara
şikâyet ediyorum. 
Elbistan
Şeker Fabrikasını da özelleştirdiniz. “Etmeyin, eylemeyin.” dedik,
dinlemediniz; fabrika özelleştirildi, işçiler işinden atıldı, çiftçi perişan
oldu. Daha önce 100 ton pancar verirdi, karşılığında bir miktar küspe alırdı, o
küspeyle hayvancılık yapardı, hayvanlarını beslerdi. Şimdi ne yaptılar biliyor
musunuz? Daha önce bedavaydı bu küspe, küspenin tonu 20 lira. Böyle bir şey
olur mu? Daha önce bedava verilen küspenin tonunu şimdi 20 liraya satıyorlar. Kim?
Özelleştirmeden alan firma. Niye müdahale etmiyorsunuz? Nedir bu çiftçi
düşmanlığı? Yazık, günah değil mi? 
Elbistan’a
imar uygulaması getiriliyor, 1/1.000’likler, 5 binlikler yapılıyor. 150 bin
nüfuslu bir kent köy hâline getiriliyor. İsteniyor ki Elbistan Kahramanmaraş’ın
altında kalsın, köy olarak kalsın. Ben Cumhuriyet Halk Partisi Grubumuz adına
Elbistan’ın il olması için bir kanun teklifi verdim. Seçim zamanında,
meydanlarda Elbistan’a gidip “Evet, biz de Elbistan’ı il yapacağız.” diyen AK
PARTİ’nin saygıdeğer milletvekilleri, Genel Başkan Yardımcısı Sayın Mahir Ünal,
verdiğim kanun teklifine sizden destek bekliyorum. (CHP sıralarından alkışlar)
Eğer destek vermezseniz bir daha Elbistan’a gittiğinizde vatandaşlarımız
sizleri karşılayacaktır ama olumsuz karşılayacaklardır. Elbistan’ın il olması
için sadece AK PARTİ’den değil, Milliyetçi Hareket Partisinden, Sayın Sefer
Aycan’dan da -ki destek verdiğini biliyorum- destek istiyoruz. Lütfen, gelin bu
sorunları hep birlikte sona erdirelim. 
Hepinizi
sevgi ve saygıyla selamlıyorum. (CHP sıralarından alkışlar) 
BAŞKAN
– Teşekkür ederiz Sayın Öztunç. 
Değerli
milletvekilleri, gündem dışı üçüncü söz, fındık fiyatları ve üretimi hakkında
söz isteyen Ordu Milletvekilimiz Sayın Cemal Enginyurt’a aittir. 
Buyurun
Sayın Enginyurt. (MHP sıralarından alkışlar) 
3.- Ordu Milletvekili Cemal Enginyurt’un, fındık
fiyatları ve üretimine ilişkin gündem dışı konuşması 
CEMAL
ENGİNYURT (Ordu) – Sayın Başkan, değerli milletvekilleri; fındık fiyatlarıyla
ilgili söz almış bulunmaktayım. Hepinizi saygı ve sevgilerimle selamlıyorum. 
Birçoğunuzun
bildiği, fındık üreticisi olan bölgelerde olmamış olsanız dahi bilginiz
olduğundan emin olduğum fındık konusunda hakikaten büyük sıkıntılar
içerisindeyiz. 8 milyon üreticiyi doğrudan ilgilendiren, bir dönem
FİSKOBİRLİK’te 250 bin üyesiyle Türkiye'nin en büyük kooperatifini kuran ama
maalesef son yıllarda âdeta ihmal edilen ve bu ihmalden dolayı da başta Ordu ve
Giresun olmak üzere göçün en fazla yaşandığı bir bölgenin sorununu bir kez daha
Meclis gündeminde dile getirmek istiyorum. 
İhracatta
payı yüzde 1,5 yani 1,7 milyar dolar olan bir ürün. Türkiye'de ithal edilmeyen
ürünlerin başında gelen bir ürün yani bize göre millî bir ürün ama maalesef
özellikle bu yıl yetim bırakılan bir ürün, kaderine terk edilen bir ürün.
Fındık
sezonu başlarken iktidar partisi milletvekili arkadaşlarımıza, ağabeylerimize
rica ettik, dedik ki: “Bizi de yanınıza alın. Ordu, Giresun, Trabzon CHP
milletvekilleriyle de beraber olalım, bu fındık konusunda birlikte Sayın
Cumhurbaşkanımızı bilgilendirelim, Maliye Bakanımızı bilgilendirelim, Tarım
Bakanımızı bilgilendirelim.” Zira ortada net anlatılmayan bir durum var,
özellikle iktidar partisindeki vekil arkadaşlarımız maalesef fındığa 12 lira
gibi bir rakamın yeterli olduğu kanaatinde ve bundan hareketle de bu konuyu
gündeme getirmemek için büyük bir gayret gösteriyorlar. Aslında kendileri de
bunun yeterli olmadığını bizim kadar biliyorlar. Zira AK PARTİ Ordu
Milletvekili Şenel Yediyıldız seçimlerden önce “TMO fındık alacak, alacak.”
diye bağırdı. Seçim bitti, Twitter’dan “Biraz sonra TMO fiyat açıklayacak.”
dedi. Yetmedi, iki gün sonra bir televizyon kanalında “Az sonra fındık fiyatı
açıklanacak.” dedi. Sayın Nurettin Canikli Giresun’da bir toplantıda “TMO
fındık alacak, hem de 15 liranın üzerinde alacak.” dedi. Büyük beklentiler
içerisine girdik ama maalesef son olarak Ulaştırma Bakanımız Sayın Cahit Turhan
ve Şenel Yediyıldız şöyle dediler: “İyi ki TMO piyasaya girmemiş. 12 lira, 13
lira yeter.” Yetmez arkadaşlar. Ordu ve Giresun yüksek eğilimli bölge, nüfusu
yaşlı, 1 dönüm arazide en fazla 80 kilo fındık üretiliyor. Dolayısıyla
maliyetler 11 liranın altında değil. Bunun derhâl çözümlenmesi gerekiyor. 
Ben
buradan Sayın Cumhurbaşkanımıza seslenmek istiyor ve diyorum ki: Sayın
Cumhurbaşkanım, AK PARTİ’li fındıkla ilgili milletvekilleri sizi doğru
bilgilendirmiyor. Sayın Cumhurbaşkanım, sen Myanmar’da, Arakan’da, Filistin’de,
Irak’ta, Suriye’de dünya Müslümanlarının derdiyle dertlenen bir Cumhurbaşkanı
olarak 8 milyon üreticiyi görmezlikten gelecek birisi değilsin. Sana “milletin
adamı” sıfatını yakıştırdılar, milletin adamı milletin derdiyle dertlenir,
milletin derdiyle ilgilenir. Bizim derdimiz büyük, üreticinin derdi büyük,
sıkıntı hakikaten büyük. Bunu muhalefet adına söylemiyoruz. Birileri diyor ki:
“Yahu, siz AK PARTİ’yle beraberdiniz de niye muhalefet ediyorsunuz?” Tamam da
fındık fiyatlarını AK PARTİ’ye sormayacağız da bizim köyün camisinin imamına mı
soracağız, bizim mahallenin bakkalına mı soracağız? (MHP sıralarından alkışlar)

Dolayısıyla
biz de size soruyoruz, siz de ulaştırın derdimizi. Biz ulaşamıyoruz,
anlatamıyoruz. Bu fındık meselesinde gelin, üreticinin derdine çözüm getirelim
diyorum. Bu çözüm aynı zamanda 2019’da da sizin hayrınıza olur, aksi hâlde
işiniz çok zor olur diyor, hepinize saygılarımı sunuyorum. (MHP sıralarından
alkışlar) 
BAŞKAN
– Teşekkür ederim Sayın Enginyurt.
Değerli
milletvekillerimiz, gündem dışı konuşmaları bitirdik.
Şimdi
sayın milletvekillerimizden sisteme giren milletvekillerimize söz vereceğim.
Bugün
şöyle bir uygulama yapmak istiyorum: Değerli milletvekilleri, bildiğiniz gibi,
gündem dışı konuşmalardan sonra, daha önce varmış olduğumuz mutabakatlar
çerçevesinde 15 sayın milletvekiline söz veriyorduk. Tabii, bu 15
milletvekiline söz verdiğimiz zaman milletvekili sayısı 550’ydi. Eğer sizler de
uygun görürseniz ben emsal de teşkil etmemek kaydıyla bugün ilk defa da kürsüye
çıktığım için bir 20 milletvekiliyle bunu değerlendirmek… (CHP sıralarından
alkışlar) …ve Başkanlık Divanında da konuyu görüşerek hakkaniyetli bir sayıyı
hep beraber saptamak üzere arkadaşlarıma söz vermek istiyorum.
Sayın
milletvekilleri, şimdi sisteme giren arkadaşlarımıza sırasıyla söz vermeye
başlıyoruz.
Sayın
Hürriyet, buyurun.
V.- AÇIKLAMALAR
1.- Kocaeli Milletvekili Fatma Kaplan Hürriyet’in,
Kocaeli ilinin Dilovası ilçesinde yaşanan çevre kirliliğine ilişkin açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan.
Kocaeli’nin
Dilovası ilçesinde bir türlü çözülemeyen çevre kirliliği insanları öldürmeye
devam ediyor. Her 100 kişiden 34’ünün kanserden öldüğü Dilovası’nda evinde
oksijen maskesi ya da buhar makinesi olmayan ev neredeyse kalmadı. 
Sanayi
tesislerinin zehirlediği havanın yanı sıra bir de Kömürcüler OSB’den halkın
üzerine kömür tozu yağıyor ne yazık ki. Okula giden çocuklar, işlerine giden
anne babalar akşama kadar kömür solumak zorunda kalıyorlar. Pek çok çocuk astım
hastası. Bu konuda yerel yetkililerin gözleri kör, kulakları sağır olunca
Dilovası’nın gençleri de Osmangazi Köprüsü’nün üzerine çıkarak “Temiz hava için
kömürcülere hayır.” pankartı açtı ve bunun için gözaltına alındılar. Ne yapsın
bu gençler? Kardeşleri astım hastalığıyla boğuşurken birileri bir şeyler
yapacak. Elleri kolları bağlı bir şekilde beklesinler mi? 
İnsanların
hayatlarını kurtarmak, o çocuklara daha güzel bir gelecek vermek için bir an
önce Dilovası’na el atılmasını buradan haykırıyoruz. 
Teşekkür
ederim.
BAŞKAN
– Teşekkürler.
Sayın
Arık…
2.- Kayseri Milletvekili Çetin Arık’ın, siyasi rant
uğruna millî mücadele kahramanlarına dil uzatmanın gaflet, delalet ve ihanet
olduğuna ilişkin açıklaması
ÇETİN
ARIK (Kayseri) – Teşekkür ederim Sayın Başkan.
Milletin
gözünün içine bakarak, utanmadan sıkılmadan “Camilere kilit vuruldu, camiler
ahır oldu.” diyerek yalan söylemek vicdansızlıktır. Gerçek şudur: İkinci Dünya
Savaşı sırasında kutsal emanetler zarar görmesin diye daha güvenli görülen,
Niğde’deki camilere taşındı ve kapısında da şerefli Türk askeri bekledi.
Siyaset uğruna bu gerçeğin çarpıtılması bu ülkeye ve yüce dinimize yapılan bir
ihanettir. Yine, siyasi rant uğruna millî mücadele kahramanlarına dil uzatmak
gaflettir, dalalettir, ihanettir. 6’ncı Filonun önünde secde edenlerin,
“Gerekirse papaz elbisesi giyerim.” diyenlerin merhum İnönü’nün elindeki şanlı
Türk Bayrağı’nı karartıp Amerikancı gösterme çabası beyhudedir. Merhum İnönü
“Yeni bir dünya kurulur, Türkiye de orada yerini alır.” diyerek Amerika’ya rest
çeken büyük bir devlet adamıdır. Ruhu şad olsun.
Teşekkür
ederim. (CHP sıralarından alkışlar)
BAŞKAN
– Teşekkür ederim.
Sayın
Kayışoğlu…
3.- Bursa Milletvekili Nurhayat Altaca Kayışoğlu’nun,
Bursa ilinde Hamitler çöplüğü ve arıtma tesislerinden kaynaklanan koku sorununa
ilişkin açıklaması
NURHAYAT
ALTACA KAYIŞOĞLU (Bursa) – Teşekkür ediyorum Sayın Başkanım.
Tekrar
başarılar diliyorum.
Nüfusu
3 milyona ulaşan Bursa’da 13 mahallede oturan yaklaşık 300 bin kişi Bursa’nın
koku sorunundan muzdarip. Bursa kokuyor, bunun da iki sebebi var: Şehrin artık
merkezinde kalmış olan Hamitler çöplüğü ve arıtma tesisleri. Öyle ki TOKİ dar
gelirli vatandaşlarımız için çöplüğün hemen yanında, Hamitler ve Yunuseli’nde 2
binin üzerinde konut inşa etti. On altı yıllık AKP iktidarında koku sorununa
çözüm arayan Bursalılar canlarından o kadar bezmişler ki artık imza
kampanyaları düzenlemeye başladılar. AKP’li yerel iktidarlar Bursalıların
sorunlarını çözmek yerine kent rantı için şehri katletmeye devam ettiği sürece
Bursa’nın koku sorunu baş ağrıtmaya devam edecek.
(Mikrofon
otomatik cihaz tarafından kapatıldı)
NURHAYAT
ALTACA KAYIŞOĞLU (Bursa) – Ama inanıyoruz ki 31 Mart 2019 yerel seçimlerinde
Bursalılar çöp kokusuna da arıtma kokusuna da rant kokusuna da son verecek
seçimi yapacaklardır.
BAŞKAN
– Teşekkür ederim.
Sayın
Karayel…
4.- Kayseri Milletvekili İsmail Emrah Karayel’in, TBMM
çatısı altında görev yapmış tüm milletvekillerini saygıyla yâd ettiğine,
"tek millet, tek bayrak, tek vatan" ülküsünden taviz verilmeyeceğine,
27’nci Dönem İkinci Yasama Yılının hayırlı olmasını dilediğine ilişkin
açıklaması
İSMAİL
EMRAH KARAYEL (Kayseri) – Teşekkürler Sayın Başkan.
Öncelikle
1920’den bugüne kadar Türkiye Büyük Millet Meclisi çatısı altında görev yapmış
tüm milletvekillerimizi saygıyla yâd ediyor, ahirete irtihal etmiş olanları
rahmetle anıyorum. 
Ülke
olarak yepyeni bir dönemin başlangıcındayız. Artık millî iradenin önünde engel
oluşturan tüm vesayet mekanizmaları ortadan kalkmıştır. Böylece milletimiz
yetkiyi kime verdiğini ve gerektiğinde kimden hesap soracağını hiçbir şüpheye
yer bırakmayacak şekilde bilmektedir. Allah’ın izniyle biz de bu bilinçle
çalışacak ve görevimizi en iyi şekilde yerine getireceğiz. 
Ülkemizin
bir fizikî coğrafyası bir de gönül coğrafyası olduğunu çok iyi biliyoruz ve
bundan dolayı, dostlarımız olduğu kadar düşmanlarımız olduğunu da görüyoruz.
Her dönemde olduğu gibi bu dönemde de aziz milletimizin desteği, mazlumların
duası ve Allah’ın izniyle tüm zorluklara karşı mücadelemizi sürdüreceğiz. “Tek
millet, tek bayrak, tek vatan, tek devlet” ülküsünden asla taviz vermeyeceğiz.
Türkiye Büyük Millet Meclisinin 27’nci Döneminin İkinci Yasama Yılının, 2 defa
gazilik unvanıyla şereflenen yüce Meclisimize ve siz değerli
milletvekillerimize hayırlı olmasını diliyorum…
(Mikrofon
otomatik cihaz tarafından kapatıldı)
BAŞKAN
– Teşekkür ederim.
Sayın
Gürer…
5.- Niğde Milletvekili Ömer Fethi Gürer’in, Levent
Gök’e Meclis Başkan Vekilliği görevinde başarılar dilediğine, geçici ve
mevsimlik işçilerin sorunlarının çözümlenmesi gerektiğine ilişkin açıklaması
ÖMER
FETHİ GÜRER (Niğde) – Teşekkürler Sayın Başkan.
Meclis
Başkan Vekilliğinde başarılı bir dönem olsun diliyorum.
Kamu
kurumlarında İŞKUR tarafından geçici olarak yerleştirilen, Toplum Yararına
Çalışma Programı kapsamında işçiler kadro ve süreli işçilik haklarından
mahrumdular. Güvenlik görevlisi ve temizlik görevlisi olarak orman, belediye,
kültür, millî eğitim, sağlık, hastane, il özel idare, toplum yararı projesinde
işe alınanlar, 4 aralık taşeron kanun hükmünde kararnamesinde de görmezden
gelinmiştir. İşçi statüsünde olmadıkları için de İş Kanunu’ndan ve sosyal
yardım, toplu iş sözleşmesi, kıdem tazminatı ve İşsizlik Fonu’ndan
yararlanamamaktadırlar. Burada emek sömürüsü sonlandırılmalıdır, çalışanlara
kadro verilmelidir.
Geçici
ve mevsimlik işçilerin sorunları çözümlenmelidir. Süreklilik arz eden işe,
dokuz aylık süreyle işe alınıp sonra tekrar işten çıktı-girdi yapmak
hakkaniyete uymaz. Bu kişilerin mutlaka kadroya alınmaları gereklidir.
Teşekkür
ediyorum Başkanım.
BAŞKAN
– Teşekkür ederim.
Sayın
Taşkın…
6.- Mersin Milletvekili Ali Cumhur Taşkın’ın, 9 Ekim
Dünya Posta Günü’nde başarılı hizmetlerinden dolayı PTT teşkilatı çalışanlarını
tebrik ettiğine ilişkin açıklaması
ALİ
CUMHUR TAŞKIN (Mersin) – Teşekkürler Sayın Başkan.
Bugün
9 Ekim Dünya Posta Günü. Bilindiği gibi, 9 Ekim 1874’te Türkiye’nin de 22
kurucu ülkesinden biri olduğu Dünya Posta Teşkilatı kurulmuş ve bu tarih, Dünya
Posta Günü olarak ilan edilmiştir. 
Posta
deyince aklımıza 178 yıllık köklü tarihiyle PTT Genel Müdürlüğü gelmektedir.
Günümüzde teknolojik gelişmeler elbette geleneksel postacılığın değişmesini
zorunlu kıldı. Küreselleşmeyle birlikte posta sektörü de kendini yenilemek ve
gelişen dünyaya ayak uydurmak durumundaydı. AK PARTİ iktidarında PTT Genel
Müdürlüğü tarihî tecrübesini teknolojiyle birleştirerek büyük bir gelişim,
değişim ve dönüşüm yaşamış, rekabetin en yoğun şekilde yaşandığı kendi
sektöründeki öncü yerini korumuş, ülkemiz ekonomisine büyük güç katar hâle
gelmiştir. 
Bu
vesileyle başarılı hizmetleri dolayısıyla PTT teşkilatımızın tüm çalışanlarını
tebrik eder, Genel Kurulu saygıyla selamlarım. 
BAŞKAN
– Teşekkür ederim. 
Sayın
Özdemir…
7.- İstanbul Milletvekili Sibel Özdemir’in, Levent
Gök’e Meclis Başkan Vekilliği görevinde başarılar dilediğine ve
Cumhurbaşkanlığı Politika Kurullarına yapılan atamalardaki kriterler ile atanan
kişilerin sorumluluklarının belirsiz olduğuna ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan. 
Öncelikle,
ben de Meclis Başkan Vekilliği görevinizde başarılar diliyorum. 
Geçtiğimiz
hafta sonu Cumhurbaşkanı Sayın Erdoğan yani şu anki Anayasa’mıza göre yürütmenin
başı, Türkiye Büyük Millet Meclisi yani yasama organının en çok üyeye sahip
siyasi partisi ve yürütme organı üyeleriyle birlikte bir istişare toplantısı,
bir kamp yaptı. İşte bu görüntü, Anayasa değişikliği referandumu sürecinde 81
milyon yurttaşımıza vadedildiği gibi güçlü kuvvetler ayrılığı ilkesi ve
demokrasinin olmazsa olmazı yasama ve yürütmenin bağımsızlığının ne kadar da
sözde olduğunu bir kez daha ortaya koymuştur. 
Ayrıca,
tek adam parti devletinde kamuda göreve getirmelerde liyakat yerine tek kişiye
sadakat öne çıkmıştır. İşte dün gece Cumhurbaşkanlığı Politika Kurullarına
yapılan atamaların hangi kriterlere göre, hangi süreçler sonunda yapıldığı ve
atanan kişilerin hangi sorumlulukları olduğu belirsizdir. Ülkemizin içinde
bulunduğu bu…
(Mikrofon
otomatik cihaz tarafından kapatıldı) 
BAŞKAN
– Teşekkür ederim. 
Tabii,
sayın grup başkan vekillerimizin de 20 milletvekilimize söz verdikten sonra
konuşma yapma hakları var, onları da değerlendireceğiz. Arkadaşlarımızın da
dikkatine tekrar sunuyorum. 
Sayın
Şeker…
8.- Kocaeli Milletvekili İlyas Şeker’in, tarihin en
yüksek eylül ayı ihracatının gerçekleştiği ile ihracat yapan firmalara teşekkür
ettiğine ilişkin açıklaması
İLYAS
ŞEKER (Kocaeli) – Teşekkür ediyorum Sayın Başkanım. 
Eylül
ayı ihracat rakamları açıklandı. İhracat eylül ayında yüzde 22,6 artışla 14,5
milyar dolarla tarihinin en yüksek eylül ayı ihracatını gerçekleştirmiş oldu.
Yıllık ihracat ise 165,1 milyar dolarla rekor düzeye ulaştı. Eylül ayında
ithalatımız ise yüzde 18,1 düşüşle 16,4 milyar dolar oldu. 
Tükettiğinin
8-9 katını üreten Kocaeli’ye baktığımızda, eylül ayında ihracat artışı yüzde
37,42. Hangi kalemlerde ihracat yapılmış, bakıyoruz: Çelikte yüzde 40,45;
çimento, cam, seramikte yüzde 46,24; fındık mamullerinde bu ay için yüzde 7.370
artış sağlamış; makine ve aksamlarında yüzde 40, otomotivde yüzde 25 artışla
ihracatı gerçekleştirmiş ve ilk dokuz ayda -2017’yle kıyasladığımızda- yüzde
12’lik bir artış gerçekleşmiş. 
Bu
ihracatı yapan firmalarımıza ben buradan teşekkür ediyorum. 
BAŞKAN
– Teşekkür ederim. 
Sayın
Tanal…
9.- İstanbul Milletvekili Mahmut Tanal’ın, İstanbul ili
Üsküdar ilçesi Kirazlıtepe Mahallesi’nde kentsel dönüşüm nedeniyle katliam
yaşandığı için Çevre ve Şehircilik Bakanlığını bu konuda duyarlı olmaya davet
ettiğine ilişkin açıklaması
MAHMUT
TANAL (İstanbul) – Teşekkür ederim Değerli Başkan. 
Değerli
milletvekilleri, hepinizi saygıyla selamlıyorum. 
Buradan
Çevre ve Şehircilik Bakanlığına sesleniyorum: İstanbul ilimiz Üsküdar ilçesi
Kirazlıtepe Mahallesi’nde kentsel dönüşüm nedeniyle bir katliam yaşanıyor.
Çevre ve Şehircilik Bakanıyla bizzat görüştüm, Kirazlıtepe Güzelleştirme
Derneği Başkanının telefonunu istedi, Kirazlıtepe Derneği Başkanını Sayın Bakan
arayacaktı ve geçen hafta sabah 04.30 gibi Kirazlıtepe’deki Esentepe Camisi
yıkılırken hâlen bu saate kadar Çevre ve Şehircilik Bakanı Kirazlıtepelileri
arayacağını söylüyor, hâlen aramadı. Sayın Bakan, Kirazlıtepeliler sizden
telefon bekliyor. 
Kirazlıtepe’de
320 tane konut yıkıldı, molozlar kaldırılmıyor ancak beklenen daha 900 tane
konut var. Bu molozların bir an önce kaldırılması lazım, halkın sağlığı tehdit
altında, oradaki borular çatlak olduğu için pis lağım suları çevreyi tehdit
ediyor. 
Teşekkür
ederim. 
BAŞKAN
– Teşekkür ederiz. 
Sayın
Yayman… 
10.- Hatay Milletvekili Hüseyin Yayman’ın, Hakkâri
ilinin Çukurca ilçesinde şehit düşen Mehmetçik’e Allah’tan rahmet, yaralılara
acil şifalar dilediğine, Menzelet ve Kılavuzlu barajlarındaki suyun Amik
Ovası’na ulaşmasından dolayı Cumhurbaşkanına, Tarım ve Orman Bakanına teşekkür
ettiğine ilişkin açıklaması
HÜSEYİN
YAYMAN (Hatay) – Sayın Başkanım, değerli milletvekilleri; ben de hepinizi
saygıyla sevgiyle selamlıyorum. 
Bugün
Hakkari Çukurca’da şehit düşen Mehmetçik’imize Allah’tan rahmet, yaralılara
acil şifalar diliyorum. Vekâlet savaşının taşeronluğuna soyunan başta PKK olmak
üzere diğer terör örgütlerine milletimiz hak ettiği cevabı verecektir. 
Sayın
Başkanım, bugün ben Hatay’ın Menzelet ve Kılavuzlu barajlarından Amik Ovası’na
akan suyla ilgili bir teşekkür için söz almış bulunmaktayım. Ceyhan Nehri’nin
suyunun Reyhanlı’ya ve Kırıkhan’a gelmesinden dolayı başta Hükûmetimize,
Cumhurbaşkanımıza, Tarım ve Orman Bakanımıza ve emeği geçen tüm arkadaşlara
teşekkür ediyorum. 
Burada
bir suni nehir yapıldı, Ceyhan Nehri üzerinden Menzelet ve Kılavuzlu
Barajı’ndan 105 kilometre uzunluğunda,15 metre eninde, 5,5 metre derinliğinde
ve 2 milyar dolara mal olan bir proje gerçekleştirildi.
Teşekkür
ederiz. 
Genel
Kurulu saygıyla selamlıyorum.
BAŞKAN
– Teşekkür ederim Sayın Yayman.
Sayın
Kılıç…
11.- Kahramanmaraş Milletvekili İmran Kılıç’ın, Hakkâri
ilinin Çukurca ilçesinde şehit düşen askere ve tüm şehitlere Allah’tan rahmet
dilediğine ve Kahramanmaraş’ın, Elbistan’ın sorunlarına hâkim olduklarına
ilişkin açıklaması
İMRAN
KILIÇ (Kahramanmaraş) – Teşekkür ederim.
Sayın
Başkan, değerli milletvekilleri; şehidimize ve şehitlerimize Allah’tan rahmet
diliyorum.
Kahramanmaraş
Milletvekili Sayın Ali Öztunç’a ilimizin bilinen ve müzmin bir sorununu Meclis
kürsüsüne taşıdığı için teşekkür ederim. Bahsedilen Aksu Çayı ve devamında Sır
Barajı kirliliğine sebep olan 84 fabrika ve firmanın birçoğu eski şartlarda
düzensiz oluşmuş ve dağınık vaziyetteki tesislerdir. 78 adedinde arıtma sistemi
olup eski teknolojiyle yapıldığından arıtma ihtiyacını tam olarak giderememekte
ve dağınıklığından dolayı da denetimde zaman zaman sorunlar yaşanmaktadır. 
Sayın
milletvekilimizin bahsettiği sorunun çözümüyle ilgili olarak Bilim, Sanayi ve
Teknoloji Bakanlığımız, Çevre ve Şehircilik Bakanlığımız, Kahramanmaraş Büyükşehir
Belediyemiz ve sanayicilerimizle müştereken ıslah organize ve toplu arıtma
sistemi üzerinde çalışmaktayız. İlimizde konuyla ilgili bir çalıştay ve birkaç
toplantı düzenlenmiş olup vaktimin darlığından dolayı detaylara giremiyorum.
(Mikrofon
otomatik cihaz tarafından kapatıldı)
İMRAN
KILIÇ (Kahramanmaraş) – Elbistan arıtma tesisinin projesi tamamlanmış olup
ihale aşamasındadır. 
Kahramanmaraş’ımızın
bütününün ve Elbistan’ımızın bütün konularına ve sorunlarına hâkimiz ve
takibindeyiz; yaptıklarımız var, yapıyor olduklarımız var, yapacaklarımız var.
Kahramanmaraş eski Kahramanmaraş değil, Elbistan da eski Elbistan değil.
BAŞKAN
– Teşekkür ederim.
İMRAN
KILIÇ (Kahramanmaraş) – Sayın milletvekilimizin kendisiyle de inşallah belgeler
bazında bizzat konuşacağım bu konuları.
BAŞKAN
– Teşekkür ederim Sayın Kılıç.
Sayın
İlgezdi…
12.- İstanbul Milletvekili Gamze Akkuş İlgezdi’nin,
okullarda bakım ve denetim yapılmadığı için can kaybı yaşandığına ve tam
zamanlı sağlık personeli istihdamının okullarda acilen hayata geçirilmesi
gerektiğine ilişkin açıklaması
GAMZE
AKKUŞ İLGEZDİ (İstanbul) – Teşekkürler Sayın Başkan.
Geçtiğimiz
gün acı bir haber aldık, üzerine bahçe kapısı devrilen ilkokul 1’inci sınıf
öğrencisi yavrumuzu kaybettik. Bakımsız demir kapılar, okul bahçeleri, önlem
alınmayan asansör boşlukları, kilitli yangın çıkışları, ne yazık ki
okullarımızda yapılmayan bakım ve denetimler can alıyor. Yaşanan her ölümün
ardından da “Olay münferittir.” açıklaması yapılıyor, bu da bizim
vicdanlarımızı kanatıyor. 
Öte
taraftan çocuklarımızın sağlıkları da ihmal ediliyor. Bakın, okullarda sağlık
personeli istihdamına yönelik tavsiye kararının üzerinden dört yıl geçti. Bugün
Türkiye genelinde birçok anaokulu ve ilkokulda revir bulunmuyor, sağlık
personeli de istihdam edilmiyor. 
Fiziksel
koşulları çok kötü okulların standartlara uygun hâlde denetlenmesi gerekiyor,
aileleri ve çocukları suçlamaktan vazgeçilmesi gerekiyor, sorumluların
cezalandırılması gerekiyor. Bu da yetmez, bütün okullarda tam zamanlı sağlık
personeli istihdamı acilen hayata geçirilmeli, eğer bunlar yapılmayacaksa
derhâl istifa etmelidir. 
BAŞKAN
– Teşekkür ederim Sayın İlgezdi.
Sayın
Kaplan…
13.- Gaziantep Milletvekili İrfan Kaplan’ın,
Gaziantep-Adana D-400 karayolunun Nurdağı Aslanlıbel ve Sakçagözü yokuşu arasında
sıkça yaşanan ölümlü kazalar nedeniyle bu yolun ivedilikle yapılması
gerektiğine ilişkin açıklaması
İRFAN
KAPLAN (Gaziantep) – Teşekkürler Sayın Başkan.
Gaziantep-Adana
D-400 Karayolu’nun Nurdağı Aslanlıbeli ve Sakçagözü yokuşu arasında yıllardır yüzlerce
ölümlü, ağır yaralanmalı kaza meydana gelmiştir. Son üç yılda 90 maddi hasarlı
kaza, 140 ölümlü ve yaralanmalı kaza olarak toplam 230 kaza kaydı geçmiştir.
Verdiğim yazılı soru önergesine Sayın Bakan Cahit Turan’ın cevabı ise “2019
yatırım programına teklif yapılmış olup yaptırım programına alınması hâlinde
yapım ihalesi yapılabilecektir.” olmuştur. Bu cevap ne yazık ki hiçbir
Gaziantepli vatandaşı tatmin etmemiştir. Yıllardır can alan ve almaya devam
eden bu yolun ivedilikle yapılması gerekmektedir.
Hepinize
saygılar sunuyorum.
BAŞKAN
– Teşekkür ederim.
Sayın
Yalım…
14.- Uşak Milletvekili Özkan Yalım’ın, Levent Gök’e
Meclis Başkan Vekilliği görevinde başarılar dilediğine ve Hükûmeti seçimlerden
önce verdiği sözleri tutmaya davet ettiğine ilişkin açıklaması
ÖZKAN
YALIM (Uşak) – Teşekkür ederim Sayın Başkan.
Sayın
Başkanım, görevinizde başarılar diliyorum.
Biliyorsunuz,
ekonomideki sıkıntılar ve de dövizin yükselmesi sonucu vatandaşlarımızın alım
gücü iyice düştü. AKP Hükûmeti özellikle seçimlerden önce söz vermişti, ben de
Hükûmeti sözlerini tutmaya davet ediyorum. Eğitimde öğretmenlerimizin,
güvenlikte polislerimizin ve gümrük personelimizin, sağlıkta hemşirelerimizin
ve hastabakıcılarımızın hak ettikleri 3600 ek göstergesinin hiç zaman
kaybetmeden çıkarılmasını Hükûmetten talep ediyoruz; sözlerin yerine
getirilmesini, acilen verilen sözlerin yerine getirilmesini, tutulmasını talep
ediyoruz.
Teşekkür
ederim.
BAŞKAN
– Teşekkür ederim. 
Sayın
Şeker…
15.- İstanbul Milletvekili Ali Şeker’in, Levent Gök’ün Meclis
Başkan Vekilliği görevinin hayırlı olmasını dilediğine, sağlıkta şiddet
yasasının bir an önce çıkarılması gerektiğine ilişkin açıklaması
ALİ
ŞEKER (İstanbul) – Sayın Başkanım, göreviniz hayırlı olsun.
“Yeter
artık!” diyoruz, sağlıkta şiddet yasasını hep birlikte çıkaralım. Bu ortak
sorunumuz toplumun sağlığının genel sorunu ve bütün partiler bunda uzlaşmışken,
daha önce bakanlar ve Başbakan dahi bu konuda söz vermişken bu yasa hâlâ
çıkarılmadı; bu, Meclis adına bir utançtır. Çocuğa tecavüz yasası çıkarılması
için Meclise getirildi, toplumun baskısıyla, protestolarla engellendi. Çocuğa
tecavüzcüsüyle evlensin diye yasa getirenler sağlıkta şiddet yasasını bu
Meclise getirmediler. Kanun teklifini Meclise sundum, bütün partilerle
birlikte, ortak uzlaşıyla bu yasayı çıkartmak gerekiyor. Geçtiğimiz hafta
bugün, salı günü Doktor Fikret Hacıosman bu saatlerde 18 yaşında bir çocuk
tarafından, katil tarafından silahla katledildi. 2017’de silahla 2.187 kişi
öldürüldü.
(Mikrofon
otomatik cihaz tarafından kapatıldı)
ALİ
ŞEKER (İstanbul) - Bireysel silahlanma çok sayıda canımızı aldı, artık bundan
sonra almasın diyoruz. 200 fişek istihkakını siz bine çıkardınız. Sağlıkta
şiddet yasasını artık bir gün dahi gecikmeden bu Meclisten çıkaralım.
BAŞKAN
– Teşekkür ederim Sayın Şeker.
Sayın
Topal…
16.- Hatay Milletvekili Serkan Topal’ın, 4 lira 20
kuruş olarak açıklanan pamuk fiyatının aşağı çekilmesinin nedenini öğrenmek
istediğine ve Hataylı pamuk üreticilerinin mağduriyetlerinin bir an önce
giderilmesini talep ettiklerine ilişkin açıklaması
SERKAN
TOPAL (Hatay) – Teşekkür ederim Sayın Başkan.
Beyaz
altın olarak bilinen pamuk üretiminde ülkemiz dünyada 5’inci sırada gelmektedir
ancak ne yazık ki pamuk ithal eden ilk 5 ülkeden de biriyiz. Geçtiğimiz
günlerde pamuk hasadı başladı. Seçim bölgem Hatay ilimizde 4 lira 20 kuruş
olarak açıklanan pamuk fiyatları daha sonra 3 lira 90 kuruş olarak açıklandı,
altına düştü. Mazot, gübre, ilaç gibi tüm girdilerin arttığı bir dönemde pamuk
fiyatlarının aşağıya çekilmesinin nedeni nedir? Birileri pamuk üretimi
yapılmasını istemiyor mu? Hükûmet bunu da dış güçlere mi bağlayacak? Hataylı
üreticilerimiz Hükûmetten bir an önce mağduriyetlerinin giderilmesini istiyor,
biz de bunu talep ediyoruz.
Teşekkür
ediyorum.
BAŞKAN
– Teşekkür ederim.
Sayın
Çakırözer…
17.- Eskişehir Milletvekili Utku Çakırözer’in, Levent
Gök’e Meclis Başkan Vekilliği görevinde başarılar dilediğine, İzmir ilindeki
“askerî casusluk” davasıyla ilgili HSK kararının gözden geçirilmesi, Ergenekon,
Balyoz ve askerî casusluk davalarında mağdur olanların haklarının iade
edilmesi, mağduriyetleri yaratan yetkililer ile siyasi sorumlular hakkında
soruşturma başlatılması gerektiğine ilişkin açıklaması
UTKU
ÇAKIRÖZER (Eskişehir) – Teşekkürler Sayın Başkan.
Görevinizde
başarılar diliyorum.
Sayın
Başkan, 357 askerin müebbet hapisle yargılandığı İzmir askerî casusluk
davasında davaya bakan FETÖ’cü hâkim ve savcıların soruşturulmasına ilişkin
başvuruyu HSK reddetti. HSK açıklama olarak “Kusur izafesi yoktur, yapılan
işlemler yasaya uygundur.” dedi. Bu skandal bir karardır, bu kararın gözden
geçirilmesi gerekir.
Kumpas
davaları olarak bilinen Ergenekon, Balyoz, askerî casusluk davalarında
yüzlerce, binlerce vatansever haksız olarak tutuklandı, sağlıklarından oldu,
hayatını kaybetti, aileleri dağıldı. Kumpas mağdurlarının haklarının iade
edilmesini, devletin onlardan resmen özür dilemesini talep ediyoruz. Uzun
yıllar tutukluluktan dolayı hak kayıplarından doğan tüm mağduriyetleri iade
edilmeli. Bu mağduriyetleri yaratan savcı, hâkim, emniyet yetkilileri hakkında
derhâl işlem başlatılmalı, bu kumpasların yapıldığı dönemde siyasi sorumluluk
üstlenen sorumlular hakkında, siyasiler hakkında da soruşturma başlatılmalıdır.
Teşekkür
ederim.
BAŞKAN
– Teşekkür ederiz.
Sayın
Özkan…
18.- Mersin Milletvekili Hacı Özkan’ın, Hakkâri ilinin
Çukurca ilçesinde şehit olan askere Allah’tan rahmet dilediğine, AK PARTİ
olarak hedef ve ideallerinin dünya devletleri arasında hak ettiği yeri alacak
güçlü bir Türkiye’yi inşa etmek olduğuna ilişkin açıklaması
HACI
ÖZKAN (Mersin) – Teşekkürler Sayın Başkan.
Hakkâri’nin
Çukurca ilçesinde hain teröristlerin saldırısı sonucu şehit olan askerimize
Allah’tan rahmet, ailesine sabır, yaralılara acil şifalar, milletimize
başsağlığı diliyorum.
Bizim,
büyük ve güçlü Türkiye tasavvurumuz var. Sevdamız Türkiye'dir. Meşruiyetimizin
ve gücümüzün kaynağını hizmetçisi olduğumuz milletimizden alıyoruz. AK PARTİ
olarak üstlendiğimiz misyon, medeniyet tasavvurumuz ve 2023 Türkiye vizyonumuz
doğrultusunda aziz milletimizin üzerimize yüklediği büyük sorumluluğun gereğini
yerine getirmek ve bu emaneti gelecek nesillere de öğretmek için çalışıyoruz.
Hedefimiz ve idealimiz dünya devletleri arasında hak ettiği yeri alacak güçlü
bir Türkiye'yi inşa etmektir. Bu yolda en büyük güvencemiz, milletimize olan inancımız
ve milletimizin bize gösterdiği teveccühtür.
Aziz
milletimize layık olmak ümidiyle Genel Kurulu saygıyla selamlıyorum.
BAŞKAN
– Teşekkür ederim.
Sayın
Taşdoğan…
19.- Gaziantep Milletvekili Ali Muhittin Taşdoğan’ın,
Türkiye’nin ihracatında 5’inci sırada yer alan Gaziantep iline uçak
seferlerinin yetersizliğine ve bilet fiyatlarının yüksek olduğuna ilişkin
açıklaması
ALİ
MUHİTTİN TAŞDOĞAN (Gaziantep) – Sayın Başkan, değerli milletvekilleri;
Gaziantep, Türkiye'mizin ihracatında 5’inci büyük şehri konumundadır. Kendi
üretimini ve kendi gelişimini sağlayarak ayakta duran nadir illerimizdendir.
Bundan dolayı Gaziantep’e her gün yüzlerce ticaret erbabı gelip misafir
olmaktadır. Gastronomi ve tarihî, kültürel zenginlik açısından dünyaca tanınan
vilayetimiz aynı zamanda yerli ve yabancı turistlerin en uğrak güzergâhı
durumundadır. Bunun doğal sonucu olarak gelen misafirler hava yolu ulaşımını
yoğun olarak tercih etmektedirler.
Dünyaya
açılan yüzümüz Gazi şehrimize bu hava trafiğini sağlayacak sayıda seferin düzenlenmediğini
görmekteyiz. Var olan uçak seferlerinin saatleri ise insanımız için zamansız
sayılacak çok erken veya çok geç saatlerdedir. Ayrıca uçak biletleri ülkemizin
birçok noktasındaki uçuşlara oranla çok yüksek fiyatlara satılmaktadır.
Özellikle Başkent Ankara ve İstanbul’dan uçuşlarda en yüksek fiyat Gaziantep
seferlerindedir. 
Gaziantep
ticaret kentidir, doğrudur.
(Mikrofon
otomatik cihaz tarafından kapatıldı)
ALİ
MUHİTTİN TAŞDOĞAN (Gaziantep) – Fakat buraya ticarete gelenlerin ağırlığını
küçük ve orta ölçekli tacirler oluşturuyor, holdingler değil.
Teşekkür
ederim.
BAŞKAN
– Teşekkür ederim.
Son
olarak Sayın Kasap…
20.- Kütahya Milletvekili Ali Fazıl Kasap’ın, Levent
Gök’e Meclis Başkan Vekilliği görevinde başarılar dilediğine, emeklilikte yaşa
takılanlar ile sağlıkta şiddeti önlemeye yönelik kanun teklifinin bir an önce
görüşülmesi gerektiğine ilişkin açıklaması
ALİ
FAZIL KASAP (Kütahya) – Sayın Başkanım, yeni görevinizde başarılar dilerim.
Emeklilikte
yaşa takılanlarla ilgili görüşlerimizi sunmak istemiştim. Bu erken emeklilik
değildir, gasbedilen bir haktır. Millet, vekillerine milletin hakkını korumak
için vekâlet vermiştir. Biz bu vekaleti aldığımıza göre milletin vekili olalım
diye bir beklentisi var bize oy verenlerin, bizi buraya gönderenlerin. 
Türkiye
Büyük Millet Meclisi Başkanlığına Cumhuriyet Halk Partisi tarafından verilen,
diğer partiler tarafından da bu mealde verilen kanun teklifleri için Komisyonun
acil toplanmasını talep ediyoruz. Seçim öncesi vaatte bulunulan kanun teklifini
bu halkımız unutmayacaktır. 
Emek
en yüce değerdir. “Emrolunduğunuz gibi dosdoğru olunuz.” Bu kavramların çok şey
ifade etmesi gerekiyor.
Ayrıca,
sağlıkta şiddetle ilgili olarak da bu kişilerin almış oldukları ceza süresi
kadar sağlık hizmetlerinden acil hâller dışında ücretli olarak yararlanması
şeklinde bir tasarının gelmesini talep ediyorum.
Teşekkür
ediyorum.
BAŞKAN
– Teşekkür ederim.
Sayın
milletvekilleri, bu şekilde sisteme giren milletvekillerimizin
değerlendirmelerini aldık, hepsine ayrı ayrı teşekkür ediyorum.
Şimdi,
sayın grup başkan vekillerimizin söz talepleri var, onları karşılayacağım.
İYİ
PARTİ Grup Başkan Vekilimiz Sayın Yavuz Ağıralioğlu.
Sayın
Başkan Vekilim, yerinizden. 
YAVUZ
AĞIRALİOĞLU (İstanbul) – Tüzük üzerinde Sayın Başkanım, tüzük üzerinde yirmi
dakika…
BAŞKAN
– Daha sonra ben başka zaman davet ederim. Şimdi bu sözlerimizi…
YAVUZ
AĞIRALİOĞLU (İstanbul) – Tüzük üzerinde yirmi dakika konuşma, öbürü yanlış bir
bilgi, düzelttik onu ama. 
BAŞKAN
– Hangisini Sayın Başkanım?
YAVUZ
AĞIRALİOĞLU (İstanbul) – Düzelttik Başkanım, arkadaşlar yanlış bilgi verdiler.
Yani tüzük üzerinde yirmi dakikalık konuşma talebi var, öbürü yok. 
BAŞKAN
– Bu, Sayın Grup Başkan Vekilim, Meclisimizin bir geleneği olan şeyi
gerçekleştiriyoruz. 
YAVUZ
AĞIRALİOĞLU (İstanbul) – Özür dilerim.
BAŞKAN
– Sisteme giren milletvekillerimizden sonra arzu eden grup başkan vekillerimize
söz veriyoruz. Eğer sizin de Sayın Genel Kurula bir hitap etme arzunuz varsa
buyurun, söz süreniz iki dakika ama rahat olun. 
21.- İstanbul Milletvekili Yavuz Ağıralioğlu’nun,
Levent Gök’ün Meclis Başkan Vekilliği görevinin hayırlı olmasını dilediğine,
müzakere edilen konularda toptan ret ya da toptan kabul gibi bir siyasi
strateji benimsemediklerine ve konuşma sürelerinin yetersizliği nedeniyle
görüşülen maddelerden bağımsız olarak söylemek istedikleri mevzuları dile
getirmek mecburiyetiyle karşı karşıya bırakıldıklarına ilişkin açıklaması
YAVUZ
AĞIRALİOĞLU (İstanbul) – Teşekkür ederim. 
Hayırlı
olsun sizlere de.
Sayın
Başkan, değerli milletvekilleri; Meclisimizin yasama faaliyetleri içerisinde
her geçen gün müzakere ettiğimiz, Meclisin sesini daha fazla duyurmaya
çalıştığımız faaliyetlerin içerisinde Anayasa’mız diye bildiğimiz İç Tüzük
çalışmalarıyla ilgili hem Hükûmetimize yönelik tenkitleri mevzu edeceğiz hem de
onun üzerinden “Meclisin sesi kısılırsa milletin iradesinin sesi de kısılır.”
sitemlerimizi, Türkiye’ye dair endişelerimizi de buluşturacağız. Dolayısıyla
biz şimdi toptan ret ya da toptan kabul gibi bir siyasi stratejiyi üslup olarak
benimsemediğimizi; müzakere ettiğimiz, görüştüğümüz, memleketimizin hayrına
olduğuna inandığımız doğrular etrafında partimizin politik dilini memleketin
hayrına olan yerlerde kimden gelirse gelsin destek mahiyetinde bir iradeyle
birleştireceğimizi, kimden gelirse gelsin aleyhine olanlara da karşı
çıkacağımızı hassasiyetle belirtiyoruz ancak gerek konuşma süreleri gerek bizim
Başkanlığımız vasıtasıyla soru taleplerimizin yeteri kadar millet vicdanında
üzerimize yüklenen mesuliyeti taşıyıp onlara, “Milletin Meclisinde sizin
sesiniz oluyoruz.” gibi bir başarıyla buluşturamıyoruz bir türlü. Sitemlerimizi
ifade etmek için de alakalı alakasız görüşmeler içerisinde Meclisin Tüzüğü’nü
konuşurken Hükûmetin genel stratejilerini konuşmak zorunda kalıyoruz. Genel
olarak hükûmetin siyasi stratejilerinin, elindeki enstrümanları kullanma
şeklinin bizim muhalefet olarak sesimizin kısılması temayülünde kullanıldığını
görüyoruz. Bu da bizi Mecliste görüştüğümüz maddelerden bağımsız, söylemek
istediğimiz bazı mevzuları söylemek mecburiyetiyle karşı karşıya bırakıyor.
Bundan sonraki süreçte de… Meclis İçtüzüğü görüşülürken de benzer sitemlerimizi
ilettik. Şimdi de aynı hassasiyetle, zannediyorum biraz sonra İç Tüzük’le
ilgili konuşmalar talebinde de aynı şeyi yapacağız yani Meclisin İçtüzüğü’nü
daha az ama…
(Mikrofon
otomatik cihaz tarafından kapatıldı)
YAVUZ
AĞIRALİOĞLU (İstanbul) – …memleket, milletle ilgili endişelerimizi daha çok
konuşacağız.
Teşekkür
ediyorum.
BAŞKAN
– Sayın Ağıralioğlu, söz verebilirim.
YAVUZ
AĞIRALİOĞLU (İstanbul) – Yok, teşekkür ederim. Kalanlarını kürsüden
söyleyeceğim. Teşekkür ederim, sağ olun.
BAŞKAN
– Peki, teşekkür ederim.
Söz
sırası, Milliyetçi Hareket Partisi Grup Başkan Vekilimiz Sayın Erhan Usta’da.
Buyurun
Sayın Usta.
22.- Samsun Milletvekili Erhan Usta’nın, Levent Gök’ün
Meclis Başkan Vekilliği görevinin hayırlı olmasını dilediğine, Hakkâri ilinin
Çukurca ilçesinde şehit olan 1 asker ile Batman ilinin Gercüş ilçesinde şehit
olan 8 askere Allah’tan rahmet dilediğine, 12 Eylül darbesinden sonra idam
edilen Mustafa Pehlivanoğlu başta olmak üzere Türk-İslam davasının bütün
şehitlerini rahmetle andığına ve Türkiye’nin kalkınması, gelişmesi için
yetişmiş insan gücünün iyi değerlendirilmesi gerektiğine ilişkin açıklaması
ERHAN
USTA (Samsun) – Teşekkür ediyorum Sayın Başkan.
Öncelikle,
Meclis Başkan Vekilliği görevinizin hayırlı uğurlu olmasını diliyorum.
BAŞKAN
– Teşekkür ediyorum.
ERHAN
USTA (Samsun) – Anayasa’da belirtildiği şekilde, tarafsız bir şekilde
görevinizi yapacağınıza olan inancım tamdır.
Sayın
Başkan, değerli milletvekilleri; bugün Hakkâri’nin Çukurca ilçesinde Kuzey
Irak’ın Zap bölgesinden güdümlü bir füzeyle yapılan saldırıda 1 askerimiz şehit
oldu; 3 asker, 4 kişi de yaralandı.
Yine,
maalesef geçen hafta, 4 Ekim 2018 tarihinde Batman Gercüş’te askerî zırhlı
aracın geçişi sırasında PKK’lı hain teröristlerce yola tuzaklanan el yapımı
bombanın patlatılması sonucunda 8 kahraman askerimiz şehit olmuştur.
Ben
bütün şehitlerimize Cenab-ı Allah’tan rahmet diliyorum, ruhları şad olsun.
Geride kalanlara ve büyük milletimize sabırlar diliyorum. Milletimizin başı sağ
olsun.
Sayın
Başkan, ayrıca 1980 yılının 7 Ekimini 8 Ekimine bağlayan gece Mustafa
Pehlivanoğlu, 12 Eylül darbesinden sonra idam edilen ilk ülkücü şehidimizdir,
suçsuz yere 22 yaşında katledilen gencecik bir fidandır. Maalesef “bir sizden,
bir bizden” anlayışıyla Mustafa Pehlivanoğlu Hakk’a yürümüştür. Türk-İslam
davasının bütün şehitlerini de bu vesileyle rahmetle anmak istiyorum. (MHP
sıralarından alkışlar)
Sayın
Başkan -biz biliyoruz ki- ülkenin kalkınması, insanımızın refahının artırılması
için her fırsatta kurumlarımızın öneminden, kurumlarımızın itibarının
korunmasından bahsediyoruz. Aynı zamanda, tabii, ülkemizin kalkınması,
milletimizin refahının artırılması, kurumlarımızla birlikte yetişmiş insan
gücümüzün iyi değerlendirilmesine bağlıdır. Ekonominin, hatta ülkenin tamamına
bakan yani ülkenin bütün, makro olarak resminin tamamını gören; makro
dengeleriyle, sektörel dengeleriyle, bölgesel politikalarıyla tamamını gören
bir kuruma ihtiyaç vardır bugün Türkiye’de. 
(Mikrofon
otomatik cihaz tarafından kapatıldı) 
BAŞKAN
– Sayın Usta, buyurun lütfen, devam edin. 
ERHAN
USTA (Samsun) – Bu kurum, kurumları koordine edecektir, aynı zamanda Hükûmete
müşavirlik yapacaktır. Hedefler koyacak, projeksiyonlar yapacak, politikaları
ve tedbirleri belirleyerek Hükûmete yol gösterecek bir kurumdur. Geçmişte bu
görevi Devlet Planlama Teşkilatı yapıyordu. 2011 yılında, hepimizin bildiği
gibi, Devlet Planlama Teşkilatı kapatıldı, yerine Kalkınma Bakanlığı kuruldu. Kalkınma
Bakanlığı, tabii, Devlet Planlama Teşkilatının özünden ayrılmıştı. Bu son
düzenlemelerle yeni sisteme entegrasyon çerçevesinde -ki yapılan iş doğrudur-
Kalkınma Bakanlığı da kapatılmış, görevleri dağıtılmış ama ana, “core” görevler
Strateji ve Bütçe Başkanlığına verilmiştir. Ancak, az önce ifade ettiğim
şekilde, resmin tamamını gören, bütün makro dengeleri yapan, sektörel dengeleri
yapan, bölgesel politikaları belirleyen bir kurum olma hüviyetinden şu an
itibarıyla biraz uzakta görünmektedir. Buna Türkiye'nin ihtiyacı var. Eğer biz
bu ihtiyacı karşılayabilirsek son günlerde tartıştığımız, mesela McKinsey
meselesinde görüldüğü gibi bir şeye de Türkiye'nin zaten ihtiyacı olmayacaktır
çünkü kendi insan gücümüzle…
(Mikrofon
otomatik cihaz tarafından kapatıldı) 
BAŞKAN
– Sayın Usta, devam edin. 
ERHAN
USTA (Samsun) – Elbette yabancı uzman kullanılabilir, buna hiçbir diyeceğimiz
yoktur, Devlet Planlama Teşkilatının kuruluşunda da kullanılmıştır veya bazı
konularda yabancı danışmanlık firmalarıyla çalışılmasında hiçbir mahzur yoktur.
Ancak bazı meseleleri, tabii, kendi yetişmiş insan gücümüzü kullanarak yapmak
son derece önemlidir. 
Ben,
bu çerçevede, bu son gelişmeler çerçevesinde, planlama uzmanlarının bir
kısmının, uzman ve memur 115 tanesinin yasal dayanaktan da çok yoksun bir
şekilde Devlet Personel havuzuna aktarılması konusuna dikkati çekmek istiyorum.
Maalesef, bu arkadaşlar içerisinde çok iyi yetişmiş uzmanlar veya görevlerini
çok iyi bir şekilde yapan memurlar da vardır. Bu konu önemlidir Sayın Başkan,
bu konuda yetkililerin bir miktar daha duyarlı olmasının… Kurumda bazı
ideolojik saplantılarla veya kişisel husumetlerle yapılan bu insan tasfiyesinin
yanlış olduğunu ve bu konuya vaziyet edilmesi gerektiğini, bakılması
gerektiğini mutlaka söylüyorum. Hakikaten dünya çapında uzmanlar bugün,
maalesef, Devlet Personel havuzuna atılmıştır. Bu yanlış bir şeydir.
Türkiye'nin bu insanlara ihtiyacı var kalkınması için, gelişmesi için. Bu
konuya da dikkati çekmek istedim. 
Genel
Kurulu saygıyla selamlarım. (MHP sıralarından alkışlar) 
BAŞKAN
– Teşekkür ederim. 
Şimdi
söz sırası Halkların Demokratik Partisi Grup Başkan Vekili Sayın Ayhan
Bilgen’de. 
Buyurun
Sayın Bilgen.
23.- Kars Milletvekili Ayhan Bilgen’in, Levent Gök’e
Meclis Başkan Vekilliği görevinde başarılar dilediğine, Cemal Kaşıkçı olayının
bir an önce aydınlatılması gerektiğine, Diyarbakır il eş başkanı başta olmak
üzere birçok parti yöneticisinin, Abdurrahman Gök’ün, Nurettin Turgay’ın
gözaltına alındıklarına, enflasyonla mücadele paketinin risklerine, Gazi
Üniversitesi Başhekimliğinin hayati öneme haiz ameliyatlar dışındaki
ameliyatların yapılmamasına ilişkin yazısının açıklama gerektirdirdiğine ve
38’inci ölüm yıl dönümlerinde Mustafa Pehlivanoğlu ile Necdet Adalı’yı da
andıklarına ilişkin açıklaması
AYHAN
BİLGEN (Kars) – Sayın Başkan, ben de başarılar diliyorum. Açılışta yaptığınız
güzel konuşma için de teşekkür ediyorum. 
Tabii,
öncelikle altını çizmek istediğimiz konu, gazeteci Kaşıkçı’nın Suudi Arabistan
Konsolosluğundaki durumudur. Bir ülkede, bir konsolosluk binasında bir
gazeteciye infaz gerçekleştirilmiş olma ihtimali bile tüyler ürperticidir.
Burada vaka elbette bir an önce aydınlansın ve Kaşıkçı’nın başına bir şey
gelmemiş olsun umudunu taşımakla birlikte, bu cesaretin nereden alınıyor
olabileceğinin de sorgulanması gerektiği kanaatindeyiz. 
Daha
önce de Türkiye’de, örneğin Medet Ünlü, Ankara’da, bürosunda -aynı zamanda bir
fahri konsolos- infaz edildi ve hâlâ failleri bulunamadı. 
İster
başka bir ülke tarafından operasyon yapılmış olsun isterse konsolosluk binaları
gibi diplomatik, özel duruma sahip yerlerde böyle vakalar gerçekleşmiş olsun,
bunun kesinlikle kabul edilemez olduğunu ve kararlılıkla üzerine gidilmesi
gerektiğini ifade etme ihtiyacı hissediyoruz. 
Tabii,
özel olarak da Türkiye-Suudi Arabistan ilişkilerinin galiba masaya yatırılması
gerekiyor. Suudi Arabistan Kralının ölümünde üç günlük yas ilan eden Türkiye,
ne yazık ki Suudi Arabistan bombalarıyla Yemen’de yüzlerce çocuğun hayatını
kaybetmiş olması karşısında sessiz kalmayı tercih ediyor.
Sayın
Başkan, bugün bize ulaşan rakamlarla, Diyarbakır il Eş Başkanımız başta olmak
üzere 150’nin üzerinde parti yöneticimiz, gazeteci Abdurrahman Gök -geçen yıl
“Nevroz”da hayatını kaybeden, basına da yansıyan resmiyle üstü çıplak vaziyette
bir gencin, Kemal Kurkut’un resmini çeken gazeteci- yine, ilahiyatçı, 66
yaşında, Dicle Üniversitesinden yeni emekli olmuş Profesör Doktor Nurettin
Turgay gözaltına alınanların içerisinde. 
Gözaltının
bu kadar sıradanlaşması bir ülke hukuku için utanç vericidir. Avukatların ilk
sorguda, emniyetteki sorguda paylaştıkları bilgilere baktığımızda, ortada
hiçbir delil yok, gözaltını gerektirecek hiçbir şey yok, son derece olağan bir
soruşturma gibi görülüyor. “Kod adınız var mı?”, “Örgütle bir ilişkiniz var
mı?” gibi sorular… Bir suç isnadı bile yok ortada. Eğer tutuklanırlarsa
muhtemelen ancak aylar sonra iddianame hazırlanacak. Bu, Türkiye hukuku
açısından büyük bir ayıptır, siyasete yönelik doğrudan bir baskıdır. 
Yine,
Sayın Başkan, biraz önce açıklanan enflasyonla mücadele paketinin risklerine
dair çok kısa bir vurguda bulunma ihtiyacı duyuyorum. Şu anda girdi
maliyetleriyle ilgili tedbir almaktan çok ürün fiyatları üzerinden bir tartışma
yürütmek küçük esnaf ile tüketiciyi karşı karşıya getirmek dışında hiçbir işlev
görmeyecek. Bakın, gaza zam yapılmayacağına dair bir müjde veriliyor, oysa son
beş ayın gaz fiyatlarına baktığınızda, beş ayda yüzde 34 zam zaten yapılmış
durumda. 
(Mikrofon
otomatik cihaz tarafından kapatıldı) 
BAŞKAN
– Devam edin. 
AYHAN
BİLGEN (Kars) – Küçük esnaf haklı olarak soruyor: “Girdi maliyetleri düşmeden
biz nasıl fiyat artırmamayı başaracağız?” diye. Burada, elbette stokçuluğun,
fırsatçılığın üzerine gidilmeli ama gerçekçi biçimde ve işe yarar biçimde. 
Sayın
Başkan, son olarak da ifade etmek isterim ki bugün, Gazi Üniversitesi
Başhekiminin basına yansıyan yazısı, ana bilim dalı başkanlıklarına gönderdiği
yazısı, acil ve hayati olan ameliyatların dışındaki ameliyatların yapılmaması,
bunun kamuyu zarara uğratma suçu kapsamında ele alınabileceği uyarısı son
derece dikkat çekicidir, açıklama gerektiriyor. 
Yine,
bugün ölüm yıl dönümleri olan Mustafa Pehlivanoğlu gibi, Necdet Adalı’yı da
analım ve bu ülkede bir daha gençler idam edilmesin diyerek bitirmek istiyorum.
İdamın bu Parlamentoda kaldırılmış olması -kim tarafından olursa olsun- önemli
bir gelişmedir, takdire şayandır, bir daha asla tartışılmamalıdır. 
Teşekkür
ediyorum. 
BAŞKAN
– Teşekkür ederim Sayın Bilgen.
Şimdi,
söz sırası Cumhuriyet Halk Partisi Grup Başkan Vekili Sayın Özgür Özel’de. 
Buyurun
Sayın Özel. 
24.- Manisa Milletvekili Özgür Özel’in, Levent Gök’e
Atatürk’ün emaneti olan frakı giymesi ile oturumu açış konuşmasından dolayı
Cumhuriyet Halk Partisi adına teşekkür ettiğine, Hakkâri ilinin Çukurca
ilçesindeki şehit ile Batman ilinin Gercüş ilçesindeki 8 şehide Allah’tan
rahmet dilediğine, Cumhuriyet Halk Partisine, onun şanlı şerefli geçmişine ve
cumhuriyetin kurucularına saygılı bir dil kullanılmadığı takdirde aynı düzeyde
cevap vereceklerine ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan.
Öncelikle,
üzerinizde Atatürk’ün emaneti o güzel frakı taşıyarak bu Mecliste oturumu
açtığınız için ve yaptığınız harikulade açılış konuşması ve oradaki son derece
önemli vurgular için şahsınıza Cumhuriyet Halk Partisi adına teşekkür ediyor ve
sizinle gurur duyuyoruz. (CHP sıralarından alkışlar)
Bundan
sonraki süreçte Anayasa’ya, İç Tüzük’e ve ömrünüzü verdiğiniz hukuk
mücadelesine bağlı kalacağınıza ve hakkaniyetten ayrılmayarak tüm Parlamentoya
“İyi ki eşitlik var, iyi ki demokrasi var, iyi ki adil yönetim var.”
dedirteceğinize inanıyor ve bu tarzınızın tüm Meclis başkan vekillerimiz
tarafından da benimsenmesini ümit ediyoruz. 
Bugün
Hakkâri Çukurca’daki şehidimizi yüreğimiz yanarak anıyoruz. Ülkenin birlik
beraberlik içinde olması gereken böyle günlerde, geçen hafta 8 şehidin
sorumlusunu, sadece yaklaşmakta olan yerel seçimler gündeminde, bir siyasi
partiyi bir terör örgütüyle ilişkilendirmek için, siyasi bir ranta çevirmek
isteyen, tarafsızlık üzerine yemin etmiş ama partisinden taraf ve cumhuriyete
ve kurucu partiye düşmanca dili sürdüren Cumhurbaşkanı Recep Tayyip Erdoğan’ı
Cumhuriyet Halk Partisi olarak kınıyoruz. Bundan sonraki süreçte, kendisinin
hakkı ve haddi olmayan bu tip yakıştırmalarını şiddetle reddedeceğimizi, bir
terör örgütü ile bir siyasi partiyi ilişkilendirmeye kalkarsa kendisine IŞİD
terör örgütüne “Öfkeli Sünni gençler” diyen devrik başbakanını ya da 2016
yılında Nusra’nın Halep’ten çekilmesi için Putin’in kendisini memur kılmasını
ya da yine bir terör örgütü ile bir siyasi parti ilişkilendirmesi konuşulacaksa
önce inkâr edip sonra kabul edip bugün bambaşka bir eksende devam ettiği
siyasetinde Oslo’yu, Habur’u, adalara, dağlara isim takıp diyalog kurmasını
hatırlatırız. Ve bundan sonraki süreçte Cumhuriyet Halk Partisine, onun şanlı
şerefli geçmişine, partinin ve cumhuriyetin kurucularına saygılı bir dil
kullanmadığı takdirde aynı düzeyde hak ettiği cevabı alacağından hiç şüphesi
olmasın. (CHP sıralarından alkışlar)
Sayın
Başkan, hiçbir demokraside, gelişkin hiçbir demokraside kurucu kadrolar, kurucu
liderler, millî kahramanlar şeytanlaştırılmaz, hatta eleştirilmez bile,
hatalarıyla sevaplarıyla ama hayırla yâd edilirken bugün ülkeyi yöneten son
Cumhurbaşkanı ülkenin aslında ilk Cumhurbaşkanına olan husumetini ülkenin
ikinci Cumhurbaşkanına karşı kurduğu şeytanlaştırıcı dille sürdürmektedir. İlk
Amerika seyahatine giderken Hasan Cemal’e ATA uçağında verdiği mülakatta
“Türkiye'nin en büyük sorunu, CHP’nin anti Amerikancı tutumudur.” diyen Recep
Tayyip Erdoğan, bugün Cumhuriyet Halk Partisini Amerikancılıkla suçlayacak
kadar ileriye gidebilmiştir. Şunu söyleyelim: İşgal ordularının gemilerine
bakan mavi gözlü dev “Geldikleri gibi giderler.” diyorsa o adamın kurduğu
partiden Amerikancı çıkmaz, bunu böyle bilsin. (CHP sıralarından alkışlar)
Johnson mektubuna karşı 1964’te Time dergisine verdiği meşhur mülakatta “Yeni
şartlarda yeni bir dünya kurulur ve Türkiye bu dünyada yerini alır.” diyen
İsmet Paşa’nın partisinden Amerikancı olmaz, böyle bilsin. (CHP sıralarından
alkışlar) “Manda ve himaye kabul edilemez.” diyen Sivas Kongresi’ni birinci
kongre belleyen Cumhuriyet Halk Partisinden, Amerikan ambargosuna karşı haşhaş
ekimini serbest bırakan Bülent Ecevit’in Cumhuriyet Halk Partisinden, sizler,
“Amerikan askerleri postallarıyla buradan geçip Irak’ı işgal etsin.” deyip 1
milyon canın hesabını vermeniz gerekirken bu tezkereye Deniz Baykal’ın
önderliğinde direnen Cumhuriyet Halk Partisinden Amerikancı çıkmaz beyler,
herkes bunu böyle bilsin. (CHP sıralarından alkışlar)
Teşekkür
ediyorum Sayın Başkanım.
BAŞKAN
– Teşekkür ederim Sayın Özel.
Değerli
milletvekilleri, söz sırası AK PARTİ Grubu adına Grup Başkan Vekili Muhammet
Emin Akbaşoğlu’nda. 
Buyurun
Sayın Akbaşoğlu.
25.- Çankırı Milletvekili Muhammet Emin Akbaşoğlu’nun,
Levent Gök’ün Meclis Başkan Vekilliği görevinin hayırlı olmasına, Hakkâri
ilinin Çukurca ilçesinde şehit olan Emre Güngör’e Allah’tan rahmet dilediğine,
Atatürk bu millete nasıl Başkumandanlık yapıp, Cumhurbaşkanı olarak saygın bir
şekilde vazifelerini ifa ettiyse “Türkiye Cumhuriyeti devleti ilelebet payidar
olacaktır.” cümlesinin sancaktarlığını bugün Recep Tayyip Erdoğan’ın ifa
etmekte olduğuna ve kullanılan dile dikkat edilmesi gerektiği ile uzlaşı
kültürünün ürünü olacak İç Tüzük düzenlemesi münasebetiyle partilere
teşekkürlerini sunduğuna ilişkin açıklaması
MUHAMMET
EMİN AKBAŞOĞLU (Çankırı) – Teşekkür ediyorum Sayın Başkan.
Tabii,
öncelikli olarak Hakkâri Çukurca’da hayatını kaybeden, şehit olan askerimiz
Emre Güngör’e ve onun şahsında, din ve devlet, vatan ve millet müdafaası için
şehit düşen bütün aziz şehitlerimize Allah’tan rahmet ve mağfiret diliyorum.
Aynı şekilde, bu değerler uğruna gazi olan bütün gazilerimize de sıhhat,
selamet, afiyet niyaz ediyorum.
Zatıalinizin
de bugün ilk kez birleşimi açması münasebetiyle görevinizin hayırlara vesile
olmasını temenni ediyorum.
BAŞKAN
– Teşekkür ederim.
MUHAMMET
EMİN AKBAŞOĞLU (Çankırı) - Evet, tabii, bugün gündemimiz İç Tüzük ama değerli
arkadaşlarımızın açıklamaları farklı cihette olunca onlara da birkaç cümleyle
temas etmek zarureti hasıl oluyor.
Şunu
ifade etmek isterim ki biraz evvel konuşulan üsluba ve dile bakılınca aslında
bir aynaya bakmak gerektiğinin hakikaten hatırlatılması gerekiyor. Yani
“düşmanca, talihsiz bir açıklama, şeytanlaştırıcı bir dil” gibi tabirler şu
anda mevcut bulunan Sayın Cumhurbaşkanımıza, devletin ve milletin temsilcisine
kullanılan bir üslup ve dil olarak biraz evvel ifade edildi. Şimdi, her şeyi
bağlamında değerlendirmek gerekir ki… Evet, Cumhuriyetimizin kurucusu, birinci istiklal
mücadelesinin Başkumandanı Mustafa Kemal Atatürk’tür ve bütün burada
bulunanların dedeleri, Mustafa Kemal Paşa’nın önderliğinde “Ya istiklal ya
ölüm!” diyerek emperyalistlere gerekli dersi vermiş, Türkiye Cumhuriyeti
devletini –elhamdülillah- payidar kılmışlardır. Dikkat ediniz ki hakikaten,
nasıl bir istiklal yolu olarak birinci istiklal mücadelesinde
İnebolu-Kastamonu-Ilgaz-Çankırı-Ankara hattı bağımsızlık mücadelemizin istiklal
yolu olarak tarihe geçmişse tarihin çok önemli bir tevafukudur ki ve İnönü’nün
ifadesiyle “Yeni bir dünya kurulur, Türkiye Cumhuriyeti de orada yerini alır.”
cümlelerinin belki o günlerde ete kemiğe bürünemediği, hayata geçemediği ancak
15 Temmuz uluslararası darbe ve işgal girişimine “Dünya beşten büyüktür.”
diyerek haykırmak suretiyle ve “Ölümüne!” “Haydi meydanlara!” demek suretiyle,
bütün bir millete Cumhurbaşkanı ve Başkumandanlık yapmak suretiyle Amerikan
emperyalistlerinin ve siyonistlerinin içerideki ve dışarıdaki bütün iş
birlikçilerinin tarumar edildiği ikinci bir istiklal mücadelesine kumandanlık
yaptığını da lütfen hatırlayalım arkadaşlar. (AK PARTİ sıralarından alkışlar) 
Evet,
Sayın Cumhurbaşkanımız ile cumhuriyetin kurucularını çatıştırmak kimsenin
lehine bir sonuç doğurmaz. Geçmiş de bizim, gelecek de bizim. Dün Atatürk bu
millete başkumandanlık yaptı, devletimizin Cumhurbaşkanı olarak saygın bir
şekilde vazifelerini ifa etti ve şu anda, elhamdülillah, Türkiye Cumhuriyeti
devleti ilelebet payidar olacaktır kaziyesinin, cümlesinin bugün
sancaktarlığını Sayın Cumhurbaşkanımız ifa etmekte ve yaklaşık 200 ülkenin, 196
ülkenin devlet ve hükûmet temsilcilerinin huzurunda, bütün milletimiz adına,
hepimizi temsilen “Dünya beşten büyüktür.” diye haykırmaktadır. Dolayısıyla
değerli arkadaşlar, her şeyi yerli yerine oturtturalım; bu konuda usul, üslup
ve retoriğimize, dilimize hep beraber dikkat edelim.
Ben
bugün gündeme gelecek olan Meclis İçtüzüğü’müzün çok önemli olduğu kanaatini
taşıyorum. Geçen hafta Anayasa Komisyonunda görüşmüş olduğumuz bu İç Tüzük’ün
bütün partilerimizin ortak mutabakatıyla gelmesinin çok önemli bir başlangıç
olduğunu düşünüyorum. “Bidayeti parlak olanın nihayeti de parlak olur.” diye
güzel bir cümle var, bir söz var, gelin, biz başlangıcını güzel kılalım,
gelişmesi de, sonucu da hep beraber güzel olsun diyorum. Ben bu vesileyle bütün
grup başkan vekillerimize, bütün partilere bu uzlaşı kültürünün ürünü olacak bu
güzel İç Tüzük düzenlemesi münasebetiyle de teşekkürlerimi sunuyorum. 
Sağ
olun. (AK PARTİ sıralarından alkışlar) 
BAŞKAN
– Teşekkür ederim. 
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, bir söz talebiniz var. 
Buyurun.

26.- Manisa Milletvekili Özgür Özel’in, cumhuriyetin
kurucu değerleriyle, kurucu kadrolarıyla bugünü çatıştırmanın kimseye yarar
sağlamayacağına, İsmet Paşa ile Atatürk’ün meydan muharebelerinde gazi olmayı
göze alarak ülkeyi kurtardığına, 15 Temmuzun tüm siyasi partilerin ortak
demokrasi zaferi olarak görülmesi gerektiğine ve tek Başkomutanın Gazi Mustafa
Kemal Atatürk olduğuna ilişkin açıklaması
ÖZGÜR
ÖZEL (Manisa) – Tartışmayı uzatmayacağım Sayın Başkan. “Cumhuriyetin kurucu
değerleriyle, kurucu kadrolarıyla bugünü çatıştırmak kimseye yaramaz.” diyor,
elbette… Evet, bunu Sayın Cumhurbaşkanınıza, Sayın Genel Başkanınıza
hatırlatmanız son derece faydalı olur. 
OYA
ERONAT (Diyarbakır) – Ayıp ya, ayıp!
ÖZGÜR
ÖZEL (Manisa) – Bir de şunu söyleyelim: İkinci bir Kurtuluş Savaşı retoriği
tabii sizin tarafınızdan dile getirilebilir ama Atatürk’le bir karşılaştırmaya,
İsmet Paşa’yla bir karşılaştırmaya yelteneceksiniz, İsmet Paşa ordulara “Siz
meydan muhaberesinin yapılacağı İnönü Meydan Muharebesine, siz Dumlupınar’a
çıkın.” deyip sonra “Kule boşaldıysa ben ineceğim.” dememiştir. İsmet Paşa ve
Atatürk o meydan muharebesine kendi canını koymak pahasına gitmiş, orada çarpışmış,
gazi olmayı göze almış ve bu milletin yanında yer almış, bu ülkeyi
kurtarmıştır. 15 Temmuzdan ikinci bir İstiklal Savaşı çıkarmak ve bunu kendi
partinize mal etmek yerine 15 Temmuzu bu ülkenin tüm siyasi partilerinin ortak
darbe karşıtı bir demokrasi zaferi olarak görünüz, buradan ne başkomutan ne
meydan muharebesi size çıkmaz. Bir tane Başkomutan var, o da Gazi Mustafa Kemal
Atatürk’tür. (CHP sıralarından alkışlar) 
MUHAMMET
EMİN AKBAŞOĞLU (Çankırı) – Sistemle ilgili ben de…
BAŞKAN
– Sayın Akbaşoğlu…
27.- Çankırı Milletvekili Muhammet Emin Akbaşoğlu’nun,
Recep Tayyip Erdoğan’ın İnönü’nün şahsından bağımsız olarak CHP’nin tarihsel
mirasına atıf yaptığına, nasıl ki birinci İstiklal Mücadelesi topyekûn bir
milletin zaferiyse ikinci istiklal mücadelesi olan 15 Temmuzun da partilerin
ortak iradesi olduğuna ve o ortak iradeyi, anayasal anlamda devleti ve milleti
temsil yetkisini haiz bulunan Cumhurbaşkanı olmakla beraber başkomutan sıfatını
haiz bulunan Recep Tayyip Erdoğan’ın statüsünün iyi öğrenilmesi gerektiğine
ilişkin açıklaması
MUHAMMET
EMİN AKBAŞOĞLU (Çankırı) – Şimdi, şunu ifade etmek isterim: Sayın
Cumhurbaşkanımızın İnönü’yle ilgili söylemiş olduğu söz, bağlamından
kopartılmamalı. Siyak ve sibâk deriz, öncesi ve sonrası kelimelerin, cümlelerin
okumalarında çok farklı manalar çıkabilir. Hani “Namaza yaklaşmayın.” ayetinde
olduğu gibi. Dolayısıyla ben burada maddi gerçekliğin bir kere olduğu gibi
ortaya konulmasını arzu ederim. O da nedir? Sayın Cumhurbaşkanımız, bu
danışmanlıkla ilgili ağır, eleştiri kapsamını aşan, hakikaten gerçeklikten
kopuk, birtakım hayal dünyasında gölge boksuna dönüşen, gerçeklikle uzaktan
yakından ilgisi olmayan, Düyun-ı Umumiye gibi, IMF gibi yakıştırmalar, yanlış
yönlendirmeler ve aktarımlar sadedinde burada İnönü’nün şahsından bağımsız
olarak CHP’nin tarihsel mirasına bir atıf yapmak suretiyle Marshall yardımları
münasebetiyle oradaki ilişkiler manzumesine bir gönderme yapmıştır. Bunun
dışında da herhangi başka bir durum söz konusu değildir. 
Şunu
da ifade etmek isteriz ki evet, hakikaten “Birinci İstiklal Mücadelesi” dememiz
gerekiyor. Zira 15 Temmuz açık bir uluslararası darbe ancak aynı zamanda bir
işgal girişimiydi, işgal girişimi. Evet, iki karargâhı vardı; bir tanesi
Yeşilköy, bir tanesi Ilgaz. Bu Yeşilköy’de Sayın Cumhurbaşkanımız, Ilgaz’da da
Sayın Başbakanımız 15 Temmuz… 
(Mikrofon
otomatik cihaz tarafından kapatıldı) 
MUHAMMET
EMİN AKBAŞOĞLU (Çankırı) – Lütfen açabilir misiniz bir dakika. 
BAŞKAN
– Tabii. 
Toparlayalım
Sayın Akbaşoğlu. 
MUHAMMET
EMİN AKBAŞOĞLU (Çankırı) – Toparlıyorum, toparlıyorum Sayın Başkanım. 
Devam
ettiği zaman cevap vermek durumundayız, biz bitirelim diyoruz ama tekrar tekrar
açılırsa sonuna kadar cevap veririz. Konuşacak çok şeyimiz var.
BAŞKAN
– Buyurun.
MUHAMMET
EMİN AKBAŞOĞLU (Çankırı) – Dolayısıyla şunu ifade etmek istiyorum: 15 Temmuzda
da iki karargâh vardı. Bir tanesi Cumhurbaşkanımızın bulunduğu Yeşilköy, orada
Sayın Cumhurbaşkanımızın tutum ve davranışlarıyla başkalarının tutum ve
davranışlarını mukayese edebilirsiniz, bir. İkinci olarak da Ilgaz’da, Sayın
Başbakanımız, dönemin başbakanı Binali Yıldırım Bey oradan milletin üzerine
bombalar yağdıran Mürted Havalimanının yerle yeksan edilmesini yine
Mehmetçik’imize talimatlandırarak bu darbe ve işgal girişiminin aynen birinci
istiklal mücadelesindeki o ruh ve manaya uygun bir şekilde sonuçlandırılmasını
ortaya koymuştur. Dolayısıyla bütün bir milletimiz gazidir. Nasıl ki birinci
istiklal mücadelesi, Gazi Meclisimiz olarak birinci istiklal mücadelesi…
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi.
MUHAMMET
EMİN AKBAŞOĞLU (Çankırı) – Son olarak, evet.
BAŞKAN
– Lütfen.
İSMAİL
TATLIOĞLU (Bursa) - Açın, açın.
MUHAMMET
EMİN AKBAŞOĞLU (Çankırı) – Birinci istiklal mücadelesi nasıl ki hep beraber,
topyekûn bir milletin zaferiyse tabii ki ikinci istiklal mücadelemiz ve
zaferimiz olan 15 Temmuzda burada bütün partilerimizin bombalar altında
“Ölümüne buradayız, demokrasiye sahip çıkacağız, hep beraber ilelebet
cumhuriyetimizi, millî egemenliğimizi payidar kılacağız.” diyen bütün
partilerimizin o ortak iradesine lütfen bugün de sahip çıkın; o ortak iradeyi
temsil eden, anayasal anlamda devleti ve milleti temsil yetkisini haiz bulunan,
Cumhurbaşkanı olmakla beraber başkomutan sıfatını haiz bulunan
Cumhurbaşkanımızın da statüsünü lütfen iyi belleyin.
Teşekkür
ediyorum.
BAŞKAN
– Teşekkür ederim.
ÖZGÜR
ÖZEL (Manisa) – Sayın Başkan, bir dakika lütfen.
BAŞKAN
– Bir saniye Özgür Bey. Ağıralioğlu Bey, siz de sisteme girmişsiniz, size de
söz vereceğim.
Özgür
Bey, buyurun.
28.- Manisa Milletvekili Özgür Özel’in, Çankırı
Milletvekili Muhammet Emin Akbaşoğlu’nun yaptığı açıklamasındaki bazı
ifadelerine ilişkin açıklaması
ÖZGÜR
ÖZEL (Manisa) – Sayın Başkan, uzatmayacağım.
Sayın
Akbaşoğlu’na bir tek şey hatırlatalım. Bir grup başkan vekili bir dakika
konuşuyor, öbürü yedi dakika cevap veriyorsa bundan çıkarılacak çok mana
vardır. Bakın, ben tezimi ortaya koyayım. (CHP sıralarından alkışlar)
MUHAMMET
EMİN AKBAŞOĞLU (Çankırı) - Şöyle: Siz daha önce beş dakikayı aşan bir konuşma
yaptınız.
YAVUZ
AĞIRALİOĞLU (İstanbul) - Lütfen ama lütfen, kayıkçı kavgasına döndü ya!
ÖZGÜR
ÖZEL (Manisa) – Siz sözü bağlamından kopartmaktan bahsettiniz ya, önü arkası.
Bakın, sözün bağlamından kopması hitabetin kusurundandır da fotoğrafın
“fotoshop”lanıp bağlamından kopması ve bu utanmazlığa kimin sığınmasını nasıl
ifade edeceksiniz? İnönü’nün elinde bir Amerikan, bir Türk Bayrağı var. Oysa
ülkenin son Cumhurbaşkanı bu bayrağı gösterirken Türk Bayrağı’nı, şanlı Türk
Bayrağı’nı siyahla “fotoshop”lamışlar, eline vermişler. Bunu kim eline verdiyse
ve bunu kim elinde tutuyorsa, buna kim tevessül ediyorsa millet bunun hesabını
sorar, bunu göreceksiniz. (CHP sıralarından alkışlar)
BAŞKAN
– Teşekkür ederim. 
MUHAMMET
EMİN AKBAŞOĞLU (Çankırı) – Bir “fotoshop”lama yok. (CHP sıralarından “Ne var o
zaman?” sesleri)
BAŞKAN
– Sayın Yavuz Ağıralioğlu…
İSMAİL
TATLIOĞLU (Bursa) – Kayıkçı kavgasına döndü. 
BAŞKAN
– Değerli arkadaşlar, Sayın Yavuz Ağıralioğlu’nun bir söz talebi var. 
Buyurun
Sayın Başkanım. 
29.- İstanbul Milletvekili Yavuz Ağıralioğlu’nun,
iktidarın muhalefetin itirazlarını düşman cepheden yöneltilmiş taşlar olarak
görmesine müsaade etmeyeceklerine ilişkin açıklaması
YAVUZ
AĞIRALİOĞLU (İstanbul) – Efendim, mevzuyu bağlamamız lazım, uzuyor çünkü
karşılıklı atışmalarla. 
Gümüşhane’nin
Tarhanas köyü var, köy bir ara ikiye bölünmüş, köyün yarısının okuduğu ezana
bir diğer yarısı “Aziz Allah” diyemez hâle gelmiş. Şimdi, CHP’nin okuduğu ezana
“Aziz Allah” dememeye kararlı bir siyasi üslup var. Mevzuyu uzattıkça mevzu
tarihî kişilikler üzerinden bilek güreşine dönecek. (İYİ PARTİ sıralarından
alkışlar)
CHP’nin
okuduğu ezana değil, bizim okuduğumuz ezana… Biz cümle kuracağız çünkü,
anlaşıldı. 
İstirhamımız
şudur: Bizim kendi mesuliyetlerimize, yani, bu coğrafyada ağırlaşan şartlar içerisinde,
bizi bu topraklarda var eden tarihî kişilikler üzerinden bugün siyasi bilek
güreşi yapma hevesinden kurtulup biraz daha mesuliyetli, ciddiyetli işler
yapmamız lazım. Biz şimdi tarihin bize fırsat olarak sunduğu bu topraklarda hür
ve müstakil irademizle yaşama nimetini, onlar üzerinden kavgayı devam
ettirerek, huzura, felaha, refaha kavuşturamayız, dönüştüremeyiz. İstirhamımız
şudur: Biz bu mevzuda CHP tarafından gelen cümlelerin Hükûmet tarafında
alınganlık sebebi olduğunu biliyoruz. Biz de aslında aynı hassasiyetler
çerçevesinde CHP’nin siyasal bir propaganda muhatabı olarak, yani siyasi olarak
bizim hassasiyetlerimiz ve ait olduğumuz değerler dünyası açısından
farklılaştırarak muhalefetin bir unsuru, bizim de beslenme hafızamız hâline
gelmesini ilk elde şahit olduğumuz zamanlardan bugüne kadar gördük. Bugün de
aynı şey oluyor. O yüzden biz galiba AK PARTİ Grubuna, AK PARTİ’nin hassasiyet
taşıdığı değerlere, onların kendilerine ait olduğunu hissettikleri, iddia
ettikleri manzumeye tenkit cümlelerini biz kuracağız. Dolayısıyla, biz galiba
iğneyi çuvaldızla beraber kendimize batıracağız. Ben galiba İYİ PARTİ Grubu
olarak birazcık da bu eksikliği kapatacağım.
(Mikrofon
otomatik cihaz tarafından kapatıldı)
YAVUZ
AĞIRALİOĞLU (İstanbul) – Başkanım bitiriyorum.
BAŞKAN
– Teşekkür ederim. 
Buyurun.
YAVUZ
AĞIRALİOĞLU (İstanbul) – Bu memlekette iktidar olmanın imkânını, Milliyetçi
Hareket Partisinin kendilerine sunmuş olduğu krediyi sınırsız zannederek “Her
istediğimi yapar, her istediğimi söylerim.” duygusuyla birleştirmenize mukabele
edeceğiz. Ne olursa olsun muhalefetin itirazlarını düşman cepheden size
yöneltilmiş taşlar olarak görmenize müsaade etmeyeceğiz. Biz, tabii, başınıza
değil de değerse kalbinize taş atacağız.
Teşekkür
ederim Sayın Başkanım.
BAŞKAN
– Teşekkür ederim.
III.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Levent Gök’ün,
cumhuriyeti kuran kadroların herkesin önderi olduğuna ve saygı gösterilmesi
gerektiğine ilişkin konuşması
BAŞKAN
– Değerli milletvekilleri, cumhuriyetimizi kuran kadroların hepimizin önderleri
olduğu ve bugün bizleri buraya getiren kadrolar olduğu konusunda herkes
hemfikir. Bu nedenle tüm kurucu liderlerimize, kurucu kadrolarımıza saygıyı
göstermek, vefayı göstermek hepimizin boynunun borcu olması gerekir diye
düşünüyorum.
Sayın
milletvekilleri, birkaç arkadaşımızın 60’a göre söz talebi var ama birazdan
yerine getireceğim. Öncelikle bir gündeme geçelim, arkadaşlarımız ayrılmasınlar
ben arada kendilerine söz vereceğim.
Şimdi
gündeme geçiyoruz.
Başkanlığın
Genel Kurula sunuşları vardır.
VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, Ardahan Milletvekili Öztürk Yılmaz’ın
Dışişleri Komisyonu üyeliğinden istifasını belirten yazının (4/6) 4/10/2018
tarihinde Başkanlığa ulaştığına ilişkin yazısı 
BAŞKAN
– Değerli milletvekilleri, Ardahan Milletvekili Sayın Öztürk Yılmaz’ın
Dışişleri Komisyonu üyeliğinden istifasına ilişkin yazısı 4/10/2018 tarihinde
Başkanlığımıza ulaşmıştır.
Bilgilerinize
sunulmuştur.
Sayın
milletvekilleri, Türkiye Büyük Millet Meclisi Başkanlığının bir tezkeresi
vardır, okutup oylarınıza sunacağım.
B) Tezkereler
1.- Türkiye Büyük Millet Meclisi Başkanlığının, Avrupa
Parlamentosu Anayasal İşler Komitesi tarafından 10 Ekim 2018 tarihinde
Belçika’nın başkenti Brüksel’de "Avrupa’nın Geleceği Üzerine
Müzakere" başlıklı Parlamentolar Arası Komite Konferansı’na katılım
sağlanmasına ilişkin tezkeresi (3/42)
Türkiye Büyük Millet Meclisi Genel Kuruluna
Avrupa
Parlamentosu (AP) Anayasal İşler Komitesi tarafından 10 Ekim 2018 tarihinde
Belçika'nın başkenti Brüksel'de "Avrupa'nın Geleceği Üzerine
Müzakere" başlıklı Parlamentolar Arası Komite Toplantısı düzenlenecektir.
Söz
konusu konferansa katılım sağlanması hususu, 28/3/1990 tarihli ve 3620 sayılı
Türkiye Büyük Millet Meclisinin Dış İlişkilerinin Düzenlenmesi Hakkında
Kanun'un 9'uncu maddesi uyarınca Genel Kurulun tasviplerine sunulur.
 Binali
Yıldırım
 Türkiye
Büyük Millet Meclisi
 Başkanı
BAŞKAN
– Kabul edenler... Kabul etmeyenler... Kabul edilmiştir. 
Değerli
milletvekilleri, Danışma Kurulunun bir önerisi vardır, okutup oylarınıza
sunacağım.
VII.- ÖNERİLER
A) Danışma Kurulu Önerileri
1.- Danışma Kurulunun, bastırılarak dağıtılan 4 ve 5
sıra sayılı İçtüzük ve Türkiye Kalkınma Bankası Anonim Şirketi Hakkında Kanun
Tekliflerinin kırk sekiz saat geçmeden gündemin "Kanun Tasarı ve
Teklifleri ile Komisyonlardan Gelen Diğer İşler" kısmının sırasıyla 1’inci
ve 2’nci sıralarına alınmasına; Genel Kurulun 9 ve 10 Ekim 2018 Salı ve
Çarşamba günkü birleşimlerinde denetim konularının görüşülmeyerek, gündemin
"Kanun Tasarı ve Teklifleri ile Komisyonlardan Gelen Diğer İşler"
kısmında yer alan işlerin görüşülmesine; 9 Ekim 2018 Salı günkü birleşiminde 4
sıra sayılı İçtüzük Teklifi’nin görüşmelerinin tamamlanmasına; 10 Ekim 2018
Çarşamba günkü birleşiminde 5 sıra sayılı Kanun Teklifi’nin görüşmelerinin
tamamlanmasına, tamamlanamaması hâlinde 11 Ekim 2018 Perşembe günkü
birleşiminde denetim konularının görüşülmeyerek 5 sıra sayılı Kanun Teklifi’nin
görüşmelerinin tamamlanmasına; 5 sıra sayılı Kanun Teklifi’nin görüşmelerinin
10 Ekim 2018 Çarşamba günkü birleşiminde tamamlanması hâlinde Genel Kurulun 11
Ekim 2018 Perşembe günü toplanmamasına; 5 sıra sayılı Kanun Teklifi’nin İç
Tüzük’ün 91’inci maddesine göre temel kanun olarak bölümler hâlinde görüşülmesine
ilişkin önerisi 
Danışma Kurulu Önerisi
9/10/2018
Danışma
Kurulunun 9/10/2018 Salı günü (bugün) yaptığı toplantıda, aşağıdaki önerilerin
Genel Kurulun onayına sunulması uygun görülmüştür.
 Celal
Adan
 Türkiye
Büyük Millet Meclisi
 Başkan
Vekili
 Muhammet
Emin Akbaşoğlu Özgür Özel
 Adalet
ve Kalkınma Partisi Grubu Cumhuriyet Halk Partisi Grubu 
 Başkan
Vekili Başkan Vekili
 Ayhan
Bilgen Erhan Usta
 Halkların
Demokratik Partisi Grubu Milliyetçi Hareket Partisi Grubu
 Başkan
Vekili Başkan Vekili
 Yavuz
Ağıralioğlu
  İYİ
PARTİ Grubu
  Başkan
Vekili 
Öneriler:
Bastırılarak
dağıtılan 4 ve 5 sıra sayılı İçtüzük ve Türkiye Kalkınma Bankası Anonim Şirketi
Hakkında Kanun Tekliflerinin kırk sekiz saat geçmeden gündemin “Kanun Tasarı ve
Teklifleri ile Komisyonlardan Gelen Diğer İşler" kısmının sırasıyla 1'inci
ve 2'nci sıralarına alınması, 
Genel
Kurulun; 
9
ve 10 Ekim 2018 Salı ve Çarşamba günkü birleşimlerinde denetim konularının
görüşülmeyerek gündemin "Kanun Tasarı ve Teklifleri ile Komisyonlardan
Gelen Diğer İşler” kısmında yer alan işlerin görüşülmesi;
9
Ekim 2018 Salı günkü (bugün) birleşiminde 4 sıra sayılı İçtüzük Teklifi’nin
görüşmelerinin tamamlanmasına kadar;
10
Ekim 2018 Çarşamba günkü birleşiminde 5 sıra sayılı Kanun Teklifi’nin
görüşmelerinin tamamlanmasına kadar çalışmalarını sürdürmesi, bu birleşiminde 5
sıra sayılı Kanun Teklifi’nin görüşmelerinin tamamlanamaması hâlinde 11 Ekim
2018 Perşembe günkü birleşiminde denetim konularının görüşülmeyerek 5 sıra
sayılı Kanun Teklifi’nin görüşmelerinin tamamlanmasına kadar çalışmalarını
sürdürmesi;
5
sıra sayılı Kanun Teklifi’nin görüşmelerinin 10 Ekim 2018 Çarşamba günkü
birleşiminde tamamlanması hâlinde Genel Kurulun 11 Ekim 2018 Perşembe günü
toplanmaması;
5
sıra sayılı Kanun Teklifi’nin İç Tüzük’ün 91’inci maddesine göre temel kanun
olarak görüşülmesi ve bölümlerin ekteki cetveldeki şekliyle olması
önerilmiştir.




5 sıra sayılı Türkiye Kalkınma Bankası Anonim Şirketi
  Hakkında Kanun Teklifi (2/773)




Bölümler


Bölüm Maddeleri


Bölümdeki
  Madde Sayısı




1. Bölüm


1 ila 5’inci maddeler arası


5




2. Bölüm


6 ila 10’uncu maddeler arası (Geçici 1 ve Geçici
  2’nci maddeler dâhil)


7




Toplam Madde Sayısı


12




BAŞKAN
– Teşekkür ederim. 
Okunan
Danışma Kurulu önerisini oylarınıza sunuyorum: Kabul edenler… Kabul etmeyenler…
Oy birliğiyle kabul edilmiştir. 
Değerli
milletvekilleri…
Sayın
Can, bugün Çukurca’da hayatını kaybeden arkadaşımız Kırıkkaleli herhâlde, bir
söz talebiniz var. Önce söz talebiniz buna ilişkin midir? 
RAMAZAN
CAN (Kırıkkale) – Evet Sayın Başkanım. 
BAŞKAN
– Sayın Can’ın 60’a göre bir dakikalık bir hakkını kullandıralım kendisine. 
V.- AÇIKLAMALAR (Devam)
30.- Kırıkkale Milletvekili Ramazan Can’ın, Hakkâri
ilinin Çukurca ilçesinde şehit düşen Kırıkkaleli piyade sözleşmeli er Emre
Güngör’e ve Batman ilinde şehit düşen Kırıkkaleli Yahya Şen’e Allah’tan rahmet
dilediğine ilişkin açıklaması
RAMAZAN
CAN (Kırıkkale) – Teşekkür ediyorum Sayın Başkanım. 
Sayın
Başkan, değerli milletvekilleri; bugün, bizim için üzüntülü bir gün; ateş,
Kırıkkale’mize düştü. Hakkâri Çukurca’da alçak PKK saldırısıyla şehit düşen
kardeşimiz piyade sözleşmeli er Emre Güngör’e Allah’tan rahmet diliyorum.
Kırıkkale’mizin, milletimizin başı sağ olsun. Şehidimizin ruhu şad olsun.
Şehidimiz,
yarın Kırıkkale Nur Camisi’nde kılınacak öğle namazını müteakiben Keskin ilçesi
Armutlu köyünde defnedilecektir.
Bu
vesileyle, geçen hafta Batman’da şehit düşen Kırıkkaleli kardeşimiz Yahya Şen’e
de Allah’tan rahmet diliyorum.
Bütün
şehitlerimizin ruhu şad olsun, mekânları cennet olsun. 
Sayın
Başkanım, teşekkür ederim. 
BAŞKAN
- Biz de ulusumuza baş sağlığı diliyoruz.
Gerçekten
çok acı bir kayıp. 
Teşekkür
ederim size de Ramazan Bey. 
Sayın
Çepni, sizin de bir söz talebiniz var, açıklar mısınız neden dolayı söz
istediniz? 
MURAT
ÇEPNİ (İzmir) - Ernesto Che Guevara’nın 51’inci ölüm yıl dönümü münasebetiyle…
BAŞKAN
– Duyamadık Sayın Çepni, lütfen bir izah eder misiniz? Yani 60’a göre söz
talebinizin gerekçesini kısa bir şekilde, bir cümleyle hemen özetlerseniz…
MURAT
ÇEPNİ (İzmir) - Che Guevara’nın 51’inci ölüm yıl dönümüyle ilgili…
BAŞKAN
– Buyurun.
Teşekkür
ederim. 
31.- İzmir Milletvekili Murat Çepni’nin, Ernesto Che
Guevara’yı 51’inci ölüm yıl dönümünde saygıyla andığına ilişkin açıklaması
MURAT
ÇEPNİ (İzmir) – Bundan tam elli bir yıl önce Bolivya’da ölümsüzleşen büyük
enternasyonalist devrimci Ernesto Che Guevara’yı saygı ve sevgiyle anıyoruz. 
Dünya
emekçi halklarının emperyalizme, kapitalizme ve faşizme karşı mücadelesinde
büyük bir simge olarak yaşadı ve ölümsüzleşti.
Günümüzde
dünyanın bir avuç sermayedar için cennete, ezilen milyonlar için de cehenneme
dönüştürüldüğü bugün eşitlik, adalet, özgürlük ve sosyalizm mücadelesi
sürecinde Ernesto Che Guevara, halklarımızın ve emekçilerin mücadelesinde
kilometre taşı olmaya devam ediyor. Umut dimdik ayakta, Che Guevara ölümsüzdür.
BAŞKAN
– Teşekkür ederim Sayın Çepni. 
Sayın
Gaytancıoğlu, siz de izah eder misiniz lütfen.
OKAN
GAYTANCIOĞLU (Edirne) – Edirne’nin Enez ilçesinde akşam halk sokağa çıktı,
ciddi anlamda bir tepki gösterdi trolcülerle ilgili, onu anlatmak istiyorum.
BAŞKAN
– Peki. 
Bundan
sonra son olarak Sayın Özkan’a söz vereceğim, diğer talepleri daha sonraki
aşamalarda değerlendireceğim arkadaşlar, gündemimiz var çünkü.
Buyurun.
32.- Edirne Milletvekili Okan Gaytancıoğlu’nun, Levent
Gök’e Meclis Başkan Vekilliği görevinde başarılar dilediğine, Edirne ilinin
Enez ilçesinde trolle balık avcılığını önlemek için halkın Enez Limanı’nda
toplanarak tepkisini ortaya koyduğuna ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan. Görevinizde başarılar
diliyorum.
Trolle
balık avcılığı, denizlerimizdeki balık popülasyonunun yok olmasındaki en büyük
etkenlerden birisidir. Çünkü trolle balık avcılığı sonucunda balık yuvaları,
yumurtaları ve özellikle trol ağının arka kısmındaki kör ağ nedeniyle yavru
balıklar tamamıyla yok olmaktadır. Yine, bunun gibi, gırgırla yapılan balık
avcılığı da kurallara ve yasaklara uyulmadığı takdirde, örneğin, avlanacak
balığa uygun göz açıklığına sahip ağ kullanılmaz ise masum değildir. Enez
halkı, trolle balık avcılığına izin vermemek için dün gece Enez Limanı’nda
toplanarak ciddi bir tepki vermiştir. Saros Körfezi’nden ne istiyorsunuz?
Bırakın, dünyanın kendi kendini temizleyebilen, yenileyebilen birkaç
körfezinden biri olan Saros yaşasın, gelecek nesillere bu körfezi sağ salim
bırakalım. Halka rağmen sermayeye kazandırmayı artık bırakalım.
BAŞKAN
– Teşekkür ederim Sayın Gaytancıoğlu. 
Sayın
Özkan…
YÜKSEL
ÖZKAN (Bursa) – Tıbbi sarf malzeme…
BAŞKAN
– Peki, buyurun. 
33.- Bursa Milletvekili Yüksel Özkan’ın, Levent Gök’e
Meclis Başkan Vekilliği görevinde başarılar dilediğine, şehitleri rahmetle
andığına, geleneksel ve tamamlayıcı tıp merkezlerinin durumuna ilişkin
açıklaması
YÜKSEL
ÖZKAN (Bursa) – Değerli Başkan, başarılar diliyorum.
Değerli
milletvekilleri, önce tüm şehitlerimizi rahmetle anıyorum, başımız sağ olsun. 
Kısa
adı GETAT yani geleneksel ve tamamlayıcı tıp merkezleri, eğitim ve araştırma
hastanelerine bağlı olarak birçok ilde kurulmaktadır. Temel sağlık
hizmetlerinin yanında tabii ki tamamlayıcı tıbbi hizmetlerin yeri vardır,
tamamen reddetmek tabii ki doğru değildir. Örneklemeyle konuşmama devam etmek
istiyorum.
Bursa’da
bugüne kadar GETAT merkezi için yaklaşık 7 milyon Türk lirası harcandığı
söylenmektedir. Bu merkezlerde sülük tedavisi, hacamat, ozon tedavisi gibi 14
branşta planlama yapılmaktadır. Başta sülük alımı olmak üzere bu branşlarda
şartname hazırlanmaktadır bugünlerde. Hâl böyleyken ülkemizde bugün temel
sağlık hizmetlerinin sunumu konusunda tıbbi sarf malzemelerinin temini,
ekonomik krizden dolayı gerçekleşememektedir. Binlerce ameliyat ertelenmiştir.
Sağlık çalışanları düzensiz... 
(Mikrofon
otomatik cihaz tarafından kapatıldı) 
YÜKSEL
ÖZKAN (Bursa) – Kamu hastaneleriyle yazışmalarda hayati önemi haiz belge
olmadan…
BAŞKAN
– Sayın Özkan, teşekkür ederiz. 
YÜKSEL
ÖZKAN (Bursa) - …devamlı, devleti zarara uğratmak, kamu zararına sebebiyet
vermek…
BAŞKAN
– Teşekkür ederiz Sayın Özkan. 
YÜKSEL
ÖZKAN (Bursa) - …kireçlenme nedeniyle tekerlekli sandalyeye mahkûmken,
sağlıkta… 
BAŞKAN
– Teşekkür ederiz.
VIII.-SEÇİMLER
A) Komisyonda Açık Bulunan Üyeliklere Seçim
1.- Dışişleri Komisyonunda boş bulunan üyeliğe seçim
BAŞKAN
– Değerli milletvekilleri, gündemin “Seçim” kısmına geçiyoruz. 
Dışişleri
Komisyonunda boş bulunan ve Cumhuriyet Halk Partisi Grubuna düşen 1 üyelik için
Ankara Milletvekili Sayın Ahmet Haluk Koç aday gösterilmiştir. 
Oylarınıza
sunuyorum: Kabul edenler… Etmeyenler… Kabul edilmiştir. 
Değerli
milletvekilleri, birleşime on beş dakika ara veriyorum. 
Grup
başkan vekillerimiz de lütfederse bir çay içmek için arkaya bekliyorum. 
Teşekkür
ederim.
Kapanma Saati: 16.36
İKİNCİ OTURUM
Açılma Saati : 17.00
BAŞKAN : Başkan Vekili Levent GÖK
KÂTİP ÜYELER : İshak GAZEL (Kütahya), İsmail OK
(Balıkesir) 
----- 0 -----
BAŞKAN
– Sayın milletvekilleri, Türkiye Büyük Millet Meclisinin 5’inci Birleşiminin
İkinci Oturumunu açıyorum.
Alınan
karar gereğince gündemin “Kanun Tasarı ve Teklifleri ile Komisyonlardan Gelen
Diğer İşler” kısmına geçiyoruz.
1’inci
sıraya alınan, Türkiye Büyük Millet Meclisi Başkanı İzmir Milletvekili Sayın
Binali Yıldırım'ın Türkiye Büyük Millet Meclisi İçtüzüğünde Değişiklik
Yapılmasına Dair İçtüzük Teklifi ve Anayasa Komisyonu Raporu’nun görüşmelerine
başlıyoruz.
IX.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- Türkiye Büyük Millet Meclisi Başkanı İzmir
Milletvekili Binali Yıldırım’ın Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi (2/772) ve Anayasa Komisyonu Raporu
(S. Sayısı: 4) (x)
BAŞKAN
– Komisyon? Yerinde.
Meclisimizi
temsilen Sayın Genel Sekreter Yardımcımız yerinde.
Komisyon
Raporu 4 sıra sayısıyla bastırılıp dağıtılmıştır.
Değerli
arkadaşlarım, teklifin tümü üzerindeki görüşmelere başlıyoruz.
İlk
söz, İYİ PARTİ Grubu adına İstanbul Milletvekilimiz Grup Başkan Vekili Sayın
Yavuz Ağıralioğlu’nda.
Buyurun
Sayın Ağıralioğlu. (İYİ PARTİ sıralarından alkışlar) 
Süreniz
yirmi dakika.
İYİ
PARTİ GRUBU ADINA YAVUZ AĞIRALİOĞLU (İstanbul) – Sayın Başkan, değerli
milletvekilleri; hepinizi saygıyla selamlıyorum.
Meclis
İçtüzüğü’nün müzakerelerini hem Komisyonda hem de çalışma gruplarımızda yaptık,
mutabakat oluştu, elden gelenin en iyisini yapmaya çalıştık. Hükûmetimizin, bu
meselelerle alakalı, hızı verimlilikle birleştiren iradesine şerh etmiş
olmamıza rağmen, her hızda bir hayır murat eden bir aceleciliğe gelmiş oldu.
Aslında biz Meclis İçtüzüğü’nün Meclisin müzakere, mutabakat, denetim ve bundan
sonraki süreçlerle alakalı şeffaflığının hem bu mevzuda oluşacak mutabakata hem
de bundan sonra bunlar vesilesiyle çıkaracağımız kanunların yapboz tahtasına
dönmemesine vesile olacağına inanıyorduk ama mutabakat böyle oldu. Şimdi, bu
vesileyle söz alıp söyleyeceklerimizin peşinden Hükûmetimize sitemlerimizi,
tenkitlerimizi, tekliflerimizi iletip kürsüden ayrılacağım.
Her
şeyden önce yeni bir sistem; bizim de intibak etmekte zorlandığımız, hatta
Hükûmetin de intibak etmekte zorlandığı bir sistem. Henüz “Dört başı mamur
olur, memleketi abat eder, ihya eder, inşa eder.” diye takdim edilmiş bu yeni
sistemin içerisinde biz Meclis İçtüzüğü’nün bile çalışma verimliliğini
bulamadık. Dolayısıyla “Memleketi abat eder, memleketin karanlık günlerinde
etkin karar mekanizmalarını hızlı bir şekilde çıkararak memleketi ihya ve inşa
eder.” diye önümüze konulan sistem, henüz bu safhada bile verimliliğini
yitirmiş durumdadır.
Dolayısıyla
biz Hükûmetin alelusul iş görme şeklinden genel olarak muzdaripiz; genel olarak
muhalefetin her türlü tenkidini düşman hattından kendi cephelerine yöneltilmiş
bir saldırı gibi telakki eden, muhalefetin tenkitlerini, eksik kalmış yönleri
tamamlamaya yönelik tekliflerini mutlaka bir hasımlık telakki eden üslubun
muzdaripiyiz. Dolayısıyla biz Genel Kurulda elimizde ifade imkânı bulduğumuz
her mevziyi hem bu sitemlerimizi, bu tekliflerimizi ifade imkânına
dönüştürüyoruz hem de bu vesileyle Hükûmetin bizi duymaz kulaklarına sesimizi
avazımız çıktığı kadar duyurmaya çalışıyoruz.
Genel
Kurulda İç Tüzük’le alakalı evvelen bir mutabakatımız vardı, o mutabakat
üzerinden aslında biz sadece, Meclisin sesi kısılmasın tenkitlerimizi, daha
etkin, daha verimli, daha şeffaf denetim imkânlarını elinde bulunduran bir
Meclis olma tekliflerimizi bir şekilde bugün buraya kadar taşıdık; ele böyle
bir metin çıktı. Bu, en azından mutabakat sağlanabildiği için daha ehven
gördüğümüz bir metindir. Tali komisyonların, esas komisyonların, ihtisas
komisyonlarının bu meselelerle alakalı daha verimli çalışabildiği bir siyasal
alan oluşsun isterdik, bir çalışma alanı oluşsun isterdik; olmadı, muvaffak
olunamadı. Bu meselelerle alakalı “hızlı, etkin karar alma mekanizması” diye
hızlı bir şekilde Meclisin yasaları çıkarmasına cümle kurmak her zaman
istediğimiz verimi alamamamıza da dönük menfi neticelerle bizi karşı karşıya
bırakıyor. Daha önce yaşadık bunları, İhale Kanunu’nda yaşadık, benzer
kanunlarda yaşadık. Yapboz tahtasına dönmesin diye bir kanunu sükûnetle
çıkarabilmek, bütün menfi taraflarını izole edebilmek -eskilerin tabiriyle
“Efradını cami, ağyarını mâni.” derler- böyle mükemmel hâle getirebilmek
isterdik ama derme çatma bu, bu hâle geldi. 
Şimdi,
bu elimizdeki, çıkarabildiğimiz bu metin üzerinden, biz, Meclisin konuşma
haklarını, Mecliste muhalefetin iktidarı tenkit etme imkânını, iktidarın
muhalefet vasıtasıyla denetlenme imkânını kaybetmeyelim diye, konuşma süreleri
dâhil, soru sorma usulleri dâhil, bütün bunlarla ilgili, kanunların yapılma
süreçleri, tali komisyon ve esas komisyonların çalışma mekanizmaları dâhil
birtakım tekliflerde bulunduk. Şimdi mutabakat metni diye elimize gelen metin,
inşallah devamlı yapboz tahtasına çevirmek zorunda kalmayacağımız bir metin
olur. Hayırlı olmasını temenni ediyoruz parti grubumuz adına. 
Bu
vesileyle Sayın Başkana evvelen söyleyeyim, AK PARTİ’ye, iktidar partisine,
şahsiyetine değil ama manevi şahsiyetine sataşmada bulunacağım efendim, sataşma
dolayısıyla söz talebi olursa lütfen verin. 
Biz
böyle sıkışma zamanlarında iktidarımızın muhalefetin yerine cümle kuruyor
olmasından şu açıdan muzdarip oluyoruz: Muhalefetin elinde siyasal iletişim
enstrümanları açısından kendisini ifade etme imkânı çok fazla olmadığı için
bazı yanlışların muhalefet tarafından dillendirilmesini iktidarımız sadece oy
kaybına uğrayacakları bir alanı görünce dinler hâle geliyor. Yani en
yakınımızda McKinsey tartışmasıyla alakalı dile getirmeye çalıştığımız,
muhalefetin daha çok vurgulamaya çalıştığı, hassasiyet gösterdiği ne kadar
cümle varsa bu cümlelerin siyasal karşılığı ancak oy kaybedebilme, siyasi
itibar kaybedebilme ihtimali mevzubahis olunca dinlenebilir hâle geliyor.
Dolayısıyla, bizim bu mevzuda aslında söylediğimiz tam olarak budur. Misalen,
bu bir uluslararası anlaşma mahiyetinde olsaydı, McKinsey bizim mutabakat metni
çerçevesinde Meclise sunulacak bir yasa olsaydı alelusul geçmiş olacaktı.
Müzakerenin faydasını gördüğümüz bir iştir. Sağ olsun, Sayın Cumhurbaşkanımız
bizi damat beyin ihanet ve cehalet suçlamasından kurtardı. Bazen Başkomutanlık
böyle bir şeyi de gerektirir. Yani bazen Meclisinize galiz cümlelerle hakaret
edilmesi sonucunu doğuracak bir şeye kendinizi siperlemek zorunda kalırsınız.
Dolayısıyla ben bu fedakârlığa müteşekkirim, sağ olsunlar. 
Şimdi,
muhalefetin kendisini ifade imkânı bulamamaktan kaynaklanan, siyasal iletişim
enstrümanlarını kullanamamaktan kaynaklanan sesinin kısıklığı zaman içerisinde
iktidarın kendi yaptıklarına muhalefet etme sürecini besliyor. Biz bazen
iktidar partisinden bizim cümlelerimizi duymaktayız. Münhasıran
Cumhurbaşkanımız imdada bu tür netameli zamanlarda kavuşabildiği için onun
üzerinden gruba konuşmak, onun üzerinden Türkiye’ye mesaj vermek bizim için çok
daha makul, çok daha verimli bir yol hâline geliyor.
Geçen
haftaki parti grubunda Sayın Cumhurbaşkanımızın yerel yönetimlerle ilgili
politik çerçevesini çizmeye çalıştığı liyakat hassasiyetinin arkasına eklediği
bir cümle var, takdirle izledik. Malumualiniz, aslında muhalefet veciz cümlelerle
iktidarı tenkit edebilir. İktidar, veciz cümle kurmanın değil, veciz iş
yapmanın merkezidir, mercisidir. Dolayısıyla şöyle bir şey olmaya başladı:
Bizim muhalefet olsun diye kurduğumuz cümlelerimizi artık zaman zaman ve bu ara
daha çok sıklıkla Sayın Cumhurbaşkanından duymaya başladık. Geçen haftaki parti
grubu konuşmasında “Bana hiç kimse yakınıyla gelmesin. ‘Bu benim akrabamdır, bu
benim şuyumdur, buyumdur.’ diye gelmesin.” hassasiyetine teşekkür ediyoruz. 
Sayın
Cumhurbaşkanımızın bilmesi lazım, parti grubumuz AK PARTİ Grubunun bunu
söyleyemediğini düşündüğü için, Sayın Cumhurbaşkanının “Bana kimse yakınıyla
gelmesin, akrabalık iddia ederek akrabalarını çekip getirmesin.” hassasiyetine
biz şöyle karar vererek mukabele ediyoruz: AK PARTİ Grubu belki nezaket
gösterir, yakınlık ihsas ettiren iradenin sizinle akrabalık bağını göz önüne
alarak sitemlerini, tenkitlerini size ulaştıramaz diye biz söylüyoruz: Sayın
Cumhurbaşkanım, yakınların devlet kademelerine taşınmaması hassasiyetinize
teşekkürle mukabele ediyoruz ama zatıalinize bir mevzuda haber vermemiz lazım.
Sizinle aynı anneden, aynı babadan olduğunu iddia eden ve bu iddiasıyla
mütenasip bir siyasi geçmişin içerisinde arkadaşlarınızın kafasında hiçbir
tereddüde mahal bırakmayacak Recep Tayyip Erdoğan isimli bir beyefendi var.
Sayın Cumhurbaşkanım, bu beyefendi sizin “Bana kimse akrabasıyla gelmesin.”
hassasiyetinizin rağmına damadını sizin yanınıza getirip “Bunu Hazine ve Maliye
Bakanı yapar mısınız?” diyor. Yetmiyor, efendim, benim damadımı Varlık Fonu’na,
yetmiyor, Savunma Komisyonuna, yetmiyor, yanına, yandaşına, akrabalık
ilişkilerini katarak, siyasi nüfuzu size sual edilemediği için devlet
kademelerinde size yakınlık ihsas ettirecek şekilde pek çok insanı devletin
hizmetiyle buluşturuyorlar. Sayın Cumhurbaşkanımızın dikkatlerine arz
edeceğimiz husus şudur: Ya hassasiyetini çizdiğiniz çerçeve içerisinde Recep
Tayyip Erdoğan’ı parti disiplinine davet edin lütfen ya da uymuyorsa parti
disiplinine uymamanın gereğini yerine getirin. Bu memlekette yakınlık ihsas
ettirerek, devlet kademelerinde eş, dost, akraba, usul-füru ilişkisi içerisinde
en kötü dönemi yaşadığımıza inanıyoruz, en kötü dönemi. Üniversitelerde de
bürokraside de bu mevzuyla ilgili hassasiyet gösterecek, soru önergeleri
vereceğiz yani soy isim beraberliklerinin devlet yönetiminde şu anda ne tür
idari mevzileri işgal ettiğinin ifade edilmesi anlamında söylüyorum.
Dolayısıyla, iktidarın bugün veciz cümleler kurarak, muhalefetin kurması
gereken cümleleri kurarak muhalefetin etkinliğini kırma teşebbüsünden ancak
böyle kurtulunabileceğine inanıyoruz. 
Biz,
şimdi, yerel yönetimlerle alakalı çalışmalara başladık. Bu yapmaya başladığımız
çalışmalar içerisinde, siyasetin elindeki gücü kullanma şeklinden, “İktisadi
olarak karşımızda duran büyük krize kriz demeyelim de ne diyelim?”
istişarelerine denk geliyoruz Anadolu’da. Ticaret odaları, iş adamları, meslek
odaları, Hükûmetimizin kulaklarının olabildiği, gözlerinin olabildiği
toplantılarda “Biz buna kriz demeyelim de ne diyelim?” istişaresini toplantıdan
önce yapıyorlar, bilesiniz. “Daralma, nefes darlığı, terleme, geçici bir
türbülans” benzeri cümlelerle, salavatlarla kürsüye çıkan iş adamları, kürsüden
indikten sonra durumun vahametine cümle kurar hâle geldiler. Önce hastalığın
teşhisini sağlıklı yapabilme imkânından mahrum kalırsak sonra tedavi için
yapacağımız her şey havada kalır. 
Arkadaşlar,
“İnsanı yaşat ki devlet yaşasın.” diye yola çıkmış harekete konuşuyorum. Bugün,
“Partimizi yaşatın ki devlet yaşasın.” noktasına gelmiş bir partiye sitem ediyorum.
“İnsanı yaşat ki devlet yaşasın.”dan “AK PARTİ giderse memleket mahvolur.”a
gelen bir siyasal iradeyi tenkit ediyorum. Parmaklarındaki yüzükleri
göstererek, Hazreti Ömer’in fedakârlıklarından bahsederek, Efendimiz’in yüzüne
değmemiş hasırları millet vicdanına ihbar ederek yola çıkmış bir iktidarın,
geldiği yere kriz demeyecek kadar örtme duygusuna mukabele ediyorum. Yani biz
bugün milleti fedakârlığa davet edeceksek -Hükûmetimizin boynuna borç- başta
Cumhurbaşkanımız olmak üzere, kendisi bulgura, kendisi yoğurda talim edecek,
ondan sonra “fedakârlık” diyecek. Dolayısıyla, sarayın masrafları… “Makam
arabaları özelleştirilecek, lojmanlar satılacak.” diye başlanmış yolun nihayeti
saray olmamalıydı. Bu kadar şatafat, debdebe olmamalıydı. Verimlilik diye,
üretim diye, alın teri diye en aziz nimetimizi bunlardan bilmek ahlakımız,
ranta, beton ekonomisine dönmemeliydi. 
Bugün
yerel yönetimlerle ilgili seçim sürecine giriyoruz. Şu anda Türk ekonomisine,
üretim bandına, üretim ahlakına, üretim şuuruna, üretim iradesine kasteden şey
AK PARTİ’nin belediyecilik maharetsizliğidir. Bu beton ekonomisinin arkasında
yeni keşfedilmiş emsal-yoğunluk usulü-usulsüzlüğü vardır. Otuz kırk yıllık
büyük inşaat firmaları hâline gelmiş gibi davrandıklarına bakmayın, büyük sanayi
firmaları, büyük üretim firmaları kırk yıldır sanayiden kazanamadıklarını,
imar, emsal usulsüzlükleri içerisinde -kendilerine sunulmuş- beton inşa
etmekten kazandıklarını kırk yıldır kazanamaz hâle geldikleri için üretim
yetimdir. Bugün bu üretimin iki ayağı var, onunla ilgili de önerge vereceğiz,
inşallah vicdanlarınızda makes bulur.
Bugün,
FETÖ’cülerin yurt dışına kaçırdığı iddia olunan, tespit edilen hatta… Yani
alelusul, kanuni ne kadar tespit edildi bilemiyorum. Lakin, piyasada iş yapan
her iş adamından çok rahatlıkla bilgilerini alabileceğiniz, bu beton
ekonomisinin arka planından güçlendi; FETÖ’nün finansal kuvveti, imar
yoğunlaşması vasıtasıyla oluşturulmuş büyük iş merkezleri, AVM’ler ve
gökdelenlerle oluşturuldu. 15 Temmuzdan önce oluşan bu iktisadi büyüklüğün 15
Temmuz alçaklığından sonra kimlere mal teslim edilerek, devir teslim yapılarak
yurt dışına sermaye kaçışına sebep olduğu da araştırılacak arkadaşlar çünkü iki
türlü işimiz var bizim. Bugün ekonomimizin, bizim üzerimizde ağırlaşan, üretim
yapan insanlarımızın kaldıramayacağı hadde mevzuyu vardıran, alın terini yetim
bırakan şey, rantın Türk yurdunda hükümferma olmasıdır. Bu rantı elindeki
imkânları belediye imkânlarını kullanma şekliyle kırbaçlayan, AK PARTİ
belediyeciliğidir. Dolayısıyla Türk ekonomisini bugün davet ettiğiniz üretim
alanında Türk ekonomisi nefes alamaz hâle gelmiştir. Bugün zabıtalar
marifetiyle dizginleyemeyeceğiniz bu enflasyon karşısında, hutbelerle de
engellenemez bir stokçulukla karşı karşıya olduğumuz gerçeğini, iş adamlarına
“Kriz demeyin.”, esnaf odalarına “Sakın ha krizden bahsetmeyin.” diyerek
örtemezsiniz. Bugün konkordato ilan eden firmaların peşinden, finansal
daralmanın peşinden yaşanacak yeni kırılmalar eklenince beraberinde getireceği
toplumsal savrulmayı hesap etmek zorundayız.
İstirhamımız
şudur: Hükûmetimizin başına bir şey geldi mi doğruları yapmaya meyli daha çok
artmaktadır. Evvelen bizim söylediklerimizi duymayan Hükûmet, başı duvara
çarpınca muhalefetin söylediklerine kulak kesilmektedir. McKinsey meselesinde
tenkitlerimizi kulak arkası ettiler. 
(Mikrofon
otomatik cihaz tarafından kapatıldı) 
YAVUZ
AĞIRALİOĞLU (Devamla) – Bitiriyorum Başkanım. 
BAŞKAN
– Sayın Ağıralioğlu, sözlerinizi toparlayınız. 
Buyurun.

YAVUZ
AĞIRALİOĞLU (Devamla) – Bizim, Hükûmetimize içine girmiş oldukları bu siyasi
girdaptan kurtulabilmeleri için, memleketi içine düşürdükleri bu iktisadi
krizden çıkarabilmeleri için teklif ettiğimiz usul şudur: Türkiye’ye yatırıma
çağırdığınız insanlara lütfen “Başınıza bir şey gelirse beni arayın.” demeyin.
Sayın Cumhurbaşkanımıza da sözümüzü söylemiş olalım: Lütfen, Türkiye’ye
çağırdığınız, yatırım yapsınlar diye ülkenize çağırdığınız iş adamlarına,
finansman imkânları olarak Türkiye’de yeni kredi imkânlarına dönüşecek
yatırımlara davetiye çıkarırken “Başınıza bir şey gelirse bizi arayın.” demeyin
çünkü bu, dünyanın hukuku oturtamamış ülkelerinin beylik lafıdır. Bu lafı
duyduktan sonra bir ülkeye yatırım gelmez, sadece bu saikle gelmez. 
Dolayısıyla,
hukukun egemen olduğu bir ülke kurmak zorundayız, liyakatin istihdam edildiği
bir ülke kurmak zorundayız. Liyakati istihdam ederken de dinin, dilin,
mezhebin, meşrebin, aidiyetin, bizim mahalleden olmanın hiçbir öneminin
olmadığını berrak bir şekilde siyasi irademizle buluşturmak zorundayız. Bunları
gerçekleştirebilirsek ondan sonrasını yönetmek daha kolay olacaktır. 
(Mikrofon
otomatik cihaz tarafından kapatıldı) 
YAVUZ
AĞIRALİOĞLU (Devamla) – Heyetinize saygılarımı arz ederim. (İYİ PARTİ
sıralarından alkışlar)
BAŞKAN
– Sayın Ağıralioğlu, selamlamak için biraz daha süre vereyim, selamlayalım
isterseniz. 
YAVUZ
AĞIRALİOĞLU (Devamla) – Yok, teşekkür ederim, sağ olun. 
BAŞKAN
– Peki, teşekkür ediyorum. 
Gruplar
adına ikinci söz, Milliyetçi Hareket Partisi Grubu adına Sayın Erkan Akçay,
Manisa Milletvekilimize aittir.
Buyurun
Sayın Akçay. (MHP sıralarından alkışlar) 
MHP
GRUBU ADINA ERKAN AKÇAY (Manisa) – Sayın Başkan, değerli milletvekilleri;
İçtüzük Değişiklik Teklifi üzerine Milliyetçi Hareket Partisi Grubu adına söz
aldım. Muhterem heyetinizi saygıyla selamlıyorum. 
Bugün
İç Tüzük’ümüzde değişiklik yaparak Meclisimizin Anayasa’ya ve Cumhurbaşkanlığı
hükûmet sistemine uyumu istikametinde gerekli ve önemli bazı değişiklikleri
gerçekleştireceğiz. 
Teklifin
Komisyon aşaması verimli konuşmalara vesile olmuştur. Bununla birlikte, asıl
önemli olan nokta, bu değişiklik teklifinin grupların uzlaşmasıyla birlikte
Komisyondan geçmiş olmasıdır. Meclisin çalışma usul ve esaslarını düzenleyen
bir belgede partiler arasında bir uzlaşının sağlanmış olmasını fevkalade önemli
görüyoruz. 
Sözlerime
başlarken, Komisyon görüşmelerinin etkin ve verimli bir şekilde tamamlanmasına
katkı sunan başta Türkiye Büyük Millet Meclisi Başkanı Sayın Binali Yıldırım’a,
Anayasa Komisyonu Başkanı Sayın Bekir Bozdağ’a, Meclis Başkan Vekili Sayın
Mustafa Şentop’a ve bütün siyasi partilerimizin grup başkan vekillerine ve
Komisyon üyesi milletvekillerimize teşekkür ediyorum. 
Değerli
milletvekilleri, İç Tüzük, Meclisimizin usul, esas, kural, düzen, disiplin ve
sınırlarını belirleyen bir belgedir; ihtiyaçlara, uygulamada yaşanan sorunlara
göre zaman zaman değişikliğe konu olmuştur. En azından kırk beş yıl itibarıyla
baktığımızda çeşitli maddelerde 15 değişiklik yapılmış ve 172 maddede
değişiklik yapılmıştır. İç Tüzük değişikliklerindeki temel motivasyon Meclisin
etkin, verimli, siyasal, kültürel ve hukuki değerlere saygılı ve huzurlu
çalışmasını temin etmektir. 
Bu
teklifte lafzi değişikliklerle birlikte Cumhurbaşkanlığı hükûmet sistemi içinde
Meclisin fonksiyonlarına uyum değişiklikleri de yer almaktadır. Örneğin, 16
Nisan Anayasa değişikliğiyle Cumhurbaşkanının veto yetkisinde düzenleme
yapılmıştı, yasamadan münhasıran sorumlu olan Türkiye Büyük Millet Meclisinin
yürütme karşısında zayıf kalmamasını sağlamak amacıyla Cumhurbaşkanının veto
yetkisi Anayasa’yla hafifletilmiştir. Buna göre, Cumhurbaşkanı tarafından
Türkiye Büyük Millet Meclisine geri gönderilen kanunu Türkiye Büyük Millet
Meclisinin üye tam sayısının salt çoğunluğuyla aynen kabul etmesi hâlinde
teklif kanunlaşmış olacaktır, Cumhurbaşkanının vetosu 301 milletvekilinin
oyuyla geçersiz kılınabilecektir. Başkanlık sistemlerinin tipik uygulaması olan
ağır veto müessesesi bu Cumhurbaşkanlığı hükûmet sisteminde bulunmamaktadır.
İşte, bu istikamette kanun yapım sürecinde Cumhurbaşkanının veto ettiği
kanunların görüşülmesiyle ilgili usullerde değişiklik yapılması da gerekmiştir.
Bunların yanı sıra çeşitli değişiklikler de yapılmıştır. Örneğin, Muhafız
Taburunun kaldırılması gibi, milletvekillerine yasama evraklarının elektronik
yolla tebliği gibi Meclis işleyişine ilişkin bazı değişiklikler de yer
almıştır. 
Ancak
önemli bir diğer husus da, yeni hükûmet sisteminin ruhuna, paradigmasına uygun
İç Tüzük değişikliklerinin yapılması gerekmektedir. Bu, önümüzdeki çalışma
mesailerinde gerçekleştirmemiz gereken önemli bir ihtiyaçtır. Önümüzdeki
süreçte yapacağımız değişiklikleri yaşayarak, tecrübe ederek, tartışarak daha
isabetli bir şekilde yerine getireceğimize inanıyorum. 
Türkiye’nin
ciddi bir yasama geçmişi, kültürü, birikimi ve geleneği vardır. Daha kaliteli,
verimli ve etkin bir yasama faaliyeti gerçekleştirmeliyiz. Bu istikamette,
önümüzdeki İç Tüzük değişikliğinde en çok dikkat etmemiz gereken hususları
huzurunuzda şu şekilde özetlemek istiyorum değerli milletvekilleri.
Birinci
önceliğimiz, Türkiye Büyük Millet Meclisinin yasama ve denetim kapasitesinin
artırılması gerekiyor. Bunun için siyasi parti gruplarının kamu kurum ve
kuruluşlarından bilgi alması konusunda yaşanan sıkıntılar ortadan kaldırılmalı
ve bu süreç İç Tüzük’le hukuki dayanağa kavuşturulmalıdır. 
İkinci
olarak kanun tekliflerinin komisyonlarda görüşülmesi sürecinde komisyon
başkanının teklife ilişkin kamu kurum ve kuruluşlarından düzenleyici etki
analizi ve görüş isteyebilmesinin önü açılmalıdır. 
Yasama
ve denetim alanlarında Türkiye Büyük Millet Meclisinin birim ve kadroları
güçlendirilmelidir. Özellikle yasama faaliyetlerinde parti gruplarına ve
milletvekillerine gerekli desteği verecek bir yapının oluşturulması şarttır.
Ayrıca, kesin hesap veya denetim komisyonunun kurulması gerekmektedir. Bu
komisyon Meclisimizin denetim fonksiyonunu daha kurumsal ve etkin hâle
getirecek, Cumhurbaşkanlığı hükûmet sisteminin de ruhuna uygun olacaktır.
Genellikle bütün parti gruplarının da geçmiş dönem çalışmalarında da uzlaştığı
üzere -en azından görüş bakımından- çocuk hakları komisyonunun kurulması, yerel
yönetim komisyonunun kurulması gibi hususların da önümüzdeki İç Tüzük
çalışmalarında ele almamız gereken hususlar olduğunu düşünüyoruz. 
“İhtiyaçlar
kanunların anasıdır.” derler. Yürütme kanun teklif edemiyor ancak yürütmenin
kanunların uygulama sonuçları, çıkan sorunlar ve ihtiyaçlara ilişkin yasamaya
yazılı rapor veya görüş bildirme imkânının da olması gerektiği kanaatindeyiz.
Neticede her kanunun son maddesi “Bu kanunu Cumhurbaşkanı yürütür.” şeklinde
çıkacak. Bu yüzden “yasama ile yürütme ayrılığının daha belirgin hâle gelmiş
olması” demek iki kuvvet arasında duvar örülmesi, iletişim ve diyaloğun
olmaması demek değildir. O bakımdan bu yasama-yürütme ilişkilerinin de formel
kurallara bağlanmış ve kurumsal hâle getirilmesi önem arz ediyor. İç Tüzük’te
komisyonların daha verimli, etkin ve fonksiyonel çalışmasını sağlamalıyız.
Komisyonlar Türkiye Büyük Millet Meclisinin mutfağı olmalıdır ve Genel Kurula
da kaliteli bir servis yapılmalıdır. 
16
Nisan Anayasa referandumuyla hayata geçirdiğimiz Cumhurbaşkanlığı hükûmet
sistemi Türk kamu yönetiminde önemli reformlara yol açmıştır. Bu reformların
genel çerçevede iki boyutu vardır. Birincisi yasama ve yürütme organlarının
sisteme uygun olarak dizayn edilmesi, ikincisi Cumhurbaşkanlığı hükûmet
sisteminin bütün kurum ve kurallarıyla yerleşmesi. Birinci konuda 24 Haziran
seçimleriyle önemli bir aşamayı gerçekleştirdik ve yürütme organı doğrudan
milletimizin iradesiyle biçimlenmiştir. Bugün görüştüğümüz İçtüzük Teklifi yeni
sisteme ve Anayasa’ya uyumu içeriyor. Uyumun gerçekleşeceği yer, yine, millet
iradesiyle karar alan Türkiye Büyük Millet Meclisidir.
Cumhurbaşkanlığı
hükûmet sisteminin yeni bir model olarak dünya anayasa hukuku literatürüne
girmesine vesile olacağını düşündüğümüz hususlar şunlardır:
1)
Kuvvetler ayrılığının daha belirgin ve net hâle gelmesi.
2)
Denge-denetleme mekanizmasının kurulması.
3)
Yetki ve sorumluluğun birbirine paralel hâle getirilmesi.
4)
Yasama-yürütme ilişkilerinin kurumsallaşması.
Türkiye’nin
demokrasi yolculuğunun doğal bir neticesi olarak hayata geçen Cumhurbaşkanlığı
hükûmet sistemi hukuk devleti, kuvvetler ayrılığı ve demokrasi ilkelerini
karşılamaktadır. Cumhurbaşkanlığı hükûmet sisteminde, yasama üzerindeki yürütme
vesayeti veya etkisi büyük ölçüde kalkmıştır. Yürütme, yasama içerisinden
çıkmayacaktır. Ayrıca, yasama çoğunluğuyla yürütmenin aynı partiden olma
zorunluluğu da ortadan kalkmaktadır. Halkın önüne iki ayrı sandık konulmasıyla
yürütme ve yasama ayrı ayrı seçilmiş ve şekillenmiştir. Yasamanın yürütmeden
büyük oranda bağımsızlaşmasıyla, diğer bir ifadeyle kuvvetler ayrılığının
belirgin şekilde tesis edilmesiyle yürütme üzerindeki yasama denetimi de
etkinleşecektir. Türkiye Büyük Millet Meclisi denetiminin anayasal mantığı
gereği, parlamenter sistemin tersine, yasama denetimi siyasi sonuçlar da
doğurabilecektir.
Değerli
milletvekilleri, yeni hükûmet sisteminin merkezinde denge ve denetim vardır.
Yasama ve yürütmenin birbiriyle iç içe olduğu parlamenter sistemde yürütmenin denetimi
tam anlamıyla işletilememekteydi. Yürütme organının oluşumunda zaten Mecliste
çoğunluğu oluşturan partinin ya da partilerin belirleyici olması Meclisin
yürütme üzerindeki denetim işlevini de olumsuz etkiliyordu ancak bugün, en
azından anayasal sistem itibarıyla söylemek gerekirse yasama ve yürütmenin ayrı
ayrı fakat aynı şekilde millî iradeyle belirlenmesi iki kuvvet arasındaki
ilişkiyi de biçimlendirmektedir. Cumhurbaşkanlığı hükûmet sistemi içerisinde
Meclisin yüklendiği görev denge-fren mekanizmasının inşasına imkân vermektedir.
Denge-denetim mekanizmasının bir diğer aracı da seçimlerin karşılıklı
yenilenebilmesidir. Ombudsmalık ve Sayıştay denetimlerini de Türkiye Büyük
Millet Meclisinin denetim görevlerinin kurumsal çerçevesinde ayrıca saymak gerekiyor.

Cumhurbaşkanlığı
hükûmet sisteminin Türkiye Büyük Millet Meclisi açısından ayırt edici önemli
bir özelliği de yetki ve sorumluluk ilkesinin tesis edilmesidir, yetkiyi
kullanana sorumluluk da getirilmiştir. Anayasa’mızın eski hâli bir yönetimi keyfî
davranmaktan alıkoyacak şekilde Cumhurbaşkanlığı makamı itibarıyla bu dengeyi
sağlayamıyordu ancak yeni dönemde, yetkiyi kullanan Cumhurbaşkanı yaptığı bütün
iş ve eylemlerden, attığı her imzadan hukuki, cezai, idari ve siyasi bakımdan
sorumlu olmaktadır. 
Cumhurbaşkanlığı
hükûmet sistemiyle ülkemiz, yönetimde istikrarın tesisi, temsilde adaletin
temin edileceği bir yönetim sistemine kavuşmuştur. Şimdi, marifet odur ki
hepimize düşen görev, bu sistemi bütün kurum ve kurallarıyla başarılı bir
şekilde oturtmak ve işletmektir. Neticede, sistem ne olursa olsun başarı ancak
iyi uygulamalarla elde edilir. Demokrasimizi güçlendirmeli, uzlaşma kültürümüzü
daha da artırmalıyız ve geliştirmeliyiz. Türkiye'nin emin adımlarla yürüdüğü
güçlü devlet, güçlü yönetim, demokratik istikrar hedefleri yeni sistemin ana
omurgasıdır. Yasama, yürütme ve yargı organlarının kendi içinde daha güçlü,
daha bağımsız, denge ve denetleme mekanizmalarının daha etkin şekilde çalıştığı
bir yapıya kavuşması bu sistemin en önemli özelliklerinden birisidir.
Cumhurbaşkanlığı hükûmet sisteminin en önemli yeniliği, yürütme üzerinde gerek
siyasi denetimin gerekse de hukuki denetimin tesis edildiği bir modelle
Türkiye'nin daha demokratik ve istikrarlı bir yönetim sistemine kavuşmasıdır.
Bütün
bu anlattıklarımızın tam merkezinde Türkiye Büyük Millet Meclisi vardır. Gerek
yetki-sorumluluk ilkesi, gerek denge-denetim mekanizması Meclisin etkinliğiyle
işler hâle gelebilecektir. Amacımız, Meclisimizin yeni sisteme uyumlu biçimde
yetki ve sorumluluklarını yerine getirmesidir. Devlet-millet uyumuyla
milletimizi müreffeh, devletimizi güçlü kılacağız. Bugün kabul edeceğimiz
değişikliğin Meclisimizin yeni sistemle uyumlu olarak etkinliğini ve
verimliliğini artıracağına inanıyoruz.
(Mikrofon
otomatik cihaz tarafından kapatıldı)
BAŞKAN
– Sayın Başkanın mikrofonunu açalım.
ERKAN
AKÇAY (Devamla) – Sözlerime son verirken, İç Tüzük değişikliğinin Meclisimize,
ülkemize, milletimize hayırlı olmasını temenni ediyor, muhterem heyetinizi
saygıyla selamlıyorum. (MHP ve AK PARTİ sıralarından alkışlar) 
BAŞKAN
– Teşekkür ederiz Sayın Akçay.
Sayın
Özen sisteme girmiş, burada mı değerli arkadaşlarım? Sayın Özen…
MERAL
DANIŞ BEŞTAŞ (Adana) – Şu an için burada değil.
BAŞKAN
– Yok…
Sayın
Girgin, 60’a göre söz talebiniz var, gerekçesini bir izah eder misiniz.
SÜLEYMAN
GİRGİN (Muğla) – İşten atılan işçiler…
BAŞKAN
– Peki.
Buyurun.
V.- AÇIKLAMALAR (Devam)
34.- Muğla Milletvekili Süleyman Girgin’in, Muğla
ilindeki TÜVTÜRK Araç Muayene İstasyonunda çalışan işçilerin sendikalı
oldukları için işten atıldıklarına, Başbakanken "Sendikalaşmaktan ve
örgütlenmekten korkmayın." diyen Binali Yıldırım’a gereğini yapması
çağrısında bulunduğuna ilişkin açıklaması
SÜLEYMAN
GİRGİN (Muğla) - Sayın Başkan, Muğla’daki TÜVTÜRK Araç Muayene İstasyonundaki işçiler
sendikalı oldukları için işten atılmışlardır. Her biri onar yıllık kıdeme sahip
olan yaklaşık 20 işçi altmış günden beri direnmektedirler. Anayasa'mıza ve
Türkiye'nin imza koyduğu Uluslararası Çalışma Örgütü (ILO) Sözleşmesi’ne göre,
sendikalaşma çalışanlara tanınmış temel hak ve özgürlüklerden biridir. İş
Kanunu da sendikal nedenli işten atılmayı yasaklamıştır. Dönemin Başbakanı
Sayın Binali Yıldırım 2017 ILO Avrupa Bölge Toplantısı’nda işçilere çağrıda
bulunarak “Sendikalaşmaktan ve örgütlenmekten korkmayın.” demiştir. 
Bir:
Çalışma Bakanının işten atılan Muğla araç muayene istasyonu iş yeri ile
Türkiye’de aynı kaderi paylaşan diğer iş yerlerindeki işçileri ziyaret ederek
durumlarını görmesini ve işverenlere “Sendikalaşan işçileri sokağa atamazsınız,
hukuku çiğneyemezsiniz.” demesini bekliyoruz.
İki:
Şu anda Meclis Başkanı olan Binali Yıldırım’a da bir çağrıda bulunuyoruz:
Samimiyse lütfen gereğini yapsın.
Teşekkür
ediyorum. 
BAŞKAN
– Teşekkür ederim. 
Sayın
Bankoğlu, sizin de bir söz talebiniz var, gerekçesini bir izah eder misiniz
lütfen.
AYSU
BANKOĞLU (Bartın) – Amasra maden işçilerinin eylemi vardır, hayati tehlikeyle
bu eylem devam etmektedir…
BAŞKAN
– Peki.
Buyurun
Sayın Bankoğlu.
35.- Bartın Milletvekili Aysu Bankaoğlu’nun, 21 Eylül
2018 tarihinde Amasra Maden İşletmesinden çıkarılan 209 işçinin eylemlerine
devam ettiğine, söz konusu şirket ile Enerji ve Tabii Kaynaklar Bakanlığının
sorunun çözüleceği yönünde verdikleri sözü tutmaları çağrısında bulunduğuna
ilişkin açıklaması
AYSU
BANKOĞLU (Bartın) – Teşekkürler Sayın Başkan.
Hema
Elektrik Üretim Anonim Şirketine bağlı Amasra Maden İşletmesinde çalışan 209
işçi 21 Eylül 2018 tarihinde işten çıkarılmıştır. İşçiler, yasal hakları olan
kıdem ve ihbar tazminatlarını, elli bir günlük ücretlerini ve bayram
ikramiyelerini an itibarıyla elde edememişlerdir. Bu sebeple, benim de bizzat
ziyaret ettiğim Bülent ve Serdar kardeşlerim yaklaşık 55 metre yükseklikteki
kulede beş gündür eylem yapmaktadırlar ve diğer işçi kardeşlerimiz de aşağıdan
onlara destek olmaktadır. 
Buradan,
hem söz konusu şirkete hem de Enerji ve Tabii Kaynaklar Bakanlığına sorunun
çözüleceği yönünde verdikleri sözü tutmaları için tekrar çağrı yapıyorum ve
yüce Meclisimiz huzurunda bir kez daha emekçi kardeşlerimizin sesi olmak için
hem sahada hem de yüce Meclisimiz huzurunda çalışmaya devam edeceğimi tekrar
ediyorum. 
Teşekkür
ediyorum.
BAŞKAN
– Teşekkür ederiz. 
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Türkiye Büyük Millet Meclisi Başkanı İzmir
Milletvekili Binali Yıldırım’ın Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi (2/772) ve Anayasa Komisyonu Raporu
(S. Sayısı: 4) (Devam)
BAŞKAN
– Değerli milletvekillerimiz, görüşmelere devam ediyoruz.
Söz
sırası, Halkların Demokratik Partisi Grubu adına Kars Milletvekilimiz Sayın
Ayhan Bilgen’de.
Buyurun
Sayın Bilgen. (HDP sıralarından alkışlar) 
HDP
GRUBU ADINA AYHAN BİLGEN (Kars) – Sayın Başkan, değerli milletvekilleri; her ne
kadar gündemimiz, konumuz İç Tüzük olsa da aslında, İç Tüzük, hepimiz biliyoruz
ki sadece İç Tüzük değildir. Türkiye'de siyasete bakış açısı, Parlamentonun
toplum nezdindeki saygınlığı, itibarı, doğal olarak İç Tüzük’ün içeriği ve
hazırlanış yöntemiyle de doğrudan ilişkilidir. 
Biz,
elbette ki yeni sistemi uygulamada test ederek bir kez daha, gerçekten denge
denetlemeyi güçlendirdi mi yoksa daha çok tehdit eder noktaya mı taşıdı, bunu
birlikte göreceğiz. Biz tersini düşünüyorduk, bunu söyleyerek kampanya yürüttük
ama siz de sonuç itibarıyla böyle olacağını başkanlık modelinden örnek vererek
savundunuz. Şimdi bunun pratiğini göreceğimiz bir ortamdayız. Dolayısıyla İç
Tüzük, aslında 16 Nisan referandumunun da bir testi niteliğinde olacak, bir
denemesi, bir uygulamasının görülerek gerçeğin ortaya çıkmasının da bir imkânı
olacak. Tarihi geriye çevirmek mümkün değil. Başkanlık sistemi mi, parlamenter
sistem mi bu ülke için daha uygun tartışmasını bir faraziye üzerinden yürütmek
değil, bugünkü durumu nasıl daha demokratik kılarız, nasıl hukuk devletine
uygun hâle getiririz, bunu konuşmak durumundayız. 
Hepimiz
biliyoruz ki bir mevzuatın içeriği kadar, hazırlanış yönteminin katılımcı
olması belirleyicidir. Bugün, biz, buna açık bir tavır sergilendiği için yapıcı
davranmayı tercih ettik; üç dakika, beş dakika fazla konuşma eğilimi içine
girmek yerine, Türkiye'de Meclis, partilerin didiştiği, itiştiği bir yer gibi
algılanan değil, tam tersine ortaklaşılabilen konularda, uzlaşılabilen
konularda birlikte hareket edilebilen bir platform olarak da görülsün istedik,
bunu önemsedik. Elbette ki bizim idealize ettiğimiz metin bu değişikliklerde
karşılık bulmuyor, biz onu savunmaya devam edeceğiz ve başından beri ifade
ettiğimiz gibi, Parlamentonun, hem yasama faaliyetlerinin daha katılımcı
gerçekleşmesi, kanunların Genel Kurula gelmeden önce, komisyonlarda, özellikle
sivil toplum örgütünün, ilgili kuruluşların, akademinin görüşünün daha zamana
yayılarak etkin, ciddiye alınmasının yasama sürecinin meşruiyetini
güçlendireceği ama aynı zamanda denetim işlevi açısından da muhalefetin söz
haklarının sanki bir oyalama gibi, sanki bir zaman kaybı gibi algılanmadan,
ülke yararına, toplumun verdiği rol muhalefetse muhalefet rolünün etkin biçimde
işletilmesi olarak görülmesi gerektiğini düşünüyoruz. 
Değerli
milletvekilleri, bir ülkede denge-denetleme sisteminin olmazsa olmazları var.
Bunların en klasik olanı, en geleneksel olanı güçler ayrılığı yani yasama,
yürütme ve yargı arasındaki güçler ayrılığının etkin olması, denge-denetlemenin
birinci şartı ama bu en eski tanım. Bunun üzerine iki önemli adım daha atılmış
dünyada -yani ben sistem tartışmasının dışında söylüyorum- başkanlık ya da
parlamenter ya da yarı başkanlık sistemlerinde iki önemli adım daha atılmış.
Bunlardan birisi, yerel yönetimlerin güçlü olması merkeziyetçi sistemi
dengeleyeceği için, denetleyeceği için aslında sistemi demokratikleştiren bir
supap rolü oynuyor. Dolayısıyla yerel yönetimler güçlü değilse, merkezî vesayet
eğer bütçe üzerinde, kararlar üzerinde ya da işte seçilenlerin görevden alınması
konusunda eğer çok güçlü ise orada ciddi bir denge-denetleme sisteminden söz
etmek mümkün değil. 
Son
ve belki yeni dönemin karar alma süreçleri açısından en kritik olan başlığı ise
sivil toplum ve medyanın sistemi denetleme potansiyel imkân ve kapasitesidir.
Eğer bir ülkede ilgili kuruluşların talepleri Parlamentoya taşınmıyorsa, ilgili
kuruluşlar bir alanı gayet iyi bildikleri, uzmanı oldukları, çalıştıkları hâlde
seslerini Meclise duyuramıyorlarsa ya da Meclis onların beklentilerini
karşılayacak bir yaklaşım içerisine girmiyorsa orada güçlü bir denge-denetleme
sistemi yoktur. Meslek kuruluşu olabilir, dernek olabilir, vakıf olabilir,
sendika olabilir ama sonuçta her biri toplum yararına çalışan bu kuruluşlar da
en az siyasetçiler kadar bazen daha fazla toplumsal çıkarı gözeterek
çalışıyorlar. Onların taleplerini -ki birçoğu gönüllü olarak çalışan
kuruluşlar- görmezlikten geldiğimizde “Biz en iyi biliyoruz.” havasına gireriz.
Bu, yanlış bir algıdır. Gerçekten doğruyu biliyor bile olsak onlarla konuşarak
yapmadığımız için, onların taleplerini dikkate almadığımız için hep bir tarafı
eksik kalacaktır.
Ve
son başlığın galiba en az sivil toplum kadar önemli ikinci ayağı da medya
değerli arkadaşlar. Medyanın Parlamento çalışmalarını izlemesi, görebilmesi,
takip edebilmesi, güçlü bir denge-denetleme sisteminin olmazsa olmazlarından
birisi.
Bakın,
komisyon çalışmaları… Hepimiz aynı şeye tanıklık ediyoruz. Belki farklı
komisyon başkanlarının farklı pratikleri varsa özür diliyorum ama şahit
olduğumuz manzara şu: Açılış sırasında komisyon başkanı bir protokol konuşması
yapıyor, sonra kameraları dışarı çıkarıyor. Değerli arkadaşlar, buna niye
ihtiyaç duyuyoruz? Komisyon çalışmaları bizim için bir şov vesilesi değil,
toplum için hele hiç değil. İktidarın da bunu böyle görmemesi ve komisyonlarda
kendi sözlerini de söylemeleri, gayet tabii, toplumun bunu izlemesi, görmesi
ama muhalefetin de sözünü söylemesine imkân tanıması gerekir. Bir törende
değiliz, bir açılış değil yani “Basın bir kısmında bulunacak, diğerinde
bulunmayacak.” diye bir tavır ortaya koymayı gerektirecek bir durum değil.
Toplumdan saklanacak bir şeyimiz yok. Sonuçta komisyonda bu ülke yararına bir
şey yapıyorsak herkes orada söyleyeceği sözü söylesin. Gayet tabii hepimiz
makul söyleyelim yani sözü alan yarım saat konuşup mitinge çevirmesin ama
herkes makul biçimde sözünü söylediğinde toplum da kendi tercihini ve onun
Meclisteki yansımasını, karşılığını kendisi görecek ve rahatlıkla ölçecektir.
Ben
çok uzun, uluslararası örneklere girmek istemiyorum ama nasıl parlamento
insanlığın ortak kazanımı ise parlamento pratikleri konusunda da dünyadaki iyi
örnekleri görmezlikten gelme şansımız yok arkadaşlar. Yani başkanlık sisteminin
bilinen en demokratik örneklerinden birisi olduğu için Amerika Birleşik
Devletlerinde Kongrenin, Temsilciler Meclisinin çalışmalarını tabii ki tek tek
anlatacak vakit yok ama sadece Kongre Araştırma Merkezinin çalışma potansiyeli,
kadro sayısı, kütüphanesi ve ürettiği bile aslında parlamentonun saygınlığı,
gücü ve üretilene mutfaktan katkı sunulması açısından son derece belirleyici.
Yine,
denetim işlevini nasıl yaptığını, zaman zaman, en azından birtakım uluslararası
yayınlardan takip ediyoruz. Büyükelçi atamalarından mahkeme atamalarına kadar
ya da işte birtakım yolsuzluk iddialarında yürütme erkindeki başkan, başkan
yardımcılarının ya da bürokratların Temsilciler Meclisinde, Kongrede gelip
nasıl hesap verdiklerini, kendilerinden nasıl hesap sorulduğunu, her şeyin
nasıl bütün açıklığıyla konuşulduğunu hep birlikte biliyoruz. Yine, parlamentonun
hani başlangıcına referans verilen İngiltere’de galiba bu konuda önemli
örnekler var, çok kritik örnekler, mekanizmalar var. Bunlarla ilgili somut
model çalışmaları yapmak, yeni dönem için galiba bu Meclisin en önemli
ihtiyaçlarından biri. 
Değerli
arkadaşlar, burada karşılaştığımız pratik bazı sorunlara ve buranın bunu
karşılayabilme konusunda nasıl handikaplara sahip olduğuna dair bir iki örnek
vermek istiyorum. 
Genellikle
dış politika konularını uluslararası anlaşmalar vesilesiyle konuşabiliyoruz. Bu
anlaşmaların bir kısmı çok sembolik anlaşmalar. Yani 3-5 tane asker
gönderilmesiyle ilgili bir anlaşma bile bize, en azından gruplara yirmişer
dakika dış politika konuşma imkânı veriyor. Şimdi, bu, aslında işi usulüne
uygun yapamamaktan kaynaklı bir çaresizlik. Yani o anlaşmanın buradan çok hızlı
geçmesi gerekiyor, tartışılması, konuşulması bile belki gerekmiyor ama başka
bir platformda konuşamadığımız için dış politikayla ilgili sözümüzü ancak o
ortamda söyleme imkânı buluyoruz.
Basit
bir kıyas için söylüyorum, mesela şu anda özellikle dikkatler Orta Doğu’ya
çevrilmişken Kafkasya’da çok ilginç gelişmeler yaşanıyor değerli arkadaşlar.
Duma, çok yakın tarihte Kafkasya’da kullanılan 35 ana dilden 34 tanesini ana
dil olmaktan çıkardı ve seçmeli ders kategorisine soktu. Bu çok kritik bir
gelişmedir Kafkasya’da yaşayan halkların hak ve özgürlüklerinin kısıtlanmasıyla
ilgili ve dolayısıyla Türkiye'nin iddialarıyla ilgili de çok kritik bir
durumdur. Bunu nerede konuşacağız biz? Bu Meclis bunu kendine gündem yapmayacak,
dert edinmeyecekse kim dert edinecek? Toplumsal çatışmalar başlamış durumda
Kafkasya’da. Kabartaylar ile Balkarları, Çeçenler ile İnguşları birbirine
düşürüyorlar. Bu birbirine düşürme stratejisinin geçmişteki sonuçlarını
biliyoruz. İlla Orta Doğu gibi çatışmaya dönüşünce mi burada konuşacağız? İlla
yasaklar sosyal patlamaları, ayaklanmaları beraberinde getirdiğinde mi, Suriye
gibi olduğunda mı burada daha fazla gündem yapacağız? 
Dolayısıyla
buranın uluslararası ilişkilerle ilgili, Türkiye dış politikasıyla ilgili
denetim işlevini görebilmesini sanki Türkiye'nin çıkarlarına karşı bir şeymiş
gibi, aykırı bir şeymiş gibi algılamak ve yorumlamak yerine, komisyon kurmaksa
komisyon kurmak, birlikte tartışmak, doğru bilgiye ulaşmak ve gereği neyse onu
birlikte yapmak için iktidar ya da birinci grup da diğer gruplar da galiba
birlikte hareket etmeliyiz.
Benim
değinmek istediğim son konu, özellikle Parlamentonun saygınlığı ve
milletvekillerinin çalışma biçimleriyle ilgili değerli arkadaşlar. Bakın, geçen
hafta sonu, Cumartesi Anneleriyle ilgili İHD’nin İstanbul Şubesinin önünde
basın açıklaması yapılması -Cumartesi Annelerinin talepleri- ki yıllardır zaten
bu etkinlik Galatasaray’da yapılıyordu, şimdi İHD’nin önünde yapılmasıyla
ilgili bile oradaki güvenlik görevlileri izin vermiyor “Ancak içeride
yapabilirsiniz.” diyor. Milletvekillerimiz binanın önünde yapılması konusunda
güvenlik güçleriyle diyalog kurarken bir polisin, bir güvenlik görevlisinin
Hüda Kaya’ya nasıl davrandığına sosyal medyadan bir bakın. 
Değerli
arkadaşlar, sadece bizim milletvekilimize değil, sadece bizim partilimiz olduğu
için söylemiyorum, bir milletvekiline bir güvenlik görevlisi elinin tersiyle
vurarak, iterek bir ilişki kurmayı normal görmeye başlamışsa evet, o gün sadece
Hüda Kaya incinir, kırılır, belki biz tepki gösteririz ama toplamda Meclisin
saygınlığı darbe alır, milletvekilinin itibarı zarar görür. Elbette ki
milletvekillerini üstün bir şey gördüğümüz için falan demiyoruz, hiçbir
vatandaşa böyle davranılmasın ama milletvekili bir şeyi temsil ediyor, talepte bulunduğunda
toplum için bir şey ifade ediyorsa ona gösterilecek muamele de aslında tek bir
kişiye, bir partiye yönelik bir muamele değil, bütün bir topluma yönelik bir
muameledir. Nasıl burada, ilk açıldığı günlerde, bir başka partideki
milletvekilinin misafirhanede uğradığı muamele kabul edilemez bir muameleyse
aynı şeyin sokakta, basın açıklamasında, hayatın her yerinde de aynı ciddiyette
gerçekleşmesi gerekiyor.
Değerli
arkadaşlar, yine milletvekili yargılamalarıyla ilgili, bakın, çok uzun bir
değerlendirme yapmayacağım ama bu Anayasa değişikliği yapılarak ben de dâhil
olmak üzere çok sayıda arkadaşımızın dokunulmazlığının kaldırılıp yargılanmamız
sırasında, onu açan süreçte, Anayasa Komisyonu Başkanı Sayın Şentop’un kendi cümlesinden
sadece bir bölümünü, kısa bir bölümünü okuyorum, diyor ki: “Soruşturma ve
kovuşturma yapılmasının Meclisin dokunulmazlığı yeniden kaldırmasına bağlı
olduğu, bu hükme ilişkin herhangi bir düzenleme yapılmadığı için hükmün yerinde
durduğu ve geçerli olduğu dolayısıyla tekrar bir seçim olması hâlinde
seçilenlerin, dokunulmazlığı kaldırılan dosyalar bakımından, dokunulmazlığın
yeniden kazanılacağının açık olduğu…” Böyle devam ediyor. Yani sizin Komisyon
Başkanınızın, Sayın Şentop’un, bir Anayasa hukukçusunun sözü bu. Ama Meclis
yasayı yaparken bunu dikkate alarak yapmış. Biz eleştirdik, karşı çıktık, doğru
olmadığını düşündük ama sonuçta bu hukuk yargıyı bağlamayacaksa kimi
bağlayacak? Hâkimler kafalarına göre takılacaklarsa biz burada ne arıyoruz? Bizim
yaptıklarımızın ne anlamı var o zaman? Söylediğimiz sözün hiçbir bağlayıcılığı
yoksa neyi tartışacağız? 
Daha
ilginç bir garabet: Değerli arkadaşlar, Alican Önlü Milletvekilimizin önce
yargılamasının durdurulması kararı çıktı. Bu madde, demin okuduğum metin
dikkate alınarak böyle okundu, zaten Anayasada böyle okunur, çok açık. Ama
geçen hafta tekrar yargılamanın başlamasına karar verildi. Neye göre durdurdu,
niye başlattı? Siyasi saiklerin dışında bizim hukuken anlayabileceğimiz hiçbir
şey yok ne yazık ki.
Değerli
arkadaşlar, araştırma önergesi hazırlıyoruz -geçen hafta ifade ettim, bir kez
daha altını çizeyim- buradaki uzmanlar, elbette çok emek veriyorlar, değerli
katkı sunuyorlar; “rant ekonomisi” kelimesini araştırma önergesinden
çıkartmazsak Genel Kurula indirilemeyeceğini söylüyorlar. Şimdi “rant
ekonomisi” kelimesinin incitici, kırıcı nasıl bir tarafı var değerli
arkadaşlar? Bu, ekonomik bir tabir. Bunu bile kullanamayacaksak biz, denetim
işlevini nasıl göreceğiz, araştırma önergelerinin ne anlamı var, burada nasıl
tartışacağız? Hepimiz aynı dili mi kullanmak zorundayız, aynı şeyi övmek, aynı
şeyi eleştirmek durumunda mıyız? Elbette ki biz muhalefetiz ve eleştireceğiz.
Buna gösterilen tahammül kadar burada demokrasi vardır. Biz de gayet tabii,
sonunda olana karşı çıkacağız.
Bir
son örnekle bitireyim; bu biraz ilginç bir örnek. Sayın Başkan, süreyi çok
suistimal etmeyeceğim ama bir dakikayla sanırım bitirmiş olurum. Bakın, hani
bir denetleme işlevi yapmanın ne kadar kritik olduğuna dikkat çekmek için getirdim
bunu. 
(Mikrofon
otomatik cihaz tarafından kapatıldı) 
BAŞKAN
– Devam edin.
AYHAN
BİLGEN (Devamla) - TMMOB’un Bilgisayar Mühendisleri Odasının hazırladığı
-sosyal medyaya düştüğü için gösteriyorum- 24 Haziran seçimlerinde
tutanaklardaki çelişkilerle ilgili çok somut, tek tek, A partisinin elindeki
tutanak ile seçim kuruluna girilen tutanak arasındaki farkları gösteren büyük
bir dosya var. Şimdi, seçimi bundan sonra geri döndürecek hâlimiz yok,
değiştirmeye gücümüz yetmez ama bir oda bir şey hazırlamış ve biz burada bir
komisyon kurup bunu araştırmazsak o zaman seçimlerle ilgili tartışma çok daha
uzun sürer, başka platformlara taşınır. Oysa biz istiyoruz ki burada
tartışmalar tüketilsin ve gerçekten bir toplumsal ikna zemini oluşsun.
Değerli
arkadaşlar, şimdi aramızda yok ama geçen dönem bir komisyonun başkanlığını
yapan iktidar grubundan hukukçu bir milletvekili, iki gün önce gece saat üç
buçukta Ömer Kavili’yle ilgili “tweet” atıyor, diyor ki: “Ömer Kavili,
biliyorsunuz bir avukat, duruşmadaki sözlerinden dolayı önce tutuklandı, sonra
bırakıldı.” Eleştiriyor, haklı bir eleştiri, yerinde bir eleştiri. Yani “ters
psikoloji” gibi bir kavram üzerinden bir avukatın tutuklanmasının hiçbir izahı
olamaz ama biz biliyoruz ki...
(Mikrofon
otomatik cihaz tarafından kapatıldı) 
BAŞKAN
– Sayın Bilgen, tamamlayınız. 
Teşekkür
ederim. 
AYHAN
BİLGEN (Devamla) – ...bir hâkimin mevzuat yazma hakkı, yetkisi olmadığına göre
mevzuatta ne yazıyorsa onu en fazla yorumlama hakkı olabilir. Bir avukatla
ilgili hâkim, değerli arkadaşlar, “Ters psikoloji uygulayarak mağduru savunuyor
ve mağduru sanki suçlu değilmiş gibi göstermeye çalışıyor.” diye tırnak
içerisinde bir cümle kurarak avukatı tutuklayabilir mi? Böyle bir şey olabilir
mi? Avukatlık mesleğinin anlamı nedir, değeri nedir? Ters psikoloji nedir?
Böyle bir yasa buradan çıkmamışsa hâkim “ters psikoloji” kavramını nasıl suç
kategorisine sokar? Yani hâkimlerin yasa yapma yetkisi varsa başka bir şey
konuşalım ama yoksa gereğini yapmalıdır. 
Şimdi,
biz istiyoruz ki milletvekilleri, milletvekillikleri düştükten sonra değil,
gerçeği, doğruyu görevleri başındayken de söylesinler ve burada hep birlikte
belki, büyük doğruyu bulalım ve ülke yararına, toplum çıkarına atılması gereken
hangi adım varsa, hangi grup atıyorsa, hangi parti o adımı atıyorsa onun
gereğini hep birlikte yapalım. 
Genel
Kurulu saygıyla selamlıyorum, sağ olun. (HDP sıralarından alkışlar) 
BAŞKAN
– Teşekkür ederim Sayın Bilgen. 
Değerli
milletvekillerimiz, şimdi konuşma sırası Cumhuriyet Halk Partisi Grubu adına
İstanbul Milletvekilimiz Sayın İbrahim Özden Kaboğlu’nda. 
Buyurun
Sayın Kaboğlu. (CHP sıralarından alkışlar)
CHP
GRUBU ADINA İBRAHİM ÖZDEN KABOĞLU (İstanbul) – Sayın Başkan, değerli
milletvekilleri; hepinizi saygıyla selamlıyorum. Sevgili Başkan, öncelikle görevinizde
başarılar diliyorum. 
Yapılan
konuşmaları dikkatle dinlemeye çalışıyorum. Hukuku yaratan bir yüce Meclisin
hukuk arayışına tanık olmamız da aslında aynı zamanda bir çelişkiyi ama belki
de bir umudu yansıtıyor. Ben çelişkilere değineceğim ama umudu da eksik
etmeden, umuda açılan kapıyı da ihmal etmeden. 
Gerçekten,
geçen perşembe günü İç Tüzük değişikliğinde en azda buluşmamız -en az bile
olsa- aslında siyasal uzlaşmanın önemini ortaya koyması bakımından önemlidir.
Bu en azda buluşmak, esasen Anayasa değişikliğinin çatışmacı yaklaşımla
yapılmış olması nedeniyle bizleri, gerek değişikliği savunanları gerek karşı
çıkanları sevindirmiştir ve umuyorum ki bu en azda uzlaşma bundan böyle ikinci
adımda, İç Tüzük değişikliğinin daha kapsamlı hâle getirildiği aşamada devam
etsin. Ama bu uzlaşma sadece İç Tüzük değişikliğinde değil, yasalarda devam
etsin ve aynı zamanda Anayasa’ya da çıksın çünkü bu uzlaşma olmadan, gerçekten
burası hukukun umudu olma yerine, daha çok kavgaların öne çıktığı bir Meclis
olmanın ötesine geçemez. 
Evet,
İç Tüzük’ün önemini vurguladılar sayın vekiller ve gerçekten bir ülke için, bir
devlet için anayasa ne ise iç tüzük de bir meclis için, bir yasama organı için
odur; bu açıdan iç tüzük önemlidir. İç tüzük yasama faaliyetinin asgari eşiğidir.
Eğer biz, bu en az değişiklikle yetinmeden daha kapsamlı bir değişikliği
yapabilirsek o zaman Türkiye Büyük Millet Meclisinin kendisine düşen denge ve
denetim mekanizmasının önemli bir merkezi olabileceğini söyleyebiliriz. Bu
bakımdan, İç Tüzük’te daha ileri adımların atılmasını beklerken esasen, biraz
sonra değineceğim üzere, yasalar konusunda da Meclisimizin yasama gündemini
acil ele almasında yararın ötesinde gereklilik var diye düşünüyorum. Ancak
tabii ki konuşmaların önemli bir kısmı Anayasa sorunsalında düğümlendiğine göre
Anayasa’mızın, anayasa hukukumuzun temel niteliklerine değinmeden de
geçemeyeceğim. 
İki
kavram belirliyor -Tanzimat’tan, Kanun-ı Esasi’den, cumhuriyet anayasalarından
bugüne kadar- bizim anayasal gelişmeleri: Bir, süreklilik; iki, kırılma veya
kopma. Şimdi bu süreçte her şeye rağmen, darbelere rağmen, kesilmelere rağmen
gecikmeli olarak da başlamış olsa Türkiye’de anayasacılık Batı’ya göre -19’uncu
yüzyılın son çeyreğinde- şunu açıkça söyleyebiliriz ki 20’nci yüzyılda büyük bir
paralellik gözlenmektedir Batı anayasacılığı ile Türkiye anayasacılığı
arasında.
Acaba
21’inci yüzyılın başındaki durum nedir, bugün burada sıkça tartışılan husus.
Buna tabii ki olgular açısından yaklaşılırsa bunu nitelendirmek mümkün
olabilir. Çünkü bu değişiklikler esasen, bilindiği üzere 15 Temmuz sonrasında
ilan edilen olağanüstü ortam ve koşullarda, çok acele bir biçimde, büyük bir
hızla yapılan değişikliklerdir ve İç Tüzük vesilesiyle en azda uzlaşmamızın
bizi sevindirici tarafı bu metnin değiştirilme tarz ve yönteminden
kaynaklanmaktadır. Gerçekten 20 Temmuz gecesi ilan edilen olağanüstü hâl
aslında 15 Temmuz günü bozulmuş olan anayasal düzenin tesis edilmesi amacına
dayanıyordu fakat çifte sapma oldu. Birincisi, anayasa değişikliği; ikincisi,
OHAL kanun hükmünde kararnameleri yoluyla, olağanüstü hâlle hiç ilgisi olmayan
binlerce, on binlerce kişinin yaptırıma tabi tutulması. O nedenle bu anayasal
düzenin veya anayasal değişikliğin ele alınması, anlatılmasında mutlaka bu
ortam ve koşulların dikkate alınması gerekir. Biz bunları yaşadık, Türkiye’nin
taraf olduğu uluslararası örgüt raporları bunları saptadı, Venedik
Komisyonundan AGİT’e kadar. Özü şöyle: OHAL ve OHAL ortam ve koşullarında
serbest bir anayasal bilgilenme hakkı kullanılamayacağından, anayasal kanaat
oluşamayacağından birçok anayasada, demokratik hukuk devleti temelinde yazılan
birçok anayasada açık hükümler yer aldığı üzere -olmasa da bu karşılaştırmalı
anayasa hukuku ilkesine uyuluyor- anayasa değişikliği yapılamaz. Hele hele bu
anayasa değişikliği çok kökten bir anayasa değişikliği ise bundan kaçınmak
gerekirdi. Bundan neden kaçınmak gerekirdi hemen belirteyim.
21
Ocak 2017 günü sabaha karşı kabul edilen Anayasa değişikliği 2 Şubat 2017 günü
Cumhurbaşkanlığına gönderilmiş, 10 Şubat 2017 tarihinde Cumhurbaşkanı
tarafından imzalanmış ve ertesi gün Resmî Gazete’de yayımlanmıştır. Komisyon ve
Genel Kurul görüşmelerinin bu kadar süratli yapılmış olmasına karşın Anayasa
değişikliğinin on iki gün sonra Cumhurbaşkanlığına gönderilmiş olması ve dokuz
gün sonra imzalanmış olması, Komisyon ve Genel Kurul görüşmelerinin toplam on
sekiz gün sürmesine karşın metnin kanunlaştıktan sonra Resmî Gazete’de
yayımlanması yirmi bir gün sürmüştür; bu çelişkili bir durum yaratmıştır. Ancak
çelişkili durum sadece bu hızdan kaynaklanmıyor. Çelişkili durum, esas büyük
çelişki on sekiz gün ile otuz ay arasındaki çelişkidir. On sekiz günde
tarihimizin en köklü, en radikal Anayasa değişikliği yapıldığı hâlde,
kotarıldığı hâlde bunun yürürlüğe girmesi otuz ay sonrasına ertelenmiştir.
Mademki olağanüstü hâl iki yıl devam edecektir, iki yıl neden on sekiz güne
sıkıştırılmıştır; bir. Mademki bu Anayasa değişikliği otuz ay sonra yürürlüğe
girecektir, neden bu Anayasa değişikliği bu kadar kısa bir zaman dilimine
sıkıştırılmıştır? İşte bu tür soruları, çelişkileri çoğaltabiliriz. Hukuk
devletinin bir tanımı makul olmaktır, ölçülü olmaktır, ölçülülük ilkesini
aştığınız zaman hukuk devletini de ihlal ediyorsunuz demektir. Başka ülkeye
gitmeye gerek yok, bizim Anayasa’mızın 2’nci maddesi demokratik hukuk devleti,
üstelik değiştirilmez bir maddedir bu. 
Şimdi,
bu bakımdan bu değişikliği incelerken daha önce dile getirildiği gibi, mutlaka
Anayasa’mızın 2’nci maddesinin esas ana eksenleri olan anayasal denge ve
denetim düzeneğini, görev, yetki ve sorumluluk ilkesini, hesap verebilirlik
ilkesini öne çıkarmak lazım. Bu üç ilke açısından bu 6771 sayılı Yasa’nın çok
iyi incelenmesi gerekir. Bu üç ilke açısından incelediğimiz zaman, üzgünüm,
üzgünüm, aynı zamanda bir anayasacı olarak bu üç ilkenin asgari gereklerinin
yerine getirilmediğini görmekteyiz. Görev, yetki ve sorumluluk bakımından,
Sayın Cumhurbaşkanı burada dile getirdi “Tek muhatabı benim.” dedi yani
“Yürütme tek kişilik.” dedi ama Sayın Cumhurbaşkanı cezai sorumluluk dışında
herhangi bir sorumlulukla karşı karşıya değil, sadece cezai sorumluluk. Halka
hesap vermek hukuki anlamda bir sorumluluk değil çünkü seçimlere girerseniz
eğer ama ikinci kez Cumhurbaşkanıysanız zaten seçimlere de giremiyorsunuz.
Dolayısıyla, sayın vekiller, kavramları yerli yerine oturtmak başka bir şey,
belirli bir siyasal görüşü savunmak başka bir şeydir. Bu bakımdan bu üç ilke
açısından maalesef 6771 sayılı Kanun hukuk devletinin asgari gereklerinden
sapma şeklinde karşımıza çıkmaktadır ve özellikle erkler ayrılığı ilkesini
partili Cumhurbaşkanı kuralı zedelemektedir. 
Bu
bakımdan şu saptamalar yapılabilir: İlk Anayasa 1877 Heyet-i Vükela ve çift
Meclis, 2017 tek Meclis ve tek kişilik yürütme. İkinci saptama: Ocak 1921
Meclis hükûmeti, Temmuz 2018 hükûmetsiz Meclis ve şuna geliyoruz: 1982
Anayasası 61 Anayasası’na tepki idi ama 2017 değişikliği Osmanlı, cumhuriyet
anayasacılık ve siyasal kazanımlarına bir tepki niteliğini taşımaktadır yani
bir mirasın reddi anlamına gelmektedir. Burada anayasacılığımıza çifte yabancılaşma
söz konusudur. Tanzimat’tan bu yana oluşan kurullar yoluyla ve istişare
yöntemiyle yönetim anlayışı, uygulaması ve geleneği haklı bir nedeni olmaksızın
ve bunu yapmaya elverişli olmayan bir zaman diliminde sonlandırıldı.
Dolayısıyla halkın öz geçmişi olarak tanımlanan anayasal ve siyasal miras
görmezlikten gelindi. Aynı zamanda anayasacılık ilkeleri ihlal edildi. 
Burada
özellikle uygulamada değinmek durumda olduğum 3K kaosu şöyle belirtilebilir:
Birincisi kanun hükümde kararnameler mağduriyeti. Kanun hükmünde kararnameler
mağduriyeti o kadar geniş boyutludur ki bu süreçte 150 bin kişi olağanüstü hâl
kanun hükmünde kararnamelerinde yer almıştır. O kişilerin hiçbir başvuru hakkı
bulunmamaktadır. Özellikle 60 bin kişi için affın konuşulduğu bir ortamda 100
bini aşkın kişi yargısal başvuru hakkından da yoksun bulunmaktadır. Sadece
bunların çocuklarını dikkate alırsak şu kadar bin kişi, her ailede ortalama
olarak 2 çocuğun olduğunu düşünelim, 300 bin çocuk yargısız infaza tabi
tutulmuştur, hem de gece yarılarında. Tabii ki mağdurların çalışma hakkından
alıkonulması, uluslararası seyahat özgürlüğünden alıkonulması özellikle “Yurt
dışından öğretim üyesi getireceğiz.” denildiği bir ortamda esasen 7 bin öğretim
üyesinin hesap kitap yapılmadan, yargı hakkı onlara tanınmadan üniversitelerden
uzak tutulması aynı zamanda bir bilim kıyımıdır, insanlığa karşı suçtur ve bu
devam ediyor. Tabii ki bunu gidermek yüce Meclisin bir görevidir. Bu bakımdan
yüce Meclis bu İç Tüzük’ü yaptıktan sonra, onayladıktan sonra, oyladıktan sonra
esasen yüce Meclise düşen görev önündeki yasama faaliyetinde öncelikle kanun
hükmünde kararnameleri yasalaştırmak olmalıdır. OHAL kanun hükmünde
kararnameleri üzerinde, özellikle son kararname, bunun üzerinde denetim
yapmaktır ve OHAL kanun hükmünde kararnameleri yoluyla aslında kişilerin
yaptırıma tabi tutulduğu düzenlemeleri burada gündeme getirip onlardan
vazgeçmektir ve onları yasal sürece tabi tutmaktır. 
(Mikrofon
otomatik cihaz tarafından kapatıldı)
İBRAHİM
ÖZDEN KABOĞLU (Devamla) – Sayın Başkan, bir dakika süre verirseniz... 
BAŞKAN
– Buyurun Sayın Kaboğlu. 
İBRAHİM
ÖZDEN KABOĞLU (Devamla) – Bu yüce Meclis yasama işlevini sahiplenmek
durumundadır. Herkes için bağlayıcı kural koyma yetkisine sahip olan bu Meclis,
biraz önce değindiğim o büyük mevzuat tortularını, olağanüstü hâl
düzenlemelerini mutlaka elden geçirmeli; onlar eğer elden geçirilmez ise,
olağanüstü hâl üç yıl sonra kaldırılsa bile onların tortuları 21’inci yüzyıl
boyunca devam edecektir. Bu bakımdan, geleceğe umutla bakabilmek için anayasal
ve siyasal kazanımlarımızı mutlaka sahiplenmek durumundayız; bir.
İki:
21’inci yüzyıl toplumlarında artık kişisel iktidar, kişiye dayanan anayasa
projesi geçerli değildir. Mutlaka bunu yüce Meclisin gündemine getirmek
durumundayız. 
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Kaboğlu. 
İBRAHİM
ÖZDEN KABOĞLU (Devamla) – Burada, lütfen yatay erkler ile düşey erkler ayrımı
bakımından şunu belirtmemiz gerekir ki: Bu kadar yetkili bir kişi, bir sistem
ancak federal devletlerde işleyebilir çünkü orada birçok devlet var, üstteki
başkan yetkili olabilir. Ama böyle bir üniter devlette tek kişiye bu kadar
aşırı yetki verilmesi aslında sürdürülemezdir. Bu sürdürülemezlik, meşruluk
sorunu ve yabancılaşmayla birlikte ele alınmalıdır.
Ve
son sözlerim sayın üyeler: Burası hukuk yapan bir Meclistir, yüce Meclistir.
Hukuka dönüş yasamanın özerkliğiyle birlikte düşünülmelidir ve esasen asıl
yetkili organ olan bu Meclis tartışmaları partiler ötesi bir yaklaşımla
sürdürmeli ve belki de Sayın Cumhurbaşkanının açılış konuşmasında vurguladığı
üzere Anayasa’ysa “Anayasa” demesi. Benim anayasacı olarak bakış açım: Bu
sistemin işleyişinin karşılaştığı engeli aşmak bakımından örtülü bir biçimde
yüce Meclisi aynı zamanda göreve çağırmak şeklinde de yorumlanabilir. Bu
bakımdan, benim temennim, bu İç Tüzük değişikliğini kabul ettikten sonra
-kuşkusuz bu ilk adımı olacaktır, bu tabii ki en azıdır esasen ikinci aşamayı
beklerken- Meclisin gündeminde toplumun barışını bozan, kamu düzenini bozan olağanüstü
hâl düzenlemelerini öncelikle ele almak ama onunla yetinmeyip esasen bu
anayasal düzenin geçen yıl…
(Mikrofon
otomatik cihaz tarafından kapatıldı) 
BAŞKAN
– Sayın Kaboğlu, selamlamak için bir dakika daha süre veriyorum.
İBRAHİM
ÖZDEN KABOĞLU (Devamla) – Evet, selamlıyorum.
…Anayasa
oylamasıyla yapılan Anayasa değişikliğinin, Tanzimat’tan bu yana
Osmanlı-Türkiye birikimine yabancı olan bu düzenlemelerin bu yüce Mecliste
tartışılarak Türkiye'nin kendi kazanımlarıyla uyumlu hâle getirilmesi ve Anayasa’nın
2’nci maddesinde yazdığı üzere demokratik hukuk devleti yönünde çalışmalara
başlamak bu yüce devletin görevi olsa gerek.
Hepinizi
saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Kaboğlu.
Sayın
Gergerlioğlu, sisteme girmişsiniz. Niçin olduğunu bir ifade ederseniz söz
vereceğim.
ÖMER
FARUK GERGERLİOĞLU (Kocaeli) – Dilovası’ndaki çevre sorunları için konuşmak
istiyorum.
BAŞKAN
– Tabii, buyurun efendim.
V.- AÇIKLAMALAR (Devam)
36.- Kocaeli Milletvekili Ömer Faruk Gergerlioğlu’nun,
Kocaeli ilinin Dilovası ilçesinde yaşanan çevre sorunlarına ilişkin açıklaması
ÖMER
FARUK GERGERLİOĞLU (Kocaeli) – Kocaeli Dilovası’nda yıllardır çok önemli bir
çevre sorunu yaşanıyor ve maalesef halk çaresiz durumda, kimsesiz bırakılmış
durumda. Bu konuyla ilgili iki ay önce Cumhurbaşkanı Yardımcısı Fuat Oktay’a
2006’daki Dilovası Meclis Araştırma Komisyonu Raporu’ndaki çevre gözlem
önerilerinin niçin uygulanmadığını sormuştuk; hâlen cevap yok. Ancak Dilovası
halkı ölmeye devam ediyor, sağlığı bozulmaya devam ediyor, çocukların üçte 2’si
astım, bronşit rahatsızlığı içinde ve bölge halkı isyan ediyor. Geçen gün Osman
Gazi Köprüsü’nü kestiler, önümüzdeki günlerde TEM ve E5 yollarını kesme
hazırlıklarındalar. Binlerce kişi son derece öfkeli çünkü sağlıkları bozuluyor.
Konuyu götürdüğümüz Kocaeli Valiliği hiçbir olumsuz durumun olmadığını
inanılmaz bir şekilde bize bildiriyor ancak halkın sağlığı gerçekten çok vahim
bir şekilde bozuk. Bunun nedeni… 
(Mikrofon
otomatik cihaz tarafından kapatıldı)
BAŞKAN
– Evet, teşekkür ederim. 
Önemli
bir konu, umarım ilgililer gereğini yapacaktır.
Sayın
Baltacı, sizin söz talebiniz var.
Buyurun.
HASAN
BALTACI (Kastamonu) – Kastamonu’daki dolu felaketiyle ilgili…
BAŞKAN
– Geçmiş olsun.
Buyurun.

37.- Kastamonu Milletvekili Hasan Baltacı’nın, 13 Eylül
2018 tarihinde Kastamonu ilinde dolu ve sağanak yağış sonrası oluşan afet
nedeniyle mağdur olan yurttaşlara yapılan yardımın yetersizliğine ilişkin
açıklaması
HASAN
BALTACI (Kastamonu) – Teşekkür ederim Sayın Başkan.
13
Eylül 2018 tarihinde Kastamonu’da meydana gelen dolu, sağanak yağış ve sonrası
oluşan sel nedenleriyle binlerce yurttaşımız mağdur olmuştur. 33 vatandaşımızın
yaralanmasına yol açan afette 6.412 ev ve iş yeri, 10.790 araç, 6.060 çiftçi
ile 260.250 dekar tarım arazisi zarar görmüştür. İl merkezi ve 180 köyde
elektrik hizmetleri kesintiye uğramış, beş gün boyunca elektrik hizmetleri
aksamıştır, mahalle ve köy yollarında bozulmalar meydana gelmiştir. Olağanüstü
bu hava olayı öncesinde Kastamonu herhangi bir kurum ya da kanal aracılığıyla
uyarılmadığı için mağduriyet bu boyutlara ulaşmıştır. 
Afetten
toplamda 23.262 yurttaşımız zarar görmesine rağmen yaraların sarılması için
sarayın bir günlük harcaması kadar yani 1 milyon 952 bin 250 TL ödenek ancak
gönderilmiştir. Söz konusu ödenek sadece 2.364 afetzedenin derdine derman
olmuştur. Bu rakam mağduriyetlerin giderilmesi için yeterli değildir. 
Afet
sonucu mağdur olan yurttaşlarımıza bir kez daha geçmiş olsun dileklerimizi
iletiyorum.
(Mikrofon
otomatik cihaz tarafından kapatıldı)
BAŞKAN
– Teşekkür ederim.
Biz
de geçmiş olsun dileklerimizi iletiyoruz.
Sayın
Durmuşoğlu, sizin söz talebiniz var.
Gerekçesini
Genel Kurula bir izah ederseniz.
Buyurun.

MÜCAHİT
DURMUŞOĞLU (Osmaniye) – Hakkâri Çukurca’daki şehitlerimizle ilgili bir şey.
BAŞKAN
– Peki, buyurun efendim.
38.- Osmaniye Milletvekili Mücahit Durmuşoğlu’nun,
Hakkâri ili Çukurca ilçesinde şehit olan kepçe operatörü hemşehrisi Ali Çam ile
Kırıkkaleli piyade sözleşmeli er Emre Güngör’e Allah’tan rahmet dilediğine,
aynı olayda işçi olarak çalışırken yaralanan hemşehrileri Mehmet Çam, Ömer
Tavut ve sözleşmeli er olarak görev yapan Gaziantepli Mehmet Altun’a acil
şifalar dileğinde bulunduğuna ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
9
Ekim 2018 günü saat 12.00 sıralarında Hakkâri Çukurca Güven Dağı Bölgesi 2’nci
Hudut Tugay Komutanlığı’nca tutulmakta olan üs bölgesinde kepçe operatörü
olarak çalışan Osmaniye Düziçili hemşehrim Ali Çam ve Kırıkkale ilimizden
sözleşmeli er Emre Güngör, ülkenin kuzeyinden bölücü terör örgütü mensupları
tarafından yapılan füze saldırısı sonucu şehit olmuşlardır. Terör örgütünü bir
kez daha şiddetle lanetliyor, tüm şehitlerimize Allah’tan rahmet diliyorum.
Aynı olayda işçi olarak çalışırken yaralanan hemşehrilerim Mehmet Çam, Ömer
Tavut ve sözleşmeli er olarak görev yapan, Gaziantep ilimizden Mehmet Altun
kardeşlerimize de Allah’tan acil şifalar diliyorum, milletimizin başı sağ
olsun.
BAŞKAN
– Teşekkür ederim.
IX.- KANUN TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Teklifleri (Devam)
1.- Türkiye Büyük Millet Meclisi Başkanı İzmir
Milletvekili Binali Yıldırım’ın Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi (2/772) ve Anayasa Komisyonu Raporu
(S. Sayısı: 4) (Devam)
BAŞKAN
– Değerli milletvekilleri, İç Tüzük teklifine ilişkin gruplar adına son konuşma
Adalet ve Kalkınma Partisi Grubu adına Çankırı Milletvekilimiz Sayın Muhammet
Emin Akbaşoğlu’ndadır.
Buyurun
Sayın Akbaşoğlu. (AK PARTİ sıralarından alkışlar) 
AK
PARTİ GRUBU ADINA MUHAMMET EMİN AKBAŞOĞLU (Çankırı) – Sayın Başkan, değerli
milletvekilleri; Türkiye Büyük Millet Meclisi İçtüzüğünde Değişiklik
Yapılmasına Dair İçtüzük Teklifi’yle ilgili söz almış bulunmaktayım. Bu
vesileyle her birinizi ayrı ayrı hürmetle selamlıyorum. 
Yeni
yasama döneminin bütün milletvekillerimize, bütün partilerimize ve aziz
milletimize hayırlar getirmesini, bereketler getirmesini de Cenab-ı Hak’tan
niyaz ediyorum.
Değerli
arkadaşlar, bilindiği üzere yasama meclislerinin kendi çalışmalarını, çalışma
usul ve esaslarını düzenleyen metinlere, kurallara iç tüzük diyoruz. İç
tüzükler her meclisin bir nevi kendi iç kanunu olarak kabul edilen metinler
olup taşıdıkları siyasi önem münasebetiyle literatürde sessiz anayasalar olarak
kabul edilmiştir. İç tüzükler, kanunlar hiyerarşisi piramidine göre en üst
hukuk normu olan anayasaya uygun olmak zorundadır, aksi düşünülemez. Nitekim,
82 Anayasası’nın 95’inci maddesi “Türkiye Büyük Millet Meclisi, çalışmalarını,
kendi yaptığı İçtüzük hükümlerine göre yürütür.” hükmünü, 88’inci maddesi ise
kanun teklif etmeye milletvekillerinin yetkili olduğunu, kanun tekliflerinin
görüşme usul ve esaslarının da İç Tüzük’le düzenleneceğini açıkça hükme
bağlamıştır.
Türkiye
Büyük Millet Meclisinin kabul ettiği 6771 sayılı Kanun’un 16 Nisan 2017
tarihinde yapılan halk oylamasında millî egemenliğin sahibi olan milletimiz
tarafından kabul edilmesiyle Türkiye Cumhuriyeti Anayasası’nda köklü
değişiklikler yapılmış, bu minvalde parlamenter hükûmet sistemi yerine Cumhurbaşkanlığı
hükûmet sistemi yürürlüğe girmiştir. Tabii, yürürlük tarihleriyle ilgili
yapılan değişikliklerin farklı farklı düzenlemeleri mevcut olmakla beraber, 24
Haziran 2018 tarihinde bütünüyle yapılan değişiklikler yürürlüğe girmiş ve
Cumhurbaşkanlığı hükûmet sistemini öngören yeni anayasal düzenlemeler ile
mevcut İç Tüzük hükümleri arasındaki farklılıkların uyumlaştırılması
mecburiyeti hasıl olmuştur. Buna istinaden, geçtiğimiz hafta 1 Ekim yeni yasama
yılının açılmasından önce, Türkiye Büyük Millet Meclisi Başkanı Sayın Binali
Yıldırım Bey’in Başkanlığında yapılan istişari toplantıda bütün grup başkan
vekillerimiz tam bir mutabakat ve uzlaşmayla bu teknik çalışmayı, uyumlaştırma
çalışmasını hep beraber ortak metin olarak Meclise gelmesi konusunda bir irade
beyanında bulunmuşlar; bunun üzerine, Sayın Meclis Başkanımızın imzasıyla şu
anda görüştüğümüz teklif Komisyona havale edilmiştir. Komisyonda da hakikaten
yapılan müzakerelerde bütün partilerin ortak önergeleriyle sonuç itibarıyla bu
tüzük teklifi kabul edilmiş ve huzurlarınıza gelmiştir. 
Ben
bu vesileyle, süreci başlatan Sayın Meclis Başkanımıza, onu temsilen Komisyonda
bulunan Başkan Vekilimiz Mustafa Şentop Bey’e, Komisyon Başkanımız Bekir Bozdağ
Bey’e, Anayasa Komisyonu üyelerimize, bütün partilerimizin grup başkan
vekillerine ve orada katkıda bulunan bütün milletvekillerimize teşekkürlerimi
sunuyorum. Bir uzlaşma kültürü çerçevesinde teknik bir uyum bugün sizlerin
huzurunuza geldi. 
Yeri
gelmişken ifade etmek isterim ki biz AK PARTİ olarak aslında, bütün partiler
gibi, kendi çalışmamızı tepeden tırnağa yeni sistemin ruhuna uygun bir şekilde;
daha demokratik, daha katılımcı, daha şeffaf, daha fazla yasama ve denetim
fonksiyonlarını yerine getirebilecek, yeni sistemin ruhuna uygun yepyeni bir
düzenleme çalışması yaptığımız hâlde bu zaman alacağı münasebetiyle bütün
partilerin bir araya gelerek bunun üzerinde konuşmaları, Meclisin uygulama
birliği çerçevesinde kanunların geçirilmesindeki zaman darlığı nedeniyle
öncelikli olarak ortak irademizle böyle bir uyumlaştırma süreci hep beraber
yaşanmıştır. 
Değerli
arkadaşlar, bu teklifle, Anayasa’da yapılan değişikliğin İç Tüzük’e
dercedilmesi, çeşitli tarihlerde mevzuatta yapılan değişikliklere rağmen İç
Tüzük’te varlığını devam ettiren ve işlevsiz kalan hükümlerin ayıklanması,
kuvvetli teamül hâline gelmiş bazı uygulamaların İç Tüzük hükmü olarak İç
Tüzük’te düzenlenmesi ve uygulamada tereddüt hasıl olan bazı hususlara açıklık
getirilmesi şeklinde, tamamen teknik bir uyum çerçevesinde bir yaklaşımla bu İç
Tüzük ele alınmış ve yapılan değişikliklerle üye sayısı 550’den 600’e,
Cumhurbaşkanı yardımcıları ve bakanların atandıkları tarihten sonraki ilk
birleşimde yemin edebilmeleri, siyasi parti gruplarının Genel Kurulca komisyon
üyeliğine seçilmiş bir üyesinin yerine başka bir ismi de bildirebilmesi
düzenlemesi, Cumhurbaşkanlığı hükûmet sistemi ile yasama ve yürütme arasındaki
sert kuvvetler ayrılığı sistemine bağlı olarak yürütmenin Mecliste temsil
edilebileceği istisnai hâllerin beraberce ortaya konulması ve milletlerarası
anlaşmaların uygun bulunma usulünün beraberce belirlenmesi, Meclisin bilgi
edinme ve denetim yollarının da açıklığa kavuşturulması bu düzenlemeyle ele
alınmıştır. 
Ayrıca,
önemine binaen üzerinde durarak belirtmek isterim ki: Değerli arkadaşlar, parlamenter
hükûmet sisteminde vatana ihanet dışında hiçbir sorumluluğu bulunmayan, layüsel
olan Cumhurbaşkanıyla ilgili Cumhurbaşkanlığı hükûmet sistemini öngören
anayasal değişikliklerin zorunlu neticesi çerçevesinde Cumhurbaşkanının ve
cumhurbaşkanlarının siyasi, hukuki ve idari sorumluluklarının yanında, cezai
sorumluluğu da İç Tüzük’e dercedilmiştir. Dolayısıyla bu, çok önemli bir
husustur. Cumhurbaşkanı her yönü itibarıyla bu manada hem siyasi hem hukuki hem
cezai sorumluluk ve denetim yükümlülüğü çerçevesinde bulunmaktadır.
Ayrıca,
parlamenter hükûmet sisteminde başbakan ve bakan olarak görev yapan kişilerin
de soruşturma usulleri aynı usule tabi kılınmış ve çok önemli bir husus da,
eski sistemden farklı olarak, olağanüstü hâllerde çıkarılan Cumhurbaşkanlığı
kararnamelerinin üç ay içinde Genel Kurulda görüşülmemesi hâlinde kendiliğinden
hükümsüz kalacağı düzenlemesi bu İç Tüzük’te yer almıştır. Dolayısıyla bunlar,
hakikaten sistemin ruhunu belli eden ve parlamenter hükûmet sistemi ile
Cumhurbaşkanlığı hükûmet sisteminin farklarını ortaya koyan düzenlemeler ve
uyum çalışmalarıdır. 
Şunu
ifade etmek isterim ki doğrudan demokrasinin bir yansıması olan yasama ve
yürütme erklerinin bizzat egemenliğin kaynağı olan, sahibi olan millet
tarafından ayrı ayrı ve doğrudan belirlenmesi denge, denetim ve hesap
verilebilirlik hususlarında tam bir işlerliğin yürürlük kazanması bu vesileyle
mümkün olmuştur. 
Sayın
Başkan, değerli milletvekilleri; şu hususları hatırlamakta fayda var. 1982
Anayasası, malum, aslında parlamenter sistemi de öngören bir anayasa değildi.
Öyle nitelendirilmekle beraber hükümlerine baktığımızda, hem yürütmenin başı
olarak Cumhurbaşkanını görmek hem Bakanlar Kuruluna ayrı bir yetki vermek,
Bakanlar Kurulunun başında bulunan başbakan ile Cumhurbaşkanına, yasama,
yürütme ve yargıya ilişkin birçok yetkiler dağıtmak ve böylece çift başlı hâle
gelen bir sistemin parlamenter sistem olarak değerlendirilmesi anayasal
literatür bakımından isabetli olmasa gerek. Zira, anca kendine özgü bir yarı
başkanlık sistemini öngören bir düzenlemeyi muhtevi idi 1982 Anayasası. 
Geçiyorum…
2007 yılına gelindiğinde bir Cumhurbaşkanlığı seçimi süreci yaşadı Türkiye. Bu
Mecliste 2007’de çeşitli katakulliler söz konusu oldu ve Cumhurbaşkanı
seçtirilmedi. Bütün hukuk sistemi değiştirildi, farklı kararlar alındı,
vesaire. Onun üzerine “Egemenliğin sahibi olan millete gidelim.” dendi, bir
referandum yapıldı ve o referanduma giderken Anayasa oylamasında, bundan sonra
Türkiye Cumhuriyeti devletinin başı olan Cumhurbaşkanının Meclis iradesiyle
değil de millet iradesiyle doğrudan seçilmesi, biliyorsunuz, halkoyuyla, “evet”
denmek suretiyle yasalaştı ve 2014 yılında yapılan demokratik ve meşru seçimler
neticesinde Sayın Cumhurbaşkanımız, Türk tarihinin millet tarafından seçilmiş
ilk Cumhurbaşkanı olarak seçildi ve görevini ifa etmeye başladı. 
Evet,
bu süreç devam ederken bir 15 Temmuza tutulduk, bir darbe ve işgal girişimine
maruz kaldık hep beraber. Dolayısıyla buna da birlikte bir irade koyduk ve
hakikaten, “Başkumandan” sıfatını taşıyan, “devletin ve milletin başı” sıfatını
taşıyan Sayın Cumhurbaşkanımız “Ölümüne haydi meydanlara!” diyerek çağrısını
yaptı, hakikaten bütün millet -“Yürüyeceksin, millet yürüyecek arkandan.”
dediği gibi şairin- 81 milyon insanımız, Sayın Cumhurbaşkanımızın liderliğinde
büyük bir zafere imza attı. Ve akabinde, 80 öncesinde devlet-siyaset
adamlarımız, “academia” camialarımızın, bütünün, hepsinin ortaklaşa parlamenter
hükûmet sistemi yerine, Türk milletinin, Türkiye Cumhuriyeti devletinin,
cumhuriyet rejiminin, cumhuriyet rejimimizin, parlamenter hükûmet sistemiyle
değil de Cumhurbaşkanlığı, başkanlık hükûmet sistemiyle yoluna devam etmesi
gerektiğine ilişkin öngörüleri, önerileri, talepleri doğrultusunda bir ortam
yakalandı ve hep beraber, yine, burada, Anayasa Komisyonunda tarihinin en uzun
görüşmeleri yapılmak suretiyle, Genel Kurulda hakeza, aynı şekilde, bu
görüşmeler yapılmak suretiyle milletimize gidildi ve milletimiz, kahir
ekseriyetiyle, evet… 
MURAT
EMİR (Ankara) – Yüzde 49,5 Sayın Akbaşoğlu…
MUHAMMET
EMİN AKBAŞOĞLU (Devamla) – …Türkiye Cumhuriyeti devleti bundan sonra
parlamenter hükûmet sistemiyle değil, Cumhurbaşkanlığı hükûmet sistemiyle
yoluna devam edecektir şeklinde bir meşru netice verdi. 
Evet,
değerli arkadaşlar, artık geriye bakmayacağız. 
ÖMER
FETHİ GÜRER (Niğde) – Kanun hükmünde kararnamelerde Cumhurbaşkanlığı hükûmet
sistemi hiç geçmiyor yalnız. 
MUHAMMET
EMİN AKBAŞOĞLU (Devamla) – Efendim, artık geriye bakmayacağız, parlamenter
hükûmet sistemini milletimiz geride bıraktı. Bu sistem de bizim sistemimizdi.
Osmanlı’dan hatta Selçuklu’dan Osmanlı’ya, Osmanlı’dan cumhuriyete bütün
kazanımlar hepimizin ortak kazanımıdır. Dolayısıyla parlamento hukukumuz da çok
eskilere dayanmaktadır. Bütün bu birikimler, müktesebat hepimizin ortak
geçmişidir ama ortak geçmişimizden “Kökü mazide olan atiyim.” dediği gibi yine
şairin, bir beraber gelecek ortaya çıkarmamız lazım. “Geçmiş geçmişte kaldı
cancağızım, yeni şeyler söylemek lazım.” diyor ya Mevlâna Hazretleri,
dolayısıyla artık parlamenter hükûmet sistemi geride kaldı. Bundan sonra
Cumhurbaşkanlığı hükûmet sisteminde, şu güzel ortamı yakalamışken, bu uzlaşma
kültürünü ortaya koymuşken hep beraber ileriye, ileriye, daima ileriye,
Kızılelma’ya doğru hep beraber, birlikte nasıl yol alabiliriz, yelken
açabiliriz? (İYİ PARTİ sıralarından “Ooo!” sesleri ve alkışlar; AK PARTİ ve MHP
sıralarından alkışlar) Dolayısıyla bu konuda hepimizin ortak katkılarını
inşallah bekliyoruz. 
Bu
güzel bir başlangıç oldu değerli arkadaşlar. Komisyonda da söylemiştim, burada
da yineleyeyim. Ataullah İskenderi’nin güzel bir sözü var: “Bidayeti parlak
olanın nihayeti de parlak olur.” Başlangıcı güzel olanın sonu da güzel olur.
Dolayısıyla hep beraber güzel bir başlangıç yakaladık arkadaşlar. (AK PARTİ
sıralarından alkışlar) Bu başlangıcı ilanihaye devam ettirmek istiyoruz. 
(Mikrofon
otomatik cihaz tarafından kapatıldı) 
BAŞKAN
– Sayın Akbaşoğlu, sürenizi…
MUHAMMET
EMİN AKBAŞOĞLU (Devamla) – İki dakika alacağım, bitireceğim. 
BAŞKAN
– Rica ederim, buyurun. 
MUHAMMET
EMİN AKBAŞOĞLU (Devamla) – Çok değerli arkadaşlar, konuşmam biraz daha uzun ama
biz konuşmaları kısalttığımız için sadece konuşmalarımdan feragat ediyorum.
Mevlâna’nın Mesnevisindeki bir küçük anekdotu bilgilerinize sunmak, paylaşmak
istiyorum. 
Mevlâna
büyük bir insan hakikaten. UNESCO tarafından zannediyorum 2000’li yılların
ortasına doğru bir “Mevlâna Yılı” ilan edilmişti, Mesnevi’yi de o zaman
okumuştuk. Orada gözüme takılan, bugünü anlatan önemli, güzel bir hikâye var.
Oradan biliyorsunuz, La Fontaine gibi fabl, efendim ve diğer konuşmalarla bize
dersler, nasihatler veriyor Mevlâna yüzyıllar öncesinden, hepimizin ortak
geçmişine dönük ve ileriye dönük güzel mesajlar. Nedir o? Biri Türk, biri Arap,
biri Rum, biri Fars 4 kişi -uluslararası bir pozisyon söz konusu- beraberce bir
işte çalışıyorlar. Çalıştıran kişi de 4’üne 1 gümüş dirhem verip “Buyurun,
bununla ihtiyacınızı giderin.” diyor. Türk diyor ki: “Bu 1 dirhemle ‘üzüm’
alalım, ‘üzüm’, öyle giderelim ihtiyacımızı.” Rum diyor ki: “Hayır, olmaz,
‘istafil’ alalım.” Farisi diyor ki: “Ne o, ne o, ‘engür’ alalım, ‘engür.’”
Arap’a gelince sıra “Ben hiçbirisini istemem, ‘ineb’ alalım, ‘ineb.’” diyor.
Başlıyorlar kavgaya. Bunun üzerine, bu hikâyeyi anlattıktan sonra Mevlâna
Hazretleri diyor ki…
Bir
dakika ilaveyle son söz. 
BAŞKAN
– Tabii tabii, buyurun, biz de sonunu merak ediyoruz zaten. 
MUHAMMET
EMİN AKBAŞOĞLU (Devamla) – Teşekkür ederim Başkanım. 
…”Bir
gönül ehli, dil bilen, ehlidil bir insan gelse de o 4 tane ayrı talebin aslında
aynı şeyi ifade ettiği ve aynı şeyi istediğini onlara güzel bir şekilde anlatsa
aralarındaki ayrılık sebebi bir tevhit, bir vahdet, bir birlik ve dayanışma
sebebi olacak.” 
İşte,
değerli arkadaşlar, bizim ihtiyacımız olan şey bu, birbirimizi iyi anlayacağız,
iyi dinleyeceğiz ve ortak geleceğimizi geçmişimizden aldığımız büyük
müktesebatın üzerine hep beraber inşa edeceğiz. 
Bu
manada, Sayın Cumhurbaşkanımız da 1 Ekimde bu kürsüden yapmış olduğu veciz
konuşmasında “Gelin, hizmetleri hep beraber yapalım; gelin, Türkiye'yi hep
beraber büyütelim; gelin, hep beraber ekonomik, müreffeh, kalkınmış Türkiye'yi
gerçekleştirelim.” çağrısında bulundu. Bu çağrıyı ben de yineliyorum, hepinize
teşekkürlerimi sunuyorum. 
Sağ
olun. (AK PARTİ ve MHP sıralarından alkışlar)
BAŞKAN
– Sayın Akbaşoğlu, teşekkür ederim. 
Tabii,
siz anlattıkça sonunu sürenin sonuna bıraktınız, hepimiz merak ettik. Yani size
söz vermemek mümkün müydü o anda.
MUHAMMET
EMİN AKBAŞOĞLU (Çankırı) – Teşekkür ediyorum.
BAŞKAN
– Teşekkür ederim, sağ olun, çok teşekkürler.
Değerli
milletvekilleri, gruplar adına konuşmalar tamamlanmıştır.
Sayın
Ünlü, sisteme girmişsiniz, buyurun efendim, gerekçesini bir açıklar mısınız?
BAHA
ÜNLÜ (Osmaniye) – Bugünkü şehitlerden bir tanesi Osmaniye’den…
BAŞKAN
– Evet, Osmaniye’deki… Evet, tabii, hayhay, buyurun. 
Başımız
sağ olsun. 
Buyurun
efendim.
V.- AÇIKLAMALAR (Devam)
39.- Osmaniye Milletvekili Baha Ünlü’nün, Hakkâri
ilinin Çukurca ilçesinde şehit olan hemşehrisi Ali Çam ile Kırıkkaleli Emre
Güngör’e Allah’tan rahmet, yaralılara acil şifalar dilediğine ilişkin
açıklaması
BAHA
ÜNLÜ (Osmaniye) – Hakkâri’nin Çukurca ilçesinde PKK’lı hain teröristlerin
saldırısında 2 şehidimiz var bugün. Birisi Kırıkkale ilimizden Emre Güngör,
diğeriyse benim hemşehrim, Düziçi ilçemizden Ali Çam. 
Terörü
lanetliyorum. Şehitlerimize Allah’tan rahmet, ailelerine başsağlığı diliyorum.
Yaralılara acil şifalar diliyorum. Milletimizin başı sağ olsun. Kırıkkale ve
Osmaniye ilimizin başı sağ olsun.
Sağ
olun.
BAŞKAN
– Peki, teşekkür ederim.
Ulusumuzun
başı sağ olsun.
Sayın
Köksal, sisteme giremediniz ama ben sizin mikrofonununuzu açtırayım, bir söz
talebiniz var.
Önce
bir gerekçesini dinleyebilir miyim.
BURCU
KÖKSAL (Afyonkarahisar) – İŞKUR üzerinden seçim bölgemde yapılan alımlarla
ilgili.
BAŞKAN
– Peki, buyurun, siz de lütfen tamamlayın. Ondan sonra şahıslar adına
konuşmalara başlayacağız.
40.- Afyonkarahisar Milletvekili Burcu Köksal’ın,
Afyonkarahisar ilinde Millî Eğitim Bakanlığı bünyesinde çalıştırılmak üzere
İŞKUR tarafından yapılan alımlarda haksızlık yapıldığına ve iptali için
Afyonkarahisar Valiliğine seslendiğine ilişkin açıklaması
BURCU
KÖKSAL (Afyonkarahisar) – Teşekkür ederim Sayın Başkan.
Geçtiğimiz
günlerde seçim bölgem Afyonkarahisar’da Millî Eğitim Bakanlığı bünyesinde
çalıştırılmak üzere İŞKUR üzerinden 4 bin kişi müracaat etmiş, 1.005 kişi işe
alınmıştır. İŞKUR tarafından alımlar yapılırken kura değil, mülakat esas
alınmıştır. Bu mülakat soncunda ise hemşehrilerimiz ne yazık ki büyük
haksızlıklara uğramıştır. Öyle ki listeler açıklanmadan önce İŞKUR Müdürü ile
AKP ilçe yöneticilerinin fotoğrafları sosyal medyadan servis edilmiştir.
İktidar partisine yakın olanlar, maddi durumu nispeten daha iyi olanlar işe
alınırken bu konuda hemşehrilerimizden ne yazık ki maddi durumu daha kötü
olanlar ve işe gerçekten ihtiyacı olanlar açıkta kalmıştır. Hemşehrilerimizce
Afyonkarahisar Valiliğine yapılan müracaattan da sonuç alınamamıştır. 
Buradan
Afyonkarahisar Valisine sesleniyorum: Lütfen bu alımları iptal edin. Kura
çekilsin. Adaletli bir şekilde insanlar, gerçekten işe ihtiyacı olan insanlar
bu işe yerleşsin.
BAŞKAN
– Teşekkür ederim Sayın Köksal.
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Türkiye Büyük Millet Meclisi Başkanı İzmir
Milletvekili Binali Yıldırım’ın Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi (2/772) ve Anayasa Komisyonu Raporu
(S. Sayısı: 4) (Devam)
BAŞKAN
- Değerli milletvekilleri, şimdi şahıslar adına konuşmalara başlıyoruz.
Şahsı
adına ilk söz Manisa Milletvekilimiz Sayın Özgür Özel’e ait.
Buyurun
Sayın Özel. (CHP sıralarından alkışlar)
ÖZGÜR
ÖZEL (Manisa) – Teşekkür ederim.
Sayın
Başkan, değerli milletvekilleri; yüce heyetinizi saygıyla selamlıyorum.
Geçtiğimiz
hafta Anayasa Komisyonunda büyük bir yanlıştan, büyük bir hatadan hep birlikte
döndük. Geçmiş Meclis pratiğimize, Adalet ve Kalkınma Partisinin bu Meclise
yaşattıklarına bakılarak göreceli olarak herkesi son derece rahatlatan ve umut
veren bir gelişmeydi ama şunu unutmayalım: Meclis Başkanının “Anayasa
değişikliğinden sonra yapılacak İç Tüzük değişikliği sadece teknik düzenlemeler
olacak.” sözünden sonra gelen teklif bunun çok ötesinde düzenlemeler
içeriyordu, hep birlikte buna itiraz ettik ve bu düzenlemeler 5 partinin de
katkılarıyla yapıldı. Vatandaşlarımız şunu bilsin: Verdiğimiz katkı sadece ve
sadece teknik düzenlemelerden ibarettir, kesinlikle ve kesinlikle denge denetim
sisteminin ortadan kaldırıldığı, kuvvetler ayrılığının ayaklar altına alındığı
ve kuvvetler birliği esasına dayalı olan bir tek adam rejimini tahkim edecek hiçbir
değişikliğe katkı vermediğimizin de buradan altını çizmek isterim.
Burada
Parlamentodayız ve İç Tüzük yapıyoruz yani Parlamentonun kendi anayasasını
yapıyoruz, bunu yapmaya geldik. Gelecekte de 5 partinin katılımıyla ve
uzlaşıyla daha iyi bir İç Tüzük yapmak istiyoruz, bunu tüm partiler dile
getiriyor. Tabii, bazıları bunu daha hızlı yasama, birilerinin beklediği
düzenlemeleri çok daha hızla hayata geçirecek bir Meclis özlemiyle istismar
etmeye çalışabilir, o zaman en dirençli refleksi göstereceğimizden kimsenin de
şüphesi olmasın. Ama İç Tüzük yaparken özellikle geçtiğimiz haftalarda
kamuoyuna Adalet ve Kalkınma Partisinin yansıttığı birtakım çalışmalar ve
yalanlamadığı birtakım taslaklar vardı, onun içeriğine girmeyeceğim ama her
birisi çoğunluğa ya da 300’ü geçmek üzere, almayı düşündüğü bir partinin
vereceği desteğe güvenerek yapılmış ve muhalefetin sesini kısmaya yönelik
düzenlemelerdi. 
Peki,
değerli milletvekilleri, bu düzenlemeleri dünyadaki demokrasi parlamentoları
nasıl yapıyor bir buna bakmak isteriz: 3 tane yöntem yükseliyor demokrasi
parlamentolarında. Yani “Çoğunluğumuz var yaparız, olmazsa orada
kifayetimüzakere önergeleriyle sesi kısarız, buraya gelir kavga dövüş
geçiririz.” demiyor demokrasi parlamentoları.
Üç
eğilim yükseliyor, bunlardan bir tanesi: İç tüzük değişecekse nitelikli
çoğunlukla, hatta yüksek nitelikli çoğunlukla değiştirme. Yani o gayrimillî,
yabancı unsurlar var ya, o dış mihraklar kendi parlamentolarında iç tüzük
yaparken diyorlar ki: “600 kişiysek, beşte 3’ü, 360’ı kabul ederse iç tüzük
değişsin.” Sorarsın “Bu ne öz güven?” diye iktidar partisine, der ki:
“Demokrasi böyle bir şey.” 
İkinci
eğilim nedir? Yüksek nitelikli çoğunluk dışında ikinci eğilim: İç tüzük
değişikliklerini yükselen demokrasi parlamentolarında sadece muhalefet
partileri teklif edebiliyor. Yani iktidar partisi diyor ki: “Ben muhalefetin
sesini kısmaya ya da onların denetim olanaklarının genişlemesi taleplerine
karşı benim bir reaksiyonum yok. İsterlerse teklif ederler, kabul ederiz, bu
onur, bu şeref, bu öz güven bütün parlamentoya ait olur.” Yani iktidar gelip de
“Efendi, muhalefetin on dakika olan söz süresini beş dakikaya indirelim, beş
dakikayı iki dakikaya indirelim, üç dakikaları kaldıralım.” Böyle bir şey yok
dünyada.
Üçüncüsü:
Bakın yine öz güvene, bu dış mihraklar kendi parlamentolarında iç tüzük
değiştirirken şöyle yapıyorlar, diyorlar ki: “İç tüzük değişir, bir sonraki
dönem uygulanır.” Şu demek: İktidar-muhalefet çelişkilerinden bağımsız
yapılmalıdır iç tüzükler. “Bugün iktidardayım, yarın muhalefete düştüğümde bu
iç tüzük bana yeterince denetim, yeterince söz hakkı veriyor mu?” Bunu
tartışıyorlar. Ya da diyorlar ki: “Bugün muhalefetteyim ama yarın bu iç tüzükle
bir parlamento yürüyebilir mi?” bunu tartışıyor. O yüzden, eğer bir iç tüzük
yapacaksak -öz güveni yüksek, güçlü Meclis diye billboardlara dünyanın
parasını, milletin paralarını astınız- gerçekten güçlü Meclis istiyorsanız,
gerçekten öz güveniniz yüksekse, meseleniz demokrasiyse, geleceksiniz, dünyada
yükselen bu 3 eğilimden bir tanesiyle İç Tüzük yapacaksınız. Aksi takdirde
“Güçlüyüm ben, kolu kıvırırım, kürsüyü kuşatırım, gerekirse yıkarım, altında
bırakırım, istediğimi alırım.” kimse demiyor. Bunu yapar mısınız? Gücünüz var,
yaparsınız; sayınız var, yaparsınız; 301’i bulur, yaparsınız ama o zaman
demokrasiden bahsedemezsiniz, o zaman mahcup olursunuz, bizi de mahcup
edersiniz. Bu ülkeye dışarıdan bakanlar sizin ülkeyi getirdiğiniz durumdan sizi
sorumlu tutmuyorlar, bu ülkeye dışarıdan bakanlar Parlamentoyu bir bütün
olarak, Türkiye demokrasisini bir bütün olarak değerlendiriyorlar; bu konu son
derece önemli. 
Peki,
gelen teklif, yapılan iş nedir? Yapılan iş, aslında Adalet ve Kalkınma
Partisinin bir meşruiyet tartışmasının itirafıdır. Gerçi biraz önce sayın grup
başkan vekili “kahir ekseriyet” dedi, dil sürçmesidir. Benim bildiğim, kahir
ekseriyetle dediğinizde büyük çoğunlukla demek. Yüzde 51’le, o da sizin hesaba
göre, mühürsüz zarflarla yüzde 51 ve siz buna kahir ekseriyet diyorsunuz. (CHP
sıralarından alkışlar) Kahir ekseriyet 70’tir, 80’dir, 90’dır. Yüzde 51’e kahir
ekseriyet diyorsanız, siz geleceğinizden çok endişe ediyorsunuz demektir. 
RECEP
ÖZEL (Isparta) – Salt çoğunluk, salt çoğunluk. 
ÖZGÜR
ÖZEL (Devamla) – Ama ben şunu söyleyeyim, çok net: Yapılan o değişikliklerde
yüzde 51 oy veren vatandaş şimdi şöyle düşünüyor: Ya, Özgür Özel’i veya
muhalefetin diğer değerli hatiplerini televizyonda dinledim, dedi ki: “Bu
sistem denetim olanaklarını daraltıyor.” Ve şöyle bir cevap verdi: “Yahu, sözlü
soruyu kaldırıyor bunlar.” AKP’nin değerli temsilcisi de çıktı ve dedi ki: “Ya,
katı kuvvetler ayrılığını savunuyoruz.” Bu, bakanların Meclisten ayağını
kesmesi demek, bakan Meclise gelmeyecek ki sözlü soru cevaplasın. O yüzde 51’i
veren vatandaşımız yani sizin ikna ettiğiniz vatandaşınız katı kuvvetler
ayrılığı, bakanların gelmediği bir Meclis, bunlara inanıp güçlü Meclis diye
inandı, size oyu verdi mi? Şimdi o vatandaş şu soruyu soruyor: Ya, sözlü soru
cevaplamaya bile gelemeyecek olan bakan, şimdi AKP itiraf ediyor ki pek mühim
hâllerde gelmeli, Meclise bilgi vermeli, çağrılırsa gelmeli.
(Mikrofon
otomatik cihaz tarafından kapatıldı)
BAŞKAN
– Sayın Özel, bir saniye…
ÖZGÜR
ÖZEL (Devamla) – Sayın Başkan, yedi buçuktan başladı galiba yanlışlıkla. 
BAŞKAN
– Devam edin.
ÖZGÜR
ÖZEL (Devamla) – On dakika olarak başlayacaktı, orada bir iki buçuk dakika…
Kendi
hakkını aramayan vatandaşın hakkını hiç arayamaz, o yüzden. (CHP sıralarından
alkışlar) 
BAŞKAN
– Buyurun Sayın Özel. 
ÖZGÜR
ÖZEL (Devamla) – Çok teşekkür ediyorum Sayın Başkanım, sürem on dakikaydı, yedi
buçuktan başladı. 
Şimdi,
mesele şu: Vatandaş, Manisa’nın Hacıaliler köyündeki Nevzat amca şöyle bakıyor
meseleye, diyor ki: “Ya, ben bunların bu dediklerine inandım, oy verdim. Şimdi
itiraf ediyorlar ‘Bakan gelmeli, içeriye girmeli, soruları cevaplamalı.’ Madem
gelecekti sözlü soruları niye cevaplamıyor?” 
ALİ
ŞEKER (İstanbul) – Kandırılmışlar, kandırılmışlar. 
ÖZGÜR
ÖZEL (Devamla) – “Demek ki bizi kandırdı. Kendileri kandırılmayı meziyet olarak
anlatanlar bizi geldiler, burada kandırdılar.” Aha bu şudur: Meşruiyet
tartışmasının daniskasıdır kardeşim. 
Keşke
sizin dediğiniz gibi yüzde 70’le geçirteceğiniz bir toplumsal rıza üretebilmiş
olsaydınız. Zaten 51; 51’in de her tarafı tel tel döküldü. Ya öyle bir iş
yaptınız ki hani en fırtınalı zamanlar için yapmanız gereken bir işi en durgun
sularda bile beceremiyorsunuz. 
Şunu
çok net olarak söyleyelim: Bundan iki yüz elli ila iki yüz yetmiş yıl önce,
önce John Locke kuvvetler ayrılığını tarif etti, ardından Montesquieu
geliştirdi ve üçlü kuvvetler ayrılığını söyledi. John Locke sadece yasama ile
yürütmeden bahsetti, Montesquieu noktayı koydu “Yasama, yürütme, yargı ayrı
ayrı olur ve bunlar birbirini denetlemezse demokrasiler gelişmez, devletler
ileriye gitmez.” dedi. 
Değerli
milletvekilleri, bu şu: O tarihlerden belki yüz yıl sonra, örneğin doğru akımı,
ampulü, ardından alternatif akımı tartışmıyorsunuz ya “Bu salonu Edison’un
bulduğu bir şeyle aydınlatmayalım da başka bir şey yapalım.”ı ya da buraya
Keban Barajı’ndan gelen elektrik Nikola Tesla’nın bulduğu alternatif akımla
buraya geliyor, bunu tartışmıyorsunuz ya, Arşimet’in kaldırma kuralını
tartışmıyorsunuz ya, dönüp Montesquieu’nun kuvvetler ayrılığını
tartışıyorsunuz, temel sıkıntı burada. 
Siz
bir gemi yapsaydınız Arşimet’in kaldırma kuralını hesaba katmadan yapacaktınız,
o gemi en kısa zamanda batacaktı, aha da örneği: Daha limandan çıkıyorsunuz,
uluslararası anlaşma ya, hepimiz destekliyoruz, nasıl buranın gündemine gelsin…
Anayasa’ya aykırı… Çözülsün diye dünya katkı sağladık, hâlâ aykırı. Arşimet’in
kaldırma kuvveti kuralını kabul etmeyen, hesabı ona göre yapmayan gemi
mühendisleri gibi yüzdürmek istediğiniz demokrasi gemisi limandan çıkmadan
kayalığa oturdu, hem vallahi hem billahi. Öyle şeytanlaştırdığınız,
düşmanlaştırdığınız, terör örgütleriyle adını andığınız CHP’ye, HDP’ye, isminin
kısaltmasını kullandığınız, kendi isminize “AK PARTİ” denilsin istiyorsunuz ama
“İYİ” demediğiniz İP’ye “Aman arkadaşlar, koşun, bir omuz verin, bizim gemi
daha limandan çıkmadan karaya oturdu.” dediniz; hep beraber katkı verdik,
şimdilik yüzüyor. Ama ileride dalgalar var, ileride buz dağları var, ileride
fırtınalar var, hem vallahi hem billahi bu gemi yüzmez çünkü bir temel kurala
aykırısınız ve diyorsunuz ki: “Kuvvetler ayrılığı ayaklar altında.”
(Mikrofon
otomatik cihaz tarafından kapatıldı)
ÖZGÜR
ÖZEL (Devamla) – Sayın Başkan…
BAŞKAN
– Sayın Özel, devam edin lütfen.
ÖZGÜR
ÖZEL (Devamla) – Mehmet Uçum, vallaha benim başdanışmanım değil, sarayın
başdanışmanı, “Tek kişilik hükûmet.” diyor. Sarayın başdanışmanı “Bakanlar
teknisyendir.” diyor yani bu bakanlar o bakanlar değil, artık bakanlar
vatandaşın içine bakmıyor, Cumhurbaşkanının ağzının içine bakıyor diyor. Hatta
ben bir şey söyleyeyim mi, uçakta sohbet ediyoruz, sizler diyorsunuz ki: “Ya,
milletvekili protokolde bakanın önünde niye oluyor?” Vallahi de doğru. 
O
yüzden biz diyoruz ki: Sizin bu gemi yüzmez. Gelin yol kısayken doğru bir
yerden kuvvetler ayrılığını esas alan, parlamenter sistemin kazanımlarını
önceleyen, yürütmeyi, yasamayı, yargıyı kendi yerlerine çeken yeni, doğru ve
gerçek bir parlamenter sistemi… Hem de sadece 16 Nisanla hesaplaşan değil, 12
Eylül faşizmiyle de hesaplaşan, onun kalıntılarını da ayıklayan ve 12 Eylülün
darbe müktesebatından da memleketi kurtaran bir çalışma yapılacaksa yapılsın.
Ama bu “başkanlık sistemi” dediğiniz, bir yerden yönetilen, “Her şeyi ben
bilirim.” diyen sistemin ilk günden çöküşü ortada, bunu kabul edeceksiniz.
(Mikrofon
otomatik cihaz tarafından kapatıldı)
BAŞKAN
– Sayın Özel, tamamlayalım.
ÖZGÜR
ÖZEL (Devamla) – Toparlayayım Sayın Başkan, toparlayayım.
Bunun
dışında, daha söyleyecek çok söz var ama yeni simalar var, tanışıyoruz, mümkün
olduğu kadar bir araya geleceğiz.
SALİH
CORA (Trabzon) – Milletle zıtlaşma.
ÖZGÜR
ÖZEL (Devamla) – Bu sürekli laf atan arkadaşın devamlı milletvekili yapılması
sizi umutlandırmasın, bu arkadaş bir başka şekilde de burada olabilir. 
SALİH
CORA (Trabzon) – Bileğimizin hakkıyla buradayız. Trabzon’a git sor. 
ÖZGÜR
ÖZEL (Devamla) – Doğru sözü dinlemek, katkıya açık olmak her zaman iyidir. Şunu
söyleyeyim, siz bizi A Haber’den tanıyorsanız şöyle düşünüyorsunuzdur: “Bunlar
kötü adamlar. Bunlar her şeye itiraz ederler. Biz ‘İki kere iki, dört’ desek
kabul…” Böyle bir şey yok. Daha biraz önce duydunuz, bütün gruplar, hepimiz
birden doğru bir iş yapmaya katkı verdik. Bundan sonra millet adına doğrular,
halk yararına olan işler oldukça kürsü burada, grup burada, Cumhuriyet Halk
Partisi burada ama hatada, rejime kasteden yanlışlarda ve bu ülkenin birlik
beraberliğinde, bütünlüğünde, duyguların ayrıştırılmasında yol alırsanız o
zaman da karşınızdayız. Bu grup öyle konjonktürel bir partinin grubu değil.
(CHP sıralarından alkışlar)
(Mikrofon
otomatik cihaz tarafından kapatıldı)
BAŞKAN
– Sayın Özel, selamlayalım. 
ÖZGÜR
ÖZEL (Devamla) – Selamlıyorum. 
Bu
grup Avrupa’nın en eski, dünyanın 3’üncü büyük siyasi hareketinin, Türkiye’nin
yüz yıllık bir geleneğinin, bu Parlamentonun harcı karılırken orada olan, aha
şu “Egemenlik bilakayduşart milletindir.” yazısı yazılsın diye –hani aynı
gemideyiz ya- o 19 Mayıs 1919’da canını ortaya koyarak o yolculuğa çıkanların
ve o yolculuğun temel direğine sıkı sıkı bağlı olanların yani Atatürk ilke ve
devrimleri ve çağdaşlaşma ülküsüne bağlı olanların hep birlikte içinde olduğu,
sizin de ilk başta değilse de bundan sonra içinde olmanızı beklediği o gemideki
yolculuğuna devam edecek. Bilime, akla, usa, katkı sağlayanlarla birlikteyiz.
Dogmanın, hurafenin, tek adama teslim olanların da karşısındayız. 
Teşekkür
ediyorum. (CHP sıralarından alkışlar, “Bravo” sesleri)
BAŞKAN
– Teşekkür ederim Sayın Özel. 
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Sayın Akbaşoğlu, buyurun bir söz talebiniz var. 
MUHAMMET
EMİN AKBAŞOĞLU (Çankırı) – 60’a göre bir açıklama yapmak istiyorum. 
BAŞKAN
– Buyurun efendim, yerinizden. 
V.- AÇIKLAMALAR (Devam)
41.- Çankırı Milletvekili Muhammet Emin Akbaşoğlu’nun,
Manisa Milletvekili Özgür Özel’in 4 sıra sayılı Kanun Teklifi’nin tümü üzerinde
şahsı adına yaptığı konuşmasındaki bazı ifadelerine ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Değerli Başkanım. 
Çok
değerli arkadaşlar, tabii, değerli grup başkan vekilimizi dinledik ama bir
düzeltme yapmak gerekiyor. Bu teklif, üzerinde görüşülen teklif AK PARTİ
Grubunun bir teklifi değil, bunu konuşmamda açık ve net bir şekilde ifade
ettim. Bizim ayrı bir çalışmamız söz konusu, tamamen bağımsız, yeni sistemin
ruhuna, demokratik, katılımcı, şeffaf, uzlaşma esasına dayalı ancak 1 Ekim
münasebetiyle hızlı bir şekilde yasama faaliyetleri başlayacağından Sayın
Meclis Başkanımızın bizzat bürokrat arkadaşlara teknik uyum meselesine ilişkin
daha önceden yaptırmış olduğu bir uyumlulaştırma teklifinin ortak önergelerle
son hâlini almasını şu anda konuşuyoruz.
(Mikrofon
otomatik cihaz tarafından kapatıldı)
BAŞKAN
– Sayın Akbaşoğlu, bir saniye…
Buyurun.
MUHAMMET
EMİN AKBAŞOĞLU (Çankırı) – Dolayısıyla, bu teklif AK PARTİ’nin bir teklifi
değil.
İkinci
olarak da, teknik anlamda Anayasa yasama, yürütme ve yargı erkleri arasında tam
bir kuvvetler ayrılığı sistemini caridir, bir karışmazlık ilkesi söz konusudur.
Ancak mevcut İç Tüzük’te hazırlanan teklifi incelediğimizde görüyoruz ki
hinihacette, ihtiyaç hasıl olduğunda bu ilke asıl olmakla beraber mesela
olağanüstü hâl, sıkıyönetim, seferberlik vesaire gibi Meclisimizin
bilgilendirilmesi veya yasamanın yürütmenin üzerindeki denetim yetkisinin
tezahür etmesine ilişkin istisnai uyarlama düzenlemeleriyle sınırlı kalmış bir
temsiliyet söz konusudur. Bunun açıklığa kavuşturulması için söz aldım,
teşekkür ediyorum. 
BAŞKAN
– Ben de teşekkür ederim. 
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Türkiye Büyük Millet Meclisi Başkanı İzmir
Milletvekili Binali Yıldırım’ın Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi (2/772) ve Anayasa Komisyonu Raporu
(S. Sayısı: 4) (Devam)
BAŞKAN
– Değerli milletvekilleri, şahıslar adına son söz Adıyaman Milletvekilimiz
Sayın İbrahim Halil Fırat’a aittir.
Buyurun
Sayın Fırat. (AK PARTİ sıralarından alkışlar) 
İBRAHİM
HALİL FIRAT (Adıyaman) – Teşekkür ederim Sayın Başkan.
Öncelikle
yeni göreviniz hayırlı uğurlu olsun inşallah. 
Ben
konuşmamın başında, bugün Hakkâri’de şehit olan askerlerimize Allah’tan rahmet,
yaralılara acil şifalar diliyorum.
Sayın
Başkan, değerli milletvekilleri; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi üzerine söz almış bulunuyorum. Bu
vesileyle yüce heyetinizi ve Genel Kurulu saygıyla selamlıyorum. 
Değerli
arkadaşlar, biliyorsunuz yeni bir sisteme geçtik, Cumhurbaşkanlığı hükûmet
sistemi. Biliyorsunuz, yüz elli yıllık bir geçmişi olan parlamenter sistemden
Cumhurbaşkanlığı hükûmet sistemine geçişin Türkiye için elzem olduğunu, bu
Türkiye için bir değişiklik yapılması gerektiğini… Özellikle 15 Temmuz darbe
girişiminden sonra Milliyetçi Hareket Partisiyle birlikte yapmış olduğumuz
ortak çalışmayla parlamenter sistemden Cumhurbaşkanlığı hükûmet sistemine geçiş
için çalışmalar yaptık. 
Biliyorsunuz,
parlamenter sistemde -her zaman söylediğimiz- yasama ve yürütmenin iç içe
olduğu bir durumdan bahsediyorduk çünkü milletvekilleri seçiliyordu,
milletvekillerinin içerisinden, yasamanın içerisinden başbakan ve bakanlar
kurulu seçiliyordu ve yürütme aynı zamanda yasamanın içinden çıkar bir
durumdaydı ve bu nedenle de yasamanın ve yürütmenin tamamen birbirinden
ayrılması gerekiyordu; Cumhurbaşkanlığı hükûmet sistemiyle erkler ayrılığının,
kuvvetler ayrılığının tamamen birbirinden kesin bir şekilde ayrıldığı bir
sisteme geçiş yapmak istedik ve bunun için de geçen sene, daha doğrusu 2017 yılında,
biliyorsunuz, yapmış olduğumuz Anayasa çalışmasıyla birlikte 16 Nisan
referandumuyla, milletimizin vermiş olduğu destekle biz Cumhurbaşkanlığı
hükûmet sistemine geçiş yaptık. Cumhurbaşkanlığı hükûmet sisteminde o zaman iki
maddenin hemen yürürlüğe girmesi gerekiyordu ve o iki madde o zaman yürürlüğe
girdi. Daha sonrasında da 3 Kasım 2019 seçimlerinde -yani bu erken seçim söz
konusu değildi- Cumhurbaşkanlığı hükûmet sistemiyle birlikte bu Anayasa
maddelerinin yürürlüğe gireceği bir durum ortadaydı. Daha sonra erken seçim
kararı alınmasıyla birlikte, özellikle Türkiye Büyük Millet Meclisinin kabul
ettiği bu Anayasa değişikliği ve bu referandumla birlikte, Cumhurbaşkanımızın 9
Temmuz 2018 tarihinde Türkiye Büyük Millet Meclisinde Genel Kurulda yemin etmesiyle
birlikte Cumhurbaşkanlığı hükûmet sistemi bütün kurum ve kurumlarıyla birlikte
yürürlüğe girdi. Bunun için Türkiye Büyük Millet Meclisinin anayasası olan ve
Parlamento hukukunun anayasası olan İç Tüzük’ün kesinlikle bu Cumhurbaşkanlığı
hükûmet sistemine uyum sağlaması gerekiyordu ve bunun için de bütün grupların
bir araya gelerek teklif etmiş olduğu ve geçen hafta da yine aynı şekilde
Anayasa Komisyonunda tartıştığımız, konuştuğumuz ve Anayasa Komisyonunda bir
günde birlikte geçirdiğimiz bu İç Tüzük’ün Allah’ın izniyle Cumhurbaşkanlığı
sistemine uyum sağlaması amacıyla bugün çalışmasını Genel Kurulda yürütüyoruz. 
Anayasa’daki
değişikliklerle Cumhurbaşkanlığı hükûmet sistemine aykırı İç Tüzük hükümlerinin
Anayasa ve Cumhurbaşkanlığı hükûmet sistemine uygun olarak değiştirilmesi
zarureti ortaya çıkmıştı. Meclisin Anayasa değişikliği reform sürecine dâhil
olması açısından İç Tüzük’te de kapsamlı bir şekilde değişiklik yapılması
gerekmektedir. İç Tüzük teklifi ile Türkiye Cumhuriyeti Anayasası’nda değişiklik
yapılmasına dair kanunla Anayasa’da yapılan değişikliklerin zorunlu kıldığı İç
Tüzük değişiklikleri çeşitli tarihlerde mevzuatta yapılan değişikliklere rağmen
İç Tüzük’te varlığını devam ettiren ve işlevsiz kalan hükümlerin ayıklanması,
kuvvetli teamül hâline gelen uygulamaların İç Tüzük’e dercedilmesi, uygulamada
tereddüt oluşturan hususlara çözüm getirilmesi, İç Tüzük’te Cumhurbaşkanlığı
hükûmet sistemine uygun olmayan düzenlemelerin çıkarılması ve değiştirilmesiyle
yasama belgelerinin klasik yöntemlerinin yanında teknolojik gelişmelere uygun
olacak şekilde milletvekillerine daha elverişli araçlarla ulaştırılması
öngörülmektedir. Bu vesileyle İç Tüzük’ün Cumhurbaşkanlığı hükûmet sistemine
uyumlu hâle getirilmesiyle Meclisin yasama gücünü ve verimliliğini artırması
amaçlanmaktadır yani kısaca bu İç Tüzük teklifiyle daha verimli ve hızlı bir
yasama çalışması yapması ve Cumhurbaşkanlığı hükûmet sistemine uygun hâle
getirilmesi amaçlanmaktadır. 
Teklifin
Türkiye Büyük Millet Meclisine, ülkemize ve milletimize hayırlı olmasını
diliyorum, Genel Kurulu saygıyla selamlıyorum. (AK PARTİ sıralarından alkışlar)

BAŞKAN
– Teşekkür ederim Sayın Fırat. 
Değerli
milletvekilleri, bu şekilde şahıslar adına konuşmalar da tamamlanmış oldu.
Şimdi
İç Tüzük teklifinin tümü üzerinde yirmi dakika süreyle soru cevap işlemine
geçeceğiz ancak sisteme giren sayın milletvekili bulunmadığından soru cevap
işlemini geçiyoruz.
Değerli
milletvekilleri, teklifin tümü üzerindeki görüşmeler tamamlanmıştır.
Teklifin
maddelerine geçilmesini oylarınıza sunuyorum: Kabul edenler… Etmeyenler… Oy
birliğiyle kabul edilmiştir.
On
dakika ara veriyorum.
Kapanma Saati: 19.03
ÜÇÜNCÜ OTURUM
Açılma Saati : 19.17
BAŞKAN : Başkan Vekili Levent GÖK
KÂTİP ÜYELER : İsmail OK (Balıkesir), Şeyhmus DİNÇEL
(Mardin) 
----- 0 -----
BAŞKAN
– Değerli milletvekilleri, Türkiye Büyük Millet Meclisinin 5’inci Birleşiminin
Üçüncü Oturumunu açıyorum.
4
sıra sayılı İçtüzük Teklifi’nin görüşmelerine devam ediyoruz.
Komisyon
yerinde.
Şimdi
teklifin 1’inci maddesinin görüşmelerine başlıyoruz.
1’inci
maddeyi okutuyorum:
TÜRKİYE BÜYÜK MİLLET
MECLİSİ İÇTÜZÜĞÜNDE DEĞİŞİKLİK YAPILMASINA DAİR İÇTÜZÜK TEKLİFİ
MADDE 1- 5/3/1973 tarihli ve 584 karar numaralı Türkiye
Büyük Millet Meclisi İçtüzüğünün 3 üncü maddesine aşağıdaki fıkra eklenmiştir.
“Cumhurbaşkanı yardımcıları ve bakanlar, atandıkları tarihten sonra yapılan ilk
birleşimde andiçerler.”
BAŞKAN
– 1’inci madde üzerinde söz isteyen, Halkların Demokratik Partisi Grubu adına
Siirt Milletvekilimiz Sayın Meral Danış Beştaş.
Buyurun
Sayın Beştaş. 
HDP
GRUBU ADINA MERAL DANIŞ BEŞTAŞ (Siirt) – Teşekkürler Sayın Başkan.
Değerli
milletvekilleri, evet, sistem değişikliğinin ardından bugün de genel seçimler
sonrasında İç Tüzük’ün değişmesi gündemiyle bir mesai yapıyoruz. Aslında bu
köklü değişiklik Anayasa’nın değişiklik sürecinde başlamıştı ve akabinde, İç
Tüzük değişikliği sırasında yine Mecliste Anayasa Komisyonunda yoğun bir mesai
harcamıştık; sabahlara kadar, günlerce bu değişikliklere karşı muhalefetimizi
partimiz adına, HDP adına ifade etmiştik. Ve şüphesiz bu değişiklik, Anayasa
değişikliği ve sonrasında yapılan İç Tüzük değişikliği çok ağır neticeleri de
beraberinde getirdi. Şu anda bu ağır sürecin sonuçlarını hep birlikte
yaşıyoruz. Kuvvetler ayrılığı prensibinden tümüyle vazgeçilmesi, tüm yetkilerin
Cumhurbaşkanında toplanması, denge ve denetim mekanizmasının olmadığı bir
sisteme geçiş hatta seçimde yaşanan tüm şaibelere, mühürsüz oy pusulalarına
rağmen, halkların muvafakatini tam olarak almasa da evet, resmî sonuçlarla
sistem değişikliği mümkün olmuştur. Bunun aslında sonuçlarını hep birlikte
yaşıyoruz ve daha ileriki dönemlerde bu zorlukları çok daha ağır bir şekilde
yaşayacağız.
Demokrasi
rafa kaldırılmıştır ve her şeyin tek bir kişinin, tek bir adamın keyfiyetine
göre dizayn edileceğini biz Anayasa değişikliği sürecinde Anayasa Komisyonunda
yoğun bir şekilde anlatmaya çalıştık. Peki ne oldu? O zaman da tek bir kişinin,
aslında keyfî bir şekilde, Anayasa’da dayanağı olmamasına rağmen ülkeyi
yönettiğini biliyorduk ancak referandumdan sonra YSK kararı da can simidi oldu
ve tek adam rejimi yasal bir çerçeveye de oturdu. Referandumun ardından
Anayasa’nın parlamenter sistemde öngördüğü değişikliklerin hayata
geçirilebilmesi için -hatırlarsınız, geçen dönemde Parlamentoda olan arkadaşlar
bilirler- İç Tüzük değişikliklerini tartıştık ve aslında bu tartışmalar çok
hareketli, çok güçlü oldu fakat maalesef iktidar partisinin ve tabii ki ittifak
ettiği diğer partinin oylarıyla bu değişiklikler geçti. Peki, bu
değişikliklerle ne oldu? Parlamentonun sesi kısıldı. Yasama organı tümüyle işlevsiz
bırakılmak isteniyor. Parlamenterlerin, bizlerin -denetleme görevini- kısacası
yasama organının aslında tek bir adamın memurları gibi çalıştırılmak
istendiğini de hepimiz biliyoruz. 
Şimdi,
kuvvetler ayrılığı aslında tek dişi kalmış bir canavar yani bunu rahatlıkla
söyleyebiliriz. Yargıyı kendine memur eden yürütme erki Parlamentoyu da tümüyle
susturarak kendi bildiğini okuma derdindedir. Bir Parlamento düşünün, evet,
bizim bulunduğumuz Parlamento, bizler de parlamenterleriz, mevcut sorunları
dile getirirken çok ciddi bir baskıyla ve farklı yöntemlerle karşı karşıya
kalıyoruz. Konuşma süreleri azaltıldı, on dakika olan önergeler beş ve üç
dakikayla sınırlandırıldı, vereceğimiz önergelerin içeriği, neyi, nasıl ifade edeceğimiz
Meclis yasama uzmanlarına, Meclis Başkanlığına kaldı ve bu kürsüde
milletvekillerinin yaptıkları konuşmalar sebebiyle cezalar kesildi. Örnek mi
istiyorsunuz? Osman Baydemir’in “Kürdistan” kelimesini kullanması onun Genel
Kuruldan çıkarılmasına sebep oldu ve neticelendi. Yine, geçen dönem İstanbul
Milletvekilimiz Garo Paylan arkadaşımız “Çoğulculuğu soykırım ve katliamlarla
kaybettik.” sözleri sebebiyle ceza aldı. Aslında ciddi bir ironi var ortada.
Çoğulculuğu kaybetmemeye dönük olan saik tam da meseleyi kalbinden vurdu ve
Meclis Başkanı bu kez çoğulculuğu temsil eden bir mekanizmaya, bir parlamentere
ceza vererek esas niyetini belli etti. Evet, halk egemenliğine dayalı olan,
olması gereken Parlamentoda halkın temsilcileri olarak bizler geldik. Bu sıfatla
seçmenin bizden istediği meseleleri, taleplerini bizim ifade etmemiz
engellenmek isteniyor. Peki, o zaman biz niye buradayız? Bu soruyu hep birlikte
herkes kendine sorabilir. 
Biz
bu Parlamentonun tek adam rejiminin ya da iktidar üyelerinin sözlerini söylemek
zorunda değiliz. Biz figüran olmayı dün de kabul etmedik, bugün de kabul
etmiyoruz. Evet, biz seçmenimizin gözüne nasıl bakacağız? Onların yaşadıklarını
burada anlatırken engellenirsek orada nasıl bir dokunulmazlık, nasıl bir
parlamenterlik… Bunu gerçekten güçlü bir şekilde tartışmak gerekiyor. 
Evet,
memleket kan ağlarken, açlık, yoksulluk almış başını giderken, her gün bir
yerlerde bir kadın cinayete kurban giderken, bir yerlerde inşaat işçileri her
gün yaşamını yitirirken ve bunu söylediği için inşaat işçileri tutuklanırken,
“Savaş istemiyoruz.” diyenler her gün yargılanıp tutuklanırken, işsizlik,
ihraçlar insanlara kan ağlatırken, cezaevlerinde hasta tutsaklar ölüme terk
edilirken, anneleriyle kalan yüzlerce bebek hâlâ gözümüzün önünde dururken, her
gün gelen zamlar hayatı daha da zorlaştırırken, ana dilinde eğitim hâlâ bir
hayal gibi ifade edilirken, Kürt işçiler her gün lince maruz kalırken, çocuklar
sokaklarda aç gezerken bunları bilip susmamız isteniyor. Hayır, susmayacağız,
biz bunları ifade edeceğiz. Biz o zaman da söyledik, bugün de söylemeye devam
ediyoruz. 
Evet,
gerçekten nasıl bir durum içindeyiz? Kürsü konuşmalarımızın süresinin
daraltıldığını söyledim ve önergelerimize bir iki örnek vermek istiyorum. Daha
önce faşizmin, tek adam rejiminin demosunu yaşıyorduk ama şu anda tam da
içindeyiz bu dönemde. Benim önergem “Hasta mahpuslar tedavi edilmiyor.” dediğim
için iade edildi. Asıl gerekçe önergeyi beğenmemek mi, gerçeklerin ifade
edilmesi mi? Tabii ki gerçeklerin ifade edilmesi. Kuşkusuz gerçeklerin dile
getirilmesinden rahatsız oluyorlar ama bizim görevimiz de gerçekleri ifade
etmek. Neredeyse “kriz” sözcüğü yasaklanacak. Benim vekili olduğum ilde il
genel meclisi üyemiz, bizim üyemiz İdris İlhan “Dolar 7,15.” dediği için şu
anda Siirt Cezaevinde. Tek bir sosyal medya mesajı atmış. Demiş ki: “Dolar
yükseldiği için batmıyoruz, biz battığımız için dolar yükseliyor.” Tek bir
cümleyle şu anda hapiste tutuluyor. 
Peki,
bu dönem neyi çağrıştırıyor? Burayı özellikle altını çizerek ifade etmek
istiyorum. Evet, tam da meftun oldukları Osmanlı dönemini, hem de İstibdat
Dönemini hatırlatıyor. Otuz yıl sürmüş bu kayıp dönem. Bu dönemde neler olmuş?
Tek adamlık. Bakın, o dönem Abdülhamit bir coğrafi terim olan “burun” sözcüğünü
yasaklatmış, akıllara kendisi gelir diye “burun” sözcüğünü yasaklatmış. Başka
ne yapmış? Kimyada bazı yanıcı maddeleri meydana getiren bileşimler de yasakmış
örneğin; “A ve H eşittir sıfır, Abdülhamit eşittir sıfır” gibi bir çağrışıma
yol açabilir diye bu yasaklanmış. “Kardeş” sözcüğü Sultan Murat’ı “hasta”
sözcüğü “hasta adam”ı çağrıştırır diye yasaklanmış. Burada ifade edince abartı
gibi geliyor, belki gülünç geliyor ama bunlar gerçek, bunlar tarihsel arka planda
yaşanmış. Ve bugün pek çok sözcük bu Parlamentoda aynı mantıkla yasaklanıyor.
“İşkence” sözcüğü yasakmış efendim, önergelerimizde yazamazmışız. Neden? Çünkü
işkence yokmuş, yapılmıyormuş. Ya biz işkenceye tanıklık ediyoruz. Tanıklık
ettiğimiz, verilerine ulaştığımız bir meseleyi nasıl ifade etmeyelim?
“Asimilasyon” sözcüğü de bu yılların en popüler kelimesi. Bu da yasakmış çünkü
asimilasyon yokmuş. Kürtçe konuşmayı yasaklayan, Kürt isimlerini tabelalardan
indiren bir dönemde asimilasyon yokmuş. Ama bunlar yasaklanırken Parlamentonun
gücü de tükeniyor. Gerçekten bu Parlamentoda bunları söylemeye devam edeceğiz. 
Peki,
birçok darbe yaşadık ve bugün gerçekten çok daha büyük bir darbenin tam
merkezinden geçiyoruz. Yani burada 12 Eylülden geriye kalan ciddi travmalar
oldu ve hâlâ geçmişle yüzleşilmedi. Peki, biz buna rağmen 12 Eylül ile bugünü
bu kürsüden çok kıyasladık. Ama, emin olun, o dönem “kriz” ya da “dolar”
sözcüğünü telaffuz etmek yasaklanacak duruma gelmemişti. 
Kriz
ile hukuksuzluk doğru orantılı aslında. Kriz niye büyüyor? Demokrasi yok, hak
ve özgürlükler yok; hukuktan uzaklaştıkça kriz derinleşiyor, kriz derinleştikçe
daha büyük hukuksuzluklar tekrar tekrar kendini üretiyor. 
Evet,
“Aynı gemideyiz.” diyorlar. Biz onlarla aynı gemide değiliz, biz ezilenlerin,
emekçilerin, kadınların, yoksulların…
(Mikrofon
otomatik cihaz tarafından kapatıldı)
BAŞKAN
– Sayın Beştaş, toparlayalım. 
MERAL
DANIŞ BEŞTAŞ (Devamla) – Teşekkür ediyorum. 
Evet,
“aynı gemide” derken, gemi batıyor ama onlar gemiden saraylarla, aldıkları
uçaklarla aslında kurtuluyorlar. 
Hızla
konumuza dönecek olursak; bu nedenle, denge ve denetlemenin olmadığı bir
sistemde frenler tutmadığında hep birlikte acısını çekeceğiz ve şu anda ne
denge var, ne denetim var, ne fren var, baş aşağı, yokuş aşağı, 81 milyon insan
hep birlikte aslında bir kayboluşa, bir acıya, bir travmaya muhatap kılınıyor.
Evet, bunu mu dememiz gerekiyor: “Elveda demokrasi”, “elveda parlamenter
sistem” ya da “elveda Türkiye Büyük Millet Meclisi”. Biz bunu dememek için burada
olmaya devam ediyoruz. 
Evet,
biz bir sarsıntı yaşadık öncülleriyle, Anayasa değişikliğiyle, İç Tüzük’le. O
vakit “Anayasa değişikliği ülkenin balans ayarlarını bozacak düzeyde yüksek
dikta rejimi içerir.” demiştik. Bu sözü buradan söylemiştim. Bu iç tüzükle
yargıyı tamamen denetim altına…
(Mikrofon
otomatik cihaz tarafından kapatıldı)
MERAL
DANIŞ BEŞTAŞ (Devamla) – Son cümlelerim.
BAŞKAN
– Sayın Beştaş, selamlayalım. 
MERAL
DANIŞ BEŞTAŞ (Devamla) – Kusura bakmayın. Bitiriyorum, çok az. 
Şimdi
de yasama organı lağvedilirken kanun iradesi de kararnamelere kaldı. 
Süremi
aşmamak için şunu söylüyorum: Gelin, hep birlikte bu ülkede gerçekten
yurttaşların hak ettiği demokrasiyi inşa etmek için kolları sıvayalım.
Demokratik bir anayasa, demokratik bir iç tüzük, hak ve özgürlüklerin gerçekten
yeşerdiği, kendini ifade edebildiği bir ortam Parlamentonun demokratik
olmasıyla mümkün olabilecektir. Aydınlık günleri bu şekilde teknik İç Tüzük
düzenlemeleriyle kesinlikle getiremeyeceğiz ve hep birlikte bu karanlıkta kaybolup
gideceğiz diyorum.
Çok
teşekkür ediyorum. 
Sayın
Başkan, bu arada yeni göreviniz de hayırlı olsun.
Teşekkürler.
(HDP sıralarından alkışlar)
BAŞKAN
– Teşekkür ederim, sağ olun Sayın Beştaş.
Değerli
milletvekilleri, 1’inci madde üzerinde gruplar adına ikinci söz İYİ PARTİ Grubu
adına Antalya Milletvekilimiz Sayın Feridun Bahşi’ye ait.
Buyurun
Sayın Bahşi. (İYİ PARTİ sıralarından alkışlar)
İYİ
PARTİ GRUBU ADINA FERİDUN BAHŞİ (Antalya) – Sayın Başkan, değerli üyeler; 4
sıra sayılı Türkiye Büyük Millet Meclisi İçtüzüğünde Değişiklik Yapılmasına
Dair İç Tüzük Teklifi üzerine söz aldım. Hepinizi saygıyla selamlıyorum.
Bu
arada Hakkâri Çukurca’da şehit olan 2 askerimize rahmet diliyorum, ruhları şad
olsun. PKK terör örgütünü lanetliyorum. 
Değerli
milletvekilleri, Türkiye Büyük Millet Meclisi Başkanı Sayın Binali Yıldırım’ın
İzmir Milletvekili sıfatıyla vermiş olduğu Türkiye Büyük Millet Meclisi
İçtüzüğü değişiklik teklifi Anayasa Komisyonunda yapılan görüşmelerde
mutabakatla kabul edilmiştir. Bizim de üyesi bulunduğumuz Anayasa Komisyonunda
mutabakatla kabul edilen İç Tüzük değişikliğine çok fazla değinmeyeceğim ancak
değişen hâliyle de olsa 1973 yılından beri yürürlükte bulunan Meclis
İçtüzüğü’nün ihtiyacı karşılamadığı da açıktır. Bugüne kadar yapılan, özellikle
de 2017 yılında yapılan değişikliklerle İç Tüzük’ün felsefesi ve sistematiği
bozulmuştur. Bu değişikliklerle bazı hükümler uygulanamaz hâle gelmiş, İç
Tüzük’te olmayan bazı uygulamalar da teamül hâlini almıştır. Yasama organı olan
Türkiye Büyük Millet Meclisinin daha verimli ve etkin çalışmasının önü
açılmalıdır. Bu sebeple yüce Gazi Meclisimizin daha verimli çalışmasını
sağlamak için gelin hep beraber yeni bir tüzük yapalım. 
Bilindiği
gibi İç Tüzük, Meclisin gizli anayasasıdır. Anayasalar nasıl toplumsal
mutabakat sözleşmesi ise, toplumun her kesiminin katılımı ve kabulüyle
yürürlüğe konulması gerekiyorsa Türkiye Büyük Millet Meclisi İçtüzüğü de parti
ayrımı yapılmaksızın Mecliste bulunan tüm milletvekillerinin katılımı ve
mutabakatıyla hazırlanıp yürürlüğe konulmalıdır. Bu konuda bir komisyon kurulup
her partinin milletvekillerinin görev aldığı bir komisyonca tüzük taslağı
hazırlanmalıdır. 
Değerli
milletvekilleri, tüzükle ilgili açıklamalarımı burada sonlandırıyor,
Türkiye’nin diğer önemli meselelerine kısaca değinmek istiyorum.
Birinci
mesele; emeklilikte yaşa takılanlar sorunu gündemdeki yerini hâlâ ciddi bir
şekilde korumaktadır. 1999 öncesi çalışma hayatına başlayanlar hizmet süresi ve
prim günü sonunda emekli olacağını düşünerek çalışmaya başlamış fakat yapılan
yasal düzenlemelerle mağdur edilmişlerdir. İşe başladıkları tarihte prim, gün
süresini doldurmalarına rağmen yaş şartını yerine getiremedikleri için emekli
olup aylık alamayan milyonlarca kişi bir an önce bu düzenlemenin hayata
geçirilmesini talep etmektedir. Sorundan etkilenen kişi sayısı yaklaşık 7
milyondur.
İYİ
PARTİ olarak bu konuda Türkiye Büyük Millet Meclisi Başkanlığına yasa teklifi
verdik. Bildiğimiz kadarıyla, Mecliste grubu bulunan tüm partiler de
emeklilikte yaşa takılanların sorunlarıyla ilgili seçim döneminde vaatlerde
bulundu. Tüm partilere sesleniyorum: Eğer samimi iseniz; buyurun, bu kanayan
yarayı birlikte tedavi edelim ve sorunu çözelim. 
Kamuoyunun
gündemini meşgul eden diğer bir konu ise intibak meselesidir. 2000 yılı ve sonrasında
emekli olanlar maaş eşitsizliği sebebiyle intibak beklentisi içerisindedir.
Milyonlarca vatandaşımızı ilgilendiren intibak için yargı yolu kapanmıştır ve
tüm emeklilerimiz yüce Meclisimizden intibak yasasının bir an önce
çıkarılmasını beklemektedir.
Saygıdeğer
milletvekilleri, yine sayıları 2 milyona ulaşan öğretmen, polis, hemşire, din
görevlisi ve idareci ile bunların emeklileri 3600 ek göstergeyi
beklemektedirler. Yine başta Cumhurbaşkanı olmak üzere tüm partiler seçim
öncesi bu sorunun çözüleceğine dair vaatlerde bulunmuştu. İYİ PARTİ olarak biz
bu konuda da kanun teklifimizi verdik, gelin bu mağduriyeti de hep birlikte
giderelim ve 3600 ek göstergenin çıkarılmasını sağlayalım.
Diğer
bir konu ise şu: Bugünün şartlarında askerliğini bedelli yapanlar 15 bin lira
ödeyerek ve işinde izinli sayıldığı için sigorta primlerinin de yatırılması
karşısında herhangi bir kayba uğramamaktadırlar. Bugün askerliğin normal süresi
on iki aydır, daha önceleri ise normal askerlik süresi on sekiz aydı. Askerlik
nedeniyle sosyal güvenlik hakkından mahrum kalınan süreyi borçlanma yani
sigorta bedeli ödeyerek kazanmaktadırlar. Buna göre 2018 şartlarında otuz gün
askerliğin bedeli 649 lira; on iki ay askerlik yapanlar 7.794 lira, on sekiz ay
askerlik yapanlar ise 11.691 lira sigorta pirimi ödemek zorundalar. Ekonominin
durumu bu hâldeyken evine ekmek götürmekten aciz insanlarımızın bu kadar
sigorta primi ödemesi de mümkün değildir. Bu adaletsizliği gidermek için
askerlik süresinin sigortalı sayılmasıyla ilgili kanun teklifimizi Türkiye
Büyük Millet Meclisi Başkanlığına sunduk. 
Ayrıca,
2017-2018 yıllarında tabii afetlerden zarar gören çiftçilerimizin gördükleri
zararın, TARSİM sigortası yapıp yapmadığına bakılmaksızın, devletçe
karşılanması ve kredi borçlarının bir yıl süreyle ertelenmesi konusunda da
kanun teklifimizi yine Türkiye Büyük Millet Meclisi Başkanlığına sunduk. Bu
teklifle, başta Antalya Kumluca, Finike, Demre, Elmalı ilçeleri çiftçisi ile
Karadeniz fındık üreticisinin ve ülkenin diğer bölgelerindeki çiftçilerin tabii
afetlerden gördüğü zararın bir nebze giderilmesini amaçladık. Fındık üreticisi
hâlen 15 liraya mal ettiği fındığı 12 liraya tüccara vermektedir. Bugüne kadar
devlet herhangi bir fındık taban fiyatı açıklamadığı gibi, üreticiyi tüccarın
insafına bırakmıştır. Fındık üreticisinin beklentisi, devletin bir an önce
zararı olmayacak şekilde bir taban fiyat açıklamasıdır. 
Ağır
ekonomik kriz altında inleyen insanlarımızın bir nebze olsun sıkıntılarına ilaç
olmak amacıyla, emeklilikte yaşa takılanların sorunları, 3600 ek gösterge
bekleyenlerin sorunları, uzun dönem askerlik yapan vatandaşlarımızın askerlik
sürelerinin sigortalı sayılması, meydana gelen tabii afetler sonunda zarar
gören çiftçilerimizin zararlarının devletçe karşılanması ve kredi borçlarının
bir yıl süreyle ertelenmesine dair kanun tekliflerimize tüm partilerden destek
bekliyoruz. Gelin, sıkıntı içindeki insanlarımızın birazcık rahatlatılmasını
sağlamak için hep birlikte çaba gösterip bu teklifleri yasalaştıralım.
Değerli
milletvekilleri, döviz kurlarındaki yükseliş, artan hayat pahalılığı ve zamlar
karşısında vatandaşımızın artık dayanacak gücü kalmamıştır. Söz sırası
geldiğinde “Ülke büyüdü, ekonomi büyüdü.” diyorsunuz ama baktığımızda
vatandaşın cebinde 3 kilo domates alacak parası yok. Güya ekonomik program
açıklıyorsunuz, birkaç iktisadi terimle süslüyorsunuz, vatandaş da bir şey
yaptığınızı zannediyor ama çarşıdan, pazardan haberiniz yok. 
Arkadaşlar,
bu ekonomik krizden çıkmak ve bir daha krize girmemek için kalıcı tedbirler
almak zorundayız. Bu sebeple üretime dayalı sanayi teşvik edilmelidir, tarımsal
girdiler sübvanse edilip mazot, gübre ve ilaç fiyatları makul seviyelere
çekilmelidir. Türk tohumculuğu geliştirilmeli, halkın sağlığı için büyük
tehlike saçan genetiği değiştirilmiş organizmalar hemen denetim altına alınarak
geleneksel tohumların ıslah edilmesi için Türk tohumculuk araştırma enstitüleri
kurulmalıdır. Fidecilik desteklenmeli ve çiftçiye tarımsal üretim normal
seviyeye ulaşıncaya kadar, beş yıl süreyle ücretsiz fide dağıtımı sağlanmalıdır.
Hayvancılık desteklenmeli, üreticilere bedelsiz damızlık hayvan verilmelidir.
Ekonomide gerçekçi bir politika benimsenmeli, büyüme oranları makul ve gerçekçi
olmalıdır. İhracat ve turizm gelirlerinin artırılması için gerçekçi tedbirler
alınmalıdır. Doğrudan yabancı yatırımların daha çok gelmesi için uygun bir
ortam yaratılmalıdır. Dış ticaret ve cari açık azaltılmalıdır. İthal edilen
ürünlerin yurt içinde üretilmesi sağlanmalıdır. Yurt dışında ülkemizin imajı
iyileştirilmelidir. 
Biraz
önce de söylediğim gibi, Başkanlığa sunduğumuz tekliflerin Mecliste kabulü için
tüm gruplardan yardım talep ediyoruz. 
Hepinizi
saygıyla selamlıyorum. (İYİ PARTİ sıralarından alkışlar) 
BAŞKAN
– Teşekkür ederiz Sayın Bahşi. 
Sayın
Aygun, sisteme girmişsiniz…
İLHAMİ
ÖZCAN AYGUN (Tekirdağ) – Bölgemle ilgili bir konu arz edeceğim. 
BAŞKAN
– Söz vereceğim ama sayın milletvekilleri, biliyorsunuz, televizyon saati
bitimine kadar arkadaşlarımızın konuşmalarını burada tamamlamamız gerekiyor. 
Sayın
Aygun son defa size söz veriyorum çünkü grupların ve şahısların konuşmaları
var, onlara devam edelim. 
Buyurun.

V.- AÇIKLAMALAR (Devam)
42.- Tekirdağ Milletvekili İlhami Özcan Aygün’ün,
Tekirdağ ilinin Çorlu-Sarılar mevkisinde 8 Temmuzda 25 vatandaşın hayatını
kaybettiği, 300’e yakın vatandaşın da yaralandığı tren kazasıyla ilgili
bilirkişi raporunun hâlâ çıkmadığına ve Ergene Nehri’nin bu yıl temizleneceğini
umduğuna ilişkin açıklaması
İLHAMİ
ÖZCAN AYGUN (Tekirdağ) – Teşekkür ederim Başkanım. 
Tekirdağ
Çorlu-Sarılar mevkisinde 8 Temmuzda meydana gelen tren kazasının ardından 25
vatandaşımızı yitirdik, 300’e yakın vatandaşımız yaralandı ama hâlâ bilirkişi
raporu ne hikmetse çıkmadı. Konu hakkında İstanbul Teknik Üniversitesi inceleme
yapıyormuş. Umarım 2019’u görmeden tamamlarlar. Bu tutum, çocuğu, annesi,
babası, yakını ölen vatandaşlarımızın acısını büyütüyor. Bu konudaki soru
önergeme Ulaştırma ve Altyapı Bakanı Mehmet Turhan tarafından gelen yanıtta
Bakanlık ve Devlet Demiryollarının hiçbir kabahati olmadığı savunuluyor. 1873 yılına
kadar gidiliyor. Neymiş? Yüz kırk beş yıldır görülmeyen aşırı yağıştan dolayı
bu kaza olmuş. Gerekli bakımı yapmazsan yüz kırk altı yıl sonra kaza olur. Yeni
yapılan menfezin yeni kazalara yol açacağını ortaya koyan mimarlar odası raporu
da dikkate alınmalıdır. 
Yine
Cumhuriyet Halk Partisi olarak verdiğimiz araştırma önergemizin Başkan
Vekilimiz ve Tekirdağ Milletvekili Mustafa Şentop’un yöneteceği TBMM’de
gündemin ön sırasına alınmasını talep ediyorum. 
Ayrıca,
Ergene Nehri’ni temizlemeye dönük olarak umarım bu sene bir adım atılır… 
(Mikrofon
otomatik cihaz tarafından kapatıldı)
BAŞKAN
– Teşekkür ederim Sayın Aygun. 
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Türkiye Büyük Millet Meclisi Başkanı İzmir
Milletvekili Binali Yıldırım’ın Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi (2/772) ve Anayasa Komisyonu Raporu
(S. Sayısı: 4) (Devam)
BAŞKAN
– Değerli milletvekilleri, şimdi söz sırası Milliyetçi Hareket Partisi Grubu
adına İstanbul Milletvekilimiz Sayın Feti Yıldız’a aittir. 
Buyurun
Sayın Yıldız. (MHP sıralarından alkışlar) 
Destek
kuvvetli. 
Buyurun.

MHP
GRUBU ADINA FETİ YILDIZ (İstanbul) – İlk konuşmamızı yapacağız, onun için
arkadaşlar cesaretlendirmek istedi herhâlde. 
Sayın
Başkan, değerli milletvekilleri; konuşmama başlamadan önce hepinizi saygıyla
selamlarım. 
Sayın
Başkan, yeni görevinizde başarılar dilerim.
Sayın
milletvekilleri, Anayasa'da yapılan değişikliklere uyum sağlama amacıyla
Türkiye Büyük Millet Meclisi İçtüzüğünde Değişiklik Yapılmasına Dair İçtüzük
Teklifi Meclis Başkanımız ve İzmir Milletvekili Sayın Binali Yıldırım
tarafından Meclis Başkanlığına sunulmuş, takiben Anayasa Komisyonu 4 Ekim 2018
tarihinde toplanmış ve (2/772) esas numarasıyla Teklif’i görüşmüştür. Teklif
görüşmeleri takdire şayan bir uyum içinde geçmiş, bazı maddeler teklif
metninden çıkarılmış ve Komisyonca kabul edilmiştir. İç Tüzük’ün ülkemizin
demokratik işleyişi üzerinde çok önemli bir etkisi vardır. Bundan dolayı iç tüzüklere
doktrinde -daha önce konuşmacının söylediği gibi- “sessiz anayasa”
denilmektedir. Bilindiği gibi, bazen usul esastan önce gelmektedir.
Sayın
milletvekilleri, 27 Nisan 2017 tarihinde yürürlüğe giren Anayasa değişikliğiyle
yasama ve yürütme organları tam olarak birbirinden ayrılmıştır. Yasama,
yürütmenin bu sert ayrılığı işlemlerin de ayrılığını gerektirmektedir. Tam bu
aşamada Milliyetçi Hareket Partisinin öncülüğünde töreye uygun devlet düzenine
geçilmiştir. Yürütme yetkisi Cumhurbaşkanı tarafından yerine getirilmektedir.
Bu sebeple Hükûmetin Mecliste temsil edilmesi ortadan kalkmış ancak yürütme
organı Mecliste temsil edilmeye devam etmektedir. Bilindiği gibi, güvenoyu,
gensoru, sözlü soru gibi araçlar İç Tüzük'ten çıkarılmıştır; yazılı soru, genel
görüşme ve Meclis araştırması mekanizmaları yeniden tanımlanmıştır.
Cumhurbaşkanının cezai sorumluluğu, Meclis soruşturması mekanizmasına benzer
olarak yeniden düzenlenmiştir. “Kanun tasarısı”, “hükûmet”, “bakanlar kurulu”
gibi ibareler İç Tüzük metninden tamamen çıkarılmış olup bu bağlamda Anayasa
değişikliğine uygun kavramsal değişiklikler ve “Cumhurbaşkanı”, “Cumhurbaşkanı
yardımcısı”, “bakanlar” gibi ibareler eklenmiştir. 
1’inci
maddede, Anayasa değişikliği sonucu, Anayasa’nın 106’ncı maddesinin dördüncü
fıkrasında Cumhurbaşkanı yardımcıları ve bakanların 81’inci maddede yazılı
şekilde Türkiye Büyük Millet Meclisi önünde ant içecekleri ve 6271 sayılı
Cumhurbaşkanı Seçimi Kanunu’nun 21’inci maddesinin (3)’üncü fıkrasında ise
Cumhurbaşkanınca atanan Cumhurbaşkanı yardımcıları ve bakanların atanmalarını
takip eden gün ant içecekleri belirtilmiştir. Maddede, Cumhurbaşkanı
yardımcıları ve bakanların atandıkları tarihten sonraki ilk birleşimde ant
içecekleri hükmüne yer verilmiştir. Böylece, İç Tüzük’ün sistematiği ve yasama
organının işleyişi göz önünde bulundurularak 6271 sayılı Kanun’daki
Cumhurbaşkanı yardımcılarıyla bakanların ant içecekleri güne ilişkin hükme
işlerlik kazandırılması ve söz konusu hükmün açıklığa kavuşturulması
amaçlanmıştır ve bu, Anayasa uygunluk düzenlemesi yapılmıştır. 
Milliyetçi
Hareket Partisi olarak yapılan İç Tüzük’ün tamamı üzerinde olumlu görüşlerimizi
bildirdik ve kanunlaşması için de elimizden gelen her türlü gayreti
göstereceğiz. Şimdiden söyleyebilirim ki İç Tüzük’ün tamamı Milliyetçi Hareket
Partisi tarafından kabul edilmektedir. Olumlu oy kullanacaktır. 
Sayın
milletvekilleri, kanun teklifiyle Tüzük’te yapılacak bazı değişiklikler Anayasa
Komisyonunda -biraz önce söylediğim gibi- oy birliğiyle, bazı maddeler,
metinden çıkarılmıştır. İleriki günlerde inşallah yeni düzenlemeyle İç
Tüzük’ümüz yeni bir hüviyete ve işlerliğe kavuşacaktır.
Yapılan
diğer değişikliklere de burada kısaca değinmek istiyorum. 7’nci maddede
komisyonda yürütmenin görüşmelere katılma talebi uyarlanmış, 8’inci maddede
komisyona havale edilen evrakların dağıtılacağı zaman aralığı belirlenmiş,
11’inci maddede gündem dışı sözlerde yürütmenin talebi konusu uyarlanmış ve
Cumhurbaşkanı da söz talep edecek kişiler arasında sayılmıştır. Buna göre
Cumhurbaşkanı ve yürütme organının diğer temsilcileri savaş, savaşı
gerektirecek bir durumun baş göstermesi, seferberlik, ayaklanma, vatan veya
cumhuriyete karşı kuvvetli ve eylemli bir kalkışma, ülkenin ve milletin
bölünmezliği, içten ve dıştan tehlikeye düşüren şiddet hareketlerinin
yaygınlaşması, anayasal düzeni veya temel hak ve hürriyetleri ortadan
kaldırmaya yönelik yaygın şiddet olaylarının ortaya çıkması, kamu düzeninin
bozulması durumunda ve ekonomik buhranlarda Genel Kurulda istisnai olarak söz
alabilecektir. 
Teklifin
12’nci maddesinde ise yürütmenin görüşmelere katılma durumu ve talebi açığa
kavuşturulmuş, Anayasa’nın 104’üncü maddesinde yer alan “yürütme yetkisi
Cumhurbaşkanına aittir” hükmü çerçevesinde, işin doğası gereği,
Cumhurbaşkanının toplantılara katılabileceği göz önüne alınarak yürütme adına
katılacak diğer kişiler de belirtilmiştir.
Sayın
milletvekilleri, 14’üncü maddede yapılan değişiklikle soruşturma önergelerinin
kadük olmaması uygulamasına devam edilmiştir. Geçmiş dönemlerde çıkarılmış ve
yürürlükte olan kanun hükmünde kararnamelerin durumu da açıklığa
kavuşturulmuştur. İç Tüzük’ün 90’ıncı maddesinin üçüncü fıkrası hükmü maddeye
taşınmıştır. 
Teklifin
16’ncı maddesinde yapılan değişiklikle milletlerarası anlaşmaların teklif
hâline getirilme prosedürü düzenlenmiş, milletvekillerinin teklifi imzalaması
düzenlenmiştir.
Yine,
18’inci maddede yazılı soru önergelerine getirilmesi düşünülen 500 kelime
sınırı kaldırılmıştır. 
Önceki
dönemdeki başbakana ve bakanlara ait soruşturma durumu bu düzenlemeyle açıklığa
kavuşturulmuştur. 
Yine,
20’nci maddede önceki dönemdeki başbakanlara ve bakanlara ait savunma durumu da
açıklığa kavuşturulmuştur. 
Sayın
milletvekilleri, bunun dışında, teklifin 29’uncu maddesindeki bentlerde çok
sayıda değişiklik yapılmış, 113, 177, 178, 179 ve 180’inci maddelerin mülga
edilmesinden vazgeçilmiştir. 
Yazılı
soru cevaplama süresinin on beş gün olması, tatil ve ara vermede yazılı
soruların havale işleminin yapılması, on beş günlük sürenin tatil ve ara
vermeden sonra başlaması, cevaplanmayan sorular hakkında muhatap kuruma yazı
yazılması ve dilekçelerin gönderilebileceği muhatapların yeni sisteme göre
uyarlanması bu düzenlenmeyle hayata geçirilmiştir. 
Yine,
“Türkiye Büyük Millet Meclisi kitaplığından” lafzının uygulamaya göre, “Türkiye
Büyük Millet Meclisi kütüphane ve arşivinden” şeklinde güncellemesi
yapılmıştır. 
Sayın
milletvekilleri, komisyonda muhalefet şerhi yazılmadan ilk defa bu dönemde bir
kanun teklifi Meclis Genel Kuruluna gelmiştir. Bu güzel ve uyumlu bir çalışma
neticesinde bütün partilerin ortak mutabakatı, uyum ve oy birliğiyle geçen bu
teklif elbette Meclisin işleyişine önemli katkılar sunacaktır. Bundan dolayı,
katkı sunan herkese Milliyetçi Hareket Partisi adına teşekkür ediyorum ve
hepinizi saygıyla selamlıyorum. İç Tüzük’ümüzün Gazi Meclisimize hayırlı
olmasını temenni ediyorum. 
Saygılarımla.
(MHP ve AK PARTİ sıralarından alkışlar) 
BAŞKAN
– Teşekkür ederiz Sayın Yıldız. 
Sayın
Ünver, bana sözlü olarak bir talebinizi iletmiştiniz. Ben onu unuttum, kusura
bakmayın. 
Son
olarak, 60’a göre yerinizden söz veriyorum. Oradan hızlı bir şekilde diğer konuşmalara
devam edeceğiz. 
Buyurun.
V.- AÇIKLAMALAR (Devam)
43.- Karaman Milletvekili İsmail Atakan Ünver’in, mısır
üreticilerinin yaşadığı sorunlar ile çiftçilerin TMO’nun mısır müdahale alım
fiyatını açıklamasını, mısır alımı yapmasını ve Tarım Bakanlığının sorunlarına
çare bulmasını beklediklerine ilişkin açıklaması
İSMAİL
ATAKAN ÜNVER (Karaman) – Buğday ve arpadan para kazanamayan tüm Orta Anadolu
çiftçisi gibi seçim bölgem Karaman’da da mısır ekimi yoğun şekilde
yapılmaktadır. Türkiye son on beş yılda mısır ithalatına 4 milyar dolar
ödemiştir. Mısır ithal ettiğimiz ülkelerdeki üretim maliyetleri bizden daha
düşüktür. Unutmamalıyız ki kendi çiftçisini desteklemeyen ülkeler ithalat
yoluyla başka ülkelerin çiftçisini desteklemiş olurlar. 
TMO
mısırda bu yıl müdahale alım fiyatı da açıklamamıştır. Üstelik TMO’ya 700 bin
ton gümrüksüz mısır ithalat yetkisi de verilmiştir. Bu nedenle mısır alım
fiyatları düşmüş, mazotu, gübreyi, ilacı zamlı fiyatlarla alan üreticiler
mısırı eski fiyatlardan satınca perişan olmuşlardır. Bu durum mısır
üreticisinin emeğine fırsatçıların el koyması anlamına gelmektedir. 
Son
on beş yılda enflasyondaki artışı 100 kabul edersek mısır fiyatlarındaki artış
80 olmuştur yani mısır üreticisi reel gelirinin yüzde 20’sini kaybetmiştir. 
Çiftçilerimiz
Tarım Bakanlığınca sorunlarına çare bulunmasını, TMO’nun mısır alımı müdahale
fiyatını açıklamasını ve mısır alımı yapmasını beklemektedir. 
Teşekkür
ediyorum Sayın Başkanım.
BAŞKAN
– Teşekkür ederim. 
Bundan
sonraki 60’a göre söz taleplerini daha ileriki saatlerde değerlendireceğim. 
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Türkiye Büyük Millet Meclisi Başkanı İzmir
Milletvekili Binali Yıldırım’ın Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi (2/772) ve Anayasa Komisyonu Raporu
(S. Sayısı: 4) (Devam)
BAŞKAN
– Şimdi, Adalet ve Kalkınma Partisi Grubu adına Afyonkarahisar Milletvekilimiz
Sayın Ali Özkaya…
Buyurun
Sayın Özkaya. (AK PARTİ sıralarından alkışlar)
AK
PARTİ GRUBU ADINA ALİ ÖZKAYA (Afyonkarahisar) – Sayın Başkan, saygıdeğer
milletvekilleri; 27’nci Dönem İkinci Yasama Yılının öncelikle hepimize hayırlar
getirmesini temenni ediyorum. Şehitlerimize de Allah’tan rahmet diliyorum. 
TBMM
İçtüzüğü hakkında AK PARTİ Grubu adına söz almış bulunuyorum. 
Değerli
milletvekilleri, değerli arkadaşlarım; bilindiği gibi, iç tüzükler
parlamentoların nasıl teşkilatlanacağını ve nasıl çalışacağını belirleyen en
temel metinlerdir. Bu açıdan bakıldığında, parlamenter siyasetin yöntemini
belirleyen ve çerçevesini çizen iç tüzükler meclisin âdeta kalbi
niteliğindedir. Bu yüzdendir ki parlamento hukukunda iç tüzükler için genel
olarak “sessiz anayasalar” tabiri kullanılmaktadır. 
Ülkemizin
çok köklü ve önemli bir demokrasi tecrübesi bulunmaktadır. Bizim demokrasi ve
parlamento tecrübemiz ve tarihimiz birçok Avrupa ülkesinden daha eskilere
gitmektedir. İlk kez 1864 Vilayet Nizamnamesi’yle kurulan vilayet meclisleriyle
başlayan demokrasi deneyimimiz 1876 Anayasası’yla birlikte parlamenter monarşi
hüviyetine bürünmüştür. 1876’daki Meclis-i Mebusan ve Meclis-i Âyan Dâhilî
Nizamnamesi parlamenter geleneğimizin ilk iç tüzüğü olarak karşımıza çıkmaktadır.
İç tüzük metinleri bir yönüyle, oturmuş gelenekler yani teamüller hukukudur,
diğer yönüyle ise yaşayan bir hukuktur yani günün şartlarına uyarlanmak
zorundadır. Nitekim 1877 tarihinde kabul edilen Dâhîli Nizamnamesi’nden bugüne
kadar hâlâ yaşamakta olan kurallarımız olmakla birlikte o tarihten bugüne kadar
İç Tüzük’ümüzde birçok değişiklik de yapılmıştır. Kapsamlı iç tüzük
değişiklikleri tüm dünya meclislerinde en zor gerçekleştirilen faaliyetlerden
birisidir.
Az
önce bir söz söylendi “İç tüzüklerini nitelikli çoğunlukla değiştiren ülkeler
var.” diye. Dünyanın hiçbir parlamentosunda böyle bir nitelikli çoğunluk yok.
Yalnızca İsveç Parlamentosunda anayasanın eki olduğu için anayasaya tabi bir
sistem oluyor.
MURAT
EMİR (Ankara) – Finlandiya ve Romanya’da da var, eksik bilgilendirmişler.
ALİ
ÖZKAYA (Devamla) – Hayır, hiçbirisinde yok, yalnızca Avrupa Parlamentosunun
kendi kuruluş tüzüğünden kaynaklı bir husus var.
ÖZGÜR
ÖZEL (Manisa) – Sen okurken öyleydi, millet ileriye gidiyor.
ALİ
ÖZKAYA (Devamla) – Bunun dışında, demokrasi tarihimizde, 1877’de ihdasen ilk
defa, 1927 ve 1973’te ilga ve ihdas olarak 2 defa da iç tüzük yaptık. 5 defa
anayasa yaptık ancak 3 defa iç tüzük yaptık. Dolayısıyla İç Tüzük’ün
değiştirilmesinin zorluğu da burada görülmektedir. 
Hepimizin
bildiği gibi 6771 sayılı Kanun’la çok köklü bir anayasal değişikliğe gittik. Az
önce söylendi, kurullar anayasasından ve demokrasisinden geri döndük. Evet, adı
“yüksek kurullar” olan, 1961 Anayasası’yla getirilen ancak Anayasa’nın bugün
6’ncı maddesindeki, şu gerimizde yazan, egemenliği kısıtlayan kurullar bu
dönemde egemenliğin gerçek sahibi, doğrudan seçilen Türkiye Büyük Millet
Meclisine ve idare de Cumhurbaşkanlığına verildi. İşte yeni sistemde
parlamenter demokrasiden Cumhurbaşkanlığı hükûmet sistemine uygun bir şekilde
değişiklikleri yapmamız ve bunları tamamlamamız gerekiyordu. 
Sayın
Türkiye Büyük Millet Meclisi Başkanımız da İç Tüzük değişikliği teklifini verdi
ve Komisyonda 31 maddenin 30’unun oy birliğiyle değişiklik önergeleri kabul
edildi, 1 madde de kural olarak aynı fikirle ve bir konsensüsle sağlandı.
Dolayısıyla, bugünkü yapılan İç Tüzük değişikliği esasen Anayasa değişikliğiyle
ilgili sistemi düzeltmektedir. “Efendim, otursak, çok daha geniş bir İç Tüzük
yapsak daha iyi olacaktı.” Mutlaka daha iyi olurdu; iyinin daha iyisi, güzelin
daha güzeli var ancak bir şeyi unutmamamız lazım: Bugünkü İç Tüzük Anayasa’ya
aykırı. Öyle olunca da Anayasa’ya aykırılığı sürekli gündeme geleceği için
bugün de doğru bir iş yaparak, ilk iş olarak İç Tüzük’ü değiştirmekle Meclis
yeni yasama dönemine başlıyor ve bundan sonra da inşallah Anayasa’ya uygun bir
hâlde değiştireceğimiz İç Tüzük’le de yeni sistem yapılacak.
Üç
ana başlıkta İç Tüzük değişikliğini görebiliyoruz. 
Birinci
başlık mevcut teknik düzenlemeler, sisteme uygunluk yani “gensoru, hükûmet,
başbakan, bakanlar kurulu” gibi kavramların yerine “cumhurbaşkanı,
cumhurbaşkanı yardımcısı ve bakan” kavramlarının oluşturulması. Yine,
Anayasa’da Cumhurbaşkanlığına verilen nitelikli veto yetkisiyle kanunların reddi
hâlinde 301’le, salt çoğunlukla geçmesiyle ilgili hususun düzenlenmesi kabul
edilmiştir. Anayasa’da “kanun hükmünde kararname” kavramı kaldırıldığı için
Cumhurbaşkanlığı kararnameleri gelmiş ve Cumhurbaşkanlığı kararnameleri de
Meclis İçtüzüğü’nde yerini almıştır. Eski dönemde Anayasa’ya göre aslında 30
gün içinde çıkarılması gereken kanun hükmünde kararnameler, Meclisten geçmesi
gereken kanun hükmünde kararnameler otuz yıldır geçmemiş, hâlâ yürürlükte olan
kararnameler vardır. Yeni sistemde Cumhurbaşkanlığı kararnameleri ancak üç ay
içinde geçmediği taktirde hükümsüz hâle gelecektir. 
MURAT
EMİR (Ankara) – Olağanüstü hâl kararnameleri…
ALİ
ÖZKAYA (Devamla) - Yani otuz yılda geçmeyen kanun hükmünde kararnameler varken
şimdi üç ay içinde geçmediği zaman kendiliğinden yürürlükten kalkacak kanun
hükmünde kararnameler vardır. 
MURAT
EMİR (Ankara) – Olağanüstü hâl, olağanüstü hâl… İyi çalışmamışsınız.
ÖZGÜR
ÖZEL (Manisa) – Olağanüstü hâl…
ALİ
ÖZKAYA (Devamla) - Olağanüstü hâl… Bunların hepsi belli hususlar. 
ÖZGÜR
ÖZEL (Manisa) – Cumhurbaşkanlığı kararnamesi Meclisten geçmez kardeşim,
olağanüstü hâl kararnamesi o.
ALİ
ÖZKAYA (Devamla) - Cumhurbaşkanlığı kararnamesi olağanüstü hâl döneminde
çıkarılır ve üç ay içerisinde geçmesi gerekir, diğerleri kararnamedir, birbirinden
farklı kavramlardır. 
MURAT
EMİR (Ankara) – Gene çalışmamışsınız ya, gene çalışmamışsınız.
ALİ
ÖZKAYA (Devamla) - Yine, diğer hususlarda Cumhurbaşkanının vatana ihanet diye
esasen 1991 yılında kaldırılan ve ceza kanunlarında olmayan cezai sorumluluğu
da yeni sistemde düzenlenmekte ve buna uygun şekilde İç Tüzük düzenlenmektedir.
Sıkıyönetim kaldırılmakta, yine, ölüm cezası gibi hususlar İç Tüzük’ten
çıkarılmaktadır. Hesapları inceleme komisyonu gibi -adı değişip kaldırılmış-
hâlen İç Tüzük’te olan ve idari teşkilatta kaldırılmış olmasına rağmen İç
Tüzük’te olan muhafız taburu, da kaldırılmıştır. 15 Temmuzda muhafız taburunun
burada olduğunda ne büyük bir sıkıntı yaşayacağımızı hep beraber bilirdik.
Geçmişte yapılmış olan kararın nasıl doğru bir karar olduğunu da bugün hep
beraber gördük.
Değerli
milletvekilleri, üçüncü husus da yine Parlamentomuzun -az önce söylendi-
yaşayan hukuk olduğunu ve güçlü teamüller oluşturan hususların da İç Tüzük’e
girdiğini ve elektronik bir şekilde gelen kâğıtların milletvekillerine
ulaşmasını da buna bir örnek vererek düzenlemeyi söyleyebiliriz.
Az
önce bahsettim, tabii, milletvekili arkadaşlarımızın bir kısmı “Efendim,
parlamenter sistemde cumhurbaşkanı, başbakan, bakanlar geliyordu, konuşuyordu,
burada yeniden parlamenter sisteme geçelim.” Anayasa değişikliğini aziz
milletimiz kabul etti, o sistem bitti. Parlamento milletin parlamentosu;
Cumhurbaşkanı, cumhurbaşkanı yardımcıları, bakanlar, yürütme milletin
yürütmesi. Anayasa Mahkememizin dediği gibi: “Erkler ayrılığı bir medeni iş
bölümüdür.” Medeni iş bölümü olduğuna göre yine İç Tüzük’ümüze koyduğumuz
şekilde acele hâllerde -59’uncu maddede düzenlediğimiz- Cumhurbaşkanı,
cumhurbaşkanı yardımcısı ve bakanların gelip olağanüstü ve acil konularda bilgi
vermesi, komisyonlara da katılıp fikrini söylemesi getirdiğimiz sisteme aykırı
değildir; tam tersi, medeni iş birliğine son derece doğru ve güzel bir
örnektir. 
Değerli
arkadaşlar, bir hususu daha burada söylemek istiyorum, az önce ilk başlangıçta
da söylenmişti: “Efendim, bu Meclise ait saraylar bir başka yere bağlandı.”
diye. Meclisimiz bu yıl, Yılmaz Öztuna’nın iki ciltlik, çok güzel Osmanlı
tarihini bastı. Fevkalâde güzel. Orada çok açık bir şekilde Yılmaz Öztuna diyor
ki: “Bu sarayların hepsi milletindir. Osmanlı’da hiçbir padişahın sarayı
yoktur. Padişahın görev süresi bittikten sonra miras kalmaz; devletin malıdır,
milletin malıdır. Cumhurbaşkanlığı da bu milletindir, Cumhurbaşkanı da bu
milletin cumhurbaşkanıdır, Türkiye Büyük Millet Meclisi de bu milletindir. Dolayısıyla
millete ait olan değerlerin millete ait olmasına devam etmesi de son derece
doğrudur. Parlamentomuzun İç Tüzük’ünün Anayasa Komisyonumuzda büyük bir
ittifakla, bugünkü Anayasa değişikliğiyle sınırlı olarak kabulü önemli bir
başlangıç. Muhalefet şerhlerinin olmaması, oradaki istişare ortamı ve
karşılıklı katkıyla emeği geçen bütün arkadaşlarımıza, grup başkan
vekillerimize, siyasi partilerimizin temsilcilerine, Komisyon üyelerimize,
Komisyon Başkanımıza, Meclis başkan vekilimize ve önergeyi veren Sayın Meclis
Başkanımıza teşekkür ediyoruz.
Ümit
ediyorum, inşallah, önümüzdeki dönem hep beraber, yeniden, 4’üncü defa sıfırdan
bu milletin Meclisi bir iç tüzük yapar diyorum ve hepinize hayırlı günler
diliyorum, hayırlı akşamlar diliyorum. (AK PARTİ sıralarından alkışlar) 
BAŞKAN
– Teşekkür ederim Sayın Özkaya. 
ÖZGÜR
ÖZEL (Manisa) – Sayın Başkanım, pek kısa bir söz talebim var grup başkan vekili
sıfatıyla. 
BAŞKAN
– Buyurun. 
V.- AÇIKLAMALAR (Devam)
44.- Manisa Milletvekili Özgür Özel’in, Afyonkarahisar
Milletvekili Ali Özkaya’nın 4 sıra sayılı Kanun Teklifi’nin 1’inci maddesi
üzerinde AK PARTİ Grubu adına yaptığı konuşmasındaki bazı ifadelerine ilişkin
açıklaması
ÖZGÜR
ÖZEL (Manisa) – Sayın Başkanım, çok teşekkür ederim. 
Sayın
hatibin konuşmasında tabii katılmadığım birçok yön var ama bir eksik bilgi,
mutlaka tutanaklara geçmeli ve düzeltilmeli. 
Cumhuriyetin
ilanından sonra sarayların doğrudan Türkiye Büyük Millet Meclisine bağlanması
boşuna değildir. Saraylar saraylarda ülkeyi yöneten tek adamlar tarafından
kullanılmaktaydı. Bu sarayların Meclise verilmesi demokratik parlamenter
sisteme, o günlerde kuvvetler birliğiyle başlanan ama yolculuğun sonunda
kuvvetler ayrılığına erişen demokrasi deneyimine olan bir güven ve sembolik de
olsa meselenin yani cumhuriyetin ilanının artık bir monarşiden, artık bir tek
adam rejiminden nasıl bir halkın egemenliğine evrildiğini gösterip o Osmanlı
mirası bütün sarayları da Türkiye Büyük Millet Meclisine emanet etmişti.
Yapılan iş son derece yanlıştır, rövanşist bir duyguyla yapılmış bir iştir ve
yine sembolik olarak yetkilerin tek elde toplandığı eleştirilerinin yöneldiği
kişinin Meclisin saraylarını kendisinin tasarrufunda olan bir yapıya alması ve
bunu kendi imzasıyla tek başına yapmış olması son derece önemlidir, bir önemli
geriye gidiştir, semboliktir, işin maddi boyutundan bağımsız olarak da Türkiye
Cumhuriyeti demokrasisi için son derece önemli bir geriye gidiştir, bir kara
lekedir. 
Teşekkür
ediyorum. 
BAŞKAN
– Teşekkür ederim. 
Buyurun
Sayın Akbaşoğlu. 
45.- Çankırı Milletvekili Muhammet Emin Akbaşoğlu’nun,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkan. 
Değerli
milletvekilleri, tabii, biraz evvelki açıklamayı dinledim, bu açıklama üzerine
bir açıklama ihtiyacı hissettim. Sonuç itibarıyla, Türkiye Büyük Millet Meclisi
dâhil olmak üzere, içinde bulunduğumuz bina dâhil olmak üzere bütün kamu kurum
ve kuruluşları, bütün saraylar, Beştepe’de bulunan Cumhurbaşkanlığı Külliyesi,
bunların hepsi egemenliğin sahibi olan millete aittir ve nasıl Çankaya
vaktizamanında Cumhurbaşkanlığının merkezi olarak, hizmet ifa yeri olarak
kullanılmışsa bugün de bu saydığım yerler millete hizmetin ifa edildiği
yerlerdir. Bu bir rövanşist anlayışla hareket edilerek yapılan bir düzenleme
asla değildir, bu bir bühtandır, bu asla kabul edilemez; idari bir düzenlemeden
ibarettir. 
Dün
ifade ettiğimiz monarşiden cumhuriyete geçiş sürecinde yaşanan rejimin ismi de
parlamenter hükûmet sistemini ifade eden bir durum değildir biliyorsunuz, o
günkü tanımlamalar daha farklı bir tanımlamadır.
(Mikrofon
otomatik cihaz tarafından kapatıldı)
MUHAMMET
EMİN AKBAŞOĞLU (Çankırı) – Bitireceğim.
BAŞKAN
– Lütfen devam edin. 
MUHAMMET
EMİN AKBAŞOĞLU (Çankırı) – Dolayısıyla, yani böyle bir karşıtlık ikilimi
üzerinden, düalist bir mantıkla bir “Sonucu söyleyelim de öncüllerini
istediğimiz gibi oluşturalım.” mantığını terk etmek gerekir. 
Ve
ben ilk açılışta da geldiğim noktaya geliyorum, cumhuriyetin başıyla şu anda
bulunduğu konum itibarıyla bir zıtlaşma söz konusu değil, bir ilerleme, bir
tekâmül, demokrasinin, millî iradenin tam manasıyla yerleşmesi, kurumsallaşması
ve daha ileriye yönelik bir sistemi sağlam temeller üzerine bina etmesi süreci
söz konusudur. Millet iradesiyle bu süreçler hep takip edilmiştir.
(Mikrofon
otomatik cihaz tarafından kapatıldı)
MUHAMMET
EMİN AKBAŞOĞLU (Çankırı) – Bundan sonraki süreçlerde de millet ne diyorsa o
olacaktır. Milletin iradesine saygı gösterilmesi hepimizin boynunun borcudur.
Teşekkür
ederim.
BAŞKAN
– Peki, teşekkür ederim.
Değerli
milletvekilleri, ben bu konudaki görüşümü sabah paylaşmıştım, şimdi bir
tartışmanın içerisinde yer almak istemem.
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Türkiye Büyük Millet Meclisi Başkanı İzmir
Milletvekili Binali Yıldırım’ın Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi (2/772) ve Anayasa Komisyonu Raporu
(S. Sayısı: 4) (Devam)
BAŞKAN
– Şimdi şahıslar adına konuşmalara başlıyoruz.
Şahıslar
adına ilk konuşma Ankara Milletvekilimiz Sayın Mustafa Destici’ye ait.
Buyurun
Sayın Destici. (AK PARTİ sıralarından alkışlar)
MUSTAFA
DESTİCİ (Ankara) – Sayın Başkan, Sayın Divan, kıymetli milletvekilleri; öncelikle
sizleri şahsım ve Büyük Birlik Partisi camiası adına sevgiyle saygıyla ve
hürmetle selamlıyorum. 
Tabii,
en son Hakkâri’deki şehitlerimizi ve birkaç gün önce de Batman’daki
şehitlerimizi rahmetle anıyorum, ruhları şad olsun, mekânları cennet olsun.
Yaralı gazilerimize Rabb’imden acil şifalar niyaz ediyorum ve kahraman güvenlik
güçlerimize hem içeride hem dışarıda terörün tüm unsurlarına karşı vermiş
olduğu mücadelede başarılar ve muzafferiyetler diliyorum. Hain PKK terör
örgütünü ve onun tüm uzantılarını siyasiler de içinde olmak üzere lanetliyorum.

Kıymetli
milletvekillerimiz, öncelikle, Meclis İçtüzüğü’nün grupların Komisyonda
mutabakatı sonucu Türkiye Büyük Millet Meclisine getirilmiş olmasından
duyduğumuz memnuniyeti de ifade etmek istiyorum. Farklı görüşlerimiz olabilir,
görüş ayrılıklarımız olabilir ama temel meselelerde burada olduğu gibi
uzlaşının ne kadar önemli olduğunu ve ülkemizin içinden geçtiği bu şartlarda,
birliğe ve beraberliğe ihtiyaç duyduğumuz bu dönemde bunun çok önemli bir aşama
olduğunu ve burada emeği geçen bütün gruplara da teşekkür ettiğimi ifade etmek
istiyorum. 
Tabii,
burada şahsım adına söz aldım ama bu, benim gayretimden ziyade AK PARTİ
Grubunun bize bir hak devriydi. Kendilerine teşekkür ediyorum. Aynı nezaketi
gösteren Cumhuriyet Halk Partisine de teşekkür ediyorum. İnşallah onlarınkini
de daha sonra kullanacağım. Böyle, grupları sırayla gezeceğim yoksa başka türlü
Mecliste söz alma imkânımız biraz güç. 
Ben
de tam buna değinmek istedim aslında. Tabii, Meclis İçtüzüğü’müz değişirken
Mecliste grubu bulunan siyasi partilerimiz evvelemirde dikkate alınıyor. Lakin
Mecliste temsil edilen fakat grubu bulunmayan siyasi partilerimiz çok hesaba
katılmıyor. Dolayısıyla burada birkaç husustan bahsetmek istiyorum öncelikle. 
Birincisi,
değişiklik teklifinin 4’üncü maddesi. İç Tüzük’ün 31’inci maddesinde,
biliyorsunuz “Komisyon üyeleri dışında kimse değişiklik önergeleri veremez ve
oy kullanamaz.” diyor. Bizim -buradaki talebimiz- Mecliste temsil edilen fakat
grubu bulunmayan siyasi partiler de komisyona üye veremedikleri için fakat çok
önemli bir grubu, tabanı da temsil ettikleri için en azından önerge
verebilmelerine imkân tanınmasını arzu ettiğimizi buradan ifade etmek
istiyorum. 
İkincisi,
değişiklik teklifinin 8’inci ve Meclis İçtüzüğü’nün 59’uncu maddesi. Yine
Meclis gündemli toplantılarda, grubu bulunmayan fakat Mecliste temsil edilen
her bir siyasi partiye de ayrı ayrı beşer dakikalık söz verilmesini çoğulcu
demokrasimizin ilerlemesi adına önemli bulduğumuzu ifade etmek istiyorum. 
Yine
aynı şekilde, kanun teklifleri de Mecliste görüşülürken burada, Mecliste temsil
edilen fakat grubu bulunmayan siyasi partilerin de her birine ayrı ayrı beşer
dakika verilmesinin yine uygun olacağı kanaatindeyiz. 
Öbür
taraftan, Meclis İçtüzüğü’müzün 102’nci maddesinde, genel görüşme açılması,
Hükûmet, siyasi parti grupları ve en az 20 milletvekili tarafından dile
getirilebiliyor, verilebiliyor. Biz bunun bir tek milletvekili tarafından
verilmesinin önünün açılmasını arzu ediyoruz. Örneğin, ben Doğu Türkistan’da
yaşanan mezalimin, Batı Trakya’da yaşanan hak ihlallerinin Türkiye Büyük Millet
Meclisi grubu tarafından gündeme alınmasını arzu ediyorum fakat bir tek
milletvekili olduğumuz için bunu yapamamanın da ıstırabını yaşıyorum. 
Tabii,
öbür taraftan esas ana konumuza dönecek olursak Türkiye'deki sistem
değişikliği… Değerli arkadaşlar, geçmiş sisteme dönmenin, tartışmaları oraya
kilitlemenin bir faydası olmadığını düşünüyorum çünkü geçmiş sistemin arızalı
bir sistem olduğunu adı parlamenter sistem ama yarı demokratik arızalı bir
parlamenter sistem olduğunu hepimiz biliyoruz. Krizlerin, kaosların yaşandığı,
milletin tercihlerinin yok sayılarak ve milletin tercihlerine darbe vurularak,
28 Şubat örneğinde olduğu gibi, farklı hükûmetler kurulduğunu hep birlikte
yaşadık. Onun için, biz diyoruz ki gelin bu tartışmaları geride bırakalım ve
önümüze bakalım. Bakın, demokrasilerin olmazsa olmazı kuvvetler ayrılığı
prensibidir; yasama, yürütme ve yargı ayrılığı…
Bitiriyorum.
(Mikrofon
otomatik cihaz tarafından kapatıldı) 
BAŞKAN
– Sayın Destici, bir saniye lütfen.
Tamamlayın,
ben açıyorum mikrofonunuzu.
MUSTAFA
DESTİCİ (Devamla) – Teşekkür ediyorum Sayın Başkanım.
Yıllardır,
biz de kurulduğumuz günden bugüne Büyük Birlik Partisi olarak yasama ve
yürütmenin ayrılmasını hep savunageldik, bunun için de Cumhurbaşkanını da
halkın seçmesini savunduk ve şu anda da yasama ve yürütme tam olarak ayrılmış
ve yürütme halktan aldığı, milletten aldığı güvenoyuyla, destekle, seçilmişlik
güvencesiyle istikrarlı bir şekilde ülkeyi yönetirken yasama da adı üzerinde
yasa yapacak bir kurul olarak asli görevine kilitlenmiştir. Dolayısıyla da ben
bunun Türkiye için önemli bir fırsat olduğunu düşünüyorum ve yeni sistemin hem
Türkiye Büyük Millet Meclisinin itibarını daha da yükselttiği ve daha da
güçlendirdiği kanaatindeyim. Şimdi, şayet burada bakanlar oturuyor olsaydı
Türkiye Büyük Millet Meclisinin gündeminin, vaktinin önemli bir kısmının burada
bakanlarla girişilen soru-cevap bölümüyle harcanacağını düşünüyorum ama biz
burada asli görevimiz olan yasamaya kendimizi verirsek gerçekten…
(Mikrofon
otomatik cihaz tarafından kapatıldı) 
MUSTAFA
DESTİCİ (Devamla) – Türkiye için de, milletimiz için de hayırlı neticeler
alabileceğimizi düşünüyorum. Elbette ki herkesin fikrine, düşüncesine
saygılıyız ve dolayısıyla milletin iradesine de herkesin ram olması
gerektiğinin de altını çiziyorum. 
Sizleri
sevgiyle, saygıyla, hürmetle, muhabbetle selamlıyor; çalışmalarınızda başarılar
diliyorum. (AK PARTİ ve MHP sıralarından alkışlar) 
BAŞKAN
- Teşekkür ederiz Sayın Destici.
Şahıslar
adına son söz, Ankara Milletvekilimiz Sayın Murat Emir’dedir.
Buyurun
Sayın Emir. (CHP sıralarından alkışlar) 
MURAT
EMİR (Ankara) – Sayın Başkan, değerli milletvekilleri; Genel Kurulu saygıyla
selamlıyorum. 
İç
Tüzük’le ilgili görüşlerimi ifade etmeden önce son polemikle ilgili birkaç
konuya değinmek isterim. Sayın Akbaşoğlu’nu dinleyince sanki Sayın
Cumhurbaşkanı kaçak sarayın tapusunu üstüne almıyor diye rahat etmemiz
gerektiğini düşünür oldum. Yani elbette ki Sayın Cumhurbaşkanı kaçak sarayı
üstüne tapu yapacak noktada değil ama bizi rahatsız eden, onun kaç liraya mal
olduğunu bilemiyor oluşumuz, orada ne kadar para harcandığını bilemiyor
oluşumuz, Sayıştayın dahi orayı ayrıntılı denetleyemediğinden rahatsız
oluşumuz; halk yoksulluk içerisinde, yokluk içerisinde kıvranırken orada “ejder
meyveli smoothie” yeniliyor olmasından dolayı rahatsızız. Dolayısıyla bunlar
olmadan bizim o sarayla ilgili sorunlarımız bitmeyecek ve bu anlamda da bunu
her defasında buraya getirmeye devam edeceğiz.
Sayın
Özkaya’yı dinleyince iyice şaşırdım, anlıyor durumun zorluğunu yani sıkıntılı
bir durum var, destek almak için gerilere gidiyor, tarihe gidiyor;
“Padişahların da saraylar mülkiyetinde değildi.” diyor. Sayın Özkaya,
Osmanlı’da zaten mülkiyet yoktu, her şey padişahındı, mülk padişahındı;
mülkiyet kavramı son yüz, yüz elli yılın meselesidir. Dolayısıyla oralardan
destek alamazsınız. Orası kaçak saraydır, hukuksuz yapılmıştır ve bu Meclisin,
bizim, Türk milletinin ve halkımızın orada ne harcandığını mutlaka biliyor
olması gerekir; bunun takipçisi olacağız bir defa. (CHP sıralarından alkışlar) 
Şimdi,
biz buraya niye geldik değerli arkadaşlar? Çok kısa geçmişine bakalım
meselenin: Gayrimeşru bir Anayasa değişikliği var, bütün kuvvetleri tek elde
toplayan bir Anayasa değişikliği ve Anayasa değişikliğinin olağanüstü hâl
koşullarında ve olağanüstü antidemokratik uygulamalarla geçirildiği bir düzen,
hatta geçirilip geçirilmediği bile tartışmalı, gayrimeşru ve YSK’nın kendi
hukukunu dahi çiğnediği bir Anayasa değişikliği. 
Geldik,
şimdi Anayasa’ya İç Tüzük’ü uydurmak gerekiyor. Elbette ki biz burada “Komisyon
olmasın, tabii ki 600 milletvekili olsun, tabii ki işte ona uygun teknik
düzenlemeler yapılsın diyoruz ama buradan asla ve kata bizim bu gayrimeşru
anayasa değişikliğine onay verdiğimiz, razı olduğumuz ve önümüzdeki dönemde de
demokratik parlamenter rejimi getirmek üzere sizlere karşı sonuna kadar
mücadele etmeyeceğimiz anlamı çıkmasın. Elbette Türkiye’nin geleceği demokratik
parlamenter rejimdedir. 
Bakın,
yürütemiyorsunuz, yürütemeyeceksiniz. Ucube bir Başkanlık sistemi getirdiniz
ama bunu anlatmakta dahi güçlük çekiyorsunuz. Anlatabilmek için ne dediniz,
anımsayın, “Cumhurbaşkanlığı hükûmet sistemi” dediniz. Bakın, içinde hiçbiri
doğru değil. Cumhurbaşkanı yemin ettikten sonra ilk soranlara dedi ki: “Bana
‘Başkan’ diyebilirsiniz.” Gitti “cumhurbaşkanı”, kâğıt üstünde kaldı. Hükûmet?
Hükûmet de yok. O bir listedir arkadaşlar, ne hükûmettir ne de Bakanlar
Kuruludur, teknisyenler listesidir. Ondan sonra bakıyorsunuz, sistem
paramparça, sistem işlemiyor, sistemin işlemeyeceği çok ortada. İşte daha ilk
günden “Bakanları nasıl konuşturalım Mecliste?” diyorsunuz çünkü bakanların en
nihayetinde bir şekliyle yasa yapımına katılması gerektiğinin siz de
farkındasınız. Bir teknisyen katılacak, bir bilim adamı katılacak... Gerçi
sizin sayenizde bilim adamlarından, sivil toplumdan, meslek odalarından,
Barolar Birliğinden görüş almak neredeyse imkânsız. Komisyon çalışmaları sizin
döneminizde son derece değersizleştirilmiş durumda ama buna rağmen bakanın
gelip orada teknik destek vermesi ihtiyacını siz de görüyorsunuz. Yani
yürütemiyorsunuz. 
Şimdi,
Komisyon demişken ilk teklifin içeriklerine birazcık bakmakta fayda var. Sürem
kısalıyor ama aslında bize gelen ilk teklif son derece antidemokratikti. Bir
teknik düzenleme görüntüsü altında, öylesine yapılıyormuş, herkesin katkı
vermesi gerekiyormuş gibi gösterilen bir İç Tüzük değişikliği içerisinde bir
sürü mayın, bir sürü antidemokratik uygulama ve hüküm ve Meclisi işlevsizleştiren,
değersizleştiren bir sürü madde saklıyordu. Birisi, mesela, komisyondaki
tartışma sürelerini sınırlama gayretiydi. İşte bunlarla Meclisi 16 Nisan
referandumundan sonra çok daha işlevsizleştiren bir gayrete girdiniz. Şimdi,
bundan sonra… Yani burada bir uzlaşı var, burada bir anlayış birliği var ve bu
anlayış birliği noktasında emeği geçen herkese teşekkür ederiz ama bunun
arkasına saklanıp bunun sonrasında, Sayın Akbaşoğlu’nun ifade ettiği gibi
Meclisin çalışmasını önleyecek, muhalefetin sesini kısacak, burayı tekrar bir
kanun yapma makinesine çevirecek ve Meclisin itibarını giderek daha çok
sarsacak hiçbir İç Tüzük değişikliğini aklınızdan dahi geçirmeyiniz. Eğer öyle
bir yola girerseniz ki gireceğinizi anlatıyorsunuz, biz mutlaka bunun
karşısında duracağız. Milletimiz ağır sorunlar içerisinde…
(Mikrofon
otomatik cihaz tarafından kapatıldı)
BAŞKAN
– Sayın Emir, tamamlayınız konuşmanızı.
MURAT
EMİR (Devamla) – Teşekkür ederim Sayın Başkan.
Ağır
sorunların yaşandığı, ağır bir ekonomik krizin yaşandığı ve Türkiye’nin her
yerde neredeyse bu tek adam rejimiyle dökülmeye başladığı bir dönemde elbette
ki tartışmaya, anlaşmaya, uzlaşıya ihtiyacımız var ama temelimiz demokrasi
olmalı, özgürlükleri genişletmek olmalı, hukuk devleti olmalıdır ve bu anlamda
da önümüzdeki dönemde daha demokratik, daha katılımcı, daha çoğulcu bir tüzüğü
hep beraber, şimdi olduğu gibi yapabilmeyi umuyorum ve size teşekkür ediyorum.
Sayın
Başkanım, size de ayrıca teşekkür ederim ve yeni görevinizde başarılı
olacağınıza inanıyorum, saygılar sunuyorum. (CHP sıralarından alkışlar)
BAŞKAN
– Teşekkür ederim, sağ olun.
Sayın
Akbaşoğlu, bir söz talebiniz var yerinizden.
MUHAMMET
EMİN AKBAŞOĞLU (Çankırı) – 60’a göre bir açıklama yapayım diyorum.
BAŞKAN
– Buyurun Sayın Akbaşoğlu.
V.- AÇIKLAMALAR (Devam)
46.- Çankırı Milletvekili Muhammet Emin Akbaşoğlu’nun,
Ankara Milletvekili Murat Emir’in 4 sıra sayılı Kanun Teklifi’nin 1’inci
maddesi üzerinde şahsı adına yaptığı konuşmasındaki bazı ifadelerine ilişkin
açıklaması
MUHAMMET
EMİN AKBAŞOĞLU (Çankırı) – Aslında sataşma var ancak işi uzatmamak, kayda
geçirmek için zaruret sebebiyle söz aldım.
Şimdi,
deveye sormuşlar: “Boynun neden eğri?” Deve demiş ki: “Nerem doğru ki?” Ben
şimdi neresini düzelteyim? “Saray” desen saray değil, “kaçak” desen kaçak değil.
“Gayrimeşru” seçim diye nitelendiriyor, millet iradesine bühtanda bulunuyor.
Sonuçta yargı denetiminde, milletin iradesini gayrimeşru saymak, hakikaten
ancak bu noktada kesinlikle gerçeklikten kopuk bir dünyada yaşamak demektir.
Dolayısıyla hakikaten bir hukukçu olması kimliğiyle Değerli Murat Emir Bey’e
ben yakıştıramadığımı sadece ifade ediyorum. Kedi uzanamadığı ciğere “murdar”
dermiş. Sonucu alamayınca kabullenemiyor maalesef bazı arkadaşlar. 
(Mikrofon
otomatik cihaz tarafından kapatıldı) 
MUHAMMET
EMİN AKBAŞOĞLU (Çankırı) – Ya, arkadaşınız Muharrem İnce dedi ki: “Ya, herkes
kabul etsin, adam kazandı.” dedi ya; o kadar. (AK PARTİ sıralarından alkışlar) 
MURAT
EMİR (Ankara) – Sayın Başkan…
MUHAMMET
EMİN AKBAŞOĞLU (Çankırı) – Açıklama yaptım, sataşma yapmadım ben.
MURAT
EMİR (Ankara) – Sayın Başkan…
BAŞKAN
– Murat Bey, yerinizden bir söz verelim.
Buyurun,
siz de tamamlayın ama tartışmayı bitirelim. Çünkü saat dokuza kadar, en azından
televizyon saatinde İç Tüzük’le ilgili grupların görüşmelerini halkımız da
izlesin.
NURHAYAT
ALTACA KAYIŞOĞLU (Bursa) – Evet, biz de konuşacağız Sayın Başkan.
BAŞKAN
– Buyurun.
47.- Ankara Milletvekili Murat Emir’in, Çankırı
Milletvekili Muhammet Emin Akbaşoğlu’nun yaptığı açıklamasındaki bazı
ifadelerine ilişkin açıklaması
MURAT
EMİR (Ankara) – Teşekkür ederim Sayın Başkan.
Şimdi,
tabii, burada beni gerçeklikten kopuk bir yaşam biçiminde yaşamakla
değerlendirdi Sayın Akbaşoğlu ama biz Türkiye’de yaşıyoruz. Kendileri nerede
yaşıyorlar bilmiyorum ama işsizliğin, yoksulluğun arttığı, olağanüstü hâl
koşullarının aynen devam ettiği, özgürlüklerin sınırlandığı, her şeyin tek
adama devredildiği, ekonomik krizin dahi o tek adam rejiminden dolayı çözümüne
dönük hiçbir şeyin üretilemediği bir Türkiye’de yaşıyoruz. 
Sayın
İnce’nin sözüne gelince, o biliyorsunuz -yine karıştırdınız- en son
Cumhurbaşkanlığı seçimi içindir, oysa bizim gayrimeşru bulduğumuz seçim 16
Nisan 2017 referandumudur. Olağanüstü hâl koşullarında yapılmasının sakıncalı
ve antidemokratik olduğunu zamanın Başbakanı dahi söylemiştir. Dolayısıyla
gayrimeşru, hukukun çiğnendiği ve tartışmalı bir sonuçla olmuş olan ve
antidemokratik bir anayasayı elbette ki gayrimeşru bulacağız. 
En
son, ben Montesquieu’nun bir sözüyle bitireyim: “Kuvvetler ayrılığı yoksa
anayasa yoktur.” Şu anda bir kanun var… 
(Mikrofon
otomatik cihaz tarafından kapatıldı) 
BAŞKAN
– Peki, teşekkür ederim.
MUHAMMET
EMİN AKBAŞOĞLU (Çankırı) – Sadece zapta geçsin.
BAŞKAN
– Sayın Akbaşoğlu, peki.
MUHAMMET
EMİN AKBAŞOĞLU (Çankırı) – Daha önceki sözünü de hatırlatabiliriz Muharrem
İnce’nin: “Çıkıyorsun yeniyor, çıkıyorsun yeniyor, çıkıyorsun yeniyor, hep
yeniyor.” Evveli de öyle, sonu da öyle şimdi.
BAŞKAN
– Peki, teşekkür ediyorum Sayın Akbaşoğlu.
MUHAMMET
EMİN AKBAŞOĞLU (Çankırı) – Sonuç itibarıyla bir gerçeği vurgulamış olduk. Zaman
dilimi, kronoloji değişmiyor, eski de ortası da yenisi de aynı.
NURHAYAT
ALTACA KAYIŞOĞLU (Bursa) – Muharrem İnce’nin bir lafı daha var: “Kandırılıyor,
kandırılıyor, yine kandırılıyor, yine kandırılıyor.” Bu da Muharrem İnce’den,
bunu söyleyelim.
MUHAMMET
EMİN AKBAŞOĞLU (Çankırı) – İnşallah, önümüzdeki 31 Martta sonuç değişmeyecek.
Millet iradesine saygı gösterelim inşallah hep beraber.
BAŞKAN
– Peki, teşekkür ederim.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, sizin de bir söz talebiniz var.
SALİH
CORA (Trabzon) – Bir sataşma yok ki Sayın Başkan.
ÖZGÜR
ÖZEL (Manisa) – Sayın Başkan, madem “Tutanağa geçsin.” dedi, aynı yerden devam
edelim, tutanağa geçsin. 
Bir
partinin içindeki meseleleri konuşmaya kalkarsak, yüzde 49 oyla seçilen bir
Başbakanın, sadece kendi ilçe yönetimlerini atama yetkisi elinden alınan
kararnameye... 
RAMAZAN
CAN (Kırıkkale) – Yahu ne alaka ya!
ÖZGÜR
ÖZEL (Manisa) – ...imza atana itirazından dolayı saraya çağrılıp o dönemde,
bağımsız, tarafsız, yeminli ve anayasal olarak tarafsız Cumhurbaşkanı
tarafından görevinden âdeta azledilip kendisinin siyaset dışına bırakıldığı
süreci hatırlatırlar; ondan sonra dönüp de parti içi bir iki demagoji sözünden
karşı tarafa bir üstünlük beslemeye çalışanlara kendi partilerinde nasıl bir
demokrasi zaafı, nasıl bir parti içi darbe olduğunu hatırlatırlar. (CHP
sıralarından alkışlar) 
CAHİT
ÖZKAN (Denizli) – Bu bilgileri nereden alıyorsunuz?
MUHAMMET
EMİN AKBAŞOĞLU (Çankırı) – Şöyle: Kurgu başka, gerçek bambaşka.
ÖZGÜR
ÖZEL (Manisa) – Kurgu Tayyip Erdoğan, gerçekler Davutoğlu; bir sor bakalım, ne
anlatıyor.
BAŞKAN
– Evet, teşekkür ederim.
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Türkiye Büyük Millet Meclisi Başkanı İzmir
Milletvekili Binali Yıldırım’ın Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi (2/772) ve Anayasa Komisyonu Raporu
(S. Sayısı: 4) (Devam)
BAŞKAN
– Değerli milletvekilleri, 1’inci madde üzerindeki görüşmeler tamamlanmıştır.
Şimdi,
İç Tüzük Teklifi’nin 1’inci maddesi üzerinde on dakika süreyle soru-cevap
işlemine geçiyoruz.
Sisteme
giren sayın milletvekili bulunmadığından soru-cevap işlemini geçiyoruz.
Değerli
milletvekilleri, 1’inci maddeyi oylarınıza sunuyorum: Kabul edenler... Kabul
etmeyenler... 1’inci madde kabul edilmiştir.
2’nci
maddeyi okutmadan önce Sayın Şimşek, bir söz talebiniz olmuş ama onu da hemen
değerlendirip 2’nci maddeye geçelim.
Buyurun,
nedir talebiniz?
BAKİ
ŞİMŞEK (Mersin) – Sayın Başkanım, Çukurova Havaalanı’yla ilgili bir sorum
vardı.
BAŞKAN
– Buyurun lütfen.
V.- AÇIKLAMALAR (Devam)
48.- Mersin Milletvekili Baki Şimşek’in, 2011 yılında
Çukurova Havaalanı’yla ilgili binlerce dönüm arazide gerçekleştirilen istimlâk
sonucunda yaşanan sorunlara ve Hükûmetin tarıma dönük acil bir destek paketi
açıklaması ile çiftçilerin borçlarını ötelemesi gerektiğine ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan.
Sayın
Başkan, 2011 yılında Çukurova Havaalanı’yla ilgili binlerce dönüm arazi istimlâk
edilmiş, bedele itiraz eden vatandaşlar mahkeme kararına göre istimlâk
bedellerini almışlardır. Yedi yıl sonra, istimlâk bedellerinin fazla ödendiği
gerekçesiyle vatandaşlardan dönüm başına 3 bin TL’lik ücret istenmektedir.
Çiftçiler şu anda bu parayı ödeyebilecek durumda değildir. Devlet verdiği
parayı yedi yıl sonra isteme hakkına da sahip değildir. Çiftçi zaten borcu
borçla ödüyor. İlaç, gübre, tohum fiyatları yüzde 100’ün üzerinde artmış, mazot
yüzde 100’ün üzerinde artmış. Narenciye ve zeytin sezonu başlamış, fiyatlar şu
anda geçen yılki fiyatların yarısı seviyesinde. Hükûmetin tarıma dönük acil bir
destek paketi açıklamasını, çiftçilerin borçlarını ötelemesini, yüzde
25-30’lara varan kredi oranlarını Ziraat Bankası gibi yüzde 6’lık, 7’lik dilimlere
çekmesini, aksi takdirde…
(Mikrofon
otomatik cihaz tarafından kapatıldı)
BAKİ
ŞİMŞEK (Mersin) - …inşaat sektöründen sonra tarımda da büyük bir kaosun
yaşanacağını belirtiyor, saygılarımı sunuyorum. 
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Türkiye Büyük Millet Meclisi Başkanı İzmir
Milletvekili Binali Yıldırım’ın Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi (2/772) ve Anayasa Komisyonu Raporu
(S. Sayısı: 4) (Devam)
BAŞKAN
– Değerli milletvekilleri, şimdi 2’nci maddeyi okutuyorum: 
MADDE 2 - Türkiye Büyük Millet Meclisi İçtüzüğünün 9 uncu
maddesine aşağıdaki fıkra eklenmiştir.
“Başkanlık Divanının üye sayısı Başkan hariç
tutularak belirlenir.”
BAŞKAN
– Değerli milletvekilleri, şimdi madde üzerinde sırayla gruplara ve daha sonra
şahıslar adına söz vereceğim.
İlk
söz İYİ PARTİ Grubu adına Bursa Milletvekilimiz Sayın Ahmet Kamil Erozan.
Buyurun
Sayın Erozan. (İYİ PARTİ sıralarından alkışlar) 
İYİ
PARTİ GRUBU ADINA AHMET KAMİL EROZAN (Bursa) – Sayın Başkan, değerli
milletvekilleri; her ne kadar önümüzdeki Tüzük bir mutabakat sonucu Genel
Kurula gelmiş olsa da hiçbir boyutuyla eleştiriden muaf değildir. Biz aslında
bunun bir bütüncül yaklaşımla ve bütün maddelerini kapsayacak şekilde gözden
geçirilmesi görüşündeydik ama maalesef bu gerçekleşemedi. Bunun bir temel
sebebi de Tüzük’ün Anayasa temelinde şekillenmiş olmasıdır. Dolayısıyla
elimizdeki Anayasa özürlü olduğu için İç Tüzük de Anayasa gibi özürlü bir
şekilde karşımıza gelmiştir. Malumunuz olduğu üzere, biz demokratik parlamenter
sistemin çağdaş normlarda yeniden ihdas edilmesinden yana bir tavır
sergilemekteyiz. Buna diğer muhalefet partileri de katılmaktadırlar. Ama
maalesef bunu bugünkü koşullarda gerçekleştirebilecek durumda değiliz, oyumuz
yetmiyor ama o günlerin de geleceğini ümit ediyoruz. Tüzük’e baktığımda pek çok
yazım hatasıyla karşılaştım. Yazım hatası derken örnek vermek isterim. Bakan
dediğimiz nedir? Buradaki yazıma bakarsanız bakan, buradaki küçük harfle
yazılan “bakan” olsa olsa pencereden bakan biri olabilir. Hâlbuki bizim
bildiğimiz bakan, aynı zamanda gören biri olması lazımdır ama sizler “bakan”ı
küçük harfle yazmakla zaten fonksiyonları itibarıyla aşağıya çekilmiş, icraat
yeteneği kalmamış insanları bence doğru tasvir ediyorsunuz ve dolayısıyla bence
buradaki bakanlar hak ettikleri şekilde yazılmış vaziyetteler. 
İkinci
gözlemim, yine Tüzük’ün bir başka hükmüyle ilgili, anlaşmaların onaylanması.
“Anlaşmalar” derken “d” harfiyle yazılıyor yani “andlaşmalar” diye yazılıyor.
Ben bunu sorguladım Komisyonda, dedim ki: Anlaşmalar ne olacak, d’siz olanlar,
sözleşmeler ne olacak, protokoller ne olacak? “Yo, hepsi birdir.” dediler. Ben
bu anlayışı da maalesef kabullenmek durumunda değilim. Dolayısıyla örnek vermek
gerekirse Lozan andlaşmadır, Montrö sözleşmedir. Bunların hepsinin aynı kefeye
konulması bütün mantıkların dışındadır. 
Yazılı
sorular… Ben Meclis açıldığından bu tarafa, 7 Temmuzdan bu tarafa 10 tane
yazılı soru verdim. Sadece anacağım bunları: Ege Denizi’ndeki ada ve
adacıkların aidiyeti sorunu 17 Temmuzda, Dışişleri Bakanlığındaki FETÖ
yapılanması 26 Temmuzda, Montrö Boğazlar Sözleşmesi ve Kanal İstanbul 26
Temmuzda, Suriye ve Irak’ta yakalanan yabancı uyruklu teröristlerin akıbeti 10
Ağustosta, Genelkurmay Başkanı ve kuvvet komutanları hakkında yapılacak
kovuşturmalara kimin izin vereceği 10 Ağustosta, Batı Trakya’ya müftü atanması
ve Lozan Barış Andlaşması 3 Eylülde, Polis Özel Harekât ve Jandarma Özel
Harekâtın sınır ötesi operasyonlarda kullanılması 14 Eylülde, esnaf ve
sanatkârların sorunları 25 Eylülde, Türkiye harp malulü gaziler, şehit dul ve
yetimlerinin yanıt bekleyen sorunları 1 Ekimde ve bugün Cumhurbaşkanına verilen
hediyeler konusunu gündeme getirdim. Bir çaylak milletvekili olduğum için de
bunlar nasıl acaba bu binanın içinde işlem görüyor diye merak ettim ve ilkini,
birincisini aldım, 17 Temmuzda vermişim. 17 Temmuzda verdiğim yazılı soru bu
bina içinde yirmi sekiz gün dolaştı, bir milletvekili olarak verdiğim yazılı
soru önergesi yirmi sekiz gün bu binanın içinde kaldı ve ancak 14 Ağustosta
Dışişleri Bakanlığına gitti. “Gitti” diyorum buradan Balgat’a da üç günde
gitti. 14’ünde buradan çıktı 17’sinde vardı Bakanlığa. Niye bunu anıyorum? Ben
şahsen ümidi kesmiş vaziyetteyim. Hangi anlamda ümidi kesmiş vaziyetteyim? 17
Temmuzda Dışişleri Bakanlığına hangi adalar işgal altında dedim. Aradan iki ay
üç hafta geçti, Dışişleri Bakanlığı hâlâ hangi adaların işgal altında olduğunu
bulamadı. Ne kadar sürecek bu araştırma bilmiyorum. Hâlbuki Sayın Çavuşoğlu
geçen sene kendi ağzıyla bu adalardan bazılarının işgal altında olduğunu
kabullenmişti “Benim dönemimde değil ama…” diyerek. Benim için fark etmez,
birisi söylesin ne zamandan beri hangileri işgal altında? 
Başka
bir soru, yine bugün gündeme getirdiğim yazılı soruyla ilgili, Cumhurbaşkanına
verilen hediyeler konusu. Cumhurbaşkanına sormak istedim “Bu hediyeler ne oldu,
nereye gitti, kayıt altına alındı mı?” diye. “Yo, sen Cumhurbaşkanına soru
soramazsın.” dediler. Demek ki Cumhurbaşkanı o kadar yüce bir makam ki. Ama
biraz evvel her şeyin sorumlusunun o olduğu söylendi bize. Her şeyin
sorumlusuna ben niye soru soramıyorum? Ha, belki velayet altında mı? Ben o
kanaati de aklıma getirdim. Çünkü bana diyorlar ki: “Cumhurbaşkanına soracağın
soruyu Cumhurbaşkanı yardımcısına soracaksın. Cumhurbaşkanı yardımcısı da senin
sorunu Cumhurbaşkanına soracak.” Burada bir gariplik yok mu? 
Bütün
bunları bir tarafa bırakarak şu hususlarla sözlerime son vermek isterim. Biz
İYİ PARTİ olarak uluslararası normlar dışına düşmüş bir demokrasi ve çağ dışı
bir anayasa temelinde ülkemize hâkim olan otokratik yönetimin totaliter bir
sisteme kaymaması için tüm imkânlarımızla mücadele etmeye devam edeceğiz. Bu
hususları hem yüce Meclisin hem de bizleri televizyon kanalları ve sayılı
sayıdaki hür basın yayın organları üzerinden izleyen vatandaşlarımızın bilgi ve
dikkatine getirmek isterim. Umudumuz, önümüzdeki ilk genel seçimlerde
vatandaşlarımızın desteğiyle içine düştüğümüz bu antidemokratik düzenden
sıyrılmamız ve halkımızın hak ettiği çağdaş bir demokratik parlamenter sisteme
geçiş sağlayacak yapılanmalara gidilmesidir. O güne geldiğimizde bu İç Tüzük’ü
de yeniden ele almak öncelikli bir konu olacaktır bizler için. 
Biraz
evvel AK PARTİ’li bir arkadaşımız parlamenter sisteme atıfta bulunduğunda “O
sistem bitti.” dedi. Demokrasilerde hiçbir şey ebedi ve ezeli değildir.
Cumhurbaşkanlığı hükûmet sistemi de ebedi ve ezeli değildir. Ben bugün bu
tarafa bakarak konuşuyorum, ümit ederim ki o gün geldiğimde bu tarafa bakarak konuşacağım
sizlere. 
Teşekkür
ediyorum. (İYİ PARTİ sıralarından alkışlar)
BAŞKAN
– Teşekkür ederim Sayın Erozan. 
Değerli
milletvekilleri, Genel Kurulda bir uğultu var. Arkadaşlarımızın dikkatlice
dinlemelerini ben rica ediyorum. Önemli konuşmalar yapılıyor. Biraz konuşmacı
arkadaşlarımıza da onların konuşma üslubunda rahatsızlık yaratmamak kaydıyla
bir uyarı yapma ihtiyacını duydum. Lütfen sessiz olalım. 
Şimdi
sıra Milliyetçi Hareket Partisi Grubu adına Konya Milletvekilimiz Sayın Mustafa
Kalaycı’da. 
Buyurun
Sayın Kalaycı. (MHP sıralarından alkışlar) 
MHP
GRUBU ADINA MUSTAFA KALAYCI (Konya) – Sayın Başkan, değerli milletvekilleri;
Türkiye Büyük Millet Meclisi İçtüzüğü’nde Değişiklik Yapılmasına Dair İçtüzük
Teklifi üzerinde Milliyetçi Hareket Partisi Grubu adına söz aldım. Bu vesileyle
yüksek heyetinizi hürmetle selamlıyorum. 
Sayın
Başkana da yeni görevinde başarılar diliyorum. 
Türkiye
Cumhuriyeti Anayasası’nda 6771 sayılı Kanun’la yapılan ve 27 Nisan 2017
tarihinde yürürlüğe giren değişiklikler Türkiye Büyük Millet Meclisi
İçtüzüğü’nde de kapsamlı değişiklikler yapılmasını gerektirmektedir. 1 Eylül
1973 tarihinde yürürlüğe giren Türkiye Büyük Millet Meclisi İçtüzüğü’nün kırk
beş yılı aşkın süre içinde çeşitli maddelerinde birçok değişiklik yapılmıştır. Bu
değişiklikler İç Tüzük’ün sistematiğini bozmuştur. Mevcut bazı hükümler hiç
uygulanmazken, İç Tüzük’te dayanağı olmayan bazı uygulamalarda çok güçlü
teamüller oluşturulmuştur. Öteden beri yasama sürecinin istenilen kaliteye
ulaşamaması, kanun yapım sürecinin yavaşlığı, komisyonların etkin çalışamaması,
denetim sürecinin etkisizliği, Meclis çalışmalarının planlı ve programlı
olmayışı ve milletvekillerinin bireysel olarak yasama ve denetim süreçlerine
yeterli düzeyde aktif katılım sağlayamadıkları konuları siyasi parti grupları
ve milletvekillerince hep dile getirilmiştir. Bundan dolayı, Türkiye Büyük
Millet Meclisi İçtüzüğü’nün yenilenmesine yönelik oluşturulan 2 uzlaşma
komisyonu tarafından 2009 ve 2013’te taslak metinler ortaya çıkarılmış ancak
siyasi parti gruplarınca önemli boyutta uzlaşma sağlanmakla birlikte hayata
geçirilememiştir. 
Önceki
hafta 27 Eylül 2018 günü Meclis Başkanımızın başkanlığında, Meclis başkan
vekilleri ve idare amirleri ile siyasi parti grup başkan vekillerinin
katılımıyla yapılan toplantıda Türkiye Büyük Millet Meclisi İçtüzüğü’nde
öncelikle Anayasa gereği zorunlu teknik değişiklikleri içerecek teklifin
çıkarılması konusunda siyasi parti gruplarınca mutabakata varılmıştır. Bunun
üzerine Meclis Başkanımız İzmir Milletvekili Binali Yıldırım tarafından verilen
İç Tüzük değişiklik teklifi 4 Ekim 2018 günü Anayasa Komisyonunda görüşülmüş ve
bazı değişiklikler yapılarak kabul edilmiştir. İç Tüzük değişiklik teklifi
temel olarak Anayasa’da yapılan değişikliklere uyum sağlama amacıyla yapılmıştır.
Bununla beraber İç Tüzük’ün özünü etkilemeyen, hâlen işlevsiz bulunan
maddelerin ayıklanması ve kuvvetli teamül hâline gelmiş bazı uygulamalara dönük
düzenleme yapılması konusunda da değişiklikler yapılmıştır. 
İç
Tüzük değişiklik teklifini Milliyetçi Hareket Partisi Grubu olarak
destekliyoruz. Böylelikle Anayasa’ya uyum sağlanmaktadır. Ancak Türkiye Büyük
Millet Meclisi İçtüzüğü’nün yepyeni bir anlayışla ele alınması gerektiği ve
Meclis çalışmalarında hem kurumsal hem de işlevsel yeniliklere ihtiyaç olduğu
açıktır. Bu çerçevede daha önce Türkiye Büyük Millet Meclisinde oluşturulan
uzlaşma komisyonlarınca ortaya konulan çalışmaların dikkate alınması, hatta bir
uzlaşı ürünü olan 2009 tarihli metnin esas alınması hâlinde kısa sürede yeni
bir İç Tüzük’ün çıkarılabilmesi mümkündür. 
Milliyetçi
Hareket Partisi daha demokratik, hızlı, etkin, şeffaf, katılımcı ve kaliteli
bir yasama sürecinin ortaya çıkarılmasını sağlayacak yeni bir İç Tüzük’ün
hazırlanması konusunda katkı ve destek vermeye hazırdır. Yasama kalitesinin
artırılması, yasama ve denetim sürecinin odağını komisyonların teşkil etmesi,
kanun tekliflerinin etki analizini yaparak tarafsız ve teknik rapor sunacak
altyapının oluşturulması, denetimin etkinleştirilmesi kapsamında kesin hesap ve
denetim raporlarının görüşüleceği ayrı bir daimi ihtisas komisyonu kurulması
Milliyetçi Hareket Partisi olarak yeni İç Tüzük çalışmasında önemli gördüğümüz
ve önerdiğimiz bazı konulardır. 
Değerli
milletvekilleri, bilindiği üzere, Anayasa’da yapılan değişiklikler özü
itibarıyla Cumhurbaşkanlığı hükûmet sistemine geçişi düzenlemiştir.
Cumhurbaşkanlığı hükûmet sistemi Türk milletinin tarihî misyonuna, devlet
geleneğine uygun bir yönetim modelidir. Anayasa’nın ilk 4 maddesi olan
cumhuriyetin temel nitelikleri, millî ve üniter devlet yapımız, Türk millî
kimliği, demokratik rejim ve temel insan hakları gibi değerler yeni sistemin de
vazgeçilmezleridir. 
Cumhurbaşkanlığı
hükûmet sistemi kuvvetler ayrımını net olarak sağlamıştır. Yasama, yürütme ve
yargı organları kendi içinde daha güçlü, daha bağımsız, denge ve denetleme
mekanizmalarının daha etkin şekilde çalıştığı bir yapıya kavuşturulmuştur.
Cumhurbaşkanı ve milletvekili genel seçimlerinin beş yılda bir aynı gün
yapılması düzenlenmiştir. Yürütme çift başlılıktan kurtarılmış ve yürütme
yetkisini doğrudan milletin vermesi sağlanmıştır. Böylelikle hükûmet
tartışmaları, hükûmet krizleri, hükûmet kurulamama sorunu ortadan kalkmış,
koalisyonlar dönemi sona ermiş, siyasi, ekonomik ve demokratik istikrarın yolu
açılmış, bürokrasiyi azaltacak, yetki karmaşalarını giderecek hızlı işleyen,
çabuk karar alan, sorunların çözümüne ve Türkiye’nin gelişmesine odaklı bir
yönetim yapısı tesis edilmiştir. Yürütme, artık Meclis içinden çıkmamakta ve
güvenoyunu bizzat milletten almaktadır. Dolayısıyla, güvenoyu ve gensoru
mekanizması kaldırılmıştır. Artık Hükûmetin Meclise kanun tasarısı sunması söz
konusu değildir ve Mecliste Hükûmetin ya da Hükûmet üyelerinin temsili yerine
yürütmenin temsili mümkün olacaktır. Bu çerçevede İç Tüzük değişiklik teklifinde
kanun tasarısı, Hükûmet, Bakanlar Kurulu, gensoru ve güvenoyu ibare ve
düzenlemeleri kaldırılmaktadır. Mecliste gerektiğinde Cumhurbaşkanı,
Cumhurbaşkanı yardımcısı, bakan, bakan yardımcıları ve üst kademe kamu
yöneticileri düzeyinde yürütmenin temsiline yönelik düzenleme yapılmaktadır. 
Türkiye
Büyük Millet Meclisi asıl fonksiyon ve vasfına kavuşturulmuş, temsil ve yetki
bakımından güçlendirilmiştir. Kanun yapımında Meclis iradesi ön plana
çıkarılmıştır. Yürütme, sadece bütçe ve kesin hesap kanun teklifleri
sunabilecektir. Meclis bunun dışında milletvekilleri tarafından verilen kanun
teklifleri üzerinde yasama yapacaktır. Bütçe ve kesin hesap kanun tekliflerinin
de aynen ya da değiştirilerek onaylama yetkisi Türkiye Büyük Millet Meclisine
aittir.
Meclisin
yasama yetkisinin elinden alınması anlamına gelen yetki kanunu ile kanun
hükmünde kararname çıkarma uygulaması kaldırılmıştır. 
Yine,
ara rejim düzenlemelerini çağrıştıran sıkıyönetim kaldırılmış, olağanüstü
yönetim usulleri tek başlık altında toplanmıştır. İç Tüzük değişiklik
teklifinde buna uygun düzenlemeler yapılmaktadır. Cumhurbaşkanı tarafından ilan
edilen olağanüstü hâl kararının ve süre uzatma kararlarının Türkiye Büyük
Millet Meclisinin onayına sunulması, yine olağanüstü hâllerde çıkarılacak
Cumhurbaşkanlığı kararnamelerinin Resmî Gazete’de yayınlandıkları gün Meclis
onayına sunulması ve üç ay içinde karara bağlanmazsa kendiliğinden yürürlükten
kalkması düzenlenmektedir. 
Meclisin
soru, genel görüşme, Meclis araştırması ve Meclis soruşturması yoluyla denetim
fonksiyonları daha da güçlendirilmiş, yazılı soru önergelerine on beş gün
içinde cevap verilmesi öngörülmüş, Cumhurbaşkanı Meclise hesap verebilir hâle
getirilmiştir. Bilindiği üzere, önceki sistemde Cumhurbaşkanının sahip olduğu
geniş yetkilere rağmen, vatana ihanet dışında bir cezai sorumluluğu
bulunmamaktadır, onda da Meclisin dörtte 3 çoğunluğuyla Yüce Divana göndermesi
öngörülmüştür. Yeni sistemle Cumhurbaşkanının yetki ve sorumluluklarında bir
denge kurulmuş ve Cumhurbaşkanına cezai sorumluluk yüklenmiştir.
Cumhurbaşkanının her türlü eylem ve işlemleri yasama denetimine tabi hâle
gelmiştir. Bu amaçla getirilen suçlandırma mekanizması yeni sistemin güçlü bir
denetim aracı olarak yerini almıştır. Cumhurbaşkanı yardımcıları ve bakanlar da
görevleriyle ilgili işledikleri tüm suçlar bakımından aynı usule tabi
kılınmıştır. Ayrıca, daha önce yargı denetimine tabi olmayan Cumhurbaşkanının
her türlü eylem ve işlemleri yargı denetimine tabi hâle getirilmiştir. Yüce
Divan yargılamasının da en geç altı ay içinde tamamlanması şartı getirilmiştir.
İç Tüzük değişiklik teklifinde Anayasa’ya uyum amacıyla bu konulara yönelik
düzenlemeler de yer almaktadır.
Tekrar
hepinize saygılar sunuyorum. (MHP sıralarından alkışlar) 
BAŞKAN
– Teşekkür ederiz Sayın Kalaycı.
Söz
sırası, Halkların Demokratik Partisi Grubu adına Batman Milletvekilimiz Sayın
Necdet İpekyüz’de.
Buyurun
Sayın İpekyüz. (HDP sıralarından alkışlar) 
HDP
GRUBU ADINA NECDET İPEKYÜZ (Batman) – Sayın Başkan, öncelikle göreviniz hayırlı
olsun.
Değerli
üyeler, bildiğiniz gibi, burada İç Tüzük üzerine değerlendirme için yan yana
bulunuyoruz ve bütün üyeler kalkıp konuştuklarında bütün partilerin anlaşması
sonucu bir mutabakatla bu İç Tüzük’ün geçtiğini dile getiriyorlar ve olumlu
bulunuyor. Aslında burada teknik düzeyde bir düzenleme yapıldı. 
Öncelikle,
Parlamentoda konuştuğumuzda İç Tüzük’te en başta ele alınması gereken konu
Parlamentonun saygınlığıdır çünkü nasıl ki hepimizin Anayasa’sı, bütün ülkenin
Anayasa’sı olmazsa olmazdır, Parlamentodaki İç Tüzük de Parlamentonun çalışması
konusunda olmazsa olmazdır, bütün dünyada da bu böyledir. Anayasayı ele
aldığımızda, anayasa, genelde toplumsal mutabakat, sivil toplumun katılımı,
uzlaşmayla yan yana gelip oluşturduğumuz bir anayasa olması lazım. Türkiye Cumhuriyeti
tarihine baktığımızda, bütün anayasalar için hep uzlaşma dile getirilmiş, hep
sivil toplumun katılımı istenmiş, hep muhalefetin katılımı istenmiş ama
uygulamalarda hiçbir zaman da bu olmamış. Niçin olmamış? Hep anayasalar
tartışılmış, hep anayasalar suçlu bulunmuş, hep anayasalar olağanüstü hâl
süreçleriyle konuşulmuş. Düşünebiliyor musunuz, 1982 Anayasası yüzde 90 küsurla
geçti, biz hâlâ onu tartışıyoruz ve her siyasi parti muhalefetteyken veya
iktidara gelmek için ilk bulunduğu vaat “Biz iktidara geldiğimizde Anayasa’yı
değiştireceğiz. Biz iktidara geldiğimizde statükoyu kaldıracağız. Bu Anayasa
Türkiye'ye uygun değil, bu Anayasa çoğulcu değil…” diye yola çıkmaktalar ve
nedense iktidara gelenler statükoyu ele geçirdiklerinde statükonun kendisi olmaktalar.
Bütün siyasi partiler, gerek koalisyon dönemlerinde olsun gerek tek parti
olarak Hükûmet olduklarında “Millî Güvenlik Kurulunu kaldıracağız, YÖK’ü
değiştireceğiz.” diye birçok şeyi dile getirmelerine rağmen hepsi aynı şekilde
devam etmekte. Palyatif çözümler bulmaktayız. “Palyatif” dediğimiz de, köklü
bir çözüm bulmadığınız sürece -karşılığını Türkçe olarak okuduğunuzda- bir şeyi
geçiştirmedir. Siz bir şeyi geçiştirirseniz eninde sonunda önümüze çıkar ve
patlar. O yüzden, biz Anayasa’yı sağlıklı ve çoğulcu değiştirmediğimiz sürece
bir yığın sıkıntı yaşarız. 
Bakın,
niçin Anayasa önemli? Anayasa eğer çoğulculuğa önem vermezse, demokrasiye önem
vermezse giderek sınıfta kalırız. 
Az
önce bir haber okudum, haberde OECD ve Avrupa Birliğinin araştırmalarına göre
2014 yılı ile 2018 yılı arasında 41 ülkede araştırma yapılmış ve özellikle
yargı, medya ve sivil toplumun katılımı konusunda çeşitli ölçümlere bakılmış.
Türkiye en son sıralara düşmüş demokrasi açısından ve 2014’e nazaran giderek
gerilemiş. En çok ele alınan konu, kanun hükmünde kararnameler, yargının
bağımsızlığının zedelenmesi ve giderek medyanın tek sesliye dönüşmesi. 
Anayasa’yla
ilgili birçok şeyi konuştuğumuzda, aslında biz geçmiş siyasi partilerin
hazırlamış olduğu Anayasa tekliflerine, parti programlarına baktığımızda, bugün
bu kürsüden dile getirdiğimizde sanki onlar bunu dile getirmemiş de biz
getirmişiz gibi oluyor. 
Bakın,
size bir cümle okuyayım “Partimiz hukuku, korkutmanın ve cezalandırmanın değil,
adaleti sağlamanın aracı olarak görmektedir.” “Partimiz hukuku, korkutmanın
aracı olarak görmemekte, cezalandırmanın aracı olarak görmemektedir.” deniliyor
ve “Toplumumuzun suçun azaldığı, korkunun olmadığı bir barış toplumu hâline
gelmesini arzuluyoruz.” deniliyor. Bunu Adalet ve Kalkınma Partisi 2002
programında söylemiş. Bakın, “barış ortamı” diyoruz, “korku” demiyoruz ama
bugün insanlar sosyal medyada paylaşım yapmaktan dolayı yargılanıyor. Değil ki
çoğulculuk, değil ki çok seslilik; bu hâle gelmişiz ve bugün baktığımızda,
mesela, Osman Kavala’nın bir yılı aşkındır hâlâ iddianamesi hazırlanmamış.
Altan kardeşler ve Ilıcak gibi medyada yazı yazan birçok kişi idamla
yargılanmakta, müebbetle yargılanmakta ve bütün uygulamalar en vahşi bir
şekilde, hunharca hukukta ayaklar altına alınmakta. Tekrar barış imzacılarına
baktığımızda, kanun hükmünde kararnamelere baktığımızda sıkıntılar çıkmakta. 
Bakın
“yargı bağımsızlığı” demişiz; en son, avukatlar yargılandı, bırakıldı, on iki
saat sonra tekrar alındı. Böyle bir hukuk görülmüyor. 2002’de dile getirilen
şey, statükoya karşı çıkılan şey bugün sanki uygulamaya getiriliyor. 
Bir
diğer konu: Baktığımızda, Hükûmetsiz bir Meclisle karşı karşıyayız. Sorumsuz,
tek kişilik bir yürütme; onun dışında hepimiz sorumluyuz, herkes sorumlu ve
denge denetleme yok, yasaları onaylayan bir merci yok. Sadece bize,
parlamenterlere düşen… Deyim yerindeyse bir noter görevi gibi tasdik etme, onay
mercisine dönüştürülmüş. İç Tüzük’le ilgili konuştuğumuzda… Meclisin açılışında
bu sıralar bile farklıydı arkadaşlar, komisyon üyeleri için tahsis edilmiş
yerler vardı. Şimdi saydığımızda 10 kişi… Komisyonun yeri 17 kişidir. Bazı
şeyler “mış” gibi yapılmaz, “mış” gibi yapılmaz yani. Eğer “mış” gibi
yapıyorsak bu bizim saygınlığımızı zedeler. Yani buraya baktığımızda bile bizim
oturacak yerimiz yok. Bu bile ele alınmamış. Bu “mış” gibi, bu formalite olarak
görülüyor. 
Bir
diğeri, yani öyle bir şeye gelmişiz ki hep istediğimiz tek ses, tek tip, tek
medya, her şeye bir tekçilik getirmişiz, Meclisi de tek sese dönüştürmek
istiyoruz. Meclis, sesin çıkacağı yerdir. Millet bize oy niye vermiş? Ses
çıkartalım diye, toplumun sesini burada yansıtalım diye. 
Bakın,
Batman İl Başkanı bugün tutuklandı, Halkların Demokratik Partisinin İl Başkanı
tutuklandı. Nizamettin Toğuç -eski parlamenterler burada varsa belki bilirler-
1991 yılında SHP listesinden seçilmiş bir parlamenter. 1993 yılında Batman’da
-faili meçhul veya faili belli- hunharca katledilen Mehmet Sincar’la beraberken
yaralanan bir arkadaşımız ve o dönem DEP kapatıldığında yurt dışına çıkmak
zorunda kalmış. Yirmi bir yıl sonra 2015 yılında Türkiye ortamında bir
rahatlama, bir gevşeme olunca bu, tekrar siyasete dönmek için kendi isteğiyle
uçağa binip Türkiye’ye geliyor. Ankara’da uçaktan iniyor, gözaltına alıyor,
ifadesi alınıp serbest bırakılıyor ve şu anda Batman’da tekrar demokratik,
barışçıl siyasetin olması için çaba harcarken bu yaşta, yirmi bir yıl sonra
ülkesine dönüp tekrar siyaset yapmak isteyen insanları siz alırsanız, geçmişte
parlamenterlik yapmış insanları alırsanız Parlamentoya da güven azalır,
siyasete de güven azalır, siyasetin yapılmasına da güven azalır. 
Bizim
yapmamız gereken, normalde, birçok değişiklikle beraber aslında çok sesliliği
dile getirmemizdir. Bugün eğer korkuyu dile getirirsek birçok şeyle baş başa
kalıp giderek içimize kapanırız, Parlamentoyu saygın bir hâlden yitirip
parlamenteri de sokak ortasına bırakmış oluruz. Biz bu il başkanıyla ilgili
basın açıklaması yaparken kolluk güçleri neredeyse hiçbir açıklama yapılmasını
istememekteler. Batman gibi bir ilde en fazla oy alan, en fazla parlamenter
çıkaran bir siyasi partinin… Ki Batman’da yaşamını yitirmiş 8 askerden sonra
gergin bir ortamda gerginliği artırmak için bütün çaba harcanmakta. 
OYA
ERONAT (Diyarbakır) – Şehit, şehit, “Şehit” diyeceksin. 
NECDET
İPEKYÜZ (Devamla) – “Şehit” de diyelim, bu olanları da kınayalım. Hiçbir zaman
bu ülkede kan dökülmesini biz savunmadık. Kan dökülmesine karşı çıktık. Barışın
savunucusuyuz. Kan üzerinden de biz pazarlık yapmıyoruz. Kim yapıyorsa da o, bu
Parlamento ve Türkiye halklarına hakaret etmektedir. Bizim geleceğimiz tümüyle
uzlaşı, barış ve şiddetsiz bir ortamdadır. Bu konuda da çaba harcamaya her
zaman devam edeceğiz. 
Siz
3Y ile geldiniz. Nedir? Yolsuzluk, yasaklar ve yoksulluk. Bugün yasamayı
bitiriyorsunuz, yürütmeyi bitiriyorsunuz, yargıyı bitiriyorsunuz. Değil ki
onları söyleyelim, onlar arttı, 3Y’yi de ayaklar altına alıyorsunuz. Bu
Parlamentonun çalışması lazım geleceğimiz için, bütün her şeyimiz için. Bizler
kendi kendimize saygı duymuyorsak bunu yapamayız. 
Ben
2002 yılından itibaren sizin bütün parti programlarınızı ele aldığımda ilk
dönemler söylediğinizin altına hepimiz imza atarız, bütün siyasi partiler imza
atar. Bugün geldiğimiz aşamada onları okuduğumuzda gerçekten ne hâle
geldiğimizin göstergesidir. Uzun bir metin hazırlamıştım tümüyle okurdum ama
zaman yetmiyor ve hepsinin altına imza atacak derecede de kabulümdür;
çoğulculuk konusunda, barış ortamında, korkunun olmadığı ortamda, yasakların
olmadığı ortamda. Ama giderek tek tipçi, farklılığı hoş görmeyen, zedeleyen bir
ortama dönüşmüşüz. 
Son
olarak: Biz “mış” gibi yapmayalım. Geçmişe gidip hatalarımızı düzeltemeyiz,
geçmişe gidip yeni bir başlangıç yapamayız ama oradan dersler çıkarabiliriz.
Ama şu andan itibaren madem “yeni” diyorsunuz, “yeni bir sistem”, “yeni bir
ortam” diyorsanız, yeni bir anayasa yapalım. Çoğulcu, demokratik, saygın,
herkesin konuşabileceği bir anayasa yapalım. 
(Mikrofon
otomatik cihaz tarafından kapatıldı) 
NECDET
İPEKYÜZ (Devamla) – Sayın Başkan, son…
BAŞKAN
– Sayın İpekyüz, buyurun.
NECDET
İPEKYÜZ (Devamla) – İç Tüzük’te de özellikle sivil toplum örgütlerinin
katılımını sağlayalım. 
Bakın,
Türk Tabipleri Birliği dün değil önceki gün buraya geldi, geçtiğimiz hafta
Meclis açıkken. Grup başkanlarının çoğuyla konuşamadı yaşamını yitiren bir
hekim için. Aslında Türk Tabipleri Birliği gibi kurumlar, meslek örgütleri,
sendikalar, sivil toplum her zaman, her yerde bize ulaşabilmeli sadece grup
başkanlarına değil, grup başkan vekillerine değil, bütün komisyonlara da
ulaşabilmeli. Böylece çoğulcu olalım nasıl ki ilk dönem yazdıklarınızın
hepsinin yaşama geçmesi için.
Biz
bunu istiyoruz. Bu konuda da bize bir görev düşüyorsa her zaman uzlaşmada,
barışta, bu İç Tüzük’teki gösterdiğimiz çabayı da gösteririz.
Saygılarımı
sunuyorum. (HDP sıralarından alkışlar) 
BAŞKAN
– Teşekkür ederiz Sayın İpekyüz. 
CAHİT
ÖZKAN (Denizli) – Sayın Başkan…
BAŞKAN
– Buyurun Sayın Özkan. 
CAHİT
ÖZKAN (Denizli) – Sayın hatip konuşmasında partimizin kuruluş ilkeleriyle
bağdaşmayan ve suç teşkil eden eylemleri bugün hayata geçirdiğine ilişkin bir
ithamda bulunmuştur. 69’a göre kürsüden söz talebim vardır. 
BAŞKAN
– Buyurun. (AK PARTİ sıralarından alkışlar)
Üç
dakika süreniz var Sayın Özkan. 
X.- SATAŞMALARA İLİŞKİN KONUŞMALAR
1.- Denizli Milletvekili Cahit Özkan’ın, 4 sıra sayılı
Kanun Teklifi’nin 2’nci maddesi üzerinde Batman Milletvekili Necdet İpekyüz’ün
HDP Grubu adına yaptığı konuşması sırasında Adalet ve Kalkınma Partisine
sataşması nedeniyle konuşması
CAHİT
ÖZKAN (Denizli) – Sayın Başkan, değerli milletvekilleri; 2001 yılında kurulmuş
olan AK PARTİ aradan geçen on altı yıllık süre zarfında her seçimde
milletimizden tam not almak suretiyle zafer üstüne zafer imzası atarak
bugünlere gelmiştir ve hamdolsun gelecekte de yine milletimize hizmet umudunu
AK PARTİ omuzlarında milletimize karşı sürdürmektedir. 
Gelişimizden
bugüne kadar baktığımızda, özgürlüklerin, demokrasinin, hukukun yanında yer
aldık. Yaptığımız anayasal ve yasal reformlarla hamdolsun bugün ülkemizin
demokratik standartlarını yükselttik. Arkamızda yazıyor: “Egemenlik kayıtsız
şartsız milletindir.” Egemenliğin kayıtsız şartsız millete ait olması demek
ülkenin tüm kurum ve kurullarının, tüm organlarının demokratik denetime
açılmasıdır. Ne demek demokratik denetim? Yani millî iradenin, milletin seçmiş
olduğu temsilcilerin bütün kurumları ve kurulları seçeceği bir sistemdir;
demokratik denetim budur. Yani MGK, YÖK, HSYK, bütün kurum ve kurullar bir
noktada millî iradenin tecelligâhı Parlamentonun denetimine tabi olmasıdır.
İşte, 69’uncu maddeyi hatırlayın, 2010 yılında o partilerin kapatılmasını
zorlaştıran anayasal reformları her türlü müdahaleye ve engellemeye rağmen
hamdolsun gerçekleştirdik. Bugün partilerimiz kapatılmıyorsa… Demokrasinin
hayata geçmesinin en önemli mekanizması olan bu anayasal düzeni bizim gayretlerimizle
hayata geçirdik ve bu mücadeleyi de sonuna kadar devam ettireceğiz. 
Yüce
Meclisi saygıyla selamlıyorum. (AK PARTİ sıralarından alkışlar) 
ÖZGÜR
ÖZEL (Manisa) – Sayın Başkan…
CAHİT
ÖZKAN (Denizli) – Sataşma yok. 
BAŞKAN
– Sayın Özel, buyurun. 
ÖZGÜR
ÖZEL (Manisa) – Teşekkür ederim Sayın Başkan. 
Esasen
bu tartışmanın bir tarafı değiliz ama konuşmada tutanaklarda böylece kalmasına
seyirci kalamayacağımız bir şey var, o da 12 Eylül 2010 referandumuna yapılan
atıftır. Elbette, sayın hatibin o 12 Eylül 2010 referandumunun şiddetli
savunucularından biri olduğunu biliyoruz. O referandumda bir zehrin etrafını
şekerle kapladıklarını, “20’nin üzerinde maddeyi getirin, hemen geçirelim.”
çağrılarına rağmen “Yo, hep birlikte gidecek.” deyip birtakım hak ve
özgürlükleri genişletirken içerideki zehirleri unutmadık. O zehirlerin en
önemlisi, FETÖ terör örgütünün yargıyı ele geçirme müdahalesidir. Bugün herkes
12 Eylül 2010 referandumunun FETÖ’nün F16’sına bombayı yüklediğini, FETÖ’nün
tankına mazotu koyduğunu, FETÖ’nün hâkimlerine cübbe giydirdiğini biliyor.
Yüksek yargıyı FETÖ’ye teslim eden bu 12 Eylül 2010 referandumu övünülecek
değil, utanılacak bir girişimdir.
Teşekkür
ediyorum. (CHP sıralarından alkışlar)
BAŞKAN
– Teşekkür ederim. 
CAHİT
ÖZKAN (Denizli) – Sayın Başkan…
BAŞKAN
– Sayın Özkan, siz de kısaca yerinizden bir açıklama yapın, tamamlayalım. 
Buyurun
Sayın Özkan. 
CAHİT
ÖZKAN (Denizli) – Teşekkürler Sayın Başkan. 
Altını
çizmemiz gerekiyor -hani çok konuştuğumuz zaman arada kaçar- bakınız, net söylüyorum,
2010 yılı referandumu bu ülkede daha sonra gerçekleştirilen tüm anayasal ve
yasal demokratikleşme reformlarının âdeta kapısını aralamıştır. 2010 yılında
FETÖ yargıda, askeriyenin içerisinde, mülkiyede, adliyede, hastanede, postanede
bir zemin kazanıyorsa acaba bu zeminin nedeni 2010 yılında vesayetle -maalesef-
yoluna devam eden Anayasa Mahkemesi’nin vermiş olduğu iptal kararı olabilir mi?
Anayasa’ya rağmen Anayasa’yı yok sayarak anayasal denetim yaptığını iddia eden,
vesayet kurumu hâline dönüşmüş Anayasa Mahkemesinin vermiş olduğu bir karardır.
Tabii ki bunu akademisyenler, hukuk camiası, bilim dünyası mutlaka
değerlendirecektir ancak 2010 yılı anayasal reformu, her zaman konuşulduğu gibi
Osmanlı-Türk anayasacılık çalışmalarında en sivil anayasal reformlardan bir
tanesidir.
(Mikrofon
otomatik cihaz tarafından kapatıldı)
CAHİT
ÖZKAN (Denizli) – Bir cümle daha edeceğim.
BAŞKAN
– Peki, bir cümle daha, tartışmayı bitirelim ondan sonra Sayın Özkan.
CAHİT
ÖZKAN (Denizli) – Eğer Pensilvanya’daki FETÖ elebaşı Anayasa Mahkemesinin iptal
kararından sonra çıkıp da “Mezarlarınızdan da çıkıp oy kullanın.” diyorsa o
zaman bizim yapmış olduğumuz anayasal reform FETÖ’nün önünü açmamış, Anayasa
Mahkemesinin vermiş olduğu o iptal kararı FETÖ’nün zemin kazanmasına maalesef
neden olmuştur.
Teşekkür
ediyorum.
ÖZGÜR
ÖZEL (Manisa) – Sayın Başkanım, çok küçük iki hatırlatma geçsin kayıtlara.
BAŞKAN
– Kayıtlara geçsin diye buyurun.
Değerli
arkadaşlar, sessiz olalım, grup başkan vekilleri konuşuyor.
ÖZGÜR
ÖZEL (Manisa) – Sayın Başkanım, FETÖ elebaşı o referandumda sayın hatibin çokça
alan bulduğu televizyonların da sahibi olarak yaptığı çağrıda “evet” oyuna
çağırmıştır, “hayır” oyuna çağırmamıştır. Biz ona direnen taraftayız, siz FETÖ
elebaşıyla “evet”i savunan taraftasınız.
İkincisi
parti kapatma meselesi. “2010 referandumu” diyor ya, hafızaları biraz
tazeleyin. Elinizin altındaki Anayasa’nın 69’uncu maddesi 23/7 değişikliği, 23
Temmuz 1995 değişikliğiyle, son hâline kavuşmasının da 3/10/2001’de olduğunu
gösterir. Son referandumda parti kapatmayı zorlaştıran herhangi bir değişiklik
yoktur. Elinizdeki Anayasa’yı okuyunuz. 
Teşekkür
ederim. (CHP sıralarından alkışlar) 
BAŞKAN
– Teşekkür ederim.
CAHİT
ÖZKAN (Denizli) – Kayıtlara geçmesi açısından söylüyorum…
BAŞKAN
– Peki Sayın Özkan, lütfen.
CAHİT
ÖZKAN (Denizli) – 69’uncu madde 2010 yılı Anayasa çalışması yapılırken maalesef
her türlü gayretimize rağmen bu Meclisten geçmedi. O zaman kim “evet” dedi, kim
“hayır” dedi, milletimizin takdirindedir. Eğer o zaman 69’uncu maddeyi 1995’teki
şekliyle bırakmayıp bugün arzu ettiğimiz gibi demokratik bir niteliğe
kavuşturmuş olsaydık çok daha ileri bir düzenleme olacaktı. 
Benim
kürsüden ifade ettiğim mesele şudur: Bizim 2010 yılında HSYK, Anayasa Mahkemesi
ve bürokrasideki demokratik denetime kapalı mekanizmaları demokratik denetime
açmak suretiyle, her ne kadar 69’uncu maddedeki reform engellenmiş ise de
mahkemeleri, yüksek yargıyı demokratik denetime açıp demokratikleştirmemiz
sebebiyle bugün partiler kapatılmıyor. Bunu da yüce Meclisin takdirine arz
ederim.
BAŞKAN
– Teşekkür ederim, sağ olun.
ÖZGÜR
ÖZEL (Manisa) – Sayın Başkan, son sözüm: Adalet ve Kalkınma Partisinin
kapatılma sürecinde 2001 değişikliğinin o kapatmaya engel olduğu tüm
anayasacıların üzerinde birleştiği bir gerçektir. 
İkinci
mesele, biraz önce kullanılan dil, terminoloji 2010 referandumunun egemen
söylemidir, doğru. O söylemleri kullananların tamamı daha sonra yüksek yargıda
yaptıkları şekillendirme sonucunda kumpas davalarını, ordudaki askerî casusluk
davasını yönlendiren kişilerdir. Bu terminolojiyi kullanan yüksek yargı
mensuplarının tamamı şu anda ihraç edilmişlerdir. Bu gerçeğin üzerine hâlen
daha “demokratik denetime açmak”, bilmem ne, bunlar Pensilvanya dilidir, derhâl
terk edilmelidir. (CHP sıralarından alkışlar)
BAŞKAN
– Peki, teşekkür ederiz.
CAHİT
ÖZKAN (Denizli) – Sayın Başkan, hakikaten yani göz ardı edemeyeceğimiz ithamlar
olduğu için…
BAŞKAN
– Buyurun.
Artık
bir son cümleyle tamamlayalım Sayın Özkan çünkü sırada konuşmacınız var, ben de
televizyon saatinde konuşsun istiyorum.
CAHİT
ÖZKAN (Denizli) – Çok fazla uzatmamamız gerektiğini düşünüyorum.
Bakınız,
mesele şudur: Eğer 2010 yılı referandumuna gidecek olursak, o tarihte biz bu
anayasal reformları yapmamış olsaydık, bürokrasideki demokratikleşmeyi
gerçekleştirmemiş olsaydık… Hani bir zamanlar demişlerdi ya: “İngiliz mandası
mı, Amerikan mandası mı?” Yani ister FETÖ ister bürokratik oligarşik derin yapı
eğer millî iradeyi alaşağı etmek istiyorsa ikisine de teslim olamazdık ve
hamdolsun olmadık. Onun için mücadelemiz hukuk, özgürlük ve demokrasi
mücadelesidir. Bugün milletimiz on altı yıldan beri bu görevi omuzlarımıza
yüklemiştir ve bu görevi Allah’ın izniyle aydınlık yarınlara taşıyacağız. (AK
PARTİ sıralarından alkışlar)
BAŞKAN
– Teşekkür ederim, sağ olun.
ÖZGÜR
ÖZEL (Manisa) – Sayın Başkan, sadece Parlamentoya bir hatırlatmamız olsun:
Alıcılarınızın ayarıyla oynamayınız, ses yükselemez, çünkü bu ses kapatılmış
Kanaltürk televizyonunun sesidir.
Teşekkür
ediyorum. (CHP sıralarından alkışlar)
BAŞKAN
– Peki, sağ olun. 
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Türkiye Büyük Millet Meclisi Başkanı İzmir
Milletvekili Binali Yıldırım’ın Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi (2/772) ve Anayasa Komisyonu Raporu
(S. Sayısı: 4) (Devam)
BAŞKAN
- Değerli milletvekilleri, şimdi sırada Adalet ve Kalkınma Partisi Grubu adına
Aksaray Milletvekilimiz Sayın Cengiz Aydoğdu.
Sayın
Aydoğdu, buyurun. (AK PARTİ sıralarından alkışlar)
ADALET
VE KALKINMA PARTİSİ GRUBU ADINA CENGİZ AYDOĞDU (Aksaray) – Sayın Başkan, yeni
dönemdeki görevinizde başarılar diliyorum, hayırlı uğurlu olsun. 
Kıymetli
arkadaşlar, İç Tüzük’ü değiştiriyoruz. Hemen hemen bütün hususlara değindi
arkadaşlar. Esasen, ülkemizin girdiği süreçte yaşadığımız Anayasa
değişikliğinin ve yüce Meclisin son yıllarda uyguladığı teamüllerin İç Tüzük’e
işlenmesini ihtiva eden teknik bir değişiklik yaptık. Bu itibarla, İç Tüzük’ten
ziyade Parlamentoyla ilgili, Parlamentonun dayandığı ruhla ilgili ve “İç
Tüzük’le esasen ne yapıyoruz?”la ilgili birkaç hususu arkadaşlarımla paylaşmak
istiyorum.
Değerli
milletvekilleri, şimdiyi, şu anı, yaşadığımız anı himaye edip değerlendiren,
kıymetlendiren, bizim bu anın farkında olmamızı sağlayan şey ebediyet
duygusudur, sonsuzluk hissidir ki fikirler ve mefkûreler de o sahada işlenir,
orada fikir üretiriz. Oraya da çoğunlukla günlük siyaset sirayet edemez.
İnsanın yaradılışı gereği orası ebediyetin bize bir hediyesidir, orada uzun
vadeyi düşünürüz; ülkemizin, milletimizin, şahsımızın, ailemizin geleceğini
düşünürüz, geçmişini düşünürüz. Bu çerçevede baktığımızda, parlamento,
başlangıcından beri -ki İngiltere’de başlamıştır bu- milletlerin, halkların,
kalabalıkların parlamentoda temsil edildikleri an kendilerini ulus olarak,
millet olarak hissettikleri yerdir; kalabalıkların devlet katında devletin
sorumluluğunu paylaştıkları yerdir; devletin, yönetimin, egemenin yönetim
tekelinin kırıldığı yerdir; halkın talepleri ile egemenin buyruğunun çakışıp
uygulama sahasının, rızanın imal edildiği yerdir. Bu itibarla parlamentonun iki
önemli vasfı vardır: Birisi, açıklık, aleniyet; ikincisi, müzakere. Böylece
devletin kudretini halkın acziyetiyle dengeleriz. Halkın acziyeti burada o
kadar güçlü bir şeydir ki devletin kudretini hizaya sokar. Bu itibarla
müzakere, devletin yönetim kabininin halka açılmasıdır, devletin yönetim
mahremiyetinin, yönetim sırrının çözülmesidir, o sırrın ifşa edilmesidir.
Parlamentolarda uzlaşma şart değildir ancak müzakere şarttır. Çok zaman uzlaşma
olmaz, uzlaşmayı çok yüceltiriz. Uzlaşma her zaman kazan-kazan şeklinde olmaz,
çoğunlukla, hatta ekseriyetle kaybet-kaybet şeklinde olur. Karşılıklı eşit
memnuniyetsizliklerle uzlaşırız, parlamentonun özü budur yani halkın
gerçeğinin, ürettiği gerçeğin devlet katında güncellenmesidir. Alman filozofu
Immanuel Kant buna “hakikatin güncellenmesi” diyor; müthiş bir tabir, müthiş
bir deyiş. Bizim dünyamızda da Cüneyd-i Bağdadî mesela “Bizim işimiz ezelî
olanı zamana bağlı olandan ayırmaktır.” diyor, “Gelip geçici olanı, aktüel
olanı kalıcı olandan ayırmaktır.” diyor. Rahmetli Tanpınar, hocası Yahya
Kemal’den ilhamla “Millet dediğimiz şey, medeniyet dediğimiz şey devam ederek
değişir, değişerek devam eder.” der ve aslolan devamdır. Parlamento milletin bu
devam eden tercihinin bir şekilde müzakere tekniğiyle kanun hâline gelmesidir,
yasa hâline gelmesidir. Montesquieu’nun “yasaların ruhu” dediği şey de budur;
milletlerin teamülleri, gelenekleri, görenekleri, örfleri, âdetleri esasen
hukukun kaynağıdır ve o kaynak halkın seçilmiş temsilcileriyle buraya gelir,
burada egemenin ihtiyacı olan teknikle birleşir. 
Rahmetli
Ali Fuat Başgil demişti ki: “Parlamentoda iki şey önemlidir. Bir, Parlamento
bir murakabe organıdır, denetim organıdır; iki, itimat organıdır, güven
organıdır.” Belki duymuşsunuzdur, Duguit diye bir hukukçumuz var, bu anlamda
diyor ki: “Parlamento tekniğin, yönetim tekniğinin sağduyuyla denetlenmesidir.”
Sağduyuyu nasıl inşa edeceğiz? Müzakereyle inşa edeceğiz. 
Bu
itibarla kıymetli kardeşlerim, İstiklal Harbi’ni yapan bir Meclis Türkiye’deki
bütün güçlerin kaynağıdır. Türkiye’de devlete ait hangi kurum hangi gücü
kullanırsa kullansın bu Parlamento açık olduğu sürece onun kaynağı burasıdır
çünkü bizim Parlamentomuz İstiklal Harbi’ni yaparken bir şekilde bu meşruiyeti
Cenab-ı Hak bize bahşetti. 
Evet,
Parlamentomuzun açılışı padişah buyruğuyladır ancak yaşadığımız tarihî macera
Türk milletine öyle büyük bir kader lütfetti ki çektiğimiz acılardan,
çektiğimiz sıkıntılardan… O koskoca devletimizi kaybettik, burada ocağımızı su
bastı, bir oturumluk yeri zor kurtardık, cumhuriyeti ilan ettik, istiklalimizi
kazandık ve bunu Parlamentoyla yaptık ve çok az millete nasip olacak bir
şekilde bizim Parlamentomuz cumhuriyetin başından itibaren çok mukaddes, çok haklı,
çok özlü ve şanlı bir şekilde… Bu anlattığımız yasaların ruhu, millî iradenin
tecelligâhı, bütün bunlar, bir şekilde milletin ölümden kurtarılması; Türk
milletinin var olma, yok olma mücadelesinin verildiği yer olarak çok talihli
bir Parlamentoya sahip olduk. 
İç
Tüzük’ü konuşurken Parlamentonun bu kıymetli hususuyla beraber bir konuyu da
arz etmek istiyorum. Bizim Anayasa’mızda bir milletvekili tarifi yoktur. Bunun
siyaset biliminde en bilineni, en çok kabul göreni Almanların 1921 Weimar
Anayasası’nda yaptığı tanımdır, aynen şöyledir: “Milletvekili, bütün halkın
temsilcisidir, yalnızca kendi vicdanına karşı sorumludur ve hiçbir direktifle
bağlı değildir.” Bizim siyasi geleneğimizin, bizim siyasi uygulamamızın pek
aşina olmadığı, uygulamada da zaman zaman uzak durduğumuz bir husustur bu. 
Kürsü
dokunulmazlığının -İç Tüzük’ü konuşurken bunu söylemeden geçmek olmaz- esası
milletin iradesinin Parlamentoya yansımasının ve bunun tasarruf tarzının
konuşulmasıdır, milletin dokunulmazlığının konuşulmasıdır. Bu itibarla bizim İç
Tüzük’ümüz, kanun değildir, anayasa da değildir, ikisinin arasındadır, “Sessiz
anayasadır.” demişler; milletvekili dokunulmazlığının, kürsü dokunulmazlığının,
milletvekilinin ifade özgürlüğünün garantisidir. 
Kıymetli
milletvekilleri, iç tüzük netice itibarıyla bütün parlamentoların, dünyadaki
bütün demokrasilerin kabul ettiği şekliyle parlamentoların kendi iradeleriyle
yaptıkları bir kanuni düzenlemedir ve Meclis, İç Tüzük’ünü yapmakla bir nevi
usuli özerkliğini, usuli muhtariyetini, usuli bağımsızlığını korur. İç Tüzük'ü
Meclis kendisi yapar ve Cumhurbaşkanlığı onayına tabi değildir, Parlamento
kararı şeklindedir. 
Yeni
İç Tüzük’ümüzün milletimize, Meclisimize hayırlı olmasını diliyorum, yüce
Meclisi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederiz Sayın Aydoğdu.
Değerli
milletvekilleri, gruplar üzerindeki konuşmalar tamamlandı.
Şimdi
şahıslar adına yapılacak konuşmalara başlıyorum. 
Şahıslar
adına ilk söz, İstanbul Milletvekilimiz Sayın Nazır Cihangir İslam…
Buyurun
Sayın İslam. (CHP sıralarından alkışlar) 
NAZIR
CİHANGİR İSLAM (İstanbul) – Yeni görevinizde başarılar diliyorum, hayırlı
olmasını diliyorum Sayın Başkan.
Şimdi,
on altı yıl geçti değerli arkadaşlar, bu İç Tüzük’e hemen hemen hiç el
atmadınız. Tabii, sivil bir Anayasa da olmadığı için ve sizin yaptığınız son
değişiklik de yine OHAL döneminde olduğu için oldukça büyük sıkıntılar var. Bu
sorunun farkındayız ama on altı yıl boş durmanız bu konuda, bence bir mazeretle
açıklanabilecek bir şey değil. Burada şu anda 9 siyasi parti temsil ediliyor
ama 5 tanesi konuşuyor. Neden? Çünkü diğerlerinin grubu yok, grubu olmayan
siyasi parti milletvekili olmak bu Mecliste hemen hemen hiç konuşamamak
anlamına geliyor. 9 partinin temsil edilmesi gerçekten iyi bir şey. Burada
siyasi bir çoğulculuk var ama sözel bir çoğulculuk yok yani bizlerin ifade
özgürlüğü açıkça kısıtlanmaktadır bu İç Tüzük nedeniyle. Bizim gibi
milletvekilleri yani grubu olmayan siyasi partilere ait milletvekilleri bir
defa komisyonlara üye olamıyor, değişiklik önergesi veremiyoruz, sözse istisnai
durumlarda yani ya özel günlerde ya tesadüflere bağlı birtakım gelişmelerde ya
da teşekkür ediyorum Sayın CHP Grubu’na, onların yaptığı birtakım siyasi
jestlerde… (CHP sıralarından alkışlar) 
Bakın,
biz söz almak için ne yapıyoruz, hiç haberiniz var mı bundan? Önce şu sıra
sayısının bir çıkmasını bekliyoruz, ondan sonra hemen gidip bunu okuyoruz,
çalışıyoruz, dilekçemizi yazıp -üç kişiyiz- bir bayrak yarışı gibi, o köşeden
bu köşeye birisi, ona teslim ve gidip dilekçeyi veriyoruz ama bunu bir iki
dakika içinde yapmanız lazım. Ha, bunu yaptığınız zaman zaten 60 AK PARTİ’li
dilekçe orada hazır vaziyette bekliyor. Onlara malum oluyor ve onlar
dilekçelerini hazırlıyor, bizden önce veriyor. Hani şu kumar yasası vardı ya
çıkarttığınız, eğer bir bahis oynansa “Bir Saadet milletvekiliyle bir AK
PARTİ’li milletvekilinin dilekçesinde hangisi söz hakkı alır?” denilse inanın
bütün bahisçiler 1’e 60 size oynar. (CHP sıralarından alkışlar) Çünkü böyle
adaletsiz bir İç Tüzük var. Neden? Bu, ortak sorunumuz değerli arkadaşlar.
Komisyonda da sağ olsun hukukçular dile getirdi; bu, 70’lerin ruhunu, 80’lerin
ruhunu taşıyan bir şey; çoğunlukçu, çatışmaya dayalı, adaletsiz, manipüle
edilebilir ama hem Anayasa hem İç Tüzük problemli olduğu için, inanın bana bunu
ele almak da oldukça zor. Sorunlar daha fazla, bakın, konuşma hakları, komisyon
üyelikleri, oturma düzeni; ya, atmışsınız bizi en arkaya, kısa bir dönem sonra,
yakın bir gelecekte Saadet Partisi buraya oturacak, siz oraya, arkalara birkaç
milletvekili olarak gideceksiniz. O yüzden, yapacağınız İç Tüzük
değişikliklerini buna göre dizayn edin yani empati yapın ve buna da hazırlıklı
olun.
Şimdi,
Komisyonda bir tartışma geçti “Milletvekili söz alabilir mi, alamaz mı?” diye.
Diyor ki kısaca: “Milletvekili söz alabilir.” Sayın Bozdağ burada mı bilmiyorum
ama komisyonda bir milletvekili mikrofonu önüne çekip söz almıyor ki
arkadaşlar, bir başkan ona komisyonda söz veriyor. Neden bunu tersinden
söylüyorsunuz? O zaman “Milletvekili söz alabilir.” diyeceğinize “Başkan söz
verebilir.” diyeceksiniz. Ha, başkan söz verebilirse, söz vermeyebilir de. Yani
şunu demek istiyorum: Burada bir kesinlik yok, bir hukuk dili yok. Deyin ki
Başkan söz verir bir milletvekiline, bu kadar. 
Suistimal…
Geçmişte suistimal edildi. Bunu siyasi tarihi takip eden herkes yakinen biliyor
ama istisnalar üzerine kural ihdas edemeyiz, bunu da biliyoruz. Yani bu gibi
suistimaller durumunda özel maddeler koyarız, hatta ne bileyim, bu tip
suistimallerle tıkandığı durumlarda Meclis Başkanlık Divanı hakem tutulur, buna
göre birtakım değişiklikler yaparız ve bu Tüzük’ü değiştirebiliriz. Meclis
soruşturmasına…
Yedi
saniyem var. Uzatmak mümkün olacak mı biraz? 
ÖZGÜR
ÖZEL (Manisa) – Olur, olur.
NAZIR
CİHANGİR İSLAM (Devamla) – Zaten çok az konuşuyorum. 
Meclis
soruşturması açılırsa Sayın Cumhurbaşkanı hakkında, ben buna giremeyeceğim,
komisyon üyeleri girecek, siz de giremeyeceksiniz. 
(Mikrofon
otomatik cihaz tarafından kapatıldı) 
NAZIR
CİHANGİR İSLAM (Devamla) – Yani kapalı oturuma gireceğiz, burada savaş ilanında
-Allah korusun- el kaldırıp indireceğiz ama Cumhurbaşkanını…
BAŞKAN
– Sayın İslam, bir saniye… Mikrofonunuzu açacağım, mikrofonsuz konuşuyorsunuz. 
NAZIR
CİHANGİR İSLAM (Devamla) – Baştan alayım o zaman. Yani Sayın Cumhurbaşkanını
buraya komisyon kurup soruşturmaya davet ettiğimizde herhangi bir milletvekili
buraya giremeyecek. Böyle bir şey olur mu? Bunun kapalı oturum hükmüne alınması
ve her milletvekilinin bu soruşturmalara dâhil edilmesi gerekiyor. 
Beni
en çok şaşırtan bu teklifteki imza oldu: Binali Yıldırım, İzmir. Bu kadar
yazmışlar. Neden 600 milletvekili değil? Neden Başkanlık Divanı değil? Yahu
neden AK PARTİ Grubu değil? Ağırınıza gitmiyor mu arkadaşlar? (CHP sıralarından
alkışlar) 
İBRAHİM
AYDEMİR (Erzurum) – Meclisi temsil ediyor ya, öyle şey olur mu ya?
NAZIR
CİHANGİR İSLAM (Devamla) – Tek kişi anlayışı maalesef bu Meclise de sokulmak
isteniyor ama biz buna sonuna kadar direneceğiz çünkü tek kişi yerine ortak
akıl, saray ve tebaa ilişkisi yerine eşit ve özgür bir ilişki biçimi istiyoruz.
Çünkü saraya karşıyız arkadaşlar. Demin burada tartışması geçti. Niçin
karşıyız? Çünkü saray bir zihnin dışa vurumudur. Saray geldi mi sadece taş
yapısıyla, heyula taş yapısıyla gelmez.
(Mikrofon
otomatik cihaz tarafından kapatıldı) 
NAZIR
CİHANGİR İSLAM (Devamla) – Nedimeleriyle gelir, köleleriyle gelir.
AHMET
HAMDİ ÇAMLI (İstanbul) – Milleti yiyorsunuz. Millete mi karşısınız?
BAŞKAN
– Selamlamak için tekrar söz veriyorum, buyurun. 
NAZIR
CİHANGİR İSLAM (Devamla) – Saray geldi mi sadece taş yapısıyla gelmez
arkadaşlar. Saray geldi mi üçüncü havalimanı işçileri gibi köleleriyle gelir,
KHK’liler gibi sivil ölüleriyle gelir, makam kapmak için birbirini ezen
nedimeleriyle gelir, yardakçılarıyla gelir, dalkavuklarıyla gelir. İşte bu
yüzden saraya ve tek kişi yönetimine karşıyız.
İnanın
kıskanmıyoruz. Ne yediğiniz ıstakozlarda ne içtiğiniz ejderha sularında gözümüz
yok, yok! (CHP sıralarından alkışlar) Bindiğiniz arabalarda da gözümüz yok ama
bu hayatı sürdürmek için Allah’ın arzında kendinize bir cennet kurmak
istiyorsunuz.
SALİH
CORA (Trabzon) – Kıskanma, çalış, senin de olur.
NAZIR
CİHANGİR İSLAM (Devamla) – Bu cenneti idame ettirmek için de bu dünyayı bize
cehenneme çeviriyorsunuz. İşte bu zulmünüze karşıyız. (CHP ve HDP sıralarından
alkışlar)
BAŞKAN
– Teşekkür ederiz Sayın İslam.
Söz
sırası, İstanbul Milletvekilimiz Sayın Sibel Özdemir’de.
Buyurun
Sayın Özdemir. (CHP sıralarından alkışlar)
SİBEL
ÖZDEMİR (İstanbul) – Teşekkür ederim Sayın Başkan.
Sayın
Başkan, değerli milletvekilleri; Türkiye Büyük Millet Meclisi İçtüzüğünde
Değişiklik Yapılmasına Dair İç Tüzük Teklifi’nin 2’nci maddesi üzerine söz
aldım. Yüce heyetinizi saygıyla selamlıyorum.
Sayın
Başkan, tekrar görevinizde başarılar diliyorum size. Bugün özellikle Meclisteki
görevinizin ilk gününde açılış konuşmanızda yapmış olduğunuz Parlamentonun
önemi, varlığı, etkinliğiyle ilgili vurguların biz milletvekilleri için çok
değerli olduğunu tekrar belirtmek istiyorum. (CHP sıralarından alkışlar)
Değerli
milletvekilleri, üzerine söz aldığım 2’nci maddeyle yapılan değişiklikle
Danışma Kurulunun Meclis Başkanı veya görevlendireceği başkan vekili
başkanlığında siyasi parti grup başkanları veya başkan vekillerinden kurulması
öngörülmektedir. Bu değişiklik maddesi üzerinde komisyon aşamasında siyasi
grupların görüş ve önerileri doğrultusunda bir uzlaşmayla düzenleme yapılarak
Danışma Kurulundaki siyasi parti gruplarının adaletli bir temsiliyetinin
sağlanmış olması açıkçası çok önemli. Bu durumda Parlamentoda siyasi parti
grupları arasındaki uzlaşı ve ortak aklı sağlamanın ne kadar değerli olduğu ve
zaman ekonomisi açısından Parlamentonun işlevselliğinin artırılabileceğini
göstermesi bakımından da çok önemlidir.
Değerli
milletvekilleri, İç Tüzük hepimizin, çoğu kez buraya çıkan bütün hatiplerin
ifade ettiği, kabul ettiği gibi Türkiye Büyük Millet Meclisinin Anayasasıdır,
bizlerden sonra görev yapacak olan milletvekillerine de bir miras
niteliğindedir. Bu nedenle, yapılacak olan İç Tüzük değişiklikleri öncesinde
usul ve yöntemin ortak akılla kararlaştırılmasının esas alınması gerekmektedir.
Daha özgürlükçü, daha demokratik, objektif kriterlere dayalı, şeffaf ve
katılımcı bir zeminde değişiklik yapılması gereklidir. Komisyona gelen ilk
teklife göre Komisyonda bazı kısmi değişiklikler yapılsa da kapsamlı bir İç
Tüzük değişikliği açıkçası gerekmektedir. İç Tüzük düzenlemesi ile
Parlamentonun yetkilerini ve saygınlığını zedelemeyecek düzenlemeler birlikte
yapılmalıdır.
Değerli
milletvekilleri, evet, İç Tüzük değişikliği zaruri olarak ve meşruluğu
tartışmalı bir Anayasa düzenlemesinin sonrasında gündeme gelmiştir. Bu son
yapılan Anayasa değişikliğiyle yürütme yetkisinin tamamen hukuki ve siyasi
sorumluluğu olmayan bir cumhurbaşkanına teslim edilmesiyle İç Tüzük’te teknik
düzenlemeler zamanında yapılmadığı için bugün gündemimize gelmiştir. Âdeta bir
kişi için hazırlanan Anayasa değişikliği sonrasında yapılan ilk seçimde iktidar
partisinin Meclis çoğunluğunu kaybetmesiyle İç Tüzük’te bu kaybın nasıl telafi
edileceğinin endişesinin bu değişikliğin ilk hâline yansıdığına şahit olduk.
Ancak Komisyon aşamasındaki uzlaşmayla birlikte bir düzenleme metni ortaya
çıktı. İşte bizim de tam karşı olduğumuz, Anayasa değişikliğiyle karşı
olduğumuz, yasama faaliyetlerinde yasama ve yürütmenin organik bağının koparılması
noktasıydı. Oysa bu İç Tüzük değişiklik teklifinin gerekçesine baktığımız
zaman, özellikle birinci, ikinci ve üçüncü paragraflarında yasama ile yürütme
organının organik bağının ortadan kalkmasıyla birlikte çıkan sorunlara kısa
vadeli çözüm üretilmek istenmektedir. İşte tam da bizim Anayasa değişikliği
süresince öngördüğümüz bütün sorunlarla karşı karşıya kaldık.
Değerli
milletvekilleri, 26’ncı Dönemde de görev yapmış bir milletvekili olarak gerek
Komisyon aşamalarında gerekse Genel Kurul aşamalarında köklü Anayasa
değişikliği ve İç Tüzük görüşmelerinde çok önemli ve kritik tartışmalara
şahitlik ettik; ne kadar sağlıksız koşullarda, insani olmayan koşullarda
-tırnak içinde ve affınıza sığınarak söylüyorum- kaptıkaçtı şekilde kanun
maddelerinin nasıl Komisyondan ve Genel Kuruldan geçtiğine şahitlik ettik. İç
Tüzük değişiklikleri de bunlardan bir tanesiydi. Parlamentonun, bizlerin,
halkın temsilcisi olarak milletvekillerinin iradelerinin, etkinlik alanlarının
nasıl kısıtlandığına hepimiz şahitlik ettik. İşte bu Anayasa değişikliğiyle, az
evvel söylediğim, yürütme organı ile Parlamento arasındaki organik bağ maalesef
kesildi ve bugün o organik bağın nasıl kurulabileceğini tekrar tartışır konuma
geldik. Oysa Parlamentonun etkin çalışması ve nitelikli kanun yapması çok
önemli. Yürütme yetkisinin tamamen bir Cumhurbaşkanına ait olduğu bir yapıda
yasama organının yani Parlamentomuzun nasıl işlevi olacak, nasıl güçlü olacak,
nasıl daha itibarlı bir Parlamento olacak? Maalesef bu çok önemli hususlar
yeteri kadar ve kapsamlı bir şekilde tartışılmadığı için bu kısmi
değişiklikleri her zaman yapmak zorunda kalıyoruz. Parlamentonun daha güçlü ve
saygın olması için muhalefetin asli görevi olan denge ve denetim görevinin
etkin şekilde yapılabilmesinin sağlanması gerekirken yetkilerinin elinden
alınmasına yönelik girişimlere şahit olduk ve hâlâ bunları tartışıyoruz.
(Mikrofon
otomatik cihaz tarafından kapatıldı) 
BAŞKAN
– Sayın Özdemir, bir dakika daha verelim.
SİBEL
ÖZDEMİR (Devamla) – Teşekkür ederim Sayın Başkan.
Değerli
milletvekilleri, muhalefetin de haklarını güvence altına alan düzenlemelerin
olması elzemdir. Maalesef, bugün yapılan bu kısmi değişikliklerde bunları da
göremiyoruz.
Parlamentoda
katılımcı, çoğunlukçu zihniyetten uzak bir anlayışı hâkim kılarak Meclis
İçtüzüğü’nün yapılmasına değil, Parlamentonun itibarını, saygınlığını artırmaya
ve nitelikli yasama faaliyetinin güçlendirilmesine ihtiyaç vardır. 
Son
olarak, Meclis İçtüzüğü’nün tartışmalı ve sorunlu olduğu bir ortamda, maalesef,
genel yönetim sistemi olarak, tüm uyarılarımıza rağmen, bugün denetimden uzak,
kişisel, keyfî ve güçlü kuvvetler ayrılığının ortadan kaldırıldığı bir tek adam
yönetim sisteminin yaratmış olduğu siyasal ve ekonomik krizlerle karşı
karşıyayız ve endişelerimiz giderek artmaktadır. Bizler Cumhuriyet Halk Partisi
olarak demokratik, çağdaş, özgürlükçü ve katılımcı bir İç Tüzük ve en önemlisi
bir anayasa yapmanın zorunlu olduğunu bir kez daha dile getiriyoruz.
Genel
Kurulu saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Özdemir. 
Değerli
milletvekilleri, şahıslar üzerindeki konuşmaları da tamamladık. 
Şimdi,
teklifin 2’nci maddesi üzerinde on dakika süreyle soru-cevap işlemine
geçiyoruz. 
Sisteme
giren sayın milletvekili bulunmadığından soru-cevap işlemini geçiyoruz. 
Sayın
milletvekilleri, 2’nci maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
Birleşime
on dakika ara veriyorum. 
Kapanma Saati: 21.33
DÖRDÜNCÜ OTURUM
Açılma Saati : 21.49
BAŞKAN : Başkan Vekili Levent GÖK
KÂTİP ÜYELER : İsmail OK (Balıkesir), Şeyhmus DİNÇEL
(Mardin) 
----- 0 -----
BAŞKAN
– Sayın milletvekilleri, Türkiye Büyük Millet Meclisinin 5’inci Birleşiminin
Dördüncü Oturumunu açıyorum.
4
sıra sayılı İçtüzük Teklifi’nin görüşmelerine devam ediyoruz.
Komisyon
yerinde.
Meclisimizi
temsilen Genel Sekreter Yardımcımız yerinde. 
Şimdi
teklifin 3’üncü maddesinin görüşmelerine başlıyoruz.
3’üncü
maddeyi okutuyorum: 
MADDE 3- Türkiye Büyük Millet Meclisi
İçtüzüğünün 21 inci maddesinin dördüncü fıkrasından sonra gelmek üzere
aşağıdaki fıkra eklenmiş ve dördüncü fıkrasında yer alan “Plan ve Bütçe
Komisyonu ve Dilekçe Komisyonu üyeliğine seçilen milletvekilleri,” ibaresi
madde metninden çıkarılmıştır. 
“Bir siyasî parti grubu kendisine düşen
kontenjandan Genel Kurulca seçilmiş bir üyenin yerine başka bir isim
bildirebilir. Bu durumda Genel Kurulca işaret oyuyla seçim yapılır.”
BAŞKAN
– Teşekkür ederim.
Değerli
milletvekilleri, şimdi okuttuğumuz 3’üncü madde üzerinde gruplar adına söz
vereceğim. 
Gruplar
adına ilk söz, İYİ PARTİ Grubu adına Aksaray Milletvekilimiz Sayın Ayhan Erel’e
aittir. (İYİ PARTİ sıralarından alkışlar)
Buyurun
Sayın Erel. 
İYİ
PARTİ GRUBU ADINA AYHAN EREL (Aksaray) – Sayın Başkanım, öncelikle başarılar
diliyorum.
Kıymetli
milletvekilleri, büyük Türk milleti; sözlerimin başında bu vatan toprakları
için ömürlerinin baharlarında gök ekinler gibi biçilerek toprağın kara bağrına
düşen tüm şehitlerimizi ve eylülün kırdığı, soldurduğu gül olan Mustafa
Pehlivanoğlu ve arkadaşlarını şükranla, minnetle ve rahmetle anıyorum,
gazilerime Allah’tan şifalar diliyorum.
Burada
yapılan konuşmalarda Meclis İçtüzüğü’nün gizli anayasa veya sessiz anayasa
olduğu hususunda genel bir kanı meydana geldi. Anayasa da bir toplumsal
sözleşme olduğuna göre, sözleşmelerde hepimizin bildiği üzere taraflar vardır,
taraflar iradelerini hür bir şekilde ortaya koyup bu iradelerin örtüşmesi
sonucunda bir sözleşme meydana gelirse bu sözleşme çok uzun soluklu bir hâl
alır ve yıllarca bu sözleşmenin getirdiği prensipler dâhilinde idare edilir
ancak taraflardan biri kendi iradesini sayısal üstünlüğüne dayanarak dikte
etmeye kalkarsa daha sonra sayısal üstünlüğü ele geçiren başka bir irade bu
sözleşmeleri ortadan kaldırma yoluna gider. Türkiye’de beş kez Anayasa’nın
değişmesi, defalarca Anayasa’da değişiklikler meydana gelmesi sözleşmelerin
yapılırken tarafların iradelerinin tam manasıyla ortaya konulmadığını ve üstün
olan tarafın kendi iradesini diğer tarafa dikte ettiğini ortaya çıkarmaktadır. 
Yine,
Meclis İçtüzüğü’müzde Anayasa’nın 98’inci maddesi gereği, Meclis araştırması,
genel görüşme, Meclis soruşturması ve yazılı soru şeklindeki yollarla bilgi
edinme ve denetim yapılabiliniyor deniliyorsa da uygulamada bunun bir faydasını
görmek mümkün değil. Şöyle ki: Bizim, Aksaray’da sağlık alanında meydana gelen
sorunların çözülmesi ve bu sorunların cevaplarının Sağlık Bakanı tarafından
tarafımıza verilmesi yönünde verdiğimiz yazılı soru önergesine bugüne kadar
olumlu veya olumsuz bir cevap verilmemiştir. 
Oysa,
Aksaray’da, Türkiye’nin ortasında, kuzeyi güneye, doğuyu batıya bağlayan,
Türkiye’nin ortası sayılabilecek bir coğrafi konuma sahip, binlerce Afganlı ve
Suriyelinin de bulunduğu, tarım mevsiminde Güneydoğu’dan gelen yüzlerce
işçimizin de ekmek kazanmaya çalıştığı bu coğrafyada sağlık problemleri diz
boyudur. 2015 yılında dönemin Sağlık Bakanının temelini attığı ve 2017’de
hizmete gireceğini beyan ettiği Aksaray Hastanesi bir türlü hizmete
girmemiştir. Bunun yanında, Aksaray Devlet Hastanesinin şu anda 512 yatağı
bulunmasına rağmen, yeni açılacak hastanenin 400 yatağı bulunmaktadır. Aradan
geçen zaman zarfında nüfusumuz artmıştır ama ne yazık ki hastanedeki yatak
sayısı azalmıştır. Sağlık Bakanı 512 yataklı hastaneyi 400 yataklı hastaneye
nasıl yerleştirecek, Aksaraylı hemşehrilerimize nasıl sağlıklı bir hizmet
verecek, bunun endişesi ve çelişkisi içerisindeyiz. Yine bu yeni yapılan
hastaneye maalesef eski hastanenin tıbbi cihazları, alet ve araçları
getirilmekte, günün teknolojisine uygun tıbbi aletler, araç ve edevatlar
getirilmemektedir. Aksaray’da ilçelerin hemen hemen hiçbirinde uzman doktor
bulunmamaktadır, Aksaray’ın ilçelerinde diş tabibi bulunmamaktadır. 
Yine,
“Aksaray” demişken, kanyon vadisi, bitki örtüsü, doğa, tarih, sanat ve kültür
olgusunun bir arada buluştuğu Ihlara Vadisi dünyanın en büyük ikinci kanyon
vadisi olarak bir doğa harikasıdır ancak bu doğa harikasını dünyanın dört bir
yanından gezmeye, görmeye gelen insanlar bu harikanın tüm özelliklerini,
güzelliklerini görememektedir. Zira yaklaşık 100-120 metre derinlikte bulunan
vadiye inişler ve çıkışlar özellikle kültür turizmi amacıyla gelen yaşlı
insanlar tarafından büyük sorunlara neden olmaktadır. Bugüne kadar Hükûmetin
yetkililerinin verdiği asansör, teleferik ve seyir terası sözü maalesef yerine
getirilmemiştir. Ihlaralı hemşehrilerimiz verilen bu sözlerin yerine
getirilmesini ve buraya gelen turistlerden alınan bedelden belediyeye,
kendilerine pay verilmesini talep etmektedir. Yine Ihlaralılar turizmden daha
fazla pay alma adına Ihlara’nın bir ilçe olmasını sabırsızlıkla ve heyecanla
beklemektedirler. 
Yine
tarihî ve tabii güzellikleriyle bir ören alanı olan Selime’de turistlerin
ödemiş olduğu paradan belediyeye herhangi bir pay verilmemektedir, bunun
sıkıntısını yaşamaktadırlar. 
Aksaray’da
problemler diz boyu. Ortaköy-Aksaray arasındaki bölünmüş yol beş yıl önce
temeli atıldığı hâlde bugüne kadar bitirilememiştir. Doğal gaz çalışmaları
yarıda kalmıştır. Aksaray Ortaköy’de vatandaşlar tarım ve hayvancılıkla
geçindikleri hâlde tarım ve hayvancılığa dayalı organize sanayi talepleri
bugüne kadar yerine getirilememiştir. 
Ağaçören
ilçemizin köyleriyle olan bağlantı yolları bugüne kadar yapılamamış, bugün,
yapılan ihale neticesinde ihaleyi kazanan firmanın kış gelmeden, vatandaşlar
çamura, kara saplanmadan yolu bitirmesini beklemektedir. 
Yine
Aksaray’ın güzel bir gölü olan Helvadere Gölü’nde temizleme çalışmaları yarım
kalmıştır. 
Gülağaç
ilçemizde altyapı, elektrik ve içme suyu problemleri devam etmektedir. İlçenin
gelişebilmesi, kültür, sosyal ve ekonomik alanda kendi kabuğunu yıkması adına
üniversitenin bir meslek yüksekokulunu açmasını beklemektedirler. 
Eskil
diye tabir ettiğimiz bölgemizde tarımla uğraşan insanların problemleri
çözülemeyecek kadar büyük boyutlara ulaşmıştır. Ektikleri biçtikleri arpa,
buğday, mısır, şeker pancarı maalesef yaptıkları masrafları karşılayamaz duruma
gelmiştir. Hükûmetimizin, özellikle Tarım Bakanımızın bugünden itibaren arpa,
buğday taban fiyatlarını gelecek yılın şartlarına göre belirleyerek
vatandaşımıza, çiftçimize önünü görecek şekilde bir plan ve proje sunması
çiftçilerin ekim yapıp yapmayacakları konusundaki düşüncelerini ve endişelerini
ortadan kaldıracaktır. Zira Aksaray’da tarlasını süren çiftçimiz tarlayı
sürmekle birlikte yapmış olduğu masraf boşa gitmesin diye ekim yapacaklarını,
ancak gübre çok pahalı olduğu için tarlalarına gübre atmayacaklarını, yine
tarlasını sürmeyen vatandaşların bu sene ekim yapmayacaklarını beyan
etmektedir. Durum böyle giderse önümüzdeki yıllarda memleketimizde tahıl
anlamında bir kıtlığın yaşanması görünen bir gerçektir. 
Yine,
bize ulaşan bilgilerde taşeronlarda “joker işçisi” diye tabir edilen, devamlı
olarak çalışan ancak izin ve raporlu olduğu dönemlerde işe gelmeyen insanların,
işçilerin yerine görev alan insanlarımızın, işçilerimizin kadroya alınmadığı,
kamu kurumlarında çalışan şoförlerin, bilgi işlemcilerin ve mutfakta hizmet
sunan insanlarımızın kadroya alınmadığı yönünde şikâyetler vardır, oysa dönemin
Sosyal Güvenlik ve Çalışma Bakanının taşeron işçilerin tamamının kadroya
alınması yönünde sözü vardır. 
Vatandaşlarımıza,
milletimize verilen bu sözlerin bir an önce yerine getirilmesini bekliyor, yüce
heyetinizi sevgi ve saygıyla selamlıyorum. (İYİ PARTİ sıralarından alkışlar)
BAŞKAN
– Teşekkür ederiz Sayın Erel. 
Milliyetçi
Hareket Partisi Grubu adına, İstanbul Milletvekilimiz İsmail Faruk Aksu…
Buyurun
Sayın Aksu. (MHP sıralarından alkışlar)
MHP
GRUBU ADINA İSMAİL FARUK AKSU (İstanbul) – Sayın Başkan, Sayın milletvekilleri,
4 sıra sayılı Türkiye Büyük Millet Meclisi İçtüzüğünde Değişiklik Yapılmasına
Dair İçtüzük Teklifi hakkında Milliyetçi Hareket Partisi Grubu adına söz aldım,
Genel Kurulu ve aziz Türk milletini saygıyla selamlıyorum.
Bugün
Hakkâri’de yapılan terör saldırısı sonucunda 1 askerimiz ve 1 iş makinesi
operatörü şehit olmuş, 3 kişi yaralanmıştır. Beş gün önce de Batman’da 8
askerimiz şehit düşmüştü. Vatan müdafaasında toprağa düşen Mehmetçiklerimize
Allah’tan rahmet, yaralılarımıza da acil şifalar diliyorum. 
İfade
etmek isterim ki birbiri ardına şehadet şerbeti içen bu kahramanlar diğer
güvenlik güçlerimiz gibi teröre geçit vermeyen uzman erbaş ve uzman
çavuşlarımızdır. Milliyetçi Hareket Partisi olarak zor şartlar altında çalışan
uzman çavuşların kadroya alınmasını ve mali ve özlük haklarının
iyileştirilmesini defalarca dile getirdik, kanun teklifleri verdik, seçim
beyannamemizde de taahhüt ettik. Onlar vatan, millet ve mukaddesat için can
verirken kadrolarının verilmemesini, mali ve özlük haklarının
iyileştirilmemesini anlamadık, eleştirdik, meşru talepleri gerçekleşene kadar
da dertlerini bu kürsüden dile getirmeye, bu konudaki mücadeleyi sürdürmeye
devam edeceğiz.
Değerli
milletvekilleri, bilindiği üzere 16 Nisan 2017 tarihinde gerçekleştirilen
halkoylamasında Türk milleti Anayasa’nın değiştirilmesi yönündeki iradesini
ortaya koymuştur. Böylece hükûmet sistemi köklü bir reforma tabi tutulmuş,
Cumhurbaşkanlığı hükûmet sistemiyle kudretli bir devletin inşası ve demokratik
bir yapının tesisi adına önemli bir adım atılmıştır. 
Yeni
sistem etkin bir yasama ile güçlü ve istikrarlı bir yürütmenin temin edilmesi
ve demokrasinin güçlenmesi gibi temel hedefler üzerine bina edilmiştir. Aziz
milletimiz 24 Haziranda yapılan seçimlerde de Cumhurbaşkanlığı hükûmet
sisteminin tam manasıyla hayata geçirilmesine onay vermiş, Cumhurbaşkanının 9
Temmuz 2018 tarihinde yemin etmesiyle de yeni hükûmet sistemi fiilen
uygulanmaya başlanmıştır. Bu çerçevede birçok kanunda olduğu gibi 1 Eylül
1973’ten beri yürürlükte olan Türkiye Büyük Millet Meclisi İçtüzüğü’nde de
değişiklik yapılması zorunlu olmuştur. Zira Anayasa değişikliği neticesinde
bazı İç Tüzük maddeleri tamamen işlevini yitirmiş, bazı maddelerin önemli
ölçüde değiştirilmesi icap etmiş, Cumhurbaşkanının cezai sorumluluğu gibi daha
önce olmayan bazı hususların ise düzenlenerek İç Tüzük’e dâhil edilmesi gerekmiştir.
Örneğin, yürütmenin kanun tasarısı sunma yetkisinin Anayasa değişikliğiyle sona
erdirilmiş olması karşısında “kanun tasarısı” ibaresinin İç Tüzük’ten de
çıkarılması Anayasa’yla uyumun sağlanabilmesi için gerekli olmuştur. İç Tüzük
teklifi, zorunlu olan düzenlemeler yanında kısmen de olsa yasamanın etkinliği
ve verimliliği yönünde yapılan bazı düzenlemeleri de içermektedir. Bu çerçevede
hem işlevini yitirmiş İç Tüzük maddelerinin ayıklanması hem de kuvvetli teamül
hâline gelmiş bazı uygulamaların İç Tüzük’e dercedilmesi de söz konusu
olmaktadır. 
Görüştüğümüz
3’üncü madde Danışma Kuruluna Türkiye Büyük Millet Meclisi Başkan Vekilinin de
Başkanlık edebileceğini ve toplantılara sadece grup başkanlarının veya
vekillerinin katılabileceklerini öngörmektedir. Siyasi parti gruplarının
Danışma Kurulunda yazıyla bir milletvekili görevlendirebileceği yönündeki hüküm
ise kaldırılmaktadır. 
Diğer
taraftan, teklifle Cumhurbaşkanı yardımcıları ve bakanların atanmalarını
müteakip ilk birleşimde ant içecekleri, yürütmenin komisyonlarda temsili ve söz
haklarının ne şekilde olacağı, olağanüstü acele hâllerde Cumhurbaşkanı,
Cumhurbaşkanı yardımcısı ve bakanlara söz verilmesi usulü, bütçe sunuş
konuşmasının yürütme adına Cumhurbaşkanı yardımcısı veya bir bakan tarafından
yapılacağı, yazılı soru önergesine cevap verilmesi ve Meclis soruşturması
usulü, milletlerarası anlaşmaların onaylanması ve Cumhurbaşkanının cezai
sorumluluğuna ilişkin sürecin nasıl işleyeceği hususları düzenlenmektedir.
Sayın
milletvekilleri, Anayasa’ya uyum çerçevesinde yapılması zorunlu değişikliklerin
yanı sıra yasamayı etkin ve verimli hâle getirecek kapsamlı değişikliklerin
yapılmasını da gerekli görmekteyiz. Bu çerçevede demokratik, şeffaf, çoğulcu ve
katılımcı bir yasama sürecinin tesisini mümkün kılacak bir İç Tüzük’ün hayata
geçirilmesi gerekmektedir. 
Bize
göre, İç Tüzük değişikliğinde gözetilmesi gereken temel ilke Cumhurbaşkanlığı
hükûmet sisteminin tüm kurum ve kurallarıyla sağlıklı bir şekilde yerleşmesi
amacıyla sisteme uyum, yasamada verimlilik ve kalite, yasa yapım sürecine
ilgililerin etkin katılımının temin edilmesi, yasama-yürütme ilişkisinin yeni
hükûmet sisteminin ruhuna uygun olarak sağlıklı bir şekilde tanzimi olmalıdır.
Türkiye Büyük Millet Meclisi İçtüzüğü şüphesiz ki yasama ve yürütme ilişkisinin
organlar arasındaki görev ve yetki sınırlarının belirginleştirilmesi,
organların birbiriyle olacak ilişki ve iş birliklerinin Cumhurbaşkanlığı
hükûmet sistemine uygun bir şekilde belirlenmesi açısından en önemli kaynaktır.

İç
Tüzük değişikliğinin hayata geçirilmesi siyasi partiler arasındaki uzlaşıyı da
önemli kılmaktadır. Siyasi partilerin uzlaşma arayışına açık olmasının etkin
bir yasama için önemli olduğunu değerlendiriyoruz. Bu yönde yapılacak
çalışmalarda şimdiye kadar Mecliste oluşturulan İç Tüzük çalışma
komisyonlarının ortaya çıkardığı tespitlerden geçerliliğini koruyanların da
dikkate alınması şüphesiz ki yararlı olacaktır. 
Vatandaşlarımızın
sivil toplum kuruluşları aracılığıyla yasama sürecine katılımının artırılması
demokrasinin gereklerinden biri olup İç Tüzük’te ve Meclis idari teşkilatında
yapılacak düzenlemelerle bunu daha etkin hâle getirecek ilave mekanizmalar da
hayata geçirilmelidir. 
Yeni
hükûmet sistemi bilindiği gibi güçlü bir denge ve denetim mekanizması
içermektedir. Bu kapsamda, yasamanın yürütmeye ilişkin denetiminin Anayasa’da
öngörüldüğü çerçevede etkinleştirilmesi İç Tüzük değişikliğinin öncelikli
hedeflerinden biri olmalıdır. Komisyonların yasama ve denetim sürecinin odağını
teşkil etmesi yasamanın kalitesini artıracak ve etkin bir Meclisin ortaya
çıkmasını temin edecektir. 
Parlamentonun
en önemli görevlerinden biri de kamu harcamalarının denetlenmesidir. Bütçe
hakkı olarak adlandırılan bu yetki ve sorumluluk taşıdığı öneme istinaden İç
Tüzük’te ayrıca düzenlenmelidir. Mali harcamaların denetiminin etkin ve
sağlıklı bir şekilde yapılabilmesi için daimî ihtisas komisyonlarının hükûmet
sistemini de dikkate alarak yeniden yapılandırılması, bu çerçevede ödeneklerin
tahsisi dışında bütçe harcamalarının denetiminden sorumlu olarak kesin
hesapları inceleme amaçlı daimî bir ihtisas komisyonu kurulması uygun
olacaktır. Siyasetin, siyasetçinin ve tüm devlet düzeninin saygınlığını korumak
ve geliştirmek için siyasi etik kurallarına uyumun, ayrıca millî stratejik
planlara uygun bir yasama faaliyeti düzeninin tesisine yönelik düzenlemeler de
yerinde olacaktır. Yasama faaliyetlerinde etkinlik sağlanması, İç Tüzük
değişikliğiyle birlikte unutulmamalı ki Türkiye Büyük Millet Meclisi idari
kapasitesinin yeni hükûmet sistemine uygun biçimde geliştirilmesi ve tanzim
edilmesini de gerekli kılmaktadır.
Değerli
milletvekilleri, Cumhurbaşkanlığı hükûmet sistemi, uzlaşmacı bir niteliğe
sahiptir ve toplumsal uzlaşmayı sağlayarak geleceğe birlikte yürümeyi mümkün
kılacak niteliktedir. Başta siyaset kurumu olmak üzere tüm sosyal kesimlerin bu
anlayışa uygun hareket etmesi hâlinde inanıyoruz ki Türk milleti sahip olduğu
tarihî tecrübe ve kültürel derinliğe demokratik evrensel kazanımları da
kazanarak yeniden büyük bir sentez yaratma imkân ve potansiyeline sahiptir.
Cumhurbaşkanlığı hükûmet sistemi sayesinde kendi millî ve tarihî değerleriyle
barışık, sorun çözme kabiliyeti yüksek, kalkınmış, etkin bir devlet düzeni
kurmuş ve milletler camiasında saygın konuma gelmiş güçlü bir Türkiye 21’inci yüzyılda
dünya siyasetinde ve ekonomik hayatında söz sahibi lider ülke olacaktır.
Bu
düşüncelerle sözlerime son verirken İç Tüzük değişikliğinin hayırlı olmasını
diliyor, yüce Meclisin siz değerli üyelerini saygıyla selamlıyorum. (MHP ve AK
PARTİ sıralarından alkışlar) 
BAŞKAN
– Teşekkür ederiz Sayın Aksu.
Değerli
milletvekilleri, gruplar adına konuşmalar sona ermiştir. Şimdi şahıslar adına
yapılacak konuşmalara başlıyoruz.
Şahıslar
adına ilk söz, Bingöl Milletvekilimiz Sayın Erdal Aydemir…
Buyurun
Sayın Aydemir. (HDP sıralarından alkışlar) 
ERDAL
AYDEMİR (Bingöl) – Sayın Başkan, değerli milletvekilleri; tabii ki Meclis
İçtüzüğü Meclisimizin anayasası anlamına geliyor. Buna ihtiyaç nasıl doğdu?
Hepimiz hatırlarız ki MHP Genel Başkanı Sayın Devlet Bahçeli’nin şöyle bir
tespiti oldu: “Ya fiilî durumu Anayasa’ya uyduracağız ya da Anayasa’yı fiilî
duruma uygulayacağız.” Bu belirlemeden sonra ülkemiz gündemine tek kişinin
bütün özelliklerini, istemlerini, algılarını, düşüncelerini hayata
geçirebileceği bir Anayasa değişikliği çalışmasına gidildi. Dolayısıyla daha bu
çalışma yapılırken bile, bu çalışmaya başlanırken bile söz konusu Anayasa
değişikliğinin meşruiyeti tartışılmaya başlandı. Zaten bir anayasa veya anayasa
değişikliği eğer yapıldığı dönem olağanüstü bir dönemse bu, başlı başına,
yapılan Anayasa değişikliğinin meşruluğunu tartışılır hâle getirir ve
tartıştırır. Dolayısıyla böyle bir Anayasa değişikliğine bağlı olarak Meclis
İçtüzüğü’nde yapılmış olan bu değişiklikler de bizce bu bağlamda
değerlendirilmeli ve böyle nitelendirilmelidir. 
Yaşamının
büyük çoğunluğunu sıkıyönetim ve OHAL şartları altında geçirmiş bir Parlamento
üyesi olarak, hepinizi gerçekten tekrardan selamlıyorum. Bingöl’de geçen
yaşamımda gerek sıkıyönetim gerekse OHAL koşullarında kişisel olarak
deneyimlediğim şudur ki, olağanüstü hâl ilan etmenin ülkedeki sorunların tek
birine bile çözüm getirmediği gerçekliğidir çünkü OHAL demek baskı demektir,
OHAL demek keyfiyet demektir. OHAL, bu özelliğiyle herhangi bir sorunu çözmeye
değil ancak ve ancak var olan toplumsal, siyasal ve iktisadi sorunları
derinleştirmeye aday olabilir. 
Değerli
milletvekilleri, önümüzdeki İç Tüzük teklifi maddesi, İç Tüzük’teki OHAL
düzenlemesini 2016 referandumu sonrası ortaya çıkan Anayasa’ya uyarlamayı
amaçlamaktadır. İktidar partisi temsilcilerinin de belirttiği gibi bu düzenleme
bütün olarak uyum düzenlemesidir. Oysaki şu anda bu sıralarda oturan birçok
parlamento üyesi, yasal düzenlemelerin değerinin uyumunda değil meşruiyetinde
olduğunu çok iyi bilmektedirler. 
OHAL
şartları altında gidilen 2016 referandumu ve sonrasında, yine OHAL koşullarında
gidilen 24 Haziran seçimleri Anayasa değişikliğinin meşruiyetini ortadan
kaldırmıştır. Esasında şu anda görüşmekte olduğumuz İç Tüzük değişikliği de
OHAL şartları altında gerçekleşmektedir. Hatırlarsınız ki 24 Haziran seçimleri
sonrasında çıkarılan 7145 sayılı Kanun’la OHAL kalıcı hâle getirilmiştir. 
2015
yılından bu yana Türkiye ciddi bir demokrasi türbülansına girmiştir. Bu
demokrasi türbülansını takip eden siyasal ve toplumsal krizler olmuş, en son
ise ekonomik kriz ülkedeki her bir yurttaşı yakıcı şekilde etkiler noktaya
gelmiştir. 
2015
yılının 7 Haziranında yapılan genel seçimlerde Türkiye halkları AKP’nin tek
başına iktidarına son vermiş, ülke yönetiminin daha geniş katılımcı ve çoğulcu
bir ortaklıkla yönetilmesini istemiştir fakat halk iradesinin yok sayılması
sonrası gerçekleştirilen 1 Kasım seçimleri silah sesleri, barut kokuları
arasında yapılmıştır. 1 Kasım seçimleri öncesinde kurulan milliyetçi ittifak
seçimden sonra da sürdürülmüş, Türkiye halkları, bugüne kadar kişiye özel,
hukuksal olan ama meşru olmayan düzenlemelerle karşı karşıya bırakılmıştır.
16
Nisanda referanduma götürülen ve bütün yetkiyi tek kişide toplayan Anayasa
değişikliği esasında kişiye özel bir düzenlemeydi. Yine OHAL şartlarında
yapılan 24 Haziran seçimleri tek kişiye tüm gücü verme mücadelesiydi. Tüm bu
süreç içerisinde 20 Temmuz 2016’da ilan edilen OHAL’in verdiği yetkiyle
çıkarılan KHK’ların ortak özelliği, tek kişinin istemediği, ona muhalefet eden,
mutlak iktidarın önünde engel olan herkesi bertaraf etmekti. 
(Mikrofon
otomatik cihaz tarafından kapatıldı) 
BAŞKAN
– Sayın Aydemir, selamlamak için bir dakika süre vereyim. 
Buyurun.

ERDAL
AYDEMİR (Devamla) – Çok teşekkür ederim Sayın Başkanım, kısmam gerekiyor. 
Netice
itibarıyla, sonuç olarak, Türkiye’de yamalı bohçaya benzeyen Anayasa
değişikliklerinin sadece ve sadece 1982 Anayasası’nın ruhuna hizmet ettiğini
vurgulamamız gerekir. Bugün içerisinde bulunduğumuz ve siyasi, toplumsal,
ekonomik boyutları olan çoklu krizler girdabından kurtulmak için önce
demokratik anayasanın, sonrasında ise Meclisin kendi işleyişini kurtarması için
demokratik bir İç Tüzük çalışmasının yapılması acil bir gerekliliktir. 
Bu
duygu ve düşüncelerle hepinizi selamlıyor, ülke halklarının demokrasi,
özgürlük, eşitlik ve adalet özlemini gidermenin ilk görevimiz olduğunu
hatırlatıyorum. 
Teşekkür
ederim. (HDP sıralarından alkışlar) 
BAŞKAN
– Teşekkür ederim Sayın Aydemir. 
Değerli
milletvekilleri, şahıslar adına ikinci konuşmacı Bursa Milletvekilimiz Sayın
Nurhayat Altaca Kayışoğlu. 
Buyurun
Sayın Kayışoğlu. (CHP sıralarından alkışlar) 
NURHAYAT
ALTACA KAYIŞOĞLU (Bursa) – Teşekkür ediyorum Sayın Başkanım. 
Tekrar,
yeni görevinizde başarılar diliyorum. 
Sayın
Başkan, değerli milletvekilleri; Türkiye Büyük Millet Meclisi İçtüzüğü
değişikliğiyle ilgili 3’üncü madde üzerinde şahsım adına söz almış bulunuyorum.

Evet,
bu İç Tüzük teknik değişiklikler içeriyor. Zorunlu olarak yapılması gereken
değişiklikler var çünkü mühürsüz bir şekilde geçirilen Anayasa ve bizim
yürürlükte olsa dahi tıpkı 12 Eylül Anayasası gibi meşru olarak kabul
etmediğimiz bu Anayasa gereği, ortada bir hükûmet, Bakanlar Kurulu, tasarı,
kanun tasarısı, başbakan olmadığı için İç Tüzük’te geçen bu ifadelerin değiştirilmesi
gerekiyordu, bununla ilgili değişiklikleri yapıyoruz. Bu İç Tüzük değişikliği
de gösteriyor ki -aslında bu süreç içerisinde yaşadığımız pratikler- adına,
literatürde olmayan, “Cumhurbaşkanlığı hükûmet sistemi” dediğiniz, sizin bile
adını zaman zaman farklı söylediğiniz bu ucube sistem sürdürülebilir değil. Ki
biz, özellikle yaşadığımız ekonomik krizde, 12 liraya marketlerde, pazarlarda
domates gördüğümüzde, her gün gelen şehit haberleriyle bunların sebebinin bu
rejim olduğunu biliyoruz. İç Tüzük değişikliği de aslında bize bu rejimin
sürdürülebilir olmadığını gösteriyor. Neden gösteriyor? Cumhurbaşkanlığı
hükûmet sistemi dediğiniz sistemin 3 şeyi eksik arkadaşlar. Onlar ne? Bir,
cumhurbaşkanı yok. Neden yok? Çünkü Cumhurbaşkanı dediğiniz kişi bir partinin
başkanı, cumhurun başkanı değil. Eskiden olduğu gibi, Cumhurbaşkanı diye tarif
ettiğimiz, tarafsız, bütün cumhuru kucaklayan bir kişi yok maalesef ortada.
İkincisi, hükûmet yok. Neden yok? Yürütme sadece bir kişiden oluşuyor ve
yürütme işlemini onun atadığı teknokratlar, bürokratlar, kurullar, ofisler
vesaire yürütüyorlar, ortada bir hükûmet yok bizim hükûmet diye
adlandırabileceğimiz. Bir diğer şey de sistem yok. Neden yok? İşte, bu İç
Tüzüğü tartışırken bakıyoruz, uluslararası anlaşmaları kim teklif edecek, nasıl
teklif edecek? Efendim, sözlü soru sorulmayacak ama bakanlar gelecek. 
Özgür
Grup Başkan Vekilimizin de söylediği gibi, biz bu Anayasa’yı konuşurken hep
diyorduk ki: “Ya, niye bu denetim yollarını azaltıyorsunuz, yok ediyorsunuz?”
“Ya, bakan gelmeyecek ki, kuvvetler ayrılığı olacak. Olmayan bakana nasıl soru
soracaksınız?” diyordunuz. Hâlbuki önceki dönemde, işte, bizim Ömer Fethi
Vekilimiz bölgesiyle ilgili sorular soruyordu. Örneğin, geliyordu işte Sayın
Kurtulmuş burada, Niğde’nin ne sorunu var, sokak sokak öğreniyordu,
cevaplıyordu ve milletin Meclisi gerçek anlamda görevini yerine getirebiliyordu
ama bunu ortadan kaldırdınız. Şimdi diyorsunuz ki “Bakan gelsin.” E, tabii,
gelsin, bizim burada çıkaracağımız yasayı onlar uygulayacaklar. Uygulamadan
kopuk bir yasal düzenleme yapılması çok da mümkün değil, ki bu zaten
öngörülerek zamanında bu parlamenter demokratik sistem en uygun sistem olarak
getirilmiş, bu ülkede yerleşmiş. Belli bir deneyimden, süzgeçten geçirilmiş, en
uygun sistem olarak gelmiş. Fakat siz bugün bunu kaldırarak 16 Nisan
referandumunu OHAL baskısı altında valilerin çoğu zaman köy köy dolaşıp tehdit
ettikleri ve bütün devlet imkânlarını kullandığınız bir ortamda, üstelik kanuna
aykırı bir şekilde mühürsüz pusulaları da kabul ederek geçirdiniz ve şimdi de
bu çıkmazı hep birlikte maalesef yaşıyoruz.
Burada
birçok, daha doğrusu şöyle söyleyeyim, Meclisin birinci grup ve dördüncü
grubundan konuşan hatipler dediler ki: “Bu sistemle Cumhurbaşkanına cezai
sorumluluk getirdik. Şöyle oldu, böyle oldu.” Allah aşkına yani
“Cumhurbaşkanına cezai sorumluluk getirdik.” diyorsunuz, bunun uygulanabilir
olduğunu düşünüyor musunuz? Yani uygulanmasını imkânsız hâle getirdiğiniz ve
400 vekilin oyu olmadan suçlandıramadığımız bir Cumhurbaşkanı varken nasıl
“Cumhurbaşkanına cezai sorumluluk getirdik.” diyebiliyorsunuz, hakikaten
aklımız almıyor bunu.
Bu
sistem daha yürürlüğe girmeden, aslında tam anlamıyla uygulanamadan iflas
etmiştir, bu bunun göstergesidir. Bu İç Tüzük değişikliği de bunun göstergesidir,
yaşadığımız bütün sıkıntılar da bunun göstergesidir. Biz diliyoruz ki aynı
uzlaşmayla bu ülkeyi yeniden her anlamda, ekonomik olarak, sosyal olarak,
adalet bakımından, hukuk bakımından, yargı bağımsızlığı bakımından, demokrasi
bakımından, eğitim bakımından -ne sorun varsa- refaha ulaştırmak ve iyi
seviyeye getirmek için hep birlikte Anayasa’yı bütün darbe mahsullerinden
arındırarak yeniden parlamenter demokratik rejime çevirelim ve ona göre
demokratik bir İç Tüzük de yapalım diyorum.
Bütün
Genel Kurulu saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Kayışoğlu.
Değerli
milletvekilleri, şahıslar adına konuşmalar da tamamlandı 3’üncü maddede. 
Teklifin
3’üncü maddesi üzerinde soru-cevap sistemine giren arkadaşımız yok. O nedenle
soru-cevap işlemini geçiyoruz. 
Değerli
milletvekilleri, 3’üncü maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
Değerli
milletvekilleri, 4’üncü maddeyi okutuyorum:

MADDE 4- Türkiye Büyük Millet Meclisi İçtüzüğünün
31 inci maddesi aşağıdaki şekilde değiştirilmiştir. “MADDE 31- Komisyon
toplantıları Türkiye Büyük Millet Meclisi üyelerine, Cumhurbaşkanı
yardımcılarına, bakanlara, bakan yardımcılarına ve üst kademe kamu
yöneticilerine açıktır. Komisyonlarda, Türkiye Büyük Millet Meclisi üyeleri,
Yürütme adına Cumhurbaşkanı yardımcıları, bakanlar ve bakan yardımcıları söz
alabilirler. Ancak, komisyon üyeleri dışında kimse değişiklik önergeleri
veremez ve oy kullanamaz. Her milletvekili üyesi olmadığı bir komisyonun belgelerini
görüp okuyabilir.”

BAŞKAN
– Teşekkür ederim.
Değerli
milletvekilleri, 4’üncü madde üzerinde gruplar adına söz talebi yok, şahıslar
adına söz talepleri var.
Şahıslar
adına ilk söz Kocaeli Milletvekilimiz Sayın Ömer Faruk Gergerlioğlu’na ait.
Buyurun
Sayın Gergerlioğlu.
ÖMER
FARUK GERGERLİOĞLU (Kocaeli) - Sayın Başkan, değerli milletvekilleri; üzerinde
konuşacağımız maddede “kanun hükmünde kararname” ifadesi olduğu için ben madde
üzerindeki ayrıntılara değil, kanun hükmünde kararnamelerle ilgili bazı
konulara değineceğim. 
Son
iki yılımızı alan, yüz binlerce kişinin büyük mağduriyetler yaşadığı bir kavram
kanun hükmünde kararnameler, büyük yargısız infazlarla yüz binlerce kişinin
sosyal ölüme, sivil lince uğradığı bir gerekçe. Bunun hakkında konuşacağız.
Kanun hükmünde kararnamelerle şu anda bir hukuk devletinde inanılmayacak bir
şekilde çok büyük ihlaller yapılmaktadır, Anayasa çiğnenmektedir, bunu da
burada gündeme getireceğiz.
Anayasa
ihlali oluşturarak KHK’ler ortaya çıktı ve daha sonra yasalaştırıldı ancak
evveliyatı itibarıyla Anayasa ihlali oluşturduğu için iptal edilmelidir. Mağdur
olan vatandaşlara hakları iade edilmeli, maddi-manevi hak iadesi yapılmalıdır.
OHAL Komisyonu güya mahkemeler üstü bir kurum olarak, idari bir kurum olarak
hukuki kararlar alıyor. İnanılmaz bir şekilde 125 bin kişinin kaderiyle
oynuyor, son derece gayriciddi yargılamalar yapıyor. 36 bin kişi hakkında karar
verdi, 2.300 kişiyi iade etti, 33.700 kişiyi maalesef iade etmedi ve onlar
hakkındaki kararı onadı. 
OHAL
Komisyonu, ihlalleri artıran bir komisyon olarak tarihte anılacaktır. İhraç
edilen eğitimcilerin özel sektör eğitim kurumlarında da çalışmalarının önüne
geçilmektedir. Millî Eğitim Müdürlüğü yazılarıyla bu engelleme yapılmaktadır.
İhraç etmişsiniz, bu insan özel kurumda çalışacak, bunun da önüne geçiyorsunuz,
“Öl.” demeye çalışıyorsunuz.
Hakkında
hiç soruşturma açılmayan, takipsizlik ve beraat alan KHK’liler de iade
edilmemektedir. Hakkında soruşturma açılmayan, takipsizlik ve beraat alan
KHK’liler, özel eğitim kurumlarında çalıştırılmamaktadır; hakkında soruşturma
açılmayan, takipsizlik ve beraat alan KHK’lilere OHAL Komisyonu ret cevabı
verebilmektedir. Çok ilginçtir, inanılmaz bir durumdur bu, Anayasa’yı
çiğnemektir. Çünkü anayasal kurumların üstünde, Türkiye Cumhuriyeti
mahkemelerinin verdiği kararlara rağmen, takipsizlik ve beraat kararlarına
rağmen mağdurlara ret cevabı verebilmektedir. Dünyanın hiçbir yerinde böyle bir
şey görülemez.
Komisyonun
kriterleri hukuki değil keyfîdir. Birçok cevapta başka kişilerin bilgileriyle
dilekçelerde karışıklık yapıldığı gözlenmektedir. Yine, KPSS sınavlarında
yakını KHK’li olanlara yazılıda yüksek not alsa da mülakatta düşük not
verildiği şikâyetleri yoğun bir şekilde yapılmaktadır. Çünkü mülakatlar
kamerayla da izlenmemektedir. 
KHK’lilere
pasaport yasağı da devam etmektedir. Hatta yakınlarına da bu tahdit
uygulanmaktadır. OHAL bitimiyle KHK’li eş ve çocuklarına yapılan tahditlerin
kaldırıldığı açıklaması İçişleri Bakanlığı tarafından yapılsa da tahditler
devam etmektedir. Binlerce bilim adamı yurt dışındaki üniversitelerden
çağrıldığı hâlde yurt dışına gidememektedir; parçalanan aileler çok miktarda
mevcuttur. KHK’li öğrencilerin pasaportları iptal edildiği için yurt dışı
eğitimlerine devam edememektedirler. KHK’yle ihraç edilen akademisyenlerin…
Bakın, burası çok önemli, ne kadar hukuk dışı bir ülkeyiz. KHK’yle ihraç
etmişsiniz akademisyeni, Ankara’da oldu bu hadise, Cenk Yiğiter isimli bir
akademisyen, hukuk fakültesinden ihraç edildi, tekrar üniversite sınavına
girdi, gazetecilik bölümünü kazandı, rektör kaydını yaptırmadı bu kişinin.
Böyle bir şey olabilir mi değerli arkadaşlar? Binlerce vakıf ve dernek KHK’yle
kapatıldı, STK’lara üye olmaktan kaçınır hâle geldi herkes. Devletin bankasına
para yatırdığı için ihraç edildi binlerce insan ve artı, üstüne bankadaki
paraları da bloke oldu. KHK’lilere sosyal yardımlaşma ve dayanışma yardımları
verilmemektedir, inanılmaz bir zalimlikte bu yardımlar verilmemektedir. 
(Mikrofon
otomatik cihaz tarafından kapatıldı) 
BAŞKAN
– Sayın Gergerlioğlu, ben size bir dakika süre vereyim, toparlayalım. 
ÖMER
FARUK GERGERLİOĞLU (Devamla) – KHK’li lisans mezunlarına kısa dönem yerine uzun
dönem askerlik yaptırılmaktadır. KHK’li olanlara iş yeri hekimliği ve iş
güvenliği sınavlarını kazandığı hâlde belgeleri verilmemektedir. Aralık 2017
sınavında sınavı kazandığı hâlde on aydır belgeleri verilmedi. Biz sorduk
soruşturduk, yazılı soru önergeleri verildi, 24 Eylül günü ihsan eder gibi bu
belgelerin verileceği açıklandı ve yine de verilmeyen çok kişi var. KHK’li
hukukçulara şu anda avukatlık ruhsatı verilmiyor. Bir başka nedenden KHK’yle
ihraç edilmiş ancak bu arada hukuk fakültesini bitirmiş bu kişilere avukatlık
ruhsatı verilmiyor, “Kamu hizmetidir.” diye verilmiyor, böyle bir şey yok.
KHK’lilerin makaleleri bilimsel dergilerden bile çıkarılmakta. Bu denli bir
soykırıma rastlanmamıştır, dünyanın hiçbir yerinde böylesine bir sosyal ölüm,
linç, katliam yaşanmamıştır. Güvenlik soruşturmasıyla mağdur edilen bine yakın
tıp fakültesi öğrencisi vardır. Altı yıllık tıp fakültesini bitirmiş, güvenlik
soruşturmasından dolayı şu anda mesleklerini yapamamaktadırlar. 
(Mikrofon
otomatik cihaz tarafından kapatıldı) 
ÖMER
FARUK GERGERLİOĞLU (Devamla) – Ayrıca son cümlem Sayın Başkan…
BAŞKAN
– Peki, selamlamak için buyurun. 
ÖMER
FARUK GERGERLİOĞLU (Devamla) – Emekli olmaları engellenmektedir KHK’lilerin;
yirmi beş, yirmi altı, yirmi yedi yıl çalışıyor, primini ödüyor, sonunda emekli
olması engelleniyor ve ikramiyeleri verilmiyor. Şu anda yüzlerce insan
mahkemelerde gasbedilen bu hakkını arıyor. 
Yine,
Maliyeden ihraç olan birçokları mali müşavirlik imtihanlarına alınmıyor,
yapılmıyor. Rehabilitasyon merkezlerinde çalıştırılmıyorlar, yapı denetim
firmalarında çalıştırılmıyorlar. Devlet ihraç etmiş ve bu insana bir hukuk
devleti iddiasında olmamıza rağmen “Öl.” deniliyor. 
Bunları
unutmayalım. Bu iktidar döneminde maalesef inanılmaz hukuksuzluklar yapıldı ve
biz bunları tekrar söylüyoruz ve sonuna kadar da bu hukuksuzlukların peşine
düşeceğiz. 
Çok
teşekkür ediyorum. (HDP sıralarından alkışlar)
BAŞKAN
– Teşekkür ederim Sayın Gergerlioğlu. 
Şahıslar
adına ikinci söz, Mersin Milletvekilimiz Sayın Ali Mahir Başarır’a aittir. 
Buyurun
Sayın Başarır. (CHP sıralarından alkışlar)
ALİ
MAHİR BAŞARIR (Mersin) – Sayın Başkan, değerli milletvekilleri; Meclis
İçtüzüğünde Değişiklik Yapılmasına Dair İçtüzük Teklifi üzerine söz almış
bulunmaktayım. Genel Kurulu saygıyla selamlıyorum. 
Sözlerime
başlamadan önce, bugün Hakkâri’de şehit olan 2 askerimizi rahmetle anıyorum,
rahmet diliyorum ve terörü bir kez daha buradan lanetliyorum. 
İç
Tüzük maddelerinin uzlaşıyla geçmesi, ortak akılla bir sonuca varılması Meclis
adına sevindirici bir durum. Bunlar bizlerden beklenen davranışlar ama bu
Meclisin itibarını, bu Meclisin tarihini korumak adına yeterli mi? Asla yeterli
değil. 
Meclisin
tarihini korumak zorundayız. “Egemenlik kayıtsız şartsız milletindir.” diyen
kurucumuz, kurtarıcımız Mustafa Kemal’i saygıyla, özlemle buradan anıyorum.
Ayrıca,
bu Meclis için çok önemli bir devlet büyüğümüz daha var, ne kadar farkındayız
bilmiyorum, şu oturduğumuz sıraların, bu Meclisin inşaatını, temelini İsmet
İnönü attı. Bizler geçmişimize sahip çıkmak zorundayız. Bakın, İsmet Paşa hem
cephede savaşan hem Lozan’ı imzalayan hem de bugün bizim konuşabilmemize sebep
olan devlet büyüğümüzdür. Eğer ki bu Mecliste 5 tane partinin grubu varsa, 3
tane partinin milletvekili varsa bu İsmet Paşa’nın sayesinde gerçekleşmiştir.
İsmet Paşa 1947 yılında belki de seçimi kaybedeceğini bile bile çok partili
hayata geçmek adına seçime girmiş, onurla, gururla iktidarı Demokrat Partiye
vermiştir. Ona dil uzatmak kimsenin haddi değil.
RECEP
ÖZEL (Isparta) – Halk vermiştir, halk.
ALİ
MAHİR BAŞARIR (Devamla) – Dediklerimi iyi anlayın. 
İsmet
Paşa, bakın, cephede savaşmış bir komutandır, askeriyle beraber savaşmıştır.
Halk sokaktayken, asker sokaktayken, insanlar ölürken kendisi bir tünele
saklanmamıştır, uçak köşelerinde uçmamıştır, kendisi Marmaris’te bir otelde
saklanmamıştır. Ona herkes saygı duymak zorundadır. (CHP sıralarından alkışlar,
AK PARTİ sıralarından gürültüler)
RECEP
ÖZEL (Isparta) – Bu olmadı ama şimdi ha. Bak, bu olmadı ama şimdi ha. Bu
olmadı.
ŞİRİN
ÜNAL (İstanbul) – Sen nereye saklandın? Sen nereye saklandın?
ZEYNEP
GÜL YILMAZ (Mersin) – Senin Genel Başkanın nerede saklandı? Senin Genel
Başkanın neredeydi?
ALİ
MAHİR BAŞARIR (Devamla) – Bakın, İsmet Paşa hiçbir zaman için koluna 700 bin
liralık bir saat takmamıştır. İsmet Paşa’nın eşi hiçbir zaman için koluna 35
bin liralık bir çanta takmamıştır. Yahudilerden üstün şeref madalyası
almamıştır, bir tek madalyası vardır, o da İstiklal Madalyası’dır. (CHP
sıralarından alkışlar) 
ŞİRİN
ÜNAL (İstanbul) – Saçmalıyorsun, saçmalıyorsun. Saçmalıyorsun Sayın Vekilim.
ALİ
MAHİR BAŞARIR (Devamla) - Bakın, sizler Kızılcahamam’da o bayrak
gösterildiğinde tepki vermeliydiniz çünkü o evrak sahte olduğu için. 
RECEP
ÖZEL (Isparta) – Neresi sahte ya?
ÖZGÜR
ÖZEL (Manisa) – Sahte, sahte. 
BAŞKAN
– Karşılıklı konuşmayalım değerli milletvekilleri.
ALİ
MAHİR BAŞARIR (Devamla) – O resimdeki Türk Bayrağı’nı Cumhurbaşkanınız çıkardı.
Belki de düşman işgalinde Yunanların yapamadığını, o Türk Bayrağı’nı avucunun
içinden alamadığı İsmet Paşa’dan siz çıkardınız, sahte bir evrakla tarihimizi,
geçmişimizi küçük düşürmek istediniz. (CHP sıralarından alkışlar) Size çok
komik gelebilir ama yine söylüyorum şu oturduğunuz koltuklar var ya, şu
oturduğunuz koltuklar, bu Meclisin temelini İsmet İnönü attı, bunu bilin. Ona
hepimiz saygı göstermek zorundayız. Meclisin itibarı ancak böyle korunur. 
RECEP
ÖZEL (Isparta) – Ya, sizi getirmiş olabilir, bizi halk getirdi.
ALİ
MAHİR BAŞARIR (Devamla) – Burada nasıl ki bir uzlaşıyla Meclis İçtüzüğü’nü
değiştirebildiysek yasalarımızı da değiştirmek zorundayız. Hukukumuz ayaklar
altında. Bakın, dünya bize gülüyor. Burada 100 avukat milletvekili var, geçen
hafta bir avukat milletvekili savunma yaparken tutuklandı, kırk yıllık bir
meslektaşımız iki yıllık bir sulh ceza hâkimi tarafından tutuklandı. 
RECEP
ÖZEL (Isparta) – Kim o avukat vekil ya?
ALİ
MAHİR BAŞARIR (Devamla) – Daha sonra üst mahkeme yedi saat sonra bıraktı…
(Mikrofon
otomatik cihaz tarafından kapatıldı)
BAŞKAN
– Sayın Başarır, toparlamak için süre veriyorum.
Buyurun.

ALİ
MAHİR BAŞARIR (Devamla) – O mahkemenin iyi bir şey yaptığını düşündük. O
mahkeme de yurt dışı çıkış yasağıyla o avukatı tahliye etti. Bu ülkede
yoksulluğun, sefaletin haberini yapan insanlar, resmini çeken insanlar
gözaltına alınıyor. Avrupa İnsan Hakları Mahkemesine yargıç veremiyorsunuz.
Dünya gülüyor size çünkü Türkiye'de hukuk güvenliği yok, can güvenliği yok, mal
güvenliği yok. Hiç kimse Türkiye'ye yatırım yapmıyor, yalnız durumdasınız ama
ne zaman başınız sıkışsa ya camilere ya İsmet Paşa’ya ya da Mustafa Kemal’e
saldırıyorsunuz. (CHP sıralarından alkışlar) Bence gerçekleri görün.
Uzlaşacaksanız, uzlaşacaksanız…
YAVUZ
SUBAŞI (Balıkesir) – Sen de yalan söylemekten vazgeç.
ALİ
MAHİR BAŞARIR (Devamla) – O yalanı Kızılcahamam’da ben dinledim, sen de
dinledin.
BAŞKAN
– Karşılıklı konuşmayalım. 
ALİ
MAHİR BAŞARIR (Devamla) – Yalancının kim olduğunu herkes biliyor burada.
BAŞKAN
– Sayın Hatip, siz Genel Kurula hitap edin.
Sözlerinizi
toparlayın.
Buyurun.

ALİ
MAHİR BAŞARIR (Devamla) – Toparlıyorum. 
BAŞKAN
– Hatta selamlayın.
ALİ
MAHİR BAŞARIR (Devamla) – Efendim, bir dakika daha verirseniz toparlayacağım.
BAŞKAN
– Selamlayarak toparlayalım isterseniz Mahir Bey.
ALİ
MAHİR BAŞARIR (Devamla) – Bu hukuk…
HASAN
ÇİLEZ (Amasya) – Bu vatanın ekmeğini yiyorsun, ekmeğini! Ekmeğini yiyoruz
hepimiz.
ALİ
MAHİR BAŞARIR (Devamla) – Alın teriyle kazandığım ekmeği yiyorum. Ekmeği kimin
yediği belli, saray yiyor, sen yiyorsun. (AK PARTİ sıralarından gürültüler) 
Sözlerimi
bitiriyorum. Bu hukuku hepimiz korumak zorundayız. Bu hukuk herkese lazım.
Bakın, 2002’de 76 bin tutuklu varken bugün 250 bin tutuklu var. Ya siz bu
toplumu suç işler hâline getirdiniz ya da sizin yargıçlarınız sizden başka
hiçbir şeyi görmüyor. Lütfen parti yönetimlerinde görev yapmış avukatlık yapıp
daha sonra hâkimliğe geçen bu sulh ceza hâkimlerini temizleyin; yakışmıyor bu
ülkeye. Bu hukuk sistemini, yargı sistemini değiştirelim; bağımsız bir yargıyı,
siyasal olmayan bir yargıyı getirelim.
Teşekkür
ediyorum, saygılar sunuyorum. (CHP sıralarından alkışlar) 
BAŞKAN
– Teşekkür ederim, sağ olun.
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Sayın Akbaşoğlu, buyurun. 
MUHAMMET
EMİN AKBAŞOĞLU (Çankırı) – 69’a göre sataşmadan dolayı söz istiyorum. Hatibin
konuşmaları ağır sataşma ve hakaretler içeriyordu.
BAŞKAN
– İki dakika süreyle söz veriyorum. 
Siz
de yeni bir sataşmayı doğurmayın Sayın Akbaşoğlu.
Buyurun.
(AK PARTİ sıralarından alkışlar) 
X.- SATAŞMALARA İLİŞKİN KONUŞMALAR (Devam)
2.- Çankırı Milletvekili Muhammet Emin Akbaşoğlu’nun, 4
sıra sayılı Kanun Teklifi’nin 4’üncü maddesi üzerinde Mersin Milletvekili Ali
Mahir Başarır’ın şahsı adına yaptığı konuşması sırasında Adalet ve Kalkınma
Partisi Genel Başkanına ve AK PARTİ Grubuna sataşması nedeniyle konuşması
MUHAMMET
EMİN AKBAŞOĞLU (Çankırı) – Aslında safsatalara cevap vermemek gerekir (AK PARTİ
sıralarından alkışlar) ama sadece kayda geçsin diye mecburen huzurunuzdayım,
kusura bakmayın. Ama hakikaten bu konuşmacının Meclis TV’den kendi konuşmasını
dinlemesini tavsiye ediyorum.
ALİ
MAHİR BAŞARIR (Mersin) – Bence sen bir kez daha izle. 
MUHAMMET
EMİN AKBAŞOĞLU (Devamla) – Değerli arkadaşlar, sonuç itibarıyla maddi gerçeklik
güneş gibi apaçıktır, iftiralarla saklanamaz. Gerçeklerin ortaya çıkmak gibi
bir huyu, bir suyu vardır. (CHP sıralarından “aynen” sesleri) 15 Temmuzda Sayın
Cumhurbaşkanımızın nerede olduğunu burada bulunan herkes, bütün millet ve bütün
insanlık canlı izlemiştir. Daha sonra da izleyemeyenler sosyal medyalardan o
görüntüleri, o çağrıları, o dik duruşları hakikaten tekrar tekrar izleyebilir.
Biz böyle bir dik duruşlu, onurlu lidere sahip olduğumuz için Cenab-ı Hakk’a ne
kadar şükretsek azdır. (AK PARTİ sıralarından alkışlar) 
Evet,
tankların karşısına çıkmış, gerçekten belki de son yüzyılın en büyük liderlik
kararlılığını göstermiş bir insandır ve kıskanmayın arkadaşlar, böyle bir
lidere sahip olamadığınız için kıskanmayın. Bu lider hepimizin lideridir,
Türkiye’nin lideridir, dünya lideridir. Sonuç itibarıyla şahsiyatla da
uğraşmayın. Çok komik oluyor gerçekten.
(Mikrofon
otomatik cihaz tarafından kapatıldı) 
ÖMER
FETHİ GÜRER (Niğde) – Sizin Genel Başkanınız, bizim liderimiz değil.
BAŞKAN
– Sözlerinizi tamamlamak için size bir dakika verdim, buyurun. 
MUHAMMET
EMİN AKBAŞOĞLU (Devamla) – Teşekkür ederim, çok zarif bir şekilde söz
veriyorsunuz. Teşekkür ediyorum.
BAŞKAN
– Rica ederim, buyurun. 
MUHAMMET
EMİN AKBAŞOĞLU (Devamla) – Değerli arkadaşlar, şunu ifade etmek isterim ki 15
Temmuz büyük bir tarihtir, büyük bir başlangıçtır. 
ALİ
MAHİR BAŞARIR (Mersin) – Yarattığınız canavar.
MUHAMMET
EMİN AKBAŞOĞLU (Devamla) – 15 Temmuzu, bu kahramanlığı kirletmesin kimse.
Birinci istiklal mücadelesi nasıl büyük bir kahramanlıksa 15 Temmuz direnişi,
bir milletin var oluş savaşı, bütün emperyalistlere karşı durması ve “Ölümüne
meydanlara!” demesi! (AK PARTİ sıralarından alkışlar) Bu, tarihe altın
harflerle geçmiş büyük bir kahramanlık ve muzafferiyet destanıdır. Bunu
birtakım müfterilerin küçültmeye çalışması, görmezlikten gelmesi, bu apaçık
hakikati ve gerçeği asla ve kata değiştirmez.
Bu
vesileyle ben…
(Mikrofon
otomatik cihaz tarafından kapatıldı)
MUHAMMET
EMİN AKBAŞOĞLU (Devamla) – …15 Temmuz şehitlerimizi rahmetle, minnetle;
gazilerimizi de hayırla, sağlık, afiyetle yâd ediyor, hepinize saygılarımı
sunuyorum. (AK PARTİ sıralarından alkışlar)
EMİNE
GÜLİZAR EMECAN (İstanbul) – İstiklal Savaşı şehitlerini de anın lütfen bu
arada, oradan onları da anın lütfen.
BAŞKAN
– Teşekkür ederim, sağ olun.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, buyurun.
ÖZGÜR
ÖZEL (Manisa) – Sayın Başkan, sayın grup başkan vekili konuşması sırasında…(AK
PARTİ ve CHP sıralarından gürültüler)
BAŞKAN
– Arkadaşlar, sayın grup başkan vekili konuşuyor, lütfen onu dinleyelim.
ÖZGÜR
ÖZEL (Manisa) – Sayın grup başkan vekili konuşmasında grubumuzu iftira atmakla
ve bühtanla suçlamıştır.
MUHAMMET
EMİN AKBAŞOĞLU (Çankırı) – Şöyle… Bir dakika…
BAŞKAN
– Bir saniye Sayın Akbaşoğlu, Sayın Özel’i bir dinleyelim.
MUHAMMET
EMİN AKBAŞOĞLU (Çankırı) – Gruba iftira atmadım, konuşmacının sözlerinin iftira
olduğunu söyledim, evet.
ÖZGÜR
ÖZEL (Manisa) – Ayrıca grubumuza dönmek suretiyle “Kıskanmayın arkadaşlar.
Sizin böyle bir lideriniz yok.” diyerek dolaylı yoldan Sayın Genel Başkanımıza
sataştı.
RECEP
ÖZEL (Isparta) – Sizin öyle bir lideriniz yok ki.
BAŞKAN
– Buyurun Sayın Özel, siz de iki dakikada… Toparlayalım bu tartışmayı, yeni bir
tartışma açmayalım.
Buyurun.
3.- Manisa Milletvekili Özgür Özel’in, Çankırı
Milletvekili Muhammet Emin Akbaşoğlu’nun sataşma nedeniyle yaptığı konuşması
sırasında Cumhuriyet Halk Partisi Grup Başkanına ve CHP Grubuna sataşması
nedeniyle konuşması
ÖZGÜR
ÖZEL (Manisa) – Sayın Başkan, değerli milletvekilleri; biraz önce burada bir
hatip çıktı ve şunu söyledi: “İftira yakışmaz. Cumhuriyetin kurucu babalarına,
kurucu kadrolarına dil uzatmak yakışmaz.” Hele hele bir sözün bağlamından
koparılmasından şikâyet eden bir grup başkan vekili ülkenin, herkesin
Cumhurbaşkanı olması gerektiğini söylediği, “hepinizin lideri” dediği birinin
elindeki şunu görüp de… Ülkenin 2’nci Cumhurbaşkanı, muzaffer komutan, Lozan
masasının büyük müzakerecisine “Amerikan bayrağı sallıyor.” diyor.
AHMET
ÖZDEMİR (Kahramanmaraş) – Ne sallıyor?
ÖZGÜR
ÖZEL (Devamla) – Oysa elinde Türk Bayrağı olduğunu görüyoruz.
MUHAMMET
EMİN AKBAŞOĞLU (Çankırı) – O ayrı resim, o ayrı resim arkadaşlar, iki resim
ayrı.
ÖZGÜR
ÖZEL (Devamla) – Buradaki resimde Türk Bayrağı’nı dünya liderinizin eline
verenler “photoshop”la karartmışlar. Yunan’ın İsmet Paşa’nın elinden alamadığı
bayrağı, sizin ak trolleriniz almış, ak trolleriniz! (CHP sıralarından
alkışlar)
Bu
utanç Sayın Cumhurbaşkanının boynundan bir şekilde düşer, çıkıp özür dileyecek.
İsmet Paşa’dan, cumhuriyetin kurucu kadrolarından, millî mücadele
kahramanından… “Ak trolün birisi şanlı bayrağı ‘photosop’la karartmış. Ben de
dikkat etmeden elime aldım, haddimi aştım.” diyecek, özür dileyecek. Bu iş öyle
temizlenir. (CHP sıralarından alkışlar)
Bunun
dışında, 15 Temmuzda bu Meclisi açan, buraya koşan, burada konuşan Sayın Başkan
Vekilimizle birlikte hedef olmayan Meclisi tüm siyasi partilerden
milletvekiliyle ışığını yakıp hedef yapan, FETÖ’nün bombaları altında darbe
kimden ve ne şekilde gelirse gelsin ona direnen bir ana muhalefet partisine bu
konuda dil uzatmayın. Ama bir gerçekle karşı karşıyayız. Diyorsunuz ya:
“Birinci Kurtuluş Savaşı, ikinci Kurtuluş Savaşı” 
(Mikrofon
otomatik cihaz tarafından kapatıldı) 
ÖZGÜR
ÖZEL (Devamla) - Müsaadenizle efendim.
BAŞKAN
– Sayın Özel, tamamlayalım.
ÖZGÜR
ÖZEL (Devamla) - Nasıl bir haddir, bilmiyorum ama şunu bilin: O bahsettiğiniz
İstiklal Savaşı’nın, “Birinci İstiklal Savaşı’dır.” dediğiniz tek İstiklal
Savaşı’nın muzaffer komutanları o günkü işgal ordularına, o gün askerimize,
milletimize saldıran, ateş edenlere daha önce ne istediyse vermemişlerdi. Biz
Yunan ordusuna ne istediyse vermedik. Çocuklarımızı Yunan ordusunun okullarında
okutmadık, onların törenlerinde onlarla birlikte gözyaşı dökmedik. (CHP
sıralarından alkışlar). Yunan ordusunun tankına mazotu kendi ellerimizle,
F-16’sına bombayı kendi ellerimizle 12 Eylül 2010 referandumunda
yerleştirmedik. Türk ordusuna operasyon yapacak olan Yunan hâkimleri
cumhuriyetin başına biz bela etmedik. (CHP sıralarından alkışlar) O yüzden 15
Temmuz halkın kahramanca demokrasiye sahip çıktığı bir gündür, içinde hepimiz
varız. Ama 15 Temmuza gelene kadar yaratılan o imtiyazlı cemaate yüz veren,
bela eden, bugün de bir şekilde kendini bu işten sıyırmaya çalışan da sizsiniz.
Teşekkür
ediyorum. (CHP sıralarından alkışlar) 
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Sayın Akbaşoğlu, buyurun.
MUHAMMET
EMİN AKBAŞOĞLU (Çankırı) – 69’uncu maddeye göre tekrar sataşmadan dolayı söz
istiyorum. 
BAŞKAN
– Sayın Akbaşoğlu, şöyle yapalım…
MUHAMMET
EMİN AKBAŞOĞLU (Çankırı) – Sataşma var. (CHP sıralarından gürültüler)
BAŞKAN
- Bir saniye… Arkadaşlar, duyamıyorum Sayın Akbaşoğlu’nu.
MUHAMMET
EMİN AKBAŞOĞLU (Çankırı) – Bütün hepimizi, grubumuzu ilzam altında bırakıcı,
gerçek dışı birtakım beyanlarda bulundu, sataşma var.
BAŞKAN
– Sayın Akbaşoğlu, başka bir sataşmaya yol açmamak kaydıyla söz veriyorum.
MUHAMMET
EMİN AKBAŞOĞLU (Çankırı) – Biz sataşmada bulunmuyoruz da sataşma var sayılarak
tekrar tekrar geliyor, evet.
BAŞKAN
– Yeni bir sataşmaya yol açmayalım.
Buyurun.
(AK PARTİ sıralarından alkışlar) 
4.- Çankırı Milletvekili Muhammet Emin Akbaşoğlu’nun,
Manisa Milletvekili Özgür Özel’in sataşma nedeniyle yaptığı konuşması sırasında
AK PARTİ Grubuna sataşması nedeniyle konuşması
MUHAMMET
EMİN AKBAŞOĞLU (Çankırı) – Sayın Başkan, değerli milletvekilleri; şimdi, olayı
bağlamından koparanlar, hakikaten, kendi ifadelerini bizim üzerimize atmak
suretiyle, bizim bağlamından kopardığımıza ilişkin bir yaklaşım ortaya
koyuyorlar. 
Değerli
arkadaşlar, İnönü’yle ilgili Kızılcahamam’da gündeme gelen husus, McKinsey’yle
ilgili ileri geri, aslı astarı olmayan “Düyun-ı Umumiye”, “IMF”, “Batılı
yardımlar” vesaire şeklindeki birtakım haksız, yanlış, gerçek dışı beyanlara
ithafen, CHP’nin geçmişte tutum ve davranışlarına ilişkin olarak tarihî bir
mirasa ilişkin yaklaşımların siyasi eleştirisidir yoksa şahsiyatla uğraşma
değil. Bunun dışında şunu ifade etmek gerekir ki hakikaten bir provokatif
konuşma yaptırıp oradan, tamamen bir strateji gereğince, hakikaten güzel uzlaşma
iklimini bozmaya yönelik birtakım farklı arayışların yaşandığını ben müşahede
ediyorum yani işin özü ve esası bu. Gecenin saat on birinde, bir uzlaşma
metninin bu noktaya kadar geldiği bir hususta, daha önceki konuşmacının
provokatif bir yaklaşımı ve onun üzerine de farklı bir gelişmeyi hep beraber
yaşadık. Bu görülüyor, olabilir yani kendi yaklaşımınızdır ama...
(Mikrofon
otomatik cihaz tarafından kapatıldı) 
MUHAMMET
EMİN AKBAŞOĞLU (Devamla) – Bir dakikayla bitireceğim sözlerimi toparlayarak.
BAŞKAN
– Arkadaşlar, açalım Sayın Hatibin mikrofonunu.
MUHAMMET
EMİN AKBAŞOĞLU (Devamla) – Şimdi, FETÖ’yle ilgili, arkadaşlar, şunu söyleyeyim
ki bu kırk yıllık bir meseledir ve onu CHP’nin Genel Sekreteri Kasım Gülek’e
sormak gerekir, oralara sormak gerekir. (AK PARTİ sıralarından alkışlar, CHP
sıralarından gürültüler) Dolayısıyla FETÖ’nün arkasındaki referanslara bakmak
gerekir. 
Siz
arkadaşlar, kırk yıllık bir meselenin sonuçlarını AK PARTİ’ye yamayamazsınız ve
stratejik iş birliği içerisinde bulunduğunuz kesimlerin yanlışlıklarını,
kaynağını teşkil eden hususların yanlışlıklarını AK PARTİ’ye yamayamazsınız; bu
tutmaz, bu, dikiş tutmaz. Dolayısıyla AK PARTİ’dir FETÖ’yü devletten
temizleyen, AK PARTİ’dir FETÖ anlayışını ortadan kaldıran, AK PARTİ’dir her
türlü terörle mücadele eden, terörün belini kıran. (AK PARTİ sıralarından
alkışlar)
(Mikrofon
otomatik cihaz tarafından kapatıldı) 
GÜLİZAR
BİÇER KARACA (Denizli) – Hangi terör, hangi terör?
HAYDAR
AKAR (Kocaeli) – Hangi terör?
MUHAMMET
EMİN AKBAŞOĞLU (Devamla) – Bu gerçeklik örtülemez, hakikat güneşi kendini
parıldatır, gösterir, bunun bütün milletimiz farkındadır diyor, hepinizi
saygıyla selamlıyorum. (AK PARTİ sıralarından alkışlar; CHP sıralarından
gürültüler)
HAYDAR
AKAR (Kocaeli) – Hangi terörle mücadele?
BAŞKAN
– Teşekkür ederiz, sağ olun. 
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, buyurun. 
Değerli
milletvekilleri, Sayın Özel’i duyamıyorum. 
ÖZGÜR
ÖZEL (Manisa) – Sayın Başkanım, elbette ümit ederdik ki bir sataşmaya daha
mahal vermeden sonuçlandırsın ama yapmadı, yapmadığı için de İç Tüzük 69’a göre
bu sataşmalara cevap vermem gerekiyor. 
BAŞKAN
– Sayın Özel, yeni bir sataşma açmadan buyurun. (CHP sıralarından alkışlar) 
5.- Manisa Milletvekili Özgür Özel’in, Çankırı
Milletvekili Muhammet Emin Akbaşoğlu’nun sataşma nedeniyle yaptığı konuşması
sırasında Cumhuriyet Halk Partisine tekraren sataşması nedeniyle konuşması
ÖZGÜR
ÖZEL (Manisa) – Sayın Başkan, mümkün olduğu kadar kısa tutacağım çünkü kısa
sözlere verilen uzun cevaplar cevabın özgül ağırlığının zayıflığından
kaynaklanıyor. Çok net bir şey söyleyeyim: Her otoriter rejim gibi sizin de
tamamen kontrolünüzde, sizin yerinize gerektiğinde yalan söyleyen, hakaret
eden, hedef gösteren yayın organlarınız oluştu. İman ettiğiniz sizin Pravda’nız
var burada, bakın, “Gülen’i AK PARTİ kurtardı.” diye manşet atmış. (CHP
sıralarından alkışlar) Bakın, bunu Cumhuriyet yazsa inanmayın, sizin Akit
yazıyor. Bakın, bir de Akit partimizi ciddi şekilde eleştirmiş, belki de
yaptığı tek haklı eleştiridir, “CHP’den ‘Gülen’i bitirin’ önergesi” diyor, bunu
da Cumhuriyet söylemiyor, Sözcü söylemiyor, sizin aldığınız, okuduğunuz,
beslediğiniz, yerinize hakaret eden, iftira eden yayın organı söylüyor. 
Çok
net bir şey söyleyeyim: Burada çıkıp da “Fetullah Gülen kırk yıl mırk yıl…”
deyip Sayın Gülek’e, bir başka Cumhuriyet Halk Partisinin değerine saldıracak
kadar çaresiz iseniz bir tek şeyi görürüz… 
MUHAMMET
EMİN AKBAŞOĞLU (Çankırı) – Saldırma yok ya, bir tespit var, bir tespit, gerçek
bir tespit var. 
ÖZGÜR
ÖZEL (Devamla) – …bir tek şeyi görürüz, şunu biliriz: “3 Y”yle mücadeleye
geldiniz; demin ifade edildi, yolsuzluk, yasaklar ve yoksulluk. Gidiyorsunuz,
gittiğinizde arkanızdan gelen hükûmet, bu üçü misliyle katlandığı için bu “3
Y”yle mücadele edecek ama bu tavırlarınızdan dolayı dördüncü bir “y”yle de
mücadele edecek, o da yüzsüzlük. Hiç kusuruma bakmayın. 
Teşekkür
ederim. (CHP sıralarından alkışlar)
BAŞKAN
– Teşekkür ederim. 
MUHAMMET
EMİN AKBAŞOĞLU (Çankırı) – Sayın Başkan… 
BAŞKAN
– Sayın Akbaşoğlu, artık tartışmayı bitirin. 
Buyurun.

MUHAMMET
EMİN AKBAŞOĞLU (Çankırı) – Şimdi şöyle: “Tartışmayı bitirelim.” diyorsunuz ama
aynaya bakmalarını tavsiye ediyorum. Kendi söylediklerini kendisine aynen iade
ediyorum. (AK PARTİ sıralarından alkışlar)
BAŞKAN
– Peki, teşekkür ederim, sağ olun. 
III.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Levent Gök’ün, 15
Temmuz gecesi Türkiye Büyük Millet Meclisinde yaşananlara ilişkin konuşması
BAŞKAN
– Değerli milletvekilleri, 15 Temmuz gecesi pek çoğumuz buradaydık. Sayın
İsmail Kahraman bu kürsüde Meclisi açtı, Sayın Özgür Özel hemen yanında kâtip
üyelik görevini üstlendi. O zaman MHP adına Sayın Oktay Vural buradaydı. Ben de
20 arkadaşımızla beraber Meclisteydim. AK PARTİ’li arkadaşlar, MHP’li arkadaşlar,
hepimiz burada sabaha kadar akıbetini bilemediğimiz bir mücadelenin içerisinde
hep beraber olduk. Ben kürsüden Cumhuriyet Halk Partisi Grubu adına konuştum.
Ne olduğunu bilmediğimiz bir darbe girişimini lanetledik. Benden sonra Sayın
Bozdağ konuşurken tam şu kürsüde şu görmüş olduğunuz avizelerin üzerine doğru
bir bomba düştü. O gün Türkiye Büyük Millet Meclisinin pek çok sayın
milletvekili hayatını kaybedebilirdi. Bu bir gerçekti. Bir başka bomba daha
düştü. Sığınak var zannettiğimiz yere gittiğimizde aslında bir sığınağın
olmadığı son derece sıcak bir atmosferde, suyun bulunmadığı, gıdanın
bulunmadığı bir atmosferde sabaha kadar kaldık. Dışarı çıkmaya kalkan
arkadaşlarımızın her birine helikopterlerden ateş edildi ve bu faciayı hep
beraber yaşadık. O gün büyük bir dayanışmayı, bir darbeye karşı siyasi
partilerin demokratik hayatın nasıl vazgeçilmez unsurları olduğunu hayatlarımız
pahasına ortaya koyduk. O gün anlamlı bir gündü, keşke o gün böyle kalsaydı.
(CHP sıralarından alkışlar)
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Türkiye Büyük Millet Meclisi Başkanı İzmir
Milletvekili Binali Yıldırım’ın Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi (2/772) ve Anayasa Komisyonu Raporu
(S. Sayısı: 4) (Devam)
BAŞKAN
– Değerli milletvekilleri, 4’üncü madde üzerinde söz talepleri bitmiştir.
Madde
üzerinde soru-cevap işlemi bulunmadığından soru-cevap işlemini geçiyorum.
4’üncü
maddeyi oylarınıza sunuyorum: Kabul edenler… Etmeyenler… 4’üncü madde kabul
edilmiştir.
5’inci
maddeyi okutuyorum:

MADDE 5- Türkiye Büyük Millet Meclisi
İçtüzüğünün 36 ncı maddesinin birinci fıkrasının ikinci cümlesi aşağıdaki
şekilde değiştirilmiştir.
“Komisyona havale edilen evrak, komisyon başkanlığınca
bastırılarak veya elektronik iletişim kanalları kullanılarak mesai saatlerinde
veya Genel Kurulun çalışma saatleri içerisinde komisyon üyelerine
dağıtılabilir.”
BAŞKAN
– Teşekkür ederim.
Değerli
milletvekilleri, 5’inci madde üzerinde gruplar adına söz talebi yok.
Şahıslar
adına bir söz talebi var.
Şahsı
adına söz talebinde bulunan Adıyaman Milletvekilimiz Sayın Abdurrahman
Tutdere’yi davet ediyorum. (CHP sıralarından alkışlar)
Buyurun
Sayın Tutdere.
ABDURRAHMAN
TUTDERE (Adıyaman) – Sayın Başkan, değerli milletvekilleri; hepinizi saygıyla
selamlıyorum. Sayın Başkanım, özellikle göstermiş olduğunuz demokratik yönetim
anlayışınızdan dolayı da sizlere teşekkür ediyorum.
Değerli
arkadaşlar, çatısı altında bulunduğumuz yüce Meclisimiz bugüne kadar maalesef
özellikle 80 ihtilalinden sonra bütün kesimlerin ortak talebi olan çağdaş,
demokratik, çoğulcu ve sivil bir anayasayı bugüne kadar yapamamıştır; inşallah
bu dönem, 27’nci Yasama Dönemi böyle bir anayasayı yapmaya fırsat verir ve
böyle bir anayasayı yapmak yüce Meclisimize nasip olur. Tabii demokratik,
çoğulcu ve özgürlükçü bir anayasa olmadığı için buna dayanak teşkil edecek
çoğulcu demokratik bir iç tüzüğü de maalesef yapamadık. Keşke bugün, bu kadar
mesai vermiş olmamıza rağmen, daha katılımcı, daha çoğulcu, daha demokratik bir
iç tüzüğü şu an Genel Kurulda tartışır olsaydık. Bugün bu kadar mesai
verdiğimiz iç tüzükle ilgili, keşke parlamenterlerin, siz değerli
milletvekillerinin kendi sorunlarını, kendi duygularını daha rahatça, daha
özgürce ifade edebileceği bir iç tüzüğü yapıyor olsaydık. Ancak maalesef bugün
sadece ve sadece referandumda kabul edilen ve yürürlüğe girmiş olan yeni
Anayasa’ya uyarlama kapsamında sadece teknik birtakım düzenlemeleri yaparak İç
Tüzük değişikliğini yapmış bulunuyoruz. Bu, çoğulcu ve katılımcı bir Meclisin
oluşmasına maalesef katkı sağlayamayacaktır. Bu İç Tüzük’le Parlamentomuz
yürütme karşısında gücünü maalesef, benim kanaatime göre, tam anlamıyla yerine
getiremeyecektir. Keşke şu an yasamayı, Parlamentoyu yürütme karşısında daha
güçlü kılacak bir iç tüzüğü yapabilseydik. 
Değerli
arkadaşlar, şu anda -özellikle gelen teklifte de var- benim çok tuhafıma giden,
özellikle yasamanın yürütmeyi denetlediği mekanizma olan yazılı soru
önergelerine Bakanlığın veya yürütmenin vereceği on beş günlük yasal sürenin
aynen korunmuş olması. Ancak buna herhangi bir müeyyidenin getirilmemiş olması
çok tuhaf. Parlamentoya geldiğimiz günden beri diğer bazı milletvekili
arkadaşlarımız gibi yazılı soru önergeleri verdik, ancak on beş gün içerisinde
sanırım cevaplanan hiçbir yazılı soru önergesine rastlayamadık. Burada, keşke,
bu on beş günlük sürede cevap vermeyen yürütmeye bir müeyyide koyabilseydik. En
azından bu şekilde yasamanın yürütmeyi denetlemesini sağlamış olurduk. İnşallah
önümüzdeki süreç içerisinde daha demokratik bir İç Tüzük’ü hep birlikte
yaparız. 
Değerli
arkadaşlar, geçen dönem referanduma sunulan Anayasa değişikliğiyle birlikte
özellikle yargı sistemimizde de çok ciddi değişiklikler oldu. Değişen yargı
sistemi, tabii, Türkiye’de şu anda özellikle yargıya olan güven konusunda ciddi
sorun yaşıyoruz. Geçen hafta hepimizin gerçekten hayretle izlediği bir yargı
uygulamasına tanıklık ettik. Anayasal hakkını kullanan bir avukat, bir savunman
mahkemenin, heyetin hoşuna gitmediği şekilde konuştu diye heyet tarafından
tutuklandı. İşte, yeni Anayasa’nın yaratmış olduğu hukuk sisteminin en güzel
örneklerinden bir tanesi. Böyle bir yargıyı, böyle bir mahkeme uygulamasını
kabul etmek mümkün değil. Hukuk devletinde savunma görevini yapan avukatların,
savunmanların heyetin hoşuna gitmeyen savunmalarının tutuklama gerekçesi
gösterilmesi kabul edilemez. Bu uygulamayı yapan bu mahkemeyi buradan
kınıyorum. Avukatlar bağımsız savunmanın temsilcileridir, hukuk devletinin
olmazsa olmazıdırlar. Hukuk herkese lazım. Daha doğrusu bu uygulama geçmişte
FETÖ’cü hâkimlerin yapmış olduğu uygulamaları andırıyor bize. 
Mahkemenin
gerekçesinde avukatı sadece yargılamayı sulandırmak, yargıya olan güveni
sarsmakla suçluyorlar. Ne zamandan beri CMK değişti, tutuklama gerekçeleri
değişti de yargıyı, adaleti sulandırmak tutuklama gerekçesi oldu? 
(Mikrofon
otomatik cihaz tarafından kapatıldı) 
ABDURRAHMAN
TUTDERE (Devamla) - Ek süre verebilir misiniz?
BAŞKAN
– Sayın Tutdere, tabii, bir dakika size de söz veriyorum. 
ABDURRAHMAN
TUTDERE (Devamla) - Ne zamandan beri avukatların savunmaları yargıyı
sulandırmak olarak değerlendirildi? Yargıyı sulandıran avukatların savunması
değil. Değerli milletvekilleri, yargılamayı sulandıran mahkemelere, savcılara
talimat vermektir. Mahkemeleri sulandıran hâkim, savcılık sınavlarında torpili
hayata geçirmektir, liyakati bitirmektir. Mahkemeleri sulandıran bağımsız
yargıyı ortadan kaldırmaktır. Dolayısıyla savunma yapan avukatları susturmayı,
adaletin, hukuk devletinin direği olan, anayasal hakkını kullanan avukatlara
dönük yapılan bu uygulamayı kabul etmiyoruz ve buradan Adalet Bakanlığına
açıkça çağrıda bulunuyoruz: Bizim hukuk tarihimize kara leke olarak düşen bu
uygulamayı yapanlar hakkında gerekli işlemin yapılmasını bekliyoruz.
Yüce
heyetinizi saygıyla selamlıyorum.
Teşekkür
ediyorum. (CHP sıralarından alkışlar)
BAŞKAN
– Teşekkür ederim Sayın Tutdere. 
Değerli
milletvekilleri, 5’inci madde üzerindeki konuşmalar tamamlanmıştır. 
Soru-cevap
işlemi yoktur.
5’inci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
6’ncı
maddeyi okutuyorum: 

MADDE 6- Türkiye Büyük Millet Meclisi
İçtüzüğünün 49 uncu maddesinin birinci, ikinci, beşinci fıkraları ile yedinci
fıkrasının ikinci cümlesi aşağıdaki şekilde değiştirilmiştir.
“Türkiye Büyük Millet Meclisi Genel Kurulunun
gündemi şu kısımlardan ibarettir:
1. Başkanlığın Genel Kurula sunuşları.
2. Özel gündemde yer alacak işler.
3. Seçim.
4. Oylaması yapılacak işler.
5. Meclis soruşturması raporları.
6. Genel görüşme ve Meclis araştırması
yapılmasına dair öngörüşmeler.
7. Kanun teklifleri ile komisyonlardan gelen
diğer işler.
Danışma Kurulunun teklifi ve Genel Kurulun onayı
ile 6 ncı kısım için haftanın belli bir gününde belli bir süre ayrılabilir.”
“Başkanlıkça lüzum görülen hallerde, 7 nci
kısımdaki işlerin görüşme sırası Danışma Kurulunca Genel Kurula teklif
olunabilir. Esas komisyonlar ve kanun teklifi sahiplerinin bu konu ile ilgili
istemleri de Danışma Kurulunda görüşülür.”
“Bu husus ayrıca elektronik ilan panosunda ilan
edilir.”
BAŞKAN
– Teşekkür ederim.
Değerli
milletvekilleri, 6’ncı madde üzerinde söz isteyen? Yok.
Soru-cevap
işlemine giren arkadaşımız yok. 
6’ncı
maddeyi oylarınıza sunuyorum: Kabul edenler… Etmeyenler… Kabul edilmiştir.
7’nci
maddeyi okutuyorum:

MADDE 7- Türkiye Büyük Millet Meclisi
İçtüzüğünün 51 inci maddesi aşağıdaki şekilde değiştirilmiştir.
“MADDE 51- Başkanlığa gelen kanun teklifleri,
resmî tezkereler ve komisyon raporları ile yazılı soru, genel görüşme, Meclis
araştırması ve Meclis soruşturması önergeleri gelen kâğıtlar listesinde
yayımlanır. Bunlardan Genel Kurula sevk edilenler bu listede ayrıca belirtilir.
Başkanlığa geliş tarihleri de ayrıca gösterilir.
Gelen kâğıtlar, tatile rastlamadığı takdirde,
Cumartesi ve Pazar hariç, her gün Türkiye Büyük Millet Meclisinin resmî
internet sitesinde yayımlanır ve ilk birleşim tutanağına eklenir.”

BAŞKAN
– Teşekkür ederim.
Değerli
milletvekilleri, 7’nci madde üzerinde söz talebi? Yok.
Soru-cevap
işlemi yok.
7’nci
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir.
8’inci
maddeyi okutuyorum:
MADDE 8- Türkiye Büyük Millet Meclisi İçtüzüğünün 59
uncu maddesi aşağıdaki şekilde değiştirilmiştir. 
“MADDE 59- Meclis Genel Kuruluna duyurulmasında
zaruret görülen olağanüstü acele hallerde beşer dakikayı geçmemek üzere,
Başkanın takdiriyle en çok üç kişiye gündem dışı söz verilebilir. 
Cumhurbaşkanı, Cumhurbaşkanı yardımcıları ve
bakanlar, olağanüstü acele hallerde gündem dışı söz isterse, Başkan, bu istemi
yerine getirir. Cumhurbaşkanı, Cumhurbaşkanı yardımcıları ve bakanların
açıklamasından sonra, siyasî parti grupları birer defa ve onar dakikayı aşmamak
üzere, konuşma hakkına sahiptirler. Grubu bulunmayan milletvekillerinden birine
de beş dakikayı geçmemek üzere söz verilir.”
BAŞKAN
– Teşekkür ederim. Sayın milletvekilleri, 8’inci madde üzerinde konuşma talebi?
Yok. 
Soru-cevap
için sisteme giren arkadaşımız yok.
8’inci
maddeyi oylarınıza sunuyorum: Kabul edenler... Kabul etmeyenler... 8’inci madde
kabul edilmiştir. 
Değerli
milletvekilleri, 9’uncu maddeyi okutuyorum:
MADDE 9- Türkiye Büyük Millet Meclisi İçtüzüğünün 62 nci
maddesi başlığıyla birlikte aşağıdaki şekilde değiştirilmiştir. 
“Yürütmenin temsili 
MADDE 62- Bütçe sunuş konuşmasını Yürütme adına
Cumhurbaşkanı yardımcısı veya bir bakan yapar. 
Bütçe ve kesinhesap kanun tekliflerinin
görüşüldüğü Genel Kurul oturumlarına Yürütme adına Cumhurbaşkanı yardımcıları
ve bakanlar katılabilir ve görüş bildirebilir. 
Cumhurbaşkanı yardımcıları, bakanlar, bakan
yardımcıları ve üst kademe kamu yöneticileri Anayasanın 119 uncu maddesindeki
hallerde Meclis Başkanının daveti üzerine bilgilendirme yapmak üzere Genel
Kurul oturumlarına katılabilir. 
Sayıştay Başkanı veya yetkilendireceği daire
başkanı ya da üye, gerektiğinde Türkiye Büyük Millet Meclisinde açıklama
yapabilir.”
BAŞKAN
– Değerli milletvekilleri, madde üzerinde bir önerge vardır, önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 4 sıra sayılı Türkiye Büyük Millet Meclisi İçtüzüğünde Değişiklik
Yapılmasına Dair İçtüzük Teklifi’nin 9’uncu maddesinin aşağıdaki şekilde
değiştirilmesini arz ve teklif ederiz.
 Muhammet
Emin Akbaşoğlu Özgür Özel Ayhan Bilgen
 Çankırı Manisa Kars
 Erkan
Akçay Yavuz Ağıralioğlu
 Manisa İstanbul
MADDE
9- Türkiye Büyük Millet Meclisi İçtüzüğünün 62 nci maddesi başlığıyla birlikte
aşağıdaki şekilde değiştirilmiştir.
"Yürütmenin
temsili
MADDE
62- Bütçe sunuş konuşmasını Yürütme adına Cumhurbaşkanı yardımcısı veya bir
bakan yapar.
Bütçe
ve kesinhesap kanun tekliflerinin görüşüldüğü Genel Kurul oturumlarına Yürütme
adına Cumhurbaşkanı yardımcıları ve bakanlar katılabilir ve görüş bildirebilir.
Cumhurbaşkanı
yardımcıları, bakanlar veya zorunlu durumlarda bakan yardımcıları ve üst kademe
kamu yöneticileri Anayasanın 119 uncu maddesindeki hallerde Meclis Başkanının
daveti üzerine bilgilendirme yapmak üzere Genel Kurul oturumlarına katılabilir.
Sayıştay
Başkanı veya yetkilendireceği daire başkanı ya da üye, gerektiğinde Türkiye
Büyük Millet Meclisinde açıklama yapabilir.”
BAŞKAN
– Değerli komisyon okutulan önergeye katılıyor musunuz?
ANAYASA
KOMİSYONU BAŞKAN VEKİLİ ALİ ÖZKAYA (Afyonkarahisar) – Olumlu görüşle takdire
bırakıyoruz.
BAŞKAN
– Peki.
Önerge
hakkında konuşmak isteyen? Yok.
BAŞKAN
– Gerekçeyi okutuyoruz.
Gerekçe:
TBMM
İçtüzüğü’nün 62’nci maddesinin mevcut hâlinde, birinci derece sorumlu daire
amiri kamu görevlilerinin, ancak zorunlu hâllerde Genel Kurulda görüş
bildirebilmelerine olanak tanınmıştır. Yeni düzenlemede de eski düzenlemenin
söz konusu hükmünün korunması amaçlanmıştır.
BAŞKAN
– Teşekkür ederim. Değerli milletvekilleri, okuttuğumuz önergeyi oylarınıza
sunuyorum: Kabul edenler... Kabul etmeyenler... Önerge kabul edilmiştir. 
Değerli
milletvekilleri, kabul edilen önerge doğrultusunda maddeyi oylarınıza
sunuyorum: Kabul edenler... Etmeyenler... 9’uncu madde kabul edilmiştir. 
10’uncu
maddeyi okutuyorum:
MADDE 10
İçtüzüğünün 70 inci maddesinin dördüncü fıkrası
aşağıdaki şekilde değiştirilmiştir.
“Cumhurbaşkanı
yardımcıları, bakanlar, bakan yardımcıları ve üst kademe kamu yöneticileri 62
nci maddede belirtilen hallerde aynı maddede belirtilen usulle kapalı
oturumlarda bulunabilirler.”
BAŞKAN
– Değerli milletvekilleri, madde üzerinde söz talebi? Yok.
Soru-cevap
işlemi yok.
Maddeyi
oylarınıza sunuyorum: Kabul edenler... Etmeyenler... 10’uncu madde kabul
edilmiştir. 
Teşekkür
ederim.
11’inci
maddeyi okutuyorum:
MADDE 11- Türkiye Büyük Millet Meclisi
İçtüzüğünün 77 nci maddesi başlığıyla birlikte aşağıdaki şekilde
değiştirilmiştir.
“Seçimlerin yenilenmesi hâlinde kanun tekliflerinin
durumu
MADDE 77- Bir yasama döneminde
sonuçlandırılamamış olan kanun teklifleri hükümsüz sayılır. Ancak, Türkiye
Büyük Millet Meclisi üyeleri bu kanun tekliflerini yenileyebilirler. Yenilenen
kanun teklifinin tümü üzerindeki görüşmelerden sonra önceki dönemlere ait rapor
ve metinler, açıkça belirtilmek kaydıyla, komisyonca benimsenebilir. Yasama
dönemi başında, önceki dönemde verilmiş yazılı soru, Meclis araştırması, genel
görüşme önergeleri ve Cumhurbaşkanınca bir daha görüşülmek üzere geri gönderilen
kanunlar hükümsüz sayılır. Bir yasama döneminde sonuçlandırılamamış olan
yürürlükteki kanun hükmünde kararnameler hükümsüz sayılmaz ve bunlar hakkında
kanun teklifleri hakkındaki hükümler uygulanır. Yürürlükten kaldırılan kanun
hükmünde kararnameler bir raporla Genel Kurula sunulmadan işlemden
kaldırılamaz.”
BAŞKAN
– Teşekkür ederim. 
Değerli
milletvekilleri, 11’inci madde üzerinde söz talebi? Yok. 
Soru-cevap
işlemi yok. 
11’inci
maddeyi oylarınıza sunuyorum: Kabul edenler… Kabul etmeyenler… 11’inci madde
kabul edilmiştir. 
12’nci
maddeyi okutuyorum:
MADDE 12- Türkiye Büyük Millet Meclisi
İçtüzüğünün 81 inci maddesi başlığıyla birlikte aşağıdaki şekilde
değiştirilmiştir. “Kanun tekliflerinin Genel Kurulda görüşülmesi 
MADDE 81- Kanun teklifleri; Genel Kurulda,
aşağıda belirtilen usule göre görüşülür: 
a) Teklifin tümü hakkında görüşme açılır.
b) Teklifin tümünün görüşülmesinden sonra yirmi
dakika komisyonla soru ve cevap işlemi yapılır. Maddeler üzerinde bu süre on
dakikadır. 
c) Teklifin maddelerine geçilmesi oylanır. 
ç) Teklifin maddeleri görüşülür. 
d) Teklifin tümü oylanır. 
Anayasa değişiklikleri hariç, kanun
tekliflerinin tümü açık oylamaya tâbi işlerden değilse en az yirmi
milletvekilinin talebi hâlinde açık oyla, aksi takdirde bu oylamalar ile maddelerin
oylamaları işaret oyuyla yapılır. Aksi, Danışma Kurulunun teklifiyle Genel
Kurulca kararlaştırılmamışsa; kanun tekliflerinin tümü hakkında siyasî parti
grupları ve komisyon adına yapılan konuşmalar yirmişer, üyeler tarafından
yapılan konuşmalar onar dakikadır. Maddeler hakkında konuşma süreleri bunun
yarısı kadardır. Maddelerine geçilmesi veya tümü kabul edilmeyen kanun
teklifleri, Genel Kurulca reddedilmiş olur. Cumhurbaşkanınca yayımlanması
kısmen uygun bulunmayan ve bir daha görüşülmek üzere Türkiye Büyük Millet
Meclisine geri gönderilen kanunların sadece uygun bulunmayan maddelerinin
görüşülmesine kanunun görüşmelerine başlamadan önce Genel Kurulca görüşmesiz
karar verilebilir. Bu durumda, sadece uygun bulunmayan maddelerle ilgili
görüşme açılır. Kanunun tümünün görüşülmesine karar verilmesi durumunda ise
kanun yukarıdaki fıkralara göre görüşülür. Kanunun tümünün oylaması her halde
yapılır. Genel Kurulun, bir daha görüşülmek üzere geri gönderilen kanunun
tümünü veya uygun bulunmayan maddelerini aynen kabul edebilmesi için üye
tamsayısının salt çoğunluğunun oyu aranır. Bu oylamalarda üye tamsayısının salt
çoğunluğunun bulunamaması hâlinde oylaması yapılan kanunun tümü ya da oylanan
madde reddedilmiş sayılır.”
BAŞKAN
– Teşekkür ederim. Değerli milletvekilleri, 12’nci madde üzerinde söz talebi?
Yok. 
Soru-cevap
işlemi yok. 
12’nci
maddeyi oylarınıza sunuyorum: Kabul edenler... Kabul etmeyenler... 12’nci madde
kabul edilmiştir. 
13’üncü
maddeyi okutuyorum:

MADDE 13- Türkiye Büyük Millet Meclisi İçtüzüğünün
90 ıncı maddesi başlığıyla birlikte aşağıdaki şekilde değiştirilmiştir. 
“Milletlerarası andlaşmaların onaylanmasının
uygun bulunmasına dair teklifler
MADDE 90- Anayasa gereğince Türkiye Büyük Millet
Meclisinin onaylamayı bir kanunla uygun bulmasına bağlı olan andlaşmalar
Cumhurbaşkanınca, Türkiye Büyük Millet Meclisi Başkanlığına genel gerekçesiyle
sunulur. 
Türkiye Büyük Millet Meclisi Başkanı bu
andlaşmaları gelen kâğıtlar listesinde yayımlar ve Genel Kurulun bilgisine
sunar. Bu andlaşmaların gelen kâğıtlar listesinde yayımından itibaren
milletvekilleri tarafından andlaşmaların onaylanmasının uygun bulunduğuna dair
kanun teklifi verilebilir. Bu teklif diğer kanun tekliflerinin tabi olduğu
usule göre işlem görür.”
BAŞKAN
– Değerli milletvekilleri, 13’üncü madde üzerinde gruplar adına söz talebi yok,
şahıslar adına bir söz talebi var. 
Şahıslar
adına söz talebinde bulunan Bartın Milletvekilimiz Sayın Aysu Bankoğlu’nu
kürsüye davet ediyorum. 
Buyurun
Sayın Bankoğlu. (CHP sıralarından alkışlar) 
AYSU
BANKOĞLU (Bartın) – Teşekkürler Sayın Başkan. 
Değerli
milletvekilleri, öncelikle Meclisimizin ilk Başkanı ve cumhuriyetimizin
kurucusu Ulu Önder Mustafa Kemal Atatürk’ü saygıyla anarak Genel Kurulumuzu
selamlıyor ve yeni yasama yılının muasır medeniyetler seviyesine ulaşma
hedefimizde bizlere önemli katkılar sağlamasını diliyorum.
Görüşülmekte
olan İç Tüzük teklifiyle ilgili uzlaşılamayan tek madde olan 13’üncü madde
hakkında şahsım adına söz almış bulunmaktayım.
İlgili
maddeye dair görüşlerimi aktarmadan önce, 16 Nisan 2017’de kabul edilen Anayasa
değişikliği ile bugün itibarıyla içinde bulunduğumuz durum hakkında birkaç
yorumda bulunacağım. Bu noktada, kuvvetler ayrılığı ilkesiyle yasamanın yürütme
üzerindeki denetim fonksiyonuna ilişkin AKP Hükûmeti ve müttefiklerinin hatalı
uygulamalarını tarihe not düşmek adına sorgulamak istiyorum ve soruyorum: OHAL
koşulları altında kabul edilen bir Anayasa değişikliğinin meşru olduğunu
söyleyebilir miyiz? Sürdürülemezliği apaçık ortada olan bu yeni düzende sözlü
soru uygulamasının kaldırılması AKP Hükûmetinin “güçlü yasama” savının
neresinde kalmaktadır? Tam aksine Meclisin denetim yetkisi zayıflatılmış değil
midir ve İç Tüzük değişiklinin, Anayasa değişikliği teklifinin yayımı
tarihinden itibaren en geç altı ay içinde yapılmasını öngören Anayasa’nın
geçici 21’inci maddesinin (b) fıkrasına uyulmamıştır. Bu, Anayasa ihlali değil
midir?
Değerli
milletvekilleri, uzun süredir özlemini çektiğimiz uzlaşma kültürü, Komisyon
çalışmaları esnasında genel hatlarıyla gerçekleşmiş olsa da salt teknik
düzenleme olarak lanse edilen teklifte esasa ilişkin de önemli değişiklikler
bulunmaktaydı. Daha önceden varılan mutabakata rağmen böyle esaslı
değişikliklerin sunulmuş olmasını samimi bulmuyoruz. Teklifte kuvvetler
ayrılığı ilkesine riayet edilmediğini gösteren maddeler olduğunu Komisyonda da
ifade etmiştim. Nitekim, yasama faaliyetlerindeki çok sesliliğin azaltılmaya
çalışılmasının da Meclisin kendini sekteye uğratması gibi vahim bir sonucu
doğuracağını tekrar hatırlatmak istiyorum. 
Milletlerarası
anlaşmaların uygun bulunmasıyla ilgili, teklifin 13’üncü maddesinde mevcut
hâliyle Anayasa ve öngördüğü sistemin sürdürülemez olduğunu bir kez daha
görüyoruz. Anayasa değişikliği sürecinde görmezden gelinen bu husus, sunulan
teklifte Dışişleri Komisyonuna kanun teklif etme yetkisi verilerek çözülmeye
çalışılmıştır ancak bu durum Anayasa’nın 88’inci maddesine açıkça aykırıdır.
Zira 88’inci maddede kanun teklif etmeye milletvekillerinin yetkili olduğu
hükmü yer almaktadır. Öyleyse komisyon kanun teklif edemeyecektir ve bu
bağlamda da “komisyon” kavramıyla “milletvekili” kavramlarının birbirinden ayrı
olduğunu tekrar sizlere hatırlatmak istiyorum.
Tüm
bunların yanında, mevcut İç Tüzük’te yer alan idam cezası ile genel ve özel af
konularında Adalet Komisyonuna kanun teklif etme yetkisini veren maddenin emsal
kabul edilmesini de kabul etmiyoruz, bu görüşe katılmıyoruz çünkü kötü emsal,
emsal teşkil etmez değerli arkadaşlar. Amacımız, Anayasa’ya aykırılıkları
genişletmek değil Anayasa’ya aykırılıkları ortadan kaldırmak olmalıdır. 
Milletlerarası
anlaşmalara dair kanun teklif etme yetkisi şu hâliyle, müzakere ve uzlaşı
yoluyla, daha iyi bir noktaya gelmiştir ancak bu maddenin ehvenişer olduğuna
dair fikrimizi Genel Kurul nezdinde bir kez daha dile getirmek istiyorum. İç
Tüzük metnine yönelik esaslı çalışmalar yapıldığında daha kapsayıcı bir
düzenlemenin hayata geçirilmesini diliyorum. 
Ve
buradan konuya ilişkin çağrımızı bir kez daha yinelemek istiyorum: Gelin siyasi
parti gruplarının eşit sayıda temsilcilerinden oluşan bir iç tüzük komisyonu
kuralım ve bu çatı altında örnek bir mutabakata imza atalım.
Hepinizi
saygıyla selamlıyorum.
Teşekkür
ediyorum. (CHP sıralarından alkışlar) 
BAŞKAN
– Teşekkür ederim Sayın Bankoğlu.
Değerli
milletvekilleri, madde üzerinde bir önerge vardır, önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 4 sıra sayılı Türkiye Büyük Millet Meclisi İçtüzüğünde Değişiklik
Yapılmasına Dair İçtüzük Teklifi’nin 13’üncü maddesi ile değiştirilmesi
öngörülen İç Tüzük’ün 90’ıncı maddesinin ikinci fıkrasının birinci cümlesinde
yer alan “ve Genel Kurulun bilgisine sunar” ifadesi madde metninden
çıkarılmıştır.

 Muhammet
Emin Akbaşoğlu  Özgür Özel  Erkan Akçay
 Çankırı
 Manisa  Manisa
 Yavuz
Ağıralioğlu  Ayhan Bilgen 
 İstanbul
 Kars
BAŞKAN
– Teşekkür ederim. 
Komisyon
önergeye katılıyor mu? 
ANAYASA
KOMİSYONU BAŞKAN VEKİLİ ALİ ÖZKAYA (Afyonkarahisar) – Olumlu görüşle takdire
bırakıyoruz Sayın Başkanım. 
BAŞKAN
– Önerge hakkında konuşmak isteyen? Yok. 
Gerekçeyi
okutuyoruz: 
Gerekçe:

Usul
ve zaman ekonomisi gözetilerek milletlerarası anlaşmaların Türkiye Büyük Millet
Meclisi Başkanlığınca gelen kâğıtlar listesinde yayımlanmak suretiyle
milletvekillerine duyurulması amaçlanmış, ayrıca Genel Kurula bilgiye sunulması
uygulamasından vazgeçilerek yasama bürokrasisinin azaltılması amaçlanmıştır. 
BAŞKAN
– Teşekkür ederim. 
Değerli
milletvekilleri, okutulan önergeyi oylarınıza sunuyorum: Kabul edenler… Kabul
etmeyenler… Önerge kabul edilmiştir. 
Sayın
milletvekilleri, kabul edilen önerge doğrultusunda maddeyi oylarınıza
sunuyorum: Kabul edenler… Kabul etmeyenler… 13’üncü madde kabul edilmiştir. 
14’üncü
maddeyi okutuyorum: 

MADDE 14- Türkiye Büyük Millet Meclisi
İçtüzüğünün 92 nci maddesi başlığıyla birlikte aşağıdaki şekilde değiştirilmiştir.

“Genel veya özel af ilanını içeren kanun
teklifleri 
MADDE 92- Genel veya özel af ilanını içeren
tekliflerin Genel Kurulda kabulü Türkiye Büyük Millet Meclisi üye tamsayısının
beşte üç çoğunluğunun kararı ile mümkündür. Gerekli çoğunluk, söz konusu
tekliflerin afla ilgili maddelerinde ve tümünün oylamasında ayrı ayrı aranır.
Teklif hakkında verilen genel veya özel af ilanını içeren değişiklik
önergesinin kabulü hâlinde, kabul için gerekli beşte üç çoğunluğun tespiti için
bu önergenin oylanması açık oylama suretiyle tekrarlanır.”
BAŞKAN - Teşekkür ederim. 
Değerli milletvekilleri, madde üzerinde söz
talebi? Yok.
Soru-cevap işlemi yok. 
14’üncü maddeyi oylarınıza sunuyorum: Kabul
edenler… Kabul etmeyenler… 14’üncü madde kabul edilmiştir. 
15’inci maddeyi okutuyorum: 

MADDE 15- Türkiye Büyük Millet Meclisi
İçtüzüğünün Altıncı Kısım başlığı “Bilgi Edinme ve Denetim Yolları”, Kısmın
Birinci Bölümünün başlığı “Yazılı soru” şeklinde ve 96 ncı maddesi başlığıyla
birlikte aşağıdaki şekilde değiştirilmiştir.
“Yazılı soru 
MADDE 96- Yazılı soru, kısa, gerekçesiz ve
kişisel görüş ileri sürülmeksizin; kişilik ve özel yaşama ilişkin konuları
içermeyen bir önerge ile yazılı olarak cevaplanmak üzere milletvekillerinin,
Cumhurbaşkanı yardımcıları ve bakanlara yazılı olarak soru sormalarından
ibarettir. 
Yazılı soru önergesi, sadece bir milletvekili
tarafından imzalanır ve Başkanlığa verilir. 
Başkan, İçtüzük şartlarına uygun gördüğü
önergeleri gelen kâğıtlar listesinde yayımlar ve ilgili Cumhurbaşkanı yardımcıları
ile bakanlara gönderir.”
BAŞKAN
– Teşekkür ederim. 
Değerli
milletvekilleri, 15’inci madde üzerinde bir önerge vardır, önergeyi okutuyorum:

Türkiye Büyük Millet Meclisi
Başkanlığına
Görüşülmekte
olan 4 sıra sayılı Türkiye Büyük Millet Meclisi İçtüzüğünde Değişiklik
Yapılmasına Dair İçtüzük Teklifi’nin 15’inci maddesiyle değiştirilmesi
öngörülen İç Tüzük’ün 96’ncı maddesinin ikinci fıkrasına aşağıdaki cümle
eklenmiştir.
“Yazılı
soru önergelerine belge eklenemez.”
 Muhammet Emin Akbaşoğlu Özgür
Özel Erkan Akçay
 Çankırı Manisa Manisa
 Yavuz Ağıralioğlu Ayhan
Bilgen
 İstanbul Kars
BAŞKAN
– Komisyon okutulan önergeye katılıyor mu?
ANAYASA
KOMİSYONU BAŞKAN VEKİLİ ALİ ÖZKAYA (Afyonkarahisar) – Olumlu görüşle takdire
bırakıyoruz Sayın Başkan. 
BAŞKAN
– Önerge hakkında konuşmak isteyen?
MEHMET
DOĞAN KUBAT (İstanbul) – Gerekçe…
BAŞKAN
– Gerekçeyi okutuyoruz: 
Gerekçe:
İç
Tüzük hükmünün yürürlüğünün devamının sağlanması amaçlanmıştır. 
BAŞKAN
– Değerli milletvekilleri, okuttuğumuz önergeyi oylarınıza sunuyorum: Kabul
edenler… Kabul etmeyenler… Önerge kabul edilmiştir. 
Kabul
edilen önerge doğrultusunda maddeyi oylarınıza sunuyorum: Kabul edenler… Kabul
etmeyenler… 15’inci madde kabul edilmiştir. 
16’ncı
maddeyi okutuyorum: 

MADDE 16- Türkiye Büyük Millet Meclisi İçtüzüğünün
Altıncı Kısmının Beşinci Bölüm başlığı “Cumhurbaşkanı Yardımcıları ve
Bakanların Soruşturulması ve Yüce Divana Sevki” şeklinde ve 107 nci maddesi
başlığıyla birlikte aşağıdaki şekilde değiştirilmiştir.
“Cumhurbaşkanı yardımcıları ve bakanlar hakkında
verilen Meclis soruşturması önergeleri
MADDE 107- Görevde bulunan veya görevinden
ayrılmış olan Cumhurbaşkanı yardımcıları ve bakanlar hakkında görevleri ile
ilgili suç işledikleri iddiasıyla Türkiye Büyük Millet Meclisi üye tamsayısının
salt çoğunluğunun vereceği önergeyle Meclis soruşturması açılması istenebilir.
Bu önergede, görevleriyle ilgili işlerden dolayı
hakkında Meclis soruşturması açılması istenen Cumhurbaşkanı yardımcıları ve
bakanların cezai sorumluluğu gerektiren fiillerinin görevleri sırasında
işlendiğinden bahsedilmesi, hangi fiillerinin hangi kanun ve nizama aykırı
olduğunun gerekçe gösterilmek ve maddesi de yazılmak suretiyle belirtilmesi
zorunludur.
Parlamenter hükümet sisteminde görev yapmış olan
başbakanlar ve bakanlar hakkında da bu madde hükümleri uygulanır.”
BAŞKAN
– Teşekkür ederim. 
Değerli
milletvekilleri, madde üzerinde söz talebi yok.
Soru-cevap
işlemi yok. 
16’ncı
maddeyi oylarınıza sunuyorum: Kabul edenler… Kabul etmeyenler… 16’ncı madde
kabul edilmiştir.
17’nci
maddeyi okutuyorum:

MADDE 17- Türkiye Büyük Millet Meclisi
İçtüzüğünün 108 inci maddesi aşağıdaki şekilde değiştirilmiştir.
“MADDE 108- Türkiye Büyük Millet Meclisi
Başkanlığına verilen Meclis soruşturması önergesi gelen kâğıtlar listesinde
yayımlanır; önergenin bir örneği Başkanlıkça, derhal, hakkında soruşturma
açılması istenen Cumhurbaşkanı yardımcısı veya bakana gönderilir ve Genel
Kurulda okunur.
Meclis soruşturması açılıp açılmaması hakkında
yapılacak görüşmelerin günü, önergenin verilişinden itibaren bir ay içinde
görüşülüp karara bağlanacak şekilde, bir özel gündem hâlinde Danışma Kurulunun
teklifi üzerine Genel Kurulca tespit edilir. Bu görüşme günü de ayrıca hakkında
soruşturma açılması istenen Cumhurbaşkanı yardımcısı veya bakana bildirilir.
Sırasıyla, önergeyi verenlerden ilk imza
sahibinin veya onun göstereceği bir diğer imza sahibinin, şahısları adına üç
milletvekilinin ve o sırada görevde bulunsun veya bulunmasın, hakkında
soruşturma açılması istenen Cumhurbaşkanı yardımcısı veya bakanın konuşacağı bir
görüşmeden sonra, Meclis soruşturması açılıp açılmaması hakkında üye
tamsayısının beşte üçünün gizli oyuyla karar verilir.
Parlamenter hükümet sisteminde görev yapmış olan
başbakanlar ve bakanlar hakkında da bu madde hükümleri uygulanır.”
BAŞKAN
– Teşekkür ederim.
Değerli
milletvekilleri, 17’nci madde üzerinde söz talebi? Yok.
Soru-cevap
işlemi yok.
17’nci
maddeyi oylarınıza sunuyorum: Kabul edenler… Kabul etmeyenler… 17’nci madde
kabul edilmiştir.
18’nci
maddeyi okutuyorum:

MADDE 18- Türkiye Büyük Millet Meclisi
İçtüzüğünün 109 uncu maddesi aşağıdaki şekilde değiştirilmiştir.
“MADDE 109- Meclis soruşturması açılmasına karar
verilmesi hâlinde, Meclisteki siyasî partilerin, güçleri oranında komisyona
verebilecekleri üye sayısının üç katı olarak gösterecekleri adaylar arasından
her siyasî parti için ayrı ayrı ad çekme suretiyle kurulacak onbeş kişilik bir
komisyon tarafından soruşturma yapılır.
Komisyon, kendisine bir başkan, bir
başkanvekili, bir sözcü ve bir kâtip seçer.
Ceza Muhakemesi Kanununa göre hâkimlerin davaya
bakmasına veya karara katılmasına engel oluşturacak durumlarda bulunan
milletvekilleri, bu komisyona seçilemezler.
Komisyonda görevlendirilecek kamu görevlileri
için de aynı hüküm uygulanır.”
BAŞKAN
– Teşekkür ederim.
Sayın
milletvekilleri, 18’inci madde üzerinde söz talebi? Yok. 
Soru-cevap
işlemi yok.
18’inci
maddeyi oylarınıza sunuyorum: Kabul edenler… Kabul etmeyenler… 18’inci madde
kabul edilmiştir.
19’uncu
maddeyi okutuyorum.
MADDE 19 - Türkiye Büyük Millet Meclisi
İçtüzüğünün 114 üncü maddesi başlığıyla birlikte aşağıdaki şekilde
değiştirilmiştir. “Cumhurbaşkanının cezai sorumluluğu 
MADDE 114 - Görevde bulunan veya görevden
ayrılmış olan Cumhurbaşkanı hakkında, bir suç işlediği iddiasıyla Türkiye Büyük
Millet Meclisi üye tamsayısının salt çoğunluğunun vereceği önergeyle soruşturma
açılması istenebilir. 
Meclis, önergeyi her durumda en geç bir ay
içinde görüşür. Bu önerge derhal Türkiye Büyük Millet Meclisinin bilgisine
sunulur; soruşturulması istenen Cumhurbaşkanına bildirilir ve Türkiye Büyük
Millet Meclisinin bilgisine sunulmasından başlayarak yedi gün sonraki
birleşimin gündemine alınır. 
Sırasıyla, önergeyi verenlerden ilk imza
sahibinin veya onun göstereceği bir diğer imza sahibinin, şahısları adına üç
milletvekilinin ve tercih etmesi hâlinde, o sırada görevde bulunsun veya
bulunmasın, hakkında soruşturma açılması istenen Cumhurbaşkanının konuşacağı
bir görüşmeden sonra, Meclis soruşturması açılıp açılmaması hakkında üye
tamsayısının beşte üçünün gizli oyuyla karar verilir. 
Soruşturma açılmasına karar verilmesi hâlinde,
Meclisteki siyasî partilerin, güçleri oranında komisyona verebilecekleri üye
sayısının üç katı olarak gösterecekleri adaylar arasından her siyasî parti için
ayrı ayrı ad çekme suretiyle kurulacak onbeş kişilik bir komisyon tarafından
soruşturma yapılır. Komisyon 111 inci maddede öngörülen komisyonun yetkilerini
kullanır. 
Komisyon, kendisine bir başkan, bir
başkanvekili, bir sözcü ve bir kâtip seçer. 
Soruşturma komisyonu üye tamsayısının salt
çoğunluğu ile toplanır ve toplantıya katılanların salt çoğunluğu ile karar
verir. 
Komisyonun çalışmaları gizlidir. Bu komisyona
kendi üyeleri dışındaki milletvekilleri katılamazlar. 
Komisyon, soruşturma sonucunu belirten raporunu
iki ay içinde Meclis Başkanlığına sunar. Soruşturmanın bu sürede bitirilememesi
halinde, komisyona bir aylık yeni ve kesin bir süre verilir. Komisyonun bu
konudaki istem yazısı Genel Kurulun bilgisine sunulur. Bu süre sonunda raporun
Türkiye Büyük Millet Meclisi Başkanlığına teslimi zorunludur. 
Rapor Başkanlığa verildiği tarihten itibaren on
gün içinde dağıtılır, dağıtımından itibaren on gün içinde Genel Kurulda
görüşülür. 
Bu görüşmede; komisyona, şahısları adına altı
milletvekiline ve o sırada görevde bulunsun veya bulunmasın hakkında soruşturma
açılması istenen Cumhurbaşkanına söz verilir. Son söz, hakkında soruşturma
açılması istenen Cumhurbaşkanına aittir ve süresi sınırlandırılamaz.
Cumhurbaşkanı, isterse savunmasını yazılı olarak gönderebilir. Bu savunma Genel
Kurulda aynen okunur. 
Görüşmeler tamamlandıktan sonra komisyon raporu
Genel Kurulca gizli oyla karara bağlanır. Türkiye Büyük Millet Meclisi, üye tam
sayısının en az üçte ikisinin oyuyla Yüce Divana sevk kararı alabilir. 
Komisyonun Yüce Divana sevk yönündeki raporları
ile Genel Kurulun Yüce Divana sevk kararlarında hangi ceza hükmüne dayanıldığı
belirtilir. 
Komisyonun Yüce Divana sevk etmeme yönündeki
raporlarının reddi, ancak Yüce Divana sevke dair verilen ve sevk kararının
hangi ceza hükmüne dayanacağını gösteren bir önergenin kabulüyle mümkün olur.”
BAŞKAN
– Teşekkür ederim.
Değerli
milletvekilleri, 19’uncu madde üzerinde söz talebi yok.
Soru-cevap
işlemi yok.
19’uncu
maddeyi oylarınıza sunuyorum: Kabul edenler… Kabul etmeyenler… 19’uncu madde
kabul edilmiştir.
20’nci
maddeyi okutuyorum:
MADDE 20- Türkiye Büyük Millet Meclisi
İçtüzüğünün 118 inci maddesi başlığıyla birlikte aşağıdaki şekilde
değiştirilmiştir. 
“Komisyon Genel Kurulu kararlarının dağıtılması 
MADDE 118- Komisyon Başkanlık Divanı, Komisyon
Genel Kurulunca alınan kararları bastırır, bütün milletvekillerine dağıtır ve
gereği için Cumhurbaşkanı yardımcıları ile bakanlara gönderir.”
BAŞKAN
- Teşekkür ederim.
Değerli
milletvekilleri, 20’nci madde üzerinde söz talebi yok.
Soru-cevap
işlemi yok.
20’nci
maddeyi oylarınıza sunuyorum: Kabul edenler… Kabul etmeyenler… 20’nci madde
kabul edilmiştir.
21’inci
maddeyi okutuyorum:
MADDE 21- Türkiye Büyük Millet Meclisi
İçtüzüğünün Sekizinci Kısmının Üçüncü Bölüm başlığı “Olağanüstü Hal Yönetimi”
şeklinde ve 126 ncı maddesi başlığıyla birlikte aşağıdaki şekilde
değiştirilmiştir.
“Olağanüstü hal ile ilgili kararlar
MADDE 126- Anayasanın 119 uncu maddesi gereğince
Cumhurbaşkanı tarafından ilan edilen ve Resmî Gazetede yayımlanan olağanüstü
hal ile ilgili karar Cumhurbaşkanlığı tezkeresiyle Türkiye Büyük Millet
Meclisinin onayına sunulur. 
Türkiye Büyük Millet Meclisi tatilde ise derhal
toplantıya çağırılır; Meclis gerekli gördüğü takdirde olağanüstü halin süresini
kısaltabilir, uzatabilir veya olağanüstü hali kaldırabilir. 
Öngörülen sürenin kısaltılması veya uzatılması
hakkında siyasî parti grupları veya en az yirmi milletvekilinin imzası ile
görüşme sırasında önerge verilebilir. Oylamadan önce önerge sahibi beş dakikayı
geçmemek üzere söz alabilir. 
Cumhurbaşkanının talebiyle Türkiye Büyük Millet
Meclisi her defasında dört ayı geçmemek üzere süreyi uzatabilir. Savaş
hallerinde bu dört aylık süre aranmaz. 
Türkiye Büyük Millet Meclisince onaylanan
olağanüstü halin süresinin uzatılmasına, değiştirilmesine veya olağanüstü halin
kaldırılmasına dair Cumhurbaşkanı tezkereleri de bu maddedeki usule göre
görüşülür ve karara bağlanır.
BAŞKAN
– Teşekkür ederim.
Değerli
milletvekilleri, 21’inci madde üzerinde söz talebi yok.
Soru-cevap
işlemi yok.
21’inci
maddeyi oylarınıza sunuyorum: Kabul edenler… Kabul etmeyenler… 21’inci madde
kabul edilmiştir.
22’nci
maddeyi okutuyorum:

MADDE 22- Türkiye Büyük Millet Meclisi
İçtüzüğünün 128 inci maddesi başlığıyla birlikte aşağıdaki şekilde
değiştirilmiştir. 
“Olağanüstü hallerde çıkarılan Cumhurbaşkanlığı
kararnamelerinin görüşülmesi 
MADDE 128- Anayasanın 119 uncu maddesi
çerçevesinde ilan edilen olağanüstü hallerde Cumhurbaşkanı tarafından çıkarılan
ve Resmî Gazetede yayımlandıkları gün Meclis onayına sunulan Cumhurbaşkanlığı
kararnameleri, savaş ve mücbir sebeplerle Türkiye Büyük Millet Meclisinin
toplanamaması hali hariç olmak üzere üç ay içinde Türkiye Büyük Millet
Meclisinde öncelikle görüşülür ve karara bağlanır. Söz konusu kararnameler bir
ay içinde komisyonlarda görüşülmediği takdirde, Meclis Başkanlığınca doğrudan doğruya
Genel Kurul gündemine alınır. Genel Kurul, geriye kalan iki ay içinde bu
kararnameler hakkında karar verir. Üç ay içinde görüşülüp karara bağlanamayan
Cumhurbaşkanlığı kararnameleri kendiliğinden yürürlükten kalkar.”
BAŞKAN
– Teşekkür ederim. 
Değerli
milletvekilleri, 22’nci madde üzerinde söz talebi yok. 
Soru-cevap
işlemi yok. 
22’nci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
23’üncü
maddeyi okutuyorum:

MADDE 23- Türkiye Büyük Millet Meclisi
İçtüzüğünün 142 nci maddesi aşağıdaki şekilde değiştirilmiştir. 
“MADDE 142- Merkezi yönetim bütçe kanun
teklifleri, bu kanunlara ilişkin ek tekliflerle değişiklik teklifleri, merkezi
yönetim kapsamındaki kamu idareleri için ek ödenek veya olağanüstü ödenek
verilmesi hakkındaki kanun teklifleri, bu kanunlara ilişkin değişiklik
teklifleri, bu kanunlarda bölümler arasında aktarma yapılmasına dair kanun
teklifleri ile Türkiye Büyük Millet Meclisi bütçesinin değiştirilmesi hakkında
verilen kanun teklifleri, geçici olarak harcama yapılmasına ve gelir
toplanmasına yetki veren kanun tekliflerinin tümü; vergi, resim ve harçlar
konmasına, kaldırılmasına, eksiltilmesine veya artırılmasına dair kanun
tekliflerinin tümü; merkezi yönetim kesinhesap kanunu teklifleri; milletlerarası
andlaşmaların onaylanması; bu andlaşmalara katılma veya bu andlaşmaların belli
hükümlerinin yürürlüğe konması hakkındaki katılma bildirilerinin yapılmasının
uygun bulunması hakkındaki kanun tekliflerinin tümü; uzun vadeli kalkınma
planının tümü ve bu İçtüzüğün emredici hükümleriyle belirtilen diğer hususların
oylanması açık oylama ile yapılır.”
BAŞKAN
– Teşekkür ederim. 
Değerli
milletvekilleri, madde üzerinde söz talebi yok. 
Madde
üzerinde bir önerge vardır, önergeyi okutuyorum:
Türkiye Büyük Millet Meclisi
Başkanlığına
Görüşülmekte olan (4) sıra sayılı İçtüzük Teklifi’nin
23’üncü maddesinin aşağıdaki şekilde değiştirilmesini arz ve teklif ederim.

 Mehmet
Naci Bostancı Erkan Akçay Garo Paylan
 Ankara Manisa Diyarbakır
 Özgür
Özel  Yavuz Ağıralioğlu Süreyya Sadi Bilgiç
 Manisa İstanbul Isparta
 Abdul
Ahat Andican
 İstanbul
"MADDE
142- Merkezi yönetim bütçe kanun teklifleri, merkezi yönetim bütçe kanununda
değişiklik yapılmasına, merkezi yönetim kapsamındaki kamu idarelerine ek ödenek
verilmesine veya bu idarelerin bütçeleri arasında ödenek aktarması yapılmasına
dair kanun teklifleri ile geçici bütçe kanun tekliflerinin tümü; vergi, resim
ve harçlar konulmasına, kaldırılmasına, eksiltilmesine veya artırılmasına dair
kanun tekliflerinin tümü; merkezi yönetim kesinhesap kanunu teklifleri;
milletlerarası andlaşmaların onaylanması; bu andlaşmalara katılma veya bu
andlaşmaların belli hükümlerinin yürürlüğe konması hakkındaki katılma
bildirilerinin yapılmasının uygun bulunması hakkındaki kanun tekliflerinin
tümü; uzun vadeli kalkınma planının tümü ve bu İçtüzüğün emredici hükümleriyle
belirtilen diğer hususların oylanması açık oylama ile yapılır.”
BAŞKAN
- Teşekkür ederim. 
Komisyon
önergeye katılıyor mu?
ANAYASA
KOMİSYONU BAŞKAN VEKİLİ ALİ ÖZKAYA (Afyonkarahisar) – Olumlu görüşle takdire
bırakıyoruz Sayın Başkan. 
BAŞKAN
– Önerge hakkında konuşmak isteyen yok. 
Gerekçeyi
okutuyorum;
Gerekçe:
10/12/2003
tarihli ve 5018 sayılı Kamu Malî Yönetimi ve Kontrol Kanunu’nun yürürlüğe
girmesiyle birlikte bütçe sisteminde değişikliğe gidilmiştir. Önergeyle 5018
sayılı Kanun’a uygun olarak terimsel düzeyde uyum düzenlemeleri yapılmış,
anlatıma açıklık ve yalınlık kazandırılması amaçlanmıştır. Bu kapsamda
"olağanüstü ödenek” ve "bölümler arası aktarma” ibareleri kaldırılmıştır.
Zira, 5018 sayılı Kanun’da “olağanüstü ödenek” ifadesi yer almamakta ve
bölümler arası aktarmanın kanunla yapılması öngörülmemektedir. Ayrıca, Türkiye
Büyük Millet Meclisi bütçesinin ilgili yılın merkezî yönetim bütçe kanunuyla
birlikte karara bağlanmasından dolayı Türkiye Büyük Millet Meclisi bütçesinin
değiştirilmesini içeren bir kanun teklifi aynı zamanda merkezî yönetim bütçe
kanununda değişiklik öngören bir kanun teklifi de olacağından "Türkiye
Büyük Millet Meclisi bütçesinin değiştirilmesi hakkında verilen kanun
teklifleri” ibaresinin madde metninden çıkarılması suretiyle mükerrerliğe
düşülmemesi amaçlanmaktadır. Benzer şekilde kanun dili açısından “geçici olarak
harcama yapılmasına ve gelir toplanmasına yetki veren kanun teklifleri” ibaresi
yerine aynı anlama gelen “geçici bütçe” ibaresinin kullanılması öngörülmüştür.
BAŞKAN
– Teşekkür ederim. Değerli milletvekilleri okuttuğumuz önergeyi oylarınıza
sunuyorum: Kabul edenler… Kabul etmeyenler… Önerge kabul edilmiştir.
Kabul
edilen önerge doğrultusunda 23’üncü maddeyi oylarınıza sunuyorum: Kabul
edenler… Kabul etmeyenler… 23’üncü madde kabul edilmiştir.
24’üncü
maddeyi okutuyorum:

MADDE
24- Türkiye Büyük Millet Meclisi
İçtüzüğünün 183 üncü maddesinin başlığı ile birinci fıkrasında yer alan “tatil”
ibarelerinden sonra gelmek üzere “ve araverme” ibaresi eklenmiştir.
BAŞKAN
– Teşekkür ederim. Sayın milletvekilleri, 24’üncü madde üzerinde söz talebi
yok.
Soru-cevap
işlemi yok.
24’üncü
maddeyi oylarınıza sunuyorum: Kabul edenler… Kabul etmeyenler… 24’üncü madde kabul
edilmiştir.
Sayın
milletvekilleri, 25’inci maddeyi okutuyorum:

MADDE 25-
Türkiye Büyük Millet Meclisi İçtüzüğünün;
a) 39, 40, 73, 78, 98, 106, 121, 123, 124, 125 ve 127
nci maddeleri, Altıncı Kısmının Dördüncü Bölümünün başlığı ile 7 nci maddesinin
ikinci fıkrası; 19 uncu maddesinin üçüncü fıkrasında yer alan “bir Hükümet
temsilcisi veya” ibaresi; 21 inci maddesinin dördüncü fıkrasında yer alan “ve
Bakanlar Kurulu” ibaresi, 24 üncü maddesinin beşinci fıkrası; 34 üncü
maddesinin birinci, ikinci ve üçüncü fıkralarında yer alan “tasarı veya”
ibareleri; 35 inci maddesinin birinci fıkrasında yer alan “tasarı veya” ile
ikinci fıkrasında yer alan “tasarı ve” ibareleri; 36 ncı maddesinin ikinci
fıkrasında yer alan “tasarı veya” ibaresi, 38 inci maddesinin birinci ve ikinci
fıkralarında yer alan “tasarı veya” ibareleri; 42 nci maddesinin üçüncü ve
altıncı fıkralarında yer alan “tasarı veya” ibareleri; 52 nci maddesinin ikinci
fıkrasında yer alan “tasarı ve” ile “Hükümet veya” ibareleri; 60 ıncı
maddesinin altıncı fıkrasında yer alan “Hükümetten veya” ibaresi, 61 inci
maddesinin dördüncü fıkrasında yer alan “Hükümete,” ve “Hükümete, üçüncü
öncelik” ibareleri; 69 uncu maddesinin birinci fıkrasında yer alan “Hükümet,”
ibaresi; 70 inci maddesinin birinci fıkrasında yer alan “Başbakanın veya bir
bakanın veya” ve ikinci fıkrasının üçüncü cümlesinde yer alan “Hükümet adına
Başbakan veya bir bakan veya” ibareleri; 74 üncü maddesinin ikinci fıkrasında
yer alan “de” ibaresi, 76 ncı maddesinin başlığında yer alan “tasarı ve” ile
birinci fıkrasında yer alan “tasarı veya” ibareleri; 79 uncu maddesinin birinci
fıkrasında yer alan “tasarı ve” ibaresi; 80 inci ve 84 üncü maddelerinde yer
alan “tasarı veya” ibareleri; 85 inci maddesinin birinci fıkrasında yer alan
“tasarı ve” ile ikinci fıkrasında yer alan “tasarı veya” ve “veya Hükümet”
ibareleri; 86 ncı maddesinin birinci fıkrasında yer alan “Tasarı veya” ibaresi;
89 uncu maddesinin birinci fıkrasında yer alan “Tasarı veya” ile “veya Hükümet”
ibareleri; 93 üncü maddesinin birinci fıkrasında yer alan “tasarı ve” ibaresi;
97 nci maddesinin birinci fıkrasının (c) bendi; 102 nci maddesinin birinci ve
dördüncü fıkrasında yer alan “Hükümet,” ibareleri ile birinci fıkrasında yer
alan “ve Hükümete” ibaresi; 138 inci maddesinin beşinci fıkrası; 165 inci
maddesinin birinci fıkrasının ikinci cümlesinde yer alan “Muhafız taburu ile”
ibaresi, 174 üncü maddesinin dördüncü fıkrası metinden çıkarılmıştır. 
b) 2 nci maddesinin birinci fıkrasının birinci
cümlesinde yer alan “beşyüzellidir” ibaresi “altıyüzdür” şeklinde
değiştirilmiştir.
c) 17 nci maddesinin ikinci fıkrasında yer alan
“muhafız taburunun ve” ibaresi madde metninden çıkarılmıştır. 
ç) 23 üncü maddesinin birinci fıkrasında yer alan
“Tasarı, teklif veya kanun hükmünde kararnamelerin” ibaresi “Tekliflerin veya
olağanüstü hal sırasında olağanüstü hal ile ilgili çıkarılan Cumhurbaşkanlığı
kararnamelerinin” şeklinde değiştirilmiştir.
d) 26 ncı maddesinin üçüncü fıkrasında yer alan
“Başbakanlığa, ilgili bakanlıklara ve” ibaresi “Cumhurbaşkanlığına,” şeklinde
değiştirilmiş ve fıkrada yer alan “ilan tahtasına asılır” ifadesi “aynı gün
kurumsal internet sayfasında ve elektronik ilan panosunda yayınlanır.” şeklinde
değiştirilmiştir. 
e) 29 uncu maddenin ikinci fıkrasında yer alan “Hükümet
temsilcisi” ibaresi “komisyona katılması halinde Cumhurbaşkanı yardımcıları,
bakanlar, bakan yardımcıları ve üst kademe kamu yöneticileri” şeklinde
değiştirilmiştir. 
f) 30 uncu maddenin madde başlığında geçen “Hükümet”
ibaresi “Yürütme” ve maddenin birinci fıkrasında yer alan “Başbakan veya bir
bakan” ibaresi “Cumhurbaşkanı yardımcıları, bakanlar, bakan yardımcıları ve üst
kademe kamu yöneticileri de” şeklinde değiştirilmiş, birinci fıkranın ikinci
cümlesi yürürlükten kaldırılmıştır. 
g) 32 nci maddesinin birinci fıkrasında yer alan
“ilgili bakan yahut” ibaresi madde metninden çıkarılmış, ikinci fıkrasında yer
alan “bakanlardan” ibaresi “Cumhurbaşkanı yardımcıları, bakanlar ile komisyon
başkanının uygun gördüğü bakan yardımcıları ve üst kademe kamu yöneticileri”
şeklinde değiştirilmiştir.
ğ) 35 inci maddesinin ikinci fıkrasında yer alan “92
nci maddedeki özel durum dışında” ibaresi madde metninden çıkarılmıştır.
h) 37 nci maddesinin birinci fıkrasında yer alan
“Tasarı veya tekliflerle kanun hükmünde kararnamelerin” ibaresi “Kanun
tekliflerinin” şeklinde, ikinci fıkrasının birinci cümlesinde yer alan “,
tasarı, teklif ve kanun hükmünde kararnamenin” ibaresi “teklifin” şeklinde
değiştirilmiş, cümlede yer alan “Hükümet veya” ibaresi ile fıkranın ikinci
cümlesinde yer alan “, Hükümet” ibaresi madde metninden çıkarılmış ve maddenin
üçüncü fıkrası yürürlükten kaldırılmıştır.
ı) 60 ıncı maddesinin sekizinci fıkrasında yer alan “,
komisyon ve Hükümet” ibaresi “ve komisyon” şeklinde değiştirilmiştir.
i) 75 inci maddesinin birinci fıkrası aşağıdaki şekilde
değiştirilmiş, ikinci fıkrasında yer alan “tasarı veya” ve üçüncü fıkrasında
yer alan “tasarı ve” ibareleri madde metninden çıkarılmıştır.
“Teklif sahibi verilen kanun teklifini gündeme
alınmadan evvel Genel Kurula bilgi verilmek şartıyla geri alabilir.”
j) 87 nci maddesinde yer alan “tasarı veya” ibareleri
ile maddenin birinci fıkrasında yer alan “tasarısı veya”, “veya Hükümet”,
dokuzuncu fıkrasında yer alan “ve Hükümete”, “Hükümetin veya” ibareleri madde
metninden çıkarılmış; dokuzuncu fıkrasının ikinci cümlesi aşağıdaki şekilde
değiştirilmiştir.
“Komisyon katılmama gerekçesini kısaca açıklayabilir.”
k) 88 inci maddesinin birinci fıkrasında yer alan “veya
Hükümet, tasarı veya” ibaresi madde metninden çıkarılmış, ikinci fıkrasının
ikinci cümlesi aşağıdaki şekilde değiştirilmiş ve üçüncü cümlesi yürürlükten
kaldırılmıştır.
“Teklifin tümü geri istenmişse, teklif hakkında verilen
bütün önergeler; teklifin belli bir veya birkaç maddesi geri istenmişse, o
madde veya maddeler hakkındaki önergeler esas komisyona verilir.”
l) 91 inci maddesinin (a) fıkrasının birinci
paragrafında yer alan “tasarı veya” ve “Hükümetin,” ibareleri madde metninden
çıkarılmış, aynı fıkranın ikinci paragrafında yer alan “, esas komisyon veya
Hükümet” ibaresi “ve esas komisyon” şeklinde değiştirilmiştir.
m) 95 inci maddesinin birinci fıkrasına aşağıdaki cümle
eklenmiştir.
“Türkiye Büyük Millet Meclisi üye tamsayısının beşte üç
çoğunluğunun oyu ile seçimlerin yenilenmesine karar verebilir.”
n) 99 uncu maddesinin birinci fıkrasındaki
“Başbakanlık” ibaresi “bir Cumhurbaşkanı yardımcısı” olarak değiştirilmiş;
üçüncü, dördüncü ve beşinci fıkraları yürürlükten kaldırılmış; ikinci fıkrası
aşağıdaki şekilde değiştirilmiş ve maddeye aşağıdaki fıkra eklenmiştir.
“Yazılı sorular, Cumhurbaşkanı yardımcıları veya bakan
tarafından gönderildiği tarihten itibaren en geç onbeş gün içinde
cevaplandırılır. Tatil ve aravermede de yazılı soruların havale işlemi yapılır,
bu halde onbeş günlük süre tatil ve aravermeden sonra başlar.”
“Yazılı sorular süresi içinde cevaplandırılmazsa,
yazılı soru önergesinin süresi içinde cevaplandırılmadığı gelen kâğıtlar
listesinde ilan edilir ve bu durum Cumhurbaşkanı yardımcısına veya bakanlara
gönderilir.”
o) 100 üncü maddesinin birinci fıkrasındaki “sözlü
veya” ibaresi madde metninden çıkarılmış, ikinci ve üçüncü fıkraları
yürürlükten kaldırılmış ve birinci fıkraya aşağıdaki cümle eklenmiştir.
“Bu sorular Başkan veya görevlendireceği
başkanvekillerinden biri tarafından cevaplandırılır.”
ö) 101 inci maddesinde yer alan “toplum” ibaresi
“toplumu” şeklinde değiştirilmiştir.
p) 104 üncü maddesinin birinci fıkrası aşağıdaki
şekilde değiştirilmiştir.
“Meclis araştırması, belli bir konuda bilgi edinmek
için yapılan incelemeden ibarettir.”
r) 110 uncu maddesinin üçüncü fıkrası aşağıdaki şekilde
değiştirilmiştir.
“Soruşturma komisyonu, soruşturma sonucunu belirten
raporunu iki ay içinde Meclis Başkanlığına sunar. Soruşturmanın bu sürede
bitirilememesi hâlinde, komisyona bir aylık yeni ve kesin bir süre verilir. Komisyonun
bu konudaki istem yazısı Genel Kurulun bilgisine sunulur. Bu süre sonunda
raporun Türkiye Büyük Millet Meclisi Başkanlığına teslimi zorunludur.”
s) 111 inci maddesinin birinci fıkrasındaki “Bakanlar
Kurulunun” ibaresi “yürütme organının”, “Bakanlar Kurulu üyelerini,” ibaresi
“Cumhurbaşkanı yardımcılarını ve bakanları,”, ikinci fıkrasındaki “Ceza
Muhakemeleri Usulü Kanununun” ibaresi “Ceza Muhakemesi Kanununun” ve üçüncü
fıkrasındaki “Başbakan veya bakanın” ibaresi “Cumhurbaşkanı yardımcısı veya bakanın”
şeklinde değiştirilmiştir.
ş) 112 nci maddesinin birinci ve ikinci fıkralarında
yer alan “Başbakan veya bakana” ibareleri, “Cumhurbaşkanı yardımcısı veya
bakana” şeklinde ve altıncı fıkrasında yer alan “salt” ibaresi “üçte iki”
şeklinde değiştirilmiştir.
t) 116 ncı maddesinin üçüncü fıkrası aşağıdaki şekilde
değiştirilmiştir.
“Komisyon Başkanlık Divanı; görüşülemeyeceğini karara
bağladığı dilekçelerden, kanun olarak düzenlenmelerinde toplumsal yarar
gördüklerinin birer örneğini Türkiye Büyük Millet Meclisi Başkanlığına ve bilgi
için Cumhurbaşkanlığına gönderir.”
u) 119 uncu maddesinin üçüncü fıkrasında yer alan
“bakanlıklara” ibaresi, “Cumhurbaşkanı yardımcılıkları ile bakanlıklara”
şeklinde değiştirilmiştir.
ü) 120 nci maddesinin birinci fıkrasına “Bakanlar”
ibaresinden önce gelmek üzere “Cumhurbaşkanı yardımcıları ile” ibaresi eklenmiş
ve ikinci fıkrası yürürlükten kaldırılmıştır.
v) Sekizinci Kısmının başlığı “Cumhurbaşkanı Andiçme
Töreni, Olağanüstü Hal Yönetimi ve Silahlı Kuvvetlerle İlgili Kararlar”
şeklinde değiştirilmiş; Kısmın Birinci Bölüm başlığında yer alan “Seçimi ve”
ibaresi metinden çıkarılmıştır.
y) 129 uncu ve 130 uncu maddelerinin birinci
fıkralarında yer alan “Bakanlar Kurulunun” ibareleri “Cumhurbaşkanının”
şeklinde değiştirilmiştir.
z) 131 inci maddesinin birinci fıkrasına “Bir
milletvekilinin” ibaresinden sonra gelmek üzere “veya görevleriyle ilgili
olmayan suçlardan dolayı Cumhurbaşkanı yardımcıları ve bakanların” ibaresi
eklenmiştir.
aa) 132 nci maddesinin birinci fıkrasına “ad çekme
suretiyle” ibaresinden önce gelmek üzere “her siyasî partinin hazırlık
komisyonuna verebileceği üyeleri arasından” ibaresi ve üçüncü fıkrasına
“milletvekilini” ibaresinden sonra gelmek üzere “, Cumhurbaşkanı yardımcısını
veya bakanı” ibaresi eklenmiştir. 
bb) 133 üncü maddesinin ikinci fıkrasında yer alan
“veya bakanlık” ibaresi “, Cumhurbaşkanı yardımcılığı veya bakanlık” şeklinde
değiştirilmiştir.
cc) 134 üncü maddesinin birinci ve ikinci fıkralarında
yer alan “milletvekili” ibaresinden sonra gelmek üzere “, Cumhurbaşkanı
yardımcısı veya bakan” ibaresi eklenmiştir.
çç) 135 inci maddesine aşağıdaki fıkra eklenmiştir.
“Cumhurbaşkanı yardımcısı veya bakan olarak atanan milletvekillerinin üyeliği
sona erer.”
dd) 155 inci maddesinin sekizinci fıkrasında yer alan
“Resmi Gazetede” ibaresi “Tutanak Dergisinde” şeklinde değiştirilmiştir.
ee) 163 üncü maddesinin altıncı fıkrasında yer alan
“Bakanlar Kurulu üyeleri” ibaresi “Cumhurbaşkanı yardımcıları veya bakanlar”
şeklinde değiştirilmiştir.
ff) 164 üncü maddesinin ikinci fıkrasında yer alan
“Muhafız taburu ile güvenlik kuvveti” ibaresi “Güvenlik için tahsis edilen
kuvvet” şeklinde değiştirilmiştir.
gg) 166 ncı maddesinin birinci fıkrasında yer alan
“Meclis memur ve hizmetlilerinden, Hükümetin iş için gönderdiği memurlardan”
ibaresi “Türkiye Büyük Millet Meclisi Başkanlığı İdari Teşkilatında görev yapan
ve komisyon ile Genel Kurul çalışmaları ile ilgili çalışanlardan, Cumhurbaşkanı
yardımcıları, bakan ve yasama çalışmalarına katkı sağlamak amacıyla
kurumlarınca görevlendirilen kamu görevlilerinden” şeklinde değiştirilmiştir.
ğğ) 169 uncu maddesinin birinci fıkrasında yer alan
“sükûnet içinde” ibaresinden sonra gelmek üzere “ve Genel Kurulun vakarına
uygun bir şekilde” ibaresi eklenmiştir.
hh) 170 inci maddesinin birinci fıkrasında yer alan
“milletvekillerinden ve Bakanlar Kurulu üyelerinden” ibaresi “milletvekilleri
ile Cumhurbaşkanı yardımcıları ve bakanlardan” şeklinde değiştirilmiştir.
ıı) 173 üncü maddesinin başlığında ve metninde geçen
“kitaplığından” ibareleri “kütüphane ve arşivinden” olarak değiştirilmiştir.

BAŞKAN
– Teşekkür ederim. Değerli milletvekilleri, 25’inci madde üzerinde söz talebi
yok.
Soru-cevap
işlemi yok ancak Komisyonumuzun bir redaksiyon talebi var.
Buyurun
Sayın Komisyon.
ANAYASA
KOMİSYONU BAŞKAN VEKİLİ ALİ ÖZKAYA (Afyonkarahisar) – Sayın Başkan, teklifin
çerçeve 25’inci maddesine bağlı (e) bendinde yer alan “Hükümet temsilcisi”
ibaresinin “komisyondaki hükûmet temsilcisi” şeklinde düzeltilmesini talep
ediyoruz.
Yine,
ikinci düzeltme talebimiz, (f) bendinde yer alan “Hükümet” ibaresinin
“hükûmetin”, “yürütme” ibaresinin de “yürütmenin” şeklinde düzeltilmesini talep
ediyoruz.
BAŞKAN
– Peki, teşekkür ederim.
MAHMUT
TANAL (İstanbul) – “Hükûmet” ibaresi yok.
MUHAMMET
EMİN AKBAŞOĞLU (Çankırı) – “Hükûmet” ibaresi yerine her tarafa “yürütme”nin
gelmesi lazım.
BAŞKAN
– Biliyorum, ben de inceledim konuyu, ben de baktım.
Redaksiyon
talebiniz kayıtlara geçmiştir. Görüşülen teklifin kabul edilmesi hâlinde
redaksiyon işlemi Başkanlığımızca gerçekleştirilecektir. 
Değerli
milletvekilleri, Komisyonun redaksiyon talebiyle birlikte 25’inci maddeyi
oylarınıza sunuyorum: Kabul edenler... Kabul etmeyenler... 25’inci madde kabul
edilmiştir. 
26’ncı
maddeyi okutuyorum:

MADDE 26- Bu İçtüzük hükümleri yayımı tarihinde yürürlüğe girer.


BAŞKAN
– Teşekkür ederim.
Sayın
milletvekilleri, 26’ncı madde üzerinde söz talebi yok. 
Soru-cevap
işlemi yok.
26’ncı
maddeyi oylarınıza sunuyorum: Kabul edenler... Kabul etmeyenler... 26’ncı madde
kabul edilmiştir. 
27’nci
maddeyi okutuyorum:

MADDE 27- Bu İçtüzük hükümlerini Türkiye Büyük Millet Meclisi
yürütür.

BAŞKAN
– Teşekkür ederim.
Değerli
milletvekilleri, 27’nci madde üzerinde söz talebi yok.
Soru-cevap
işlemi yok.
27’nci
maddeyi oylarınıza sunuyorum: Kabul edenler... Kabul etmeyenler... 27’nci madde
kabul edilmiştir.
Bu
şekilde, İç Tüzük teklifinin maddelerinin görüşülmesi tamamlanmıştır.
Değerli
milletvekilleri, şimdi kabul edilen maddeler doğrultusunda teklifin tümünü
oylarınıza sunuyorum: Kabul edenler... Kabul etmeyenler... İç Tüzük teklifi
kabul edilmiştir, hayırlı uğurlu olsun.
Değerli
milletvekilleri, bugün yaptığımız çalışmayla birlikte gündemimizdeki işler
tamamlanmıştır. Alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek üzere 10 Ekim 2018
Çarşamba günü saat 14.00'te toplanmak üzere birleşimi kapatıyorum, hepinize
ayrı ayrı teşekkür ediyorum.
Kapanma Saati: 23.52




(x) 4 S. Sayılı Basmayazı tutanağa
eklidir.




