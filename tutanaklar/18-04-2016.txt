



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

74’üncü Birleşim
18 Nisan 2016 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR 
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Düzce
Milletvekili Faruk Özlü’nün, dünya savunma harcamalarındaki son gelişmelere
ilişkin gündem dışı konuşması
2.- Mardin Milletvekili Erol Dora’nın, gözaltı ve
tutuklama uygulamalarına ilişkin gündem dışı konuşması
3.- Bilecik Milletvekili Yaşar Tüzün’ün, 5510 sayılı Sosyal
Sigortalar ve Genel Sağlık Sigortası Kanunu’nun 4’üncü maddesinin (b) bendine
tabi BAĞ-KUR sigortalılarının sorunlarına ilişkin gündem dışı konuşması
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, Başkanlık Divanı olarak 17 Nisan 1993’te vefat eden 8’inci Cumhurbaşkanı
Turgut Özal’ı rahmetle andıklarına ilişkin konuşması
2.- Oturum Başkanı TBMM Başkan Vekili Ahmet
Aydın’ın, Başkanlık Divanı olarak Adalet ve Kalkınma Partisi Grup Başkan Vekili
İlknur İnceöz’e babasının vefatı nedeniyle başsağlığı dileğinde bulunduklarına
ve Kutlu Doğum Haftası’nı kutladıklarına ilişkin konuşması

V.- AÇIKLAMALAR
1.- İstanbul Milletvekili Didem Engin’in,
aday çırak, çırak veya meslek stajyeri olarak çalışılan sürelerin sigortalılık
borçlanma kapsamında sayılmamasının çok önemli bir sorun olduğuna ilişkin
açıklaması
2.- Hatay Milletvekili Serkan Topal’ın,
Suriye’de 2011 yılında başlayan savaş sonrasında Hatay ilindeki sera
üreticilerinin nasıl etkilendiğini öğrenmek istediğine ilişkin açıklaması
3.- Hatay Milletvekili Birol Ertem’in,
29/12/2015 tarihinde EĞİTİM-SEN sendikasının aldığı bir günlük iş bırakma
eylemine katılan Hatay ilindeki 800 öğretmen hakkında soruşturma açılmasının
hukuksuz olduğuna ilişkin açıklaması
4.- Balıkesir Milletvekili Ahmet Akın’ın,
Balıkesir’in Avşa Adası’nda kıyı kenar çizgisinin değişmesi nedeniyle bazı mülk
sahiplerinin mağdur olduğuna ilişkin açıklaması
5.- Niğde Milletvekili Ömer Fethi Gürer’in,
Niğde’nin Gölcük ilçesi ile Nevşehir’in Derinkuyu ilçesi arasındaki yol yapım
çalışması nedeniyle bölgede arazisi bulanan çiftçilerin mağdur olduklarına ve
vatandaşların Gölcük-Çiftlik arasındaki yolun çift yol olarak düzenlenmesini
talep ettiklerine ilişkin açıklaması
6.- Denizli Milletvekili Cahit Özkan’ın, 17
Nisan 8’inci Cumhurbaşkanı Turgut Özal’ın vefatının 23’üncü yıl dönümüne ve
başkanlık sistemine dayanan yeni anayasanın bir an önce hayata geçirilmesi gerektiğine
ilişkin açıklaması
7.- Denizli Milletvekili Kazım Arslan’ın,
17 Nisan köy enstitülerinin kuruluşunun 76’ncı yıl dönümüne, çocuklara cinsel
istismarların önlenmesi için neler yapıldığını, Denizli’de kaç vakıf yurdu olduğunu
ve çocuk istismarlarına ilişkin olarak kaç olay meydana geldiğini öğrenmek
istediğine ilişkin açıklaması
8.- Adana Milletvekili İbrahim Özdiş’in,
genel sağlık sigortasıyla ilgili yapılan düzenlemede eksiklikler olduğuna
ilişkin açıklaması
9.- Giresun Milletvekili Bülent Yener
Bektaşoğlu’nun, bakanları, verilen soru önergelerine karşı duyarlı olmaya davet
ettiğine ilişkin açıklaması
10.- Amasya Milletvekili Mustafa Tuncer’in,
Amasya’nın Merzifon ilçesinin Kayadüzü beldesinde yapılan duble yolun yan
yollarının bugüne kadar açılamadığına ilişkin açıklaması
11.- Edirne Milletvekili Okan
Gaytancıoğlu’nun, Edirne’ye dört aydır vali atanmamasına ilişkin açıklaması
12.- İstanbul Milletvekili Sibel
Özdemir’in, AÇEV ve Eğitim Reformu Girişiminin hazırladığı “Türkiye’de Erken
Çocukluk Eğitiminin Durumu ve Öneriler” konulu rapora göre erken yaşta okula başlama
uygulamasının başarısız olduğuna ilişkin açıklaması
13.- Konya Milletvekili Mustafa Hüsnü
Bozkurt’un, 17 Nisan köy enstitülerinin kuruluşunun 76’ncı yıl dönümüne
ilişkin açıklaması
14.- Osmaniye Milletvekili Mücahit
Durmuşoğlu’nun, 17 Nisan 8’inci Cumhurbaşkanı Turgut Özal’ın vefatının 23’üncü
yıl dönümüne ilişkin açıklaması
15.- Manisa Milletvekili Erkan Akçay, MHP
Grubu olarak Adalet ve Kalkınma Partisi Grup Başkan Vekili İlknur İnceöz’e
babasının vefatı nedeniyle başsağlığı dileğinde bulunduklarına, 17 Nisan 8’inci
Cumhurbaşkanı Turgut Özal’ın vefatının 23’üncü yıl dönümüne ve Çal Dağı nikel
madeniyle ilgili ÇED raporunun iptal edilmesini Orman ve Su İşleri Bakanının
çok iyi değerlendirerek buna göre hareket etmesi gerektiğine ilişkin açıklaması
16.- Manisa Milletvekili Özgür Özel’in,
Adalet ve Kalkınma Partisi Grup Başkan Vekili İlknur İnceöz’e babasının vefatı
nedeniyle başsağlığı dileğinde bulunduklarına, 17 Nisan 8’inci Cumhurbaşkanı
Turgut Özal’ın vefatının 23’üncü, köy enstitülerinin kuruluşunun 76’ncı yıl
dönümlerine, şiddete maruz kalarak hayatını kaybeden sağlık çalışanlarını
rahmetle andığına ve çocuk istismarlarıyla ilgili komisyonun kurulmasının
geciktirildiğine ilişkin açıklaması
17.- Diyarbakır Milletvekili İdris
Baluken’in, Adalet ve Kalkınma Partisi Grup Başkan Vekili İlknur İnceöz’e
babasının vefatı nedeniyle başsağlığı dileğinde bulunduklarına ve 17 Nisan
8’inci Cumhurbaşkanı Turgut Özal’ın vefatının 23’üncü yıl dönümüne ilişkin
açıklaması 
18.- Çanakkale Milletvekili Bülent
Turan’ın, Adalet ve Kalkınma Partisi Grup Başkan Vekili İlknur İnceöz’e
babasının vefatı nedeniyle başsağlığı dileğinde bulunduklarına, 17 Nisan 8’inci
Cumhurbaşkanı Turgut Özal’ın vefatının 23’üncü yıl dönümüne ve Kutlu Doğum
Haftası’na ilişkin açıklaması
19.- Diyarbakır Milletvekili İdris Baluken’in,
Kilis’e yapılan roket saldırılarının örtbas edilmek istendiğine ilişkin
açıklaması
20.- Manisa Milletvekili Özgür Özel’in, AK
PARTİ Grubunun gensoru önergelerinin görüşmeleri sırasındaki tutumuna ilişkin
açıklaması
21.- Tokat Milletvekili Coşkun Çakır’ın,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
22.- İzmir Milletvekili Özcan Purçu’nun,
Romanların yaşadığı bölgelerde kentsel dönüşüm projeleri nedeniyle yaşanan
mağduriyetlere ilişkin açıklaması

VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul Milletvekili Barış Yarkadaş ve
22 milletvekilinin, basına yönelik antidemokratik uygulamaların, basın-yayın
faaliyetlerinin önündeki engellerin ve tutuklu gazetecilerin durumunun
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/160)
2.- Hatay Milletvekili Serkan Topal ve 21
milletvekilinin, başta Hatay olmak üzere AKP Hükûmetlerinin yanlış dış
politikasının ülkemizde gerek sosyal gerek ekonomik anlamda neden olduğu
zararların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/161)
3.- Van Milletvekili Lezgin Botan ve 22
milletvekilinin, sokağa çıkma yasakları ile askerî güvenlik bölgeleri ilanı
kararlarının Anayasa’ya ve Avrupa İnsan Hakları Sözleşmesi’ne uygunluğunun,
vatandaşların gördüğü maddi ve manevi zararlar ile yaşanan hak ihlallerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/162) 

VII.- GENSORU
A) Ön Görüşmeler
1.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel'in, Türkiye'yi ve çevre ülkeleri istikrarsızlığa sürüklediği ve küresel
denklemde aktör olmaktan uzaklaştırdığı ileri sürülen politikalarda sorumluluğu
bulunduğu iddiasıyla Dışişleri Bakanı Mevlüt Çavuşoğlu hakkında gensoru
açılmasına ilişkin önergesi (11/5)
2.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel'in, Sur ve Silopi ilçelerinde alınan acele kamulaştırma kararı ve
Türkiye genelindeki kentsel dönüşüm projeleriyle vatandaşları mağdur ettiği ve
sermaye için rant yarattığı, uygulanan RES ve HES projeleriyle doğanın tahrip
edilmesine sebebiyet verdiği iddiasıyla Çevre ve Şehircilik Bakanı Fatma
Güldemet Sarı hakkında gensoru açılmasına ilişkin önergesi (11/6)

VIII.- SATAŞMALARA İLİŞKİN KONUŞMALAR
1.- Diyarbakır Milletvekili İdris
Baluken’in, Malatya Milletvekili Taha Özhan’ın (11/5) esas numaralı Gensoru
Önergesi üzerinde AK PARTİ Grubu adına yaptığı konuşması sırasında HDP Grubuna
sataşması nedeniyle konuşması
2.- Malatya Milletvekili Taha Özhan’ın,
Diyarbakır Milletvekili İdris Baluken’in sataşma nedeniyle yaptığı konuşması
sırasında şahsına sataşması nedeniyle konuşması
3.- Diyarbakır Milletvekili İdris
Baluken’in, Malatya Milletvekili Taha Özhan’ın sataşma nedeniyle yaptığı
konuşması sırasında şahsına sataşması nedeniyle konuşması
4.- Malatya Milletvekili Taha Özhan’ın,
Diyarbakır Milletvekili İdris Baluken’in sataşma nedeniyle yaptığı konuşması
sırasında şahsına tekraren sataşması nedeniyle konuşması
5.- Diyarbakır Milletvekili İdris
Baluken’in, Dışişleri Bakanı Mevlüt Çavuşoğlu’nun (11/5) esas numaralı Gensoru
Önergesi üzerinde Hükûmet adına yaptığı konuşması sırasında HDP Grubuna
sataşması nedeniyle konuşması
6.- Ardahan Milletvekili Öztürk Yılmaz’ın,
Dışişleri Bakanı Mevlüt Çavuşoğlu’nun (11/5) esas numaralı Gensoru Önergesi
üzerinde Hükûmet adına yaptığı konuşması sırasında Cumhuriyet Halk Partisine
sataşması nedeniyle konuşması
7.- Diyarbakır Milletvekili Çağlar
Demirel’in, Mersin Milletvekili Baki Şimşek’in (11/6) esas numaralı Gensoru
Önergesi üzerinde MHP Grubu adına yaptığı konuşması sırasında HDP Grubuna
sataşması nedeniyle konuşması
8.- Şanlıurfa Milletvekili Osman
Baydemir’in, Kayseri Milletvekili Mehmet Özhaseki’nin (11/6) esas numaralı
Gensoru Önergesi üzerinde AK PARTİ Grubu adına yaptığı konuşması sırasında
şahsına sataşması nedeniyle konuşması
9.- Kayseri Milletvekili Mehmet
Özhaseki’nin, Şanlıurfa Milletvekili Osman Baydemir’in sataşma nedeniyle
yaptığı konuşması sırasında şahsına sataşması nedeniyle konuşması
10.- Şanlıurfa Milletvekili Osman
Baydemir’in, Kayseri Milletvekili Mehmet Özhaseki’nin sataşma nedeniyle yaptığı
konuşması sırasında şahsına sataşması nedeniyle konuşması
11.- Tokat Milletvekili Coşkun Çakır’ın,
Şanlıurfa Milletvekili Osman Baydemir’in sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
12.- Şanlıurfa Milletvekili Osman
Baydemir’in, Tokat Milletvekili Coşkun Çakır’ın sataşma nedeniyle yaptığı
konuşması sırasında şahsına sataşması nedeniyle konuşması
13.- Diyarbakır Milletvekili Çağlar
Demirel’in, Çevre ve Şehircilik Bakanı Fatma Güldemet Sarı’nın (11/6) esas
numaralı Gensoru Önergesi üzerinde Hükûmet adına yaptığı konuşması sırasında
HDP Grubuna sataşması nedeniyle konuşması
14.- İstanbul Milletvekili Gürsel Tekin’in,
Çevre ve Şehircilik Bakanı Fatma Güldemet Sarı’nın (11/6) esas numaralı Gensoru
Önergesi üzerinde Hükûmet adına yaptığı konuşması sırasında şahsına sataşması
nedeniyle konuşması
15.- Şanlıurfa Milletvekili Osman
Baydemir’in, Çevre ve Şehircilik Bakanı Fatma Güldemet Sarı’nın (11/6) esas
numaralı Gensoru Önergesi üzerinde Hükûmet adına yaptığı konuşması sırasında
şahsına sataşması nedeniyle konuşması

IX.- ÖNERİLER
A) Danışma Kurulu Önerileri
1.- Danışma Kurulunun, Genel Kurulun
18/4/2016 Pazartesi günkü gündemin “Özel Gündemde Yer Alacak İşler” kısmında
yer alan (11/7) esas numaralı Gensoru Önergesi’nin 19/4/2016 Salı günkü
birleşimde, (11/8) esas numaralı Gensoru Önergesi’nin 21/4/2016 Perşembe günkü
birleşimde görüşülmesine ilişkin önerisi



X.- YAZILI SORULAR VE CEVAPLARI
1.- Diyarbakır
Milletvekili Altan Tan'ın, Ankara ve Diyarbakır Büyükşehir Belediyeleri ve
iştiraklerinin 2015 yılı içinde kullandıkları hazine kefaletli dış kredi
miktarlarına ilişkin Maliye Bakanı Naci Ağbal’dan sorusu ve Başbakan Yardımcısı
Mehmet Şimşek’in cevabı (7/1679) 
2.- Bursa Milletvekili İsmet Büyükataman'ın, Bursa'ya
yönelik yatırımlara ilişkin sorusu ve Ekonomi Bakanı Mustafa Elitaş’ın cevabı
(7/2758)
3.- Bursa Milletvekili İsmet Büyükataman'ın, Bakanlık
tarafından hizmet binası olarak kullanılmak üzere kiralanan binalara ilişkin
sorusu ve Ekonomi Bakanı Mustafa Elitaş’ın cevabı (7/2759)
4.- Bursa Milletvekili İsmet Büyükataman'ın, promosyon
ödemesi ile ilgili yapılan sözleşmeye ilişkin sorusu ve Ekonomi Bakanı Mustafa
Elitaş’ın cevabı (7/2760)
5.- Sakarya Milletvekili Engin Özkoç'un, Rusya ile
ticari ilişkilere ilişkin sorusu ve Ekonomi Bakanı Mustafa Elitaş’ın cevabı
(7/2761)
6.- Bursa Milletvekili İsmet Büyükataman'ın, 2002
yılından itibaren personel ile Bakanlık arasında açılan davalara ilişkin sorusu
ve Ekonomi Bakanı Mustafa Elitaş’ın cevabı (7/2762)
7.- Bursa Milletvekili İsmet Büyükataman'ın, Bursa'ya
yönelik yatırımlara ilişkin sorusu ve Gümrük ve Ticaret Bakanı Bülent
Tüfenkci'nin cevabı (7/2796)
8.- Bursa Milletvekili İsmet Büyükataman'ın, Bakanlık
tarafından hizmet binası olarak kullanılmak üzere kiralanan binalara ilişkin
sorusu ve Gümrük ve Ticaret Bakanı Bülent Tüfenkci'nin cevabı (7/2797)
9.- Bursa Milletvekili İsmet Büyükataman'ın, 2002-2016
yılları arasında gerçekleştirilen temsil gideri harcamalarına ilişkin sorusu ve
Gümrük ve Ticaret Bakanı Bülent Tüfenkci'nin cevabı (7/2802)
10.- Bursa Milletvekili Ceyhun İrgil'in, kanun yapım
süreci ile ilgili çeşitli sorunlara ilişkin sorusu ve Türkiye Büyük Millet
Meclisi Başkan Vekili Ahmet Aydın’ın cevabı (7/2932)
11.- İstanbul Milletvekili Mustafa Sezgin
Tanrıkulu'nun, Bakanlık tarafından gerçekleştirilen gazete ve ikram malzemeleri
alımlarına ilişkin sorusu ve Ekonomi Bakanı Mustafa Elitaş’ın cevabı (7/3031)
12.- Diyarbakır Milletvekili Altan Tan'ın, son beş ay
içindeki meyve ve sebze ihracatına ilişkin sorusu ve Gümrük ve Ticaret Bakanı
Bülent Tüfenkci'nin cevabı (7/3048)
13.- Adana Milletvekili Meral Danış Beştaş'ın, Adana'da
cinsel istismara ve tecavüze uğrayan çocuklara ilişkin sorusu ve Aile ve Sosyal
Politikalar Bakanı Sema Ramazanoğlu’nun cevabı (7/3211)
14.- Diyarbakır Milletvekili Altan Tan'ın, Çıldır-Aktaş
Sınır Kapısı'ndan yapılan araç ve şahıs giriş çıkışlarına ilişkin sorusu ve
Gümrük ve Ticaret Bakanı Bülent Tüfenkci'nin cevabı (7/3279)
15.- Denizli Milletvekili Kazım Arslan'ın, TOBB'un 2014
yılı hesaplarına ilişkin sorusu ve Gümrük ve Ticaret Bakanı Bülent Tüfenkci'nin
cevabı (7/3567)
16.- Denizli Milletvekili Kazım Arslan'ın, ceza
tahakkuku bulunmasına rağmen bazı firmalara ceza uygulanmadığı iddiasına,
Eksik tahakkukların giderilmesine,
İlişkin soruları ve Gümrük ve Ticaret Bakanı Bülent
Tüfenkci'nin cevabı (7/3569), (7/3572)
17.- Denizli Milletvekili Kazım Arslan'ın, alışveriş
merkezleri ile ilgili yönetmeliğe ilişkin sorusu ve Gümrük ve Ticaret Bakanı
Bülent Tüfenkci'nin cevabı (7/3570)
18.- Denizli Milletvekili Kazım Arslan'ın, yurtdışına
gönderilen Bakanlık müfettişlerine usulsüz ödeme yapıldığı iddiasına ilişkin
sorusu ve Gümrük ve Ticaret Bakanı Bülent Tüfenkci'nin cevabı (7/3571)
19.- Diyarbakır Milletvekili Altan Tan'ın, Kapıkule
Sınır Kapısı'ndan yapılan araç ve şahıs giriş çıkışlarına ilişkin sorusu ve Gümrük
ve Ticaret Bakanı Bülent Tüfenkci'nin cevabı (7/3574)
20.- İstanbul Milletvekili Mahmut Tanal'ın, gazete ve
dergi alımlarına ilişkin sorusu ve Türkiye Büyük Millet Meclisi Başkan Vekili
Ahmet Aydın’ın cevabı (7/3660)
21.- Edirne Milletvekili Okan Gaytancıoğlu'nun, esnaf
ve sanatkârlar kredi ve kefalet kooperatifleri aracılığıyla esnaf ve
sanatkârlar için sağlanan krediye ilişkin sorusu ve Gümrük ve Ticaret Bakanı
Bülent Tüfenkci'nin cevabı (7/3740)
22.- İstanbul Milletvekili Mahmut Tanal'ın,
milletvekillerine dağıtılan bir dergide yer alan ifadelere ilişkin sorusu ve
Türkiye Büyük Millet Meclisi Başkan Vekili Ahmet Aydın’ın cevabı (7/3908)
23.- Konya Milletvekili Mustafa Hüsnü Bozkurt'un, bir
milletvekili tarafından yapılan açıklamaya ilişkin sorusu ve Türkiye Büyük
Millet Meclisi Başkan Vekili Ahmet Aydın’ın cevabı (7/3909)






18 Nisan 2016 Pazartesi
BİRİNCİ OTURUM
Açılma Saati: 14.00
BAŞKAN: Başkan Vekili Ahmet AYDIN
KÂTİP ÜYELER: Mustafa AÇIKGÖZ (Nevşehir), Ali Haydar
HAKVERDİ (Ankara)
----- 0 -----
BAŞKAN
– Türkiye Büyük Millet Meclisinin 74’üncü Birleşimini açıyorum.
Toplantı
yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, dünya savunma harcamalarındaki son gelişmeler hakkında söz
isteyen Düzce Milletvekili Faruk Özlü’ye aittir. 
Buyurun
Sayın Özlü. (AK PARTİ sıralarından alkışlar)
Süreniz
beş dakikadır. 
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Düzce
Milletvekili Faruk Özlü’nün, dünya savunma harcamalarındaki son gelişmelere
ilişkin gündem dışı konuşması
FARUK
ÖZLÜ (Düzce) – Sayın Başkan, değerli milletvekilleri; sözlerime başlamadan önce
sizleri sevgi ve saygıyla selamlıyorum. 
Şimdi,
5 Nisanda dünya savunma harcamaları açıklandı. Biliyorsunuz “SIPRI” diye bir
kuruluş var, dünyanın en saygın kuruluşlarından biri. SIPRI her yıl bir önceki
yılın savunma harcamalarını bir sonraki yıl nisan ayında açıklar. Bu sene de
rakamlar açıklandı ve açıklanan rakamlara göre, geçen yıl dünya savunma
harcamaları toplamı 1 trilyon 676 milyar dolardır. Bu, dünya gayrisafi millî
hasılasının yüzde 2,3’üne tekabül etmektedir. Geçen yılki savunma harcamaları
bir önceki yıla göre yüzde 1 artmıştır. 
Şimdi,
ilk 5 ülke, en fazla harcama yapan ilk 5 ülke Amerika Birleşik Devletleri, Çin,
Suudi Arabistan, Rusya ve İngiltere’dir. Burada enteresan bir nokta Suudi
Arabistan’ın ilk 3 içerisinde olmasıdır. 
Değerli
arkadaşlarım, Amerika Birleşik Devletleri 596 milyar dolar harcama yaparken Çin
215 milyar dolar, Suudi Arabistan 87 milyar dolar harcama yapmaktadır. 
Bölgesel
olarak baktığımızda, Amerika, Kuzey Amerika, Batı Avrupa, Güney Amerika ve
Afrika’da savunma harcamaları azalırken Asya, Avustralya, Orta ve Doğu Avrupa
ve Orta Amerika’da artıyor. Enteresan bir gelişme: Petrol fiyatlarındaki düşüş
sebebiyle petrolden gelir sağlayan ülkelerin savunma harcamalarında geçen yıl
bir düşüş var, sadece Suudi Arabistan hariç ve Rusya hariç. Rusya ve Suudi
Arabistan’ın savunma harcamaları geçen yıl arttı ve önümüzdeki yıl bu 2 ülkenin
savunma harcamalarında bir düşüş bekliyoruz. Yine, Amerika Birleşik
Devletleri’nin savunma harcamalarında içinde bulunduğumuz yıl bir düşüş
beklenmiyor. 
Değerli
arkadaşlarım, dünyada silah ticareti önemli biliyorsunuz. Dünya silah
ticaretinde yine 1’inci sırada Amerika geliyor, dünya silah ihracatının 1/3’ünü
yani yüzde 33’ünü tek başına yapıyor. 2’nci sırada Rusya var, 3’üncü sırada
Çin, 4’üncü Fransa, 5’inci Almanya diye devam ediyor. Türkiye 16’ncı sırada,
dünyada en fazla silah ihraç eden ülkeler arasında Türkiye 16’ncı sırada. 
İthalata
baktığımızda, en büyük ithalatçı Hindistan, Hindistan’ı Suudi Arabistan takip
ediyor, 3’üncü sırada Çin var, 4’üncü sırada Arap Emirlikleri, 5’inci
Avustralya; Türkiye burada 6’ncı sırada. 
Şimdi,
değerli arkadaşlarım, Türkiye’nin savunma harcamalarına baktığımızda,
Türkiye’nin savunma harcamaları geçen yıl Savunma Bakanlığı ve Destekleme Fonu
dâhil, 32 milyar Türk lirası civarında. Bu, gayrisafi millî hasılamızın yüzde
1,4’üne tekabül ediyor. Yine NATO’nun hesaplama yöntemine göre Türkiye’nin
savunma harcamaları gayrisafi millî hasılasının yüzde 1,7’si. Biliyorsunuz NATO
yüzde 2 sınırını tavsiye ediyor, onun altında. Biz savunma harcamalarımızın
yüzde 56’sını personele harcıyoruz, askere harcıyoruz; yüzde 26’sını teçhizata
harcıyoruz, yüzde 2’sini de diğer altyapıya harcıyoruz. Şimdi özetlersek,
Türkiye’nin savunma harcamaları sanılanın aksine çok yüksek değil, dünya
ortalamasının altında, NATO ortalamasının da altında bir değer seyrediyor.
Tavsiyemiz bunun dünya ortalaması civarında seyretmesidir. 
İkincisi:
Savunma harcamalarına baktığımızda ne kadar harcadığımızdan ziyade bundan ne
elde ettiğimiz önemlidir. Bu yönüyle Türkiye örnek bir ülkedir. 
Türkiye’nin
kapsamlı bir savunma ve güvenlik reformuna ihtiyacı var. Savunma ve güvenlik
reformunun iktisadi verimliliği ve askerî etkinliği artırması gibi iki temel
amacı ve iki temel sonucu olacağını düşünüyorum. Sadece Türkiye’nin değil,
küresel güvenlikle ilgili kuruluşların da kapsamlı bir reforma ihtiyacı var;
Birleşmiş Milletler, AGİT, NATO gibi kuruluşların küresel güvenliği sağlamadaki
etkinlik ve verimliliklerini artırmaya yönelik yeni küresel politikalara ve
düzenlemelere ihtiyaç var. 
Değerli
arkadaşlarım, bu vesileyle sizleri sevgi ve saygıyla selamlıyorum. (AK PARTİ
sıralarından alkışlar)
BAŞKAN
– Teşekkürler Sayın Özlü.
Gündem
dışı ikinci söz, gözaltı ve tutuklama uygulamaları hakkında söz isteyen Mardin
Milletvekili Erol Dora’ya aittir.
Buyurun
Sayın Dora. (HDP sıralarından alkışlar)
2.- Mardin Milletvekili Erol Dora’nın, gözaltı ve
tutuklama uygulamalarına ilişkin gündem dışı konuşması
EROL
DORA (Mardin) – Sayın Başkan, değerli milletvekilleri; gözaltı ve tutuklamalar
hakkında gündem dışı söz almış bulunuyorum. Genel Kurulu saygıyla selamlıyorum.
Değerli
milletvekilleri, hatırlayacağımız üzere 2009 yılında “KCK operasyonları” adı
altında Kürt siyasi hareketine dönük büyük bir siyasi soykırıma girişildi.
Parti yöneticilerinden belediye başkanlarına, sendikacılardan akademisyenlere,
üniversite öğrencilerinden gazetecilere kadar binlerce kişi gözaltına alındı,
tutuklandı. Bu siyasi operasyonların boyutunu anlamak için birkaç sayısal
veriye bakmak yeterlidir. Operasyonların başladığı 14 Nisan 2009’dan 6 Ekim
2011’e kadar geçen süre zarfında gözaltına alınan Barış ve Demokrasi Partisi
yöneticileri ve çalışanlarının toplam sayısı 7.748, bunların içerisinden
3.895’i tutuklanmıştır.
Değerli
milletvekilleri, tutuklananlar arasında 10 belediye başkanı, 29 belediye meclis
üyesi, 8 belediye başkan yardımcısı, 2 belediye başkan vekili, 2 eski belediye
başkanı, 2 il genel meclisi başkanı ve 4 il genel meclisi başkan vekili de
vardı. Sonra, bildiğiniz gibi çözüm süreci geldi, yasalar değiştirildi,
cezaevindekilerin büyük bir bölümü tahliye edildi. İşte, tam da o süreçte bu
denli büyük boyutlara varmış siyasi soykırım hesabını soranlara AKP sözcüleri,
Hükûmet yetkilileri “Bu operasyonları AKP yapmadı, paralelciler yaptı.”
biçiminde cevaplar, savunmalar geliştirdiler.
Değerli
milletvekilleri, şimdi geldiğimiz noktada çözüm süreci, Hükûmetin deyimiyle
buzdolabına kaldırılmış, çözüm masası dağıtılmış, şiddet ve çatışmalı ortama
daha sert bir biçimde dönülmüş ve buna paralel, HDP ve DBP çizgisindeki siyasi
harekete yeniden yönelinmiştir. Bu yönelme 2009’a oranla daha tehlikeli bir
boyut kazanmıştır.
7
Haziran seçimlerinden sonra, özellikle 2015 Ağustos ayının başından bu yana 5
bini aşkın Kürt sivil ve siyasetçi gözaltına alınmış, bunların binden fazlası
ise tutuklanmış bulunmaktadır. Gözaltı ve tutuklamalar yoğun bir biçimde hâlâ
devam etmektedir.
Değerli
milletvekilleri, şu ana kadar HDP, DBP çizgisinden belediye eş başkanı seçilen
19 kişi tutuklanmış durumdadır. 28 belediye eş başkanı gözaltına alındı, yine
28 belediye eş başkanı görevden alındı. Tutuklanan belediye meclis üyelerinin
sayısı 36’yı buldu, 24 belediye meclis üyesi de görevden alınmış durumda.
Diyarbakır’da, Sur’da, Hakkâri’de, Yüksekova’da, Şırnak’ta, Cizre’de,
Nusaybin’de, özetle 7 kentteki 19 ilçede ilan edilen sokağa çıkma yasakları,
yaşanan çatışmalar, yakılan, yıkılan kentler; asker, polis, gerilla, genç,
kadın, çocuk, yaşlı ölümleri sürerken diğer yandan yaşanan bu siyasi soykırım
çok dikkatimizi çekmiyor, çoğu zaman insanlarımız ölürken gözaltı ve
tutuklamalar hafif kalıyor belki de. Ancak, bu siyasi operasyon yeni bir boyuta
taşınmak isteniyor bildiğiniz gibi. Seçim süreçlerinde her türlü baskıya, parti
binalarımıza karşı girişilen en çirkin saldırılara rağmen, halklarımızın
temsilcisi olarak Türkiye Büyük Millet Meclisine gönderdikleri
milletvekillerimiz de şu andaki meriyette bulunan Anayasa’ya da aykırı olarak
“dokunulmazlıklarının kaldırılması” adı altında bu siyasi soykırım
operasyonlarına dâhil edilmek istenmektedir.
Sayın
Başkan, değerli milletvekilleri; amaçlanan, muhalefetten arındırılmış bir
Parlamentodur; amaçlanan, farklı görüşlerden arındırılmış bir akademidir;
amaçlanan, objektif haberlerden arındırılmış bir medyadır. Ancak, bu yaklaşımın
insanlarımıza, ülkemize, uluslararası itibarımıza ne düzeyde zararlar verdiğini
ve vermeye devam edeceğini sanırım hepiniz takdir edersiniz.
Değerli
milletvekilleri, belki de hiç olmadığı kadar sivil ve demokratik siyasetin
güçlü olması gereken bir dönemden geçmekteyiz. Başta Kürt sorunu olmak üzere,
ülkede demokrasimiz önünde engel oluşturan tüm sorunlarımızı gelişmiş demokrasi
standartlarıyla çözmek zorundayız. Aksi hâli daha fazla ölümdür, daha fazla
kandır, daha fazla gözyaşıdır. Herkesi, bu anlamda, evrensel ilkeler bağlamında
demokratik siyasetin güçlenmesine ve sorunlarımızı diyalog ve müzakereyle
çözmeye davet ediyor, Genel Kurulu saygıyla selamlıyorum. (HDP sıralarından
alkışlar)
BAŞKAN
– Teşekkürler.
Gündem
dışı üçüncü söz, 5510 sayılı Sosyal Sigortalar ve Genel Sağlık Sigortası
Kanunu’nun 4’üncü maddesinin (b) bendine tabi BAĞ-KUR sigortalılarının
ödedikleri primler ve sorunları hakkında söz isteyen Bilecik Milletvekili Yaşar
Tüzün’e aittir.
Buyurun
Sayın Tüzün. (CHP sıralarından alkışlar)
3.- Bilecik Milletvekili Yaşar Tüzün’ün, 5510 sayılı
Sosyal Sigortalar ve Genel Sağlık Sigortası Kanunu’nun 4’üncü maddesinin (b)
bendine tabi BAĞ-KUR sigortalılarının sorunlarına ilişkin gündem dışı konuşması
YAŞAR
TÜZÜN (Bilecik) – Sayın Başkan, değerli milletvekili arkadaşlarım; aslında,
konuşmama başlamadan önce, başta Meclis Başkanımıza ve Meclis Başkanlık
Divanına bu kürsüde dokuz yıl görev yapmış bir arkadaşınız olarak bir uyarıda
bulunmak istiyorum. Bugün, birbirinden değerli üç arkadaşımız gündem dışı söz
aldı. Benim aldığım söz, milyonlarca insanı, esnaf ve sanatkârlarımızı
ilgilendiren bir konuda. Böylesine önemli bir konuda -bakın, Sayın Meclis
Başkan Vekilimiz, Başkanlık Divanı- böylesine önemli konularda Hükûmet,
Bakanlar Kurulu üyesi bize cevap vermeyecek de ne zaman verecek değerli
arkadaşlar? Biz, yasama görevimizi ve denetim görevimizi yerine getireceğiz ama
bakıyoruz, ortada bir tane bakan yok, Hükûmet adına temsilci yok; bizim kürsüde
konuştuklarımız sadece kayıtlı kalıyor. Dolayısıyla, 26’ncı Dönemde, Bakanlar
Kurulu -değerli arkadaşlar, sizin adınıza da bunu konuşuyorum- bunu gelenek
hâline getirdi. Meclisin itibarsızlaştırılması noktasındaki bu girişimlere
Bakanlar Kurulunun mutlaka son vermesi gerekir. (CHP sıralarından alkışlar)
Dolayısıyla, burada Anayasa’daki temel iki görevimizi; yasama ve denetim
görevimizi yerine getirirken maalesef Bakanlar Kurulunun böylesine duyarsız
davranmasını Meclis kürsüsünden bir kez daha haykırıyor ve kınıyorum. (CHP
sıralarından alkışlar)
Değerli
arkadaşlarım, esnaf ve sanatkârlarımızın içinde bulunduğu zor durumu milletin
kürsüsünde dile getirmek için söz aldım. Esnaf ve sanatkârlarımız ekonomik ve
sosyal yapımızın, toplumumuzun temel direğidir; ekonominin önemli bir denge
unsurudur, az yatırımla istihdama büyük katkı sağlar, üretimde azımsanmayacak
kadar da bir paya sahiptir. Esnaf demek dayanışma demektir. Esnaf tükenirse
onunla birlikte toplumun temel yapısı da bozulur. İşte, bu nedenle,
Anayasa’mıza göre esnaf ve sanatkârları koruyup desteklemek Hükûmetin,
iktidarların temel görevidir ama bırakın desteklemeyi Hükûmetin uyguladığı
ekonomik politikalar nedeniyle esnafımız on üç on dört yıldır ağır bir darbeyle
mağdur edilmiştir. Hemen her yerde, mahalle aralarında bile açılan büyük
alışveriş merkezleri ve marketler zinciriyle rekabet edemeyen esnafımız, siftah
bile yapmadan dükkânını kapatmak zorunda kalıyor. Esnafımız vergi borcunu, prim
borcunu bile ödeyemiyor; ya bankalara borçlanıp kredilerle boğuşuyor ya da kapısına
kilit vuruyor, iş yerini kapatıyor. On dört yıllık AKP iktidarı döneminde
-burası önemli değerli arkadaşlarım- 2 milyon esnaf ve sanatkâr dükkânını
kapattı, 2 milyon esnaf ve sanatkâr AKP iktidarında. Bunun günlük ortalaması
350 iş yeri demek. 
Değerli
arkadaşlarım, sadece bu yılın üç ayında 23 bin esnafımız kapısına kilit astı.
İş yerini kapatmak zorunda kalanlar arasında ilk sırada başta bakkallar,
büfeler, kahvehaneler, berberler, lokantalar ve işini sonlandıran kamyoncu
esnaflarımız var. Uygulanan dış politika sayesinde ilişkilerimizin iyi olduğu
tek bir komşu ülke dahi kalmadı. 
Değerli
arkadaşlarım, hiç olmazsa emekli olayım, emeklilik hakkımı kazanayım diye
direnen esnafımıza da sahip çıkmamız gerekir diye düşünüyorum. Çünkü primlerde
yapılan olağanüstü artışlar esnafımızın belini oldukça büktü, sizlerin de
bildiği üzere, esnafımız gerçekten zor durumda. Asgari ücretin artırılması
yükünü esnafımıza yüklediniz. Primlere yüzde 30 destek zammı yaptınız. Bakınız,
sizin döneminizden önce -resmî belge getirdim yani diyorsunuz ya “AKP
iktidarından önce ve sonra” diye- AKP iktidara geldiğinde, 2002 yılında, esnaf
ve sanatkârımız 49 lira prim ödüyormuş ama aynı yıl aldığı maaş 261 lira;
2002’de esnaf ve sanatkâr 49 lira prim ödüyor, aynı yıl aldığı maaş ise 261
lira. Yani 5 kat fazla alıyor, ödediği primin 5 kat fazlasını alıyor. Peki, AKP
iktidarında ne olmuş? Şimdiyse esnaf ve sanatkârımız 568 lira yani 600 liraya
yakın prim ödüyor, buna karşılık 1.200 lira maaş alıyor yani esnaf ve
sanatkârımız AKP sayesinde on üç yılda 7 kat fakirleşmiş gözüküyor. 
Ben,
esnaf ve sanatkârlarımız adına, bugün duyarsız kalan, Meclise duyarsız kalan
bakanı bir kez daha kınıyorum, yüce heyetinizi saygıyla selamlıyorum. (CHP sıralarından alkışlar) 
BAŞKAN – Teşekkürler Sayın Tüzün. 
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, Başkanlık Divanı olarak 17 Nisan 1993’te vefat eden 8’inci
Cumhurbaşkanı Turgut Özal’ı rahmetle andıklarına ilişkin konuşması
BAŞKAN
– Sayın milletvekilleri, 17 Nisan 1993’te Hakk’ın rahmetine kavuşan 8’inci
Cumhurbaşkanımız Sayın Turgut Özal’ı bugün yine rahmetle anıyoruz. Ülkemizin
çok zor şartlardan geçtiği bir dönemde, millî iradenin tesisiyle Türkiye’de
demokratikleşme ve kalkınma sürecinde çok önemli gelişmelere imza atmıştır;
milletten başka kimseye boyun eğmemiş, milletin değerleriyle, ekonomik,
siyasal, sosyal her alanda yaptıkları ve öngörüleriyle vatandaşlarımızın
kalbinde ayrı bir yer bırakmıştır. Bu vesileyle, gönüllerde taht kuran milletin
adamı Sayın Turgut Özal’ı bir kez daha Türkiye Büyük Millet Meclisi Başkanlık
Divanı olarak rahmetle anıyoruz, mekânı cennet olsun diyoruz. 
Sayın
milletvekilleri, şimdi, sisteme giren sayın milletvekillerinin isimlerini
okuyorum ve 60’a göre birer dakika süreyle söz vereceğim:
Sayın Engin, Sayın Topal, Sayın Ertem, Sayın Akın, Sayın
Gürer, Sayın Özkan, Sayın Arslan, Sayın Özdiş, Sayın Bektaşoğlu, Sayın Tuncer,
Sayın Gaytancıoğlu, Sayın Özdemir. 
Evet, buyurun Sayın Engin. 
V.- AÇIKLAMALAR
1.- İstanbul Milletvekili Didem Engin’in,
aday çırak, çırak veya meslek stajyeri olarak çalışılan sürelerin sigortalılık
borçlanma kapsamında sayılmamasının çok önemli bir sorun olduğuna ilişkin
açıklaması
DİDEM
ENGİN (İstanbul) – Sayın Başkan, sayın milletvekilleri; aday çırak, çırak veya
mesleki staj olarak çalışılan sürelerin sigortalılık borçlanma kapsamında
sayılmaması meslek eğitimi alan binlerce kişiyi ilgilendiren çok önemli bir
sorun. Çıraklar ve stajyerler bu sürede hem mesleklerini öğreniyorlar hem de
aynı zamanda ülke ekonomimize önemli katkı sağlıyorlar. Fakat, ne yazık ki
çalıştıkları bu süre emeklilik hesaplanmasında dikkate alınmıyor. Bu sürenin
geriye dönük borçlanma kapsamına alınması hem bu mağduriyeti giderecek hem de
meslek eğitimine teşvik edecek çok önemli bir düzenleme olacak. Sosyal devlet
ilkesine de aykırı olan bu uygulamanın bir an evvel son bulması ve bu
mağduriyetin giderilmesi gerektiğini Hükûmete tekrar hatırlatmak istiyoruz.
Teşekkürler.

BAŞKAN
– Sayın Topal…
2.- Hatay Milletvekili Serkan Topal’ın, Suriye’de
2011 yılında başlayan savaş sonrasında Hatay ilindeki sera üreticilerinin nasıl
etkilendiğini öğrenmek istediğine ilişkin açıklaması
SERKAN
TOPAL (Hatay) – Teşekkür ediyorum Sayın Başkan.
Sayın
Hükûmet temsilcilerine seslenmek istiyorum: Bilindiği gibi ülkemizde toplam
649.118 dekar sera alanı bulunmaktadır. Hatay ilimizde de seracılık yapılmakta
ve Türkiye seracılığında 8’inci sırada bulunmaktadır. 
Seracılık
sektörünü etkileyen en önemli sorunlardan biri de pazarlamadır, pazarlama
alanlarıdır. Dış pazarlara ürün verilmesi de seracılık sektörünün olmazsa
olmazı olarak karşımızda durmaktadır. Suriye’de 2011 yılında başlayan savaş
sonrasında Hatay ilimizde sera üreticileri nasıl etkilenmiştir? Özellikle savaş
sonrasında üretim ve pazarlamada yıllara göre ne gibi değişiklikler olmuştur?
Bunu önlemek için ne gibi önlemler alınmıştır, alınacaktır?
Teşekkür
ediyorum. 
BAŞKAN
– Sayın Ertem…
3.- Hatay Milletvekili Birol Ertem’in,
29/12/2015 tarihinde EĞİTİM-SEN sendikasının aldığı bir günlük iş bırakma eylemine
katılan Hatay ilindeki 800 öğretmen hakkında soruşturma açılmasının hukuksuz
olduğuna ilişkin açıklaması
BİROL
ERTEM (Hatay) – Sayın Başkan, teşekkür ediyorum.
29
Aralık 2015 tarihinde ülkemizde barışı savunma amaçlı olarak EĞİTİM-SEN
sendikasının aldığı bir günlük iş bırakma eylemine katılan ve Hatay ilinde
çalışmakta olan 800 öğretmen hakkında Millî Eğitim Bakanlığı Rehberlik ve
Denetim Başkanı Arif Ala’nın -İçişleri Bakanının kardeşi- İl Millî Eğitim
Teftiş Kurulu başkanlarına direktif vererek soruşturma açtırması tümüyle
hukuksuzdur. Danıştay 1. Dairesinin, Danıştay 12. Dairesinin ve Adana Bölge
İdare Mahkemesinin verdikleri tüm kararlar sendika kararlarına uyarak işi
bırakan emekçilerin cezalandırılmayacağını söylemektedir. Aynı şekilde, Anayasa
Mahkemesinin, 90’ıncı madde kapsamında, sendika kararıyla yapılacak iş bırakma
eylemlerine yasal olarak katılmak isteyen öğretmenlerin suçlanamayacağı kararı
bulunmaktadır. Konu Avrupa İnsan Hakları Mahkemesinin 11’inci maddesinde de
açıkça düzenlenmektedir. Millî Eğitim Bakanının konuya müdahale ederek acilen
bu hukuksuz sorgulamaya son verilmesini talep ediyoruz. 
BAŞKAN
– Sayın Akın… 
4.- Balıkesir Milletvekili Ahmet Akın’ın,
Balıkesir’in Avşa Adası’nda kıyı kenar çizgisinin değişmesi nedeniyle bazı mülk
sahiplerinin mağdur olduğuna ilişkin açıklaması
AHMET
AKIN (Balıkesir) – Teşekkürler. 
Balıkesir
ilimize bağlı Avşa Adası’nda kıyı kenar çizgisinin değişmesi nedeniyle özel
mülklü kıyı kapsamında kalan mülk sahiplerinden bazılarının yaşadıkları
mağduriyetlerine tanık oluyoruz. Uzun bir süredir devam eden tapu iptaline
ilişkin davalar sonuçlandı. Pek çok mülk sahibinin mülkü elinden alınmış oldu.
Mevzuatımıza göre tazminat ödenmesi gerekirken bazı mülk sahipleri bu tazminat
hakkından da mahrum kalmış durumdalar. Ayrıca, kıyı kenar çizgisi içerisinde
kaldığı hâlde yıkım kararı alınmayan mülkler de olduğunu, bu anlamda bir çifte
standartla karşı karşıya olduklarını iddia ediyorlar. Dişinden tırnağından
artırdıklarıyla sahip oldukları ve yirmi beş yıldan bu yana yaşadıkları tapulu
evleri ellerinden alınmış durumda. Evlerinin yıkılacak olması nedeniyle mağdur
edilmiş bulunan bu vatandaşlarımızdan bazılarının bir de tazminattan mahrum
bırakılmış olmaları kabul edilemez. Anayasa’yla güvence altına alınmış olan mülkiyet
hakkının bu şekilde ortadan kaldırılması hukuk devleti ilkeleriyle uyuşmayan
bir durumdur.
(Mikrofon
otomatik cihaz tarafından kapatıldı)
YAŞAR
TÜZÜN (Bilecik) – Sayın Başkan, bakanlar nerede? 
BAŞKAN
– Sayın Gürer…
5.- Niğde Milletvekili Ömer Fethi Gürer’in,
Niğde’nin Gölcük ilçesi ile Nevşehir’in Derinkuyu ilçesi arasındaki yol yapım
çalışması nedeniyle bölgede arazisi bulanan çiftçilerin mağdur olduklarına ve
vatandaşların Gölcük-Çiftlik arasındaki yolun çift yol olarak düzenlenmesini
talep ettiklerine ilişkin açıklaması
ÖMER
FETHİ GÜRER (Niğde) – Teşekkür ederim Sayın Başkan.
Niğde
Gölcük kasabası ile Nevşehir Derinkuyu ilçesi arasında devam eden Karayolları
Genel Müdürlüğü yol yapım çalışmasında düz arazide yol dolgu çalışmaları
yapılmaktadır. Bu çalışmalarda, bölgede arazisi bulunan çiftçiler mağdur duruma
düştüklerini ifade etmektedirler. Alay kasabasında çok sayıda çiftçi konuyla
ilgili dilekçeli başvurularında yol yükseltilmesi sonucu tarlalara geçiş
olanağının da ortadan kalktığını, buna göre yol geçiş düzenlemesi
sağlanmadığını, mağdur olduklarını belirtmektedirler. Vatandaşlar
dilekçelerinin değerlendirilmesi ve dertlerini dinlemek üzere yetkililerin
kasabaya gelmesini beklemektedir. Yolla bölünen ekim alanlarına ulaşım
kolaylığı yaratılarak sorun çözümlenebilir. 
Ayrıca,
Gölcük-Çiftlik arasındaki yolun da çift yol olarak düzenlenmesi ve yol
genişletme çalışmalarının yapılması vatandaşların talebidir.
Teşekkür
ederim.
BAŞKAN
– Sayın Özkan…
6.- Denizli Milletvekili Cahit Özkan’ın, 17
Nisan 8’inci Cumhurbaşkanı Turgut Özal’ın vefatının 23’üncü yıl dönümüne ve
başkanlık sistemine dayanan yeni anayasanın bir an önce hayata geçirilmesi
gerektiğine ilişkin açıklaması
CAHİT
ÖZKAN (Denizli) – Teşekkürler Sayın Başkan.
Türk
siyasi hayatının en önemli isimlerinden biri olan 8’inci Cumhurbaşkanımız Sayın
Turgut Özal’ın vefatının 23’üncü yıl dönümüydü dün. Cumhurbaşkanımız Özal,
ülkemizin ekonomide, üretimde ve ihracatta çağ atlamasına vesile olmuş bir
siyasi liderdir. 5,9 milyar dolar olan ihracat, Özal döneminde, 1987’de 10
milyar dolar sınırını aşmıştır, Türkiye ortalama yüzde 5,2 büyümüştür,
ihracatın ithalatı karşılama oranı yüzde 81,1 olmuştur. Bu kadar büyük
hizmetler yapan Sayın Özal da AK PARTİ gibi harici ve dâhilî düşmanların
saldırısına maruz kalmıştır. Bu tehditler karşısında demokrasimizi, ekonomik
kalkınmamızı sağlamanın ve büyük Türkiye'nin önünü açacak sistemin başkanlık
sistemi olduğunu görmüş ve istemiştir. Bu nedenle, işte AK PARTİ’nin de ülküsü
olan başkanlık sistemine dayanan yeni anayasayı bir an önce hayata
geçirmeliyiz.
(Mikrofon
otomatik cihaz tarafından kapatıldı)
CAHİT
ÖZKAN (Denizli) – Bu vesileyle 8’inci Cumhurbaşkanımız Turgut Özal’ı rahmet ve
minnetle anıyor, yüce Meclisi saygıyla selamlıyorum.
BAŞKAN
– Sayın Arslan…
7.- Denizli Milletvekili Kazım Arslan’ın,
17 Nisan köy enstitülerinin kuruluşunun 76’ncı yıl dönümüne, çocuklara cinsel
istismarların önlenmesi için neler yapıldığını, Denizli’de kaç vakıf yurdu
olduğunu ve çocuk istismarlarına ilişkin olarak kaç olay meydana geldiğini
öğrenmek istediğine ilişkin açıklaması
KAZIM
ARSLAN (Denizli) – Sayın Başkan, öncelikle köy enstitülerinin kuruluş yıl
dönümünü kutluyorum. Eğitim alanında vermiş oldukları bu çalışmalardan dolayı
da geçmiş olan bütün köy enstitüsü mezunlarına teşekkür ediyorum.
Benim
sorum: Ensar Vakfında oluşan, çocuklara cinsel istismarıyla ortaya çıkan
suistimallerin önlenmesi için ilköğretim ve ortaöğretimde çalışma yapan
çocuklarımızın okuması ve barınması için yeni yurtlar yapılacak mıdır?
İki:
Denizli ilimizde vakıflar yurtlarında barınan ilköğretim ve ortaöğretime giden
çocukların barınması için kaç adet vakıf yurdu vardır? Bu yurtlarda kaç
öğrencimiz barındırılmaktadır?
Üç:
Ensar Vakfında veya başka vakıflarda oluşan çocuk istismarlarına ilişkin olarak
kaç adet olay meydana gelmiştir? Bunlarla ilgili soruşturmalar yapılmış mıdır?
Ceza alanlar var mıdır, varsa kaç kişidir?
Teşekkür
ederim.
BAŞKAN
– Sayın Özdiş…
8.- Adana Milletvekili İbrahim Özdiş’in,
genel sağlık sigortasıyla ilgili yapılan düzenlemede eksiklikler olduğuna
ilişkin açıklaması
İBRAHİM
ÖZDİŞ (Adana) – Teşekkür ediyorum Sayın Başkan.
Sorum
Çalışma ve Sosyal Güvenlik Bakanı Sayın Süleyman Soylu’ya: Genel sağlık
sigortası nedeniyle mağdur olan milyonlarca vatandaşımız önümüzdeki haftalarda
gelecek düzenlemeyi bekliyor. Ancak, hâlen çok büyük eksiklikler bulunmakta.
Her ne kadar 25 yaşına kadar olan prim borçlarını silmeyi planlasanız da gelir
testi ve prim hesaplanırken uygulanan kriterler değişmediği sürece bu sorun her
üç dört yılda bir tekrar karşımıza çıkacaktır. Bu hesaplama yöntemlerini
değiştirmeyi düşünüyor musunuz? 
Ayrıca,
artık çoğu gencimizin yüksek lisans yaptığı da düşünülürse mezun olma, iş arama
başlangıcı 25 yaşını geçiyor. Bu yaş sınırını yükseltmeyi planlıyor musunuz?
Teşekkür
ediyorum Sayın Başkan.
BAŞKAN
– Sayın Bektaşoğlu…
9.- Giresun Milletvekili Bülent Yener
Bektaşoğlu’nun, bakanları, verilen soru önergelerine karşı duyarlı olmaya davet
ettiğine ilişkin açıklaması
BÜLENT
YENER BEKTAŞOĞLU (Giresun) – Sayın Başkan, değerli milletvekilleri; halkımızın
bize verdiği yetkiye dayanarak Türkiye Büyük Millet Meclisi çatısı altında
yasama faaliyetlerimiz çerçevesinde ilimizin, bölgemizin, ülkemizin sorunlarını
gündeme getirmeye çalışıyoruz. Ancak, bir aylık süre içinde verdiğim ve her
biri aciliyet içeren 33 tane soru önergesi ve bir o kadar da yerimden sorumun
birkaç tanesi dışında, maalesef, hiçbirine cevap verilmedi. Özellikle 8 milyon
üreticiyi ve sektörü yakından ilgilendiren fındık konusu, hâlâ bu konuda
atılmış tek bir adım yoktur. Verilen cevaplar da bürokratlar tarafından kaleme
alınmış, bilgi içermeyen, sorunun çözümüne katkı sağlamayan, doyurucu ve tatmin
edici olmayan klasik cümlelerden oluşan metinlerden ibarettir. Arkadaşlarımın
da benzer şekilde şikâyetlerinin olduğunu tahmin ediyorum. İktidarı ve
bakanları verdiğimiz önergelere karşı duyarlı olmaya davet ediyor, muhalefeti,
dolayısıyla halkı hiçe sayan bu tutumlarını değiştirmesini bekliyorum. 
Ayrıca,
köy enstitülerimizin kuruluşunu gönülden kutluyorum. Hayatta kalan…
(Mikrofon
otomatik cihaz tarafından kapatıldı) 
BAŞKAN
– Sayın Tuncer…
10.- Amasya Milletvekili Mustafa Tuncer’in,
Amasya’nın Merzifon ilçesinin Kayadüzü beldesinde yapılan duble yolun yan
yollarının bugüne kadar açılamadığına ilişkin açıklaması
MUSTAFA
TUNCER (Amasya) – Teşekkür ediyorum Sayın Başkan.
Değerli
milletvekilleri, Kayadüzü kasabası, Merzifon ilçesinin tek belde belediyesi
iken AKP döneminde çıkarılan kanunla köye dönüştürülen bir beldemizdir. 
Kayadüzü
kasabası, Karadeniz ve İstanbul kara yolu tarafından ikiye bölünmektedir.
Yaklaşık yedi sekiz sene önce Kayadüzü kasabasında duble yol çalışması
yapılmış, gerekli kamulaştırmalar yapılmış ancak duble yolun yanına yapılması
gereken yan yollar bugüne kadar hâlen yapılmamıştır ve köylü bundan çok mağdur
olmaktadır; gideceği yere, maalesef, ters yönden girmekte, kazalarla karşı
karşıya kalmaktadır. Karayolları 7’nci Bölge Müdürlüğü tarafından bir an önce
kamulaştırılması yapılan yan yolların açılmasını talep ediyoruz.
Saygılar
sunuyorum. 
BAŞKAN
– Sayın Gaytancıoğlu…
11.- Edirne Milletvekili Okan
Gaytancıoğlu’nun, Edirne’ye dört aydır vali atanmamasına ilişkin açıklaması
OKAN
GAYTANCIOĞLU (Edirne) – Teşekkür ederim.
25
Aralık 2015 günü Edirne Valisi Dursun Ali Şahin’in yaş haddinden emekli
olmasıyla birlikte Edirne Valiliğine Vali Yardımcısı Beyazıt Tanç vekâlet
etmektedir. Önceki Vali Dursun Ali Şahin dört ay gibi bir süre önce emekli
olmasına rağmen, yaklaşık dört aydır Edirne’ye vali atanmaması bazı
belirsizliklere ve alınacak birçok kararın ertelenmesine neden olmaktadır.
Vekâlet görevini vali yardımcısının yürütmesi vali yardımcılığı refleksiyle
hareket etmesine ve bir yetki boşluğu doğmasına neden olmaktadır. Buna göre,
önceki valinin emekli olmasının üzerinden yaklaşık dört ay geçmesine rağmen
yeni bir vali neden atanmamıştır? Edirne ilimize vali atamasını ne zaman
yapmayı düşünüyorsunuz? Vali vekili olarak vali yardımcısının
görevlendirilmesinin bir yetki boşluğu doğurduğunu düşünmüyor musunuz? 
Teşekkür
ederim.
BAŞKAN
– Sayın Özdemir….
12.- İstanbul Milletvekili Sibel
Özdemir’in, AÇEV ve Eğitim Reformu Girişiminin hazırladığı “Türkiye’de Erken
Çocukluk Eğitiminin Durumu ve Öneriler” konulu rapora göre erken yaşta okula
başlama uygulamasının başarısız olduğuna ilişkin açıklaması
SİBEL
ÖZDEMİR (İstanbul) – AÇEV -Anne Çocuk Vakfı- ve Eğitim Reformu Girişiminin
hazırladığı “Türkiye’de Erken Çocukluk Eğitiminin Durumu ve Öneriler” konulu
rapora göre, 2013 döneminde uygulanmaya başlayan 4+4+4 eğitim sistemiyle
birlikte 5 yaş okullaşma oranı yüzde 67’den yüzde 53,8’e gerilemiştir. Henüz
bedensel, zihinsel, algısal gelişimini tamamlamayan çocukların gerekli
nitelikli eğitmen kadro sayısı ve okullarda yeterli altyapı hazırlıkları
tamamlanmadan bu eğitim sistemiyle erken yaşta okula başlama uygulamasının
başarısız olduğu ortaya çıkmıştır. Çocukların kişiliklerinin oluşumu, gelişimi
ve tüm eğitim hayatlarının şekillendiği erken yaş eğitiminin tekrar gözden
geçirilmesi ve bu sistemle erken yaş eğitimine katılan çocukların gelişimlerine
etkisi konusunda Millî Eğitim Bakanlığının bilimsel çalışmalar ve
araştırmalarla analiz yaparak başarı sonuçlarını değerlendirmesi gerektiğine
dikkat çekerek Millî Eğitim Bakanlığının bu alandaki yetersizliği ve
duyarsızlığı karşısında çalışma yapan sivil toplum kuruşlarının
değerlendirmelerinin önemini belirtmek istiyorum. 
BAŞKAN
– Sayın Bozkurt… 
13.- Konya Milletvekili Mustafa Hüsnü
Bozkurt’un, 17 Nisan köy enstitülerinin kuruluşunun 76’ncı yıl dönümüne ilişkin
açıklaması
MUSTAFA
HÜSNÜ BOZKURT (Konya) – Teşekkür ederim Sayın Başkan. 
17
Nisanda merhum Turgut Özal’ı andınız, ben de bir eksiği tamamlayayım izninizle;
17 Nisan, genç cumhuriyetin dünya eğitim tarihine de en özgün Türk modeli
olarak sunduğu köy enstitülerinin 76’ncı kuruluş yıl dönümü. Bu vesileyle,
merhum Millî Eğitim Bakanı Hasan Âli Yücel’i ve köy enstitülerinin babası
-Tonguç Baba- İsmail Hakkı Tonguç’u rahmet ve minnetle anıyorum ve köy
enstitülerini türlü yalan ve oyunlarla kapatıp bugün çocuklarımızı çocuk
tecavüzcülerinin insafına terk eden bu düzenin bir an önce değişmesi dileklerimle
saygılar sunuyorum.
BAŞKAN
– Son olarak Sayın Durmuşoğlu, buyurun.
14.- Osmaniye Milletvekili Mücahit
Durmuşoğlu’nun, 17 Nisan 8’inci Cumhurbaşkanı Turgut Özal’ın vefatının 23’üncü
yıl dönümüne ilişkin açıklaması
MÜCAHİT
DURMUŞOĞLU (Osmaniye) – Teşekkür ederim Sayın Başkan.
Türkiye
Cumhuriyeti’nin önüne konulan engelleri kaldırmak için akıllarda yer etmiş
bütün tabuları yıkan ve zihniyet devrimini başlatan 8’inci Cumhurbaşkanımız
merhum Turgut Özal’ı, ölümünün 23’üncü yıl dönümünde rahmet, minnet ve saygıyla
anıyorum. Merhum Özal, milletiyle bütünleşen, onun değerleriyle hemhâl olmuş
bir devlet adamına bu aziz topraklarda nasıl sahip çıkılacağının da öncüsü
olmuştur. Milletimiz Türkiye'nin dünyayla bütünleşmesine, değişim ve dönüşümüne
yönelik büyük hizmetleri ve içten kişiliğini asla ve asla unutmayacaktır.
Merhum Adnan Menderes’le başlayan, merhum Turgut Özal’la devam eden ve şu anki
Cumhurbaşkanımız Sayın Recep Tayyip Erdoğan’la büyük bir ivme kazanan muasır
medeniyetleri geçme yolculuğumuzu azim ve kararlılıkla sürdüreceğimizden hiç
kimsenin şüphesi olmasın. Ülkemizin gelişmesinin önüne yeni engeller çıkarmaya,
bizleri terör belasıyla korkutmaya çalışan tüm mihraklara karşı, merhum Turgut
Özal’ın kendisine düzenlenen suikast girişimi sonrası kurduğu cümleyle cevap
vermeye devam edeceğiz: “Allah’ın verdiği ömrü onun isteğinden başka alacak
yoktur.” (AK PARTİ sıralarından alkışlar)
BAŞKAN
– Teşekkür ediyorum.
Sayın
Akçay, sisteme girmişsiniz.
İki
dakika süre veriyorum.
Buyurun
efendim.
15.- Manisa Milletvekili Erkan Akçay, MHP
Grubu olarak Adalet ve Kalkınma Partisi Grup Başkan Vekili İlknur İnceöz’e
babasının vefatı nedeniyle başsağlığı dileğinde bulunduklarına, 17 Nisan 8’inci
Cumhurbaşkanı Turgut Özal’ın vefatının 23’üncü yıl dönümüne ve Çal Dağı nikel
madeniyle ilgili ÇED raporunun iptal edilmesini Orman ve Su İşleri Bakanının
çok iyi değerlendirerek buna göre hareket etmesi gerektiğine ilişkin açıklaması
ERKAN
AKÇAY (Manisa) – Adalet ve Kalkınma Partisi Grup Başkan Vekili Sayın İlknur
İnceöz’ün babası Salih İnceöz’ün vefatını teessürle öğrenmiş bulunuyoruz.
Milliyetçi Hareket Partisi Grubu olarak merhuma Allah’tan rahmet niyaz
ediyoruz. Başta Sayın İnceöz ve ailesi olmak üzere bütün yakınlarına başsağlığı
ve taziyelerimizi sunuyoruz. 
Yine,
8’inci Cumhurbaşkanımız merhum Turgut Özal’ın vefatının 23’üncü yıl dönümünü
idrak ettik. Merhum Turgut Özal’ı da verdiği çok kıymetli hizmetlerle anacağız.
Bu hizmetler tarihe mal olmuştur. Tekrar Allah rahmet eylesin diyoruz.
Manisa
2. Bölge İdare Mahkemesi, 9 Nisanda, Turgutlu ilçesi sınırlarındaki yaklaşık 2
milyon ağacın kesilmesinin öngörüldüğü Çal Dağı’nda nikel madeni
çıkartılmasıyla ilgili hazırlanan ve Çevre ve Şehircilik Bakanlığının
onayladığı ikinci Çevresel Etki Değerlendirmesi, yani ÇED raporunun iptaline
karar vermiştir. 
Çal
Dağı, Türkiye'nin en verimli ovalarının ortasındadır. Bu ovalarda, Turgutlu,
Manisa, Alaşehir, Salihli’de Sultaniye üzümü, Akhisar Ovası’nda zeytinyağı
üretimi ve Türk tarımında çok özel bir yere sahip olan pek çok ürün elde
edilmektedir. Dünyada nikel madeni çıkarmak için yüksek basınçta liç yöntemi
kullanılırken, Çal Dağı’nda, dünyada başka hiçbir yerde artık kullanılmayan,
açık liç yöntemi kullanılmaktadır. Çal Dağı’nda açık liç yöntemiyle nikel
çıkarma faaliyetleri sonunda oluşacak sülfürik asit ve yağmurlardan dolayı
Akhisar, Alaşehir, Salihli, Turgutlu ve Manisa’dan İzmir’e kadar uzanan
coğrafya çok büyük bir tehdit altındadır.
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Tamamlıyorum Sayın Başkan.
BAŞKAN
– Bir dakika ilave…
Tamamlayalım
lütfen.
Buyurun
Sayın Akçay.
ERKAN
AKÇAY (Manisa) – Teşekkür ederim Sayın Başkan.
Orman
ve Su İşleri Bakanı Sayın Veysel Eroğlu, Çal Dağı nikel madeniyle ilgili olarak
“Aşırı derecede baskıların altında kaldık, direnemiyoruz.” ifadelerini
kullanmıştı. Sayın Bakana çeşitli vesilelerle “Hangi baskıların altında kaldı?
Kimler baskı yaptı?” şeklinde sormuş, ancak bir cevap alamamıştık. ÇED
raporunun bölge idare mahkemesi tarafından iptal edilmesini Sayın Bakanın çok iyi
değerlendirmesini ve vesile bulmasını, buna göre Bakanlığın hareket etmesini
bekliyoruz.
Teşekkür
ederim Sayın Başkan.
BAŞKAN
– Teşekkürler Sayın Akçay.
Sayın
milletvekilleri, sayın grup başkan vekilleri…
ÖZGÜR
ÖZEL (Manisa) – Sayın Başkan…
BAŞKAN
– Söz vereceğim.
…7
Nisan 2016 Perşembe günü Meclis Başkanımızın Başkanlığında Meclis başkan
vekilleriyle birlikte bir toplantı yapıldı, bir dizi prensip kararı alındı.
Dolayısıyla, bu prensip kararlarından bir tanesi de özellikle grup başkan
vekillerimize gündeme geçmeden önce iki artı bir dakikayla süre vereceğiz,
gündeme geçtikten sonra da yine arzuları, talepleri olması hâlinde birer dakika
süreyle söz vereceğiz. 
Bu
vesileyle ben Sayın Özel’e şimdi söz veriyorum.
İki
dakika süre, yetişmediği takdirde bir dakika sürenizi artıracağım ama toplamda
üç dakikada bitirelim inşallah.
Buyurun.
16.- Manisa Milletvekili Özgür Özel’in,
Adalet ve Kalkınma Partisi Grup Başkan Vekili İlknur İnceöz’e babasının vefatı
nedeniyle başsağlığı dileğinde bulunduklarına, 17 Nisan 8’inci Cumhurbaşkanı
Turgut Özal’ın vefatının 23’üncü, köy enstitülerinin kuruluşunun 76’ncı yıl
dönümlerine, şiddete maruz kalarak hayatını kaybeden sağlık çalışanlarını
rahmetle andığına ve çocuk istismarlarıyla ilgili komisyonun kurulmasının
geciktirildiğine ilişkin açıklaması
ÖZGÜR
ÖZEL (Manisa) – Sayın Başkan, teşekkür ederim.
Öncelikle,
Adalet ve Kalkınma Partisi Grup Başkan Vekili Sayın İlknur İnceöz’ün babasının
vefatını büyük bir üzüntüyle öğrenmiş durumdayız, başsağlığı diliyoruz
kendisine.
8’inci
Cumhurbaşkanımız Turgut Özal’ı andınız, kendisine Allah’tan rahmet diliyoruz.
1940’ta
Türkiye'nin aydınlanma devriminin meşalesini yakan dönemin Millî Eğitim Bakanı
Hasan Âli Yücel’i, İsmail Hakkı Tonguç’u ve hareket noktasında halka,
köylümüze, insanımıza, Anadolu’ya, Trakya insanına inanan, yöntem olarak bilimi
odağa alan ve çağdaş uygarlık hedefini koyan ve yetiştirdikleri 17 bini
köylerden 18 bin öğretmenle Türkiye'de çağdaş, bilimsel eğitimin öncülüğünü
yapan ve bugünlere kadar bizleri taşıyan köy enstitüleri uygulamasını, köy
enstitüleri devrimini, bir kez daha, kuruluş yıl dönümünden bir gün sonra
burada minnetle anıyoruz.
Geçtiğimiz
dönemlerde bu Meclis pek çok komisyonun kurulmasını konuştu. Örneğin Soma
Komisyonu faciadan önce değil, sonra kurulabildi. Doping Komisyonu Kırkpınar
başpehlivanında, olimpiyat şampiyonu kızımızda doping çıktıktan sonra
kurulabildi. Maalesef hekime karşı şiddet Komisyonu da yine dün ölüm yıl dönümü
olan Doktor Ersin Arslan’ın hepimizin gözü önünde bir saldırıya kurban gitmesinden
sonra kurulmuştu. Kendisinin ve onun şahsında tüm hekime karşı, sağlık
çalışanlarına karşı şiddete maruz kalarak hayatını kaybedenleri rahmetle
anıyoruz ve bunu bir kez daha kınıyoruz.
Aynı
şekilde, kamuoyunda “Karaman Komisyonu” diye bilinen Komisyon da…
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Özel.
Bir
dakika ilave süre veriyorum.
ÖZGÜR
ÖZEL (Manisa) – …Ensar Vakfının ve KAİMDER’in bir evinde ortaya çıkan bir
olaydan sonra, önce Adalet ve Kalkınma Partisinin “ret” oylarıyla kurulamamış
ama o gece gelişen ortak toplumsal refleks sonucunda ertesi gün kurulmuştu.
Komisyonun kurulmasına 24 Martta karar verdik. Muhalefet partileri 28 Mart, 29
Mart ve 1 Nisan gününde Komisyon görevlendirmelerini bildirdiler ve iktidar
partisi bu görevlendirmeyi ancak 15 Nisan günü yaparak bu Komisyonun
kurulmasını tam on beş gün geciktirdi, hâlen daha Mecliste Komisyonla ilgili
seçimin resmî oylamasını da yapamadık. Bu kadar önemli, bu kadar üzerinde
hassasiyetle durulacak bir konuda aynı geçtiğimiz dönemlerde soruşturma
komisyonlarını aylarca isim bildirmeyerek oyalayan iktidar partisi bu Komisyona
da isim bildirmeyi muhalefet partilerinin birer gün arayla yaptığı
görevlendirmeden on beş gün sonra yapmıştır. 
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) – Halkımızın takdirlerine sunuyoruz.
BAŞKAN
– Teşekkürler.
Sayın
Baluken, buyurun.
17.- Diyarbakır Milletvekili İdris
Baluken’in, Adalet ve Kalkınma Partisi Grup Başkan Vekili İlknur İnceöz’e
babasının vefatı nedeniyle başsağlığı dileğinde bulunduklarına ve 17 Nisan
8’inci Cumhurbaşkanı Turgut Özal’ın vefatının 23’üncü yıl dönümüne ilişkin
açıklaması 
İDRİS
BALUKEN (Diyarbakır) – Teşekkür ediyorum Sayın Başkan.
Sayın
Başkan, değerli milletvekilleri; Adalet ve Kalkınma Partisi Grup Başkan Vekili
Sayın İlknur İnceöz’ün babasının vefatını bizler de öğrenmiş bulunuyoruz.
Merhuma Allah’tan rahmet; Sayın İnceöz’e ve ailesine başsağlığı ve taziye
dileklerimizi iletmek istiyoruz. 
Sizin
de işaret ettiğiniz gibi 8’inci Cumhurbaşkanı Sayın Turgut Özal’ın vefatının
23’üncü yıl dönümü anması yapılıyor. Turgut Özal siyasi yaşamı boyunca
eleştirilecek pek çok yönü olmakla birlikte demokratikleşme ve Kürt meselesinin
müzakereyle çözümü konusunda cesur hamleler yapan bir siyasetçi. Bu anlamda
önemli dogmaları, önemli tabuları yıkan bir siyasetçiydi. Pek çok güvenlikçi
politika ve operasyonel süreçlerden sonra müzakereye, demokratik siyasi çözüme
ve barışa dair yaptığı bu cesur hamleler maalesef Sayın Özal’ın hayatına mal
oldu. Ölümünün kesinlikle şüpheli ve şaibeli olduğuna dair olan inancımızı
Halkların Demokratik Partisi olarak bir kez daha buradan yinelemek istiyoruz.
Bugüne kadar kamuoyu tarafından da dile getirilen bu şüphe ve şaibelere rağmen
adli tıbbı ilgilendiren etkin süreçlerin yürütülmemiş olması ve kamuoyunu
tatmin edecek, aileyi tatmin edecek, Türkiye halklarını tatmin edecek birtakım
bilgi ve bulguların henüz açıklanmamış olmasını da manidar bulduğumuzu ifade
etmek istiyoruz. O dönem, hatırlanırsa yaşamın birçok alanında ağır tasfiye
süreçleri yaşanıyordu. Hatta ordu içerisinde Bahtiyar Aydın’dan Eşref Bitlis’e
kadar…
(Mikrofon
otomatik cihaz tarafından kapatıldı)
BAŞKAN
– Tamamlayalım Sayın Baluken.
Bir
dakika daha, buyurun.
İDRİS
BALUKEN (Diyarbakır) – …müzakereyi ve çözümü önceleyen birçok insanın da bu
şekilde şüpheli ve şaibeli bir şekilde yaşamını yitirdiğini hatırlatmak
istiyoruz. Bu yönüyle, belki bir kez daha, Türkiye’de faili belli olan bu
cinayetlerle yüzleşmenin ne kadar önemli olduğunu, Meclisin de hakikatleri açığa
çıkarma adına tarihsel süreç içerisindeki bütün bu yaşanan acı olayları mutlaka
incelemesi gerektiğini ifade etmek istiyoruz. 
Sayın
Özal’a bir kez daha Allah’tan rahmet; ailesine ve tüm halklarımıza da bir kez
daha buradan başsağlığı dileğimizi iletmek istiyorum.
Teşekkür
ederim.
BAŞKAN
– Teşekkürler Sayın Baluken.
Sayın
Turan, buyurun.
18.- Çanakkale Milletvekili Bülent
Turan’ın, Adalet ve Kalkınma Partisi Grup Başkan Vekili İlknur İnceöz’e
babasının vefatı nedeniyle başsağlığı dileğinde bulunduklarına, 17 Nisan 8’inci
Cumhurbaşkanı Turgut Özal’ın vefatının 23’üncü yıl dönümüne ve Kutlu Doğum
Haftası’na ilişkin açıklaması
BÜLENT
TURAN (Çanakkale) – Sayın Başkan, değerli milletvekilleri; bugün acı bir haber
aldık, Grup Başkan Vekilimiz, Aksaray Milletvekilimiz Sayın İlknur İnceöz’ün
babası Salih amcamız rahmetli oldu. Ben kendisine Allah’tan rahmet diliyorum;
yakınlarına, Sayın Başkanımıza sabırlar diliyorum. Allah rahmet eylesin.
Cenazesi yarın öğle namazında Aksaray’dan kaldırılacaktır, bunu duyurmak istiyorum.

Ayrıca
Sayın Başkan, değerli arkadaşlar; bildiğiniz gibi dün 8’inci Cumhurbaşkanımız
Sayın Turgut Özal’ın ölüm yıldönümüydü, kendisini rahmetle anıyorum. Özal, 12
Eylül darbesinden sonra Türkiye’nin sivil bir rotada ilerlemesi için ülkenin
önünü açan, özel olan liderlerden bir tanesiydi. Vesayet sisteminin
unsurlarıyla mücadele ederek hep milletin yanında durdu. Onun ölümü,
Türkiye’deki reform sürecini sekteye uğratsa da bugün hâlâ onun ufku, onun
değişim vizyonu devam etmekte. Ben bir kez daha Özal’ı rahmetle anıyorum, tüm
milletimizin başı sağ olsun.
Ayrıca,
Sayın Başkan, değerli milletvekilleri; hepinizin bildiği gibi bu tarihler,
Kutlu Doğum Haftası diye idrak ettiğimiz, farklı etkinliklerle kutladığımız,
andığımız Hazreti Peygamber’in Kutlu Doğum Haftası. Hazreti Peygamber (AS),
doğru ile yanlışın ayırt edilmez olduğu bir dönemde âlemlere rahmet olarak
gönderildi. İslam’ın çağlarüstü mesajını taşıyan ve yüce Kitap’ımızı, bütün
insanlar için hidayet rehberi olan Kur’an-ı Kerim’i insanlığa tebliğ etti.
Allah'ın Resulü olarak sadık bir emanetçi oldu, “Muhammedül emin” oldu.
Doğumunun seneidevriyesi olan bu kutlu günün hayırlara vesile olmasını
diliyorum. Başta İslam coğrafyası olmak üzere, her yerde barışın ve huzurun
hâkim olmasını temenni ediyorum. 
Ülkemizde
ve bölgemizde terörün acılar ürettiği böyle bir dönemde yolumuzu aydınlatan,
kalplerimizi merhametle, aşkla, sevgiyle dolduran Sevgili Peygamber’e
salatüselam olsun.
Teşekkür
ediyorum Sayın Başkan.
BAŞKAN
– Teşekkür ediyorum Sayın Turan.
IV.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili Ahmet
Aydın’ın, Başkanlık Divanı olarak Adalet ve Kalkınma Partisi Grup Başkan Vekili
İlknur İnceöz’e babasının vefatı nedeniyle başsağlığı dileğinde bulunduklarına
ve Kutlu Doğum Haftası’nı kutladıklarına ilişkin konuşması
BAŞKAN
– Bizler de Meclis Başkanlık Divanı olarak Adalet ve Kalkınma Partisi Grup
Başkan Vekili Sayın İlknur İnceöz’ün değerli babalarının vefatını teessürle
öğrenmiş bulunuyoruz. Salih amcamıza bizler de Allah’tan rahmet diliyoruz,
yakınlarına başsağlığı diliyoruz. Mekânı cennet olsun. 
Yine,
Kutlu Doğum Haftası, inancımız için, hatta tüm dünya barışı açısından son
derece önemli bir hafta. Bu vesileyle Peygamber Efendimiz’in barış ve kardeşlik
mesajının, bu süreçte özellikle sıkıntı yaşayan her coğrafyaya, tüm dünyaya
hâkim olması dileklerimizle bizler de bir kez daha Kutlu Doğum Haftası’nı
kutluyoruz. Bu vesileyle de tekrar hepinize teşekkür ediyoruz.
ÖZGÜR ÖZEL (Manisa) – Sayın Başkan...
BAŞKAN – Buyurun Sayın Özel.
ÖZGÜR
ÖZEL (Manisa) – Sayın Başkanım, geçtiğimiz hafta yapılan ve biraz önce sizin de
atıfta bulunduğunuz, değerli Meclis başkan vekillerinin ve Meclis Başkanının
katıldığı bir toplantı ve alınan kararlar var. Cumhuriyet Halk Partisi Grubu
olarak bu kararları üçe ayırmamız mümkün: 
Birincisi,
alınması gereken kararlar alınmış. Örneğin, her Meclis başkan vekilinin ayrı
ayrı yaptığı uygulamalarda bir ortak mutabakat aranmış, bu doğru bir şeydir.
Bir, alınabilecek kararlar alınmış, onlar sizlerin takdirindedir, bizlerin de
müzakeresine açıktır ama o kararların içinde alınamayacak kararlar da var.
Örneğin, İç Tüzük tarafından hiçbir şüpheye mahal vermeksizin atfedilen bazı
konular var, çok net olan bazı konular var. Bu konularla ilgili, tabii biz, altında
siz değerli Meclis başkan vekillerimizin imzası olan, tarafımıza ulaştırılan bu
metnin son maddesinde grup başkan vekilleriyle yapılacak bir toplantıda bazı
hususların ve bahsedilen konuların yeniden değerlendirileceğini geniş olarak
yorumlayarak, değerli başkan vekillerimizin bize yapmış oldukları, kendi
aldıkları kararlarla ilgili bu bilgilendirmenin, almanız gerektiğini
düşündüklerimizi uygulamaya başladık, alabileceğinizi düşündüklerimizi elbette
görüşeceğiz. Diğer konuyla ilgili de yapılacak toplantının bizim açımızdan son
derece aciliyeti olduğunu ifade etmeliyiz. Yoksa, o şekilde uygulanmasının, bir
teamüle dönüşmesinin tarafımızdan kabul edilebilir tarafı olmayan hususları da
var. Bu konuyu hem tutanaklara geçmesi hem de sizin vasıtanızla Meclis
Başkanlık makamına arz etmeyi uygun gördük. 
Teşekkür
ederim. 
BAŞKAN
– Teşekkür ediyorum Sayın Özel. 
Tabii,
daha önce, takdir edersiniz ki Sayın Meclis Başkanımızın Başkanlığında her
siyasi partinin grup başkan vekillerinin olduğu bir toplantı yapıldı. Orada da
bir dizi uygulama birliğini sağlama adına kararlar alındı. Sonra, Meclis başkan
vekilleriyle benzer bir toplantı yapıldı, orada da çıktı. Şimdi, çok daha
geniş, detaylı, burada tabii hem demokratik muhalefetin sesini kısmamak hem de
Meclisin verimli bir şekilde çalışmasını sağlayabilecek tedbirlerin alınması
amacıyla, inşallah, en kısa bir zamanda hem Meclis başkan vekillerimizin hem de
grup başkan vekillerimizin olduğu, Meclis Başkanımızın Başkanlığında bir
toplantıyı tekrardan yapacağız, tabii Meclis Başkanımızın ve Meclisimizin
gündeminin müsait olduğu bir zamanda. Ben tekrar ileteceğim. Mümkün olan en
kısada zamanda, inşallah, bu toplantıyı yaparak burada bir uygulama birliğini
sağlamamız, zannediyorum, hem Parlamentomuz açısından hem milletimiz açısından,
tüm siyasi partiler açısından da çok daha hayırlı olacaktır diye düşünüyorum ve
teşekkür ediyorum. 
Gündeme
geçtik. 
Başkanlığın
Genel Kurula sunuşları vardır. 
Meclis
araştırması açılmasına ilişkin üç adet önerge vardır, şimdi önergeleri ayrı ayrı
okutacağım. 
Üçüncü
sırada okutacağım Meclis araştırması önergesi 500 kelimeden fazla olduğu için
önerge özeti okunacaktır ancak önergenin tam metni tutanak dergisinde yer
alacaktır. 
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul Milletvekili Barış Yarkadaş ve
22 milletvekilinin, basına yönelik antidemokratik uygulamaların, basın-yayın
faaliyetlerinin önündeki engellerin ve tutuklu gazetecilerin durumunun
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/160)
Türkiye Büyük Millet Meclisi
Başkanlığına
Basın,
demokrasinin korunarak güçlendirilmesinde en önemli unsurlardan biri olma
özelliğini taşımakta olup insan hakları temelli demokratik ve toplumsal,
siyasal düzenin tesis edilmesinin de zeminidir.
İfade
ve basın özgürlüğü, Anayasa’mız, İnsan Hakları Evrensel Beyannamesi ve Avrupa
İnsan Hakları Sözleşmesi’yle güvence altına alınmıştır. Anayasa’mızın ve
AİHM'nin basın özgürlüğüne ilişkin hükümlerine rağmen ülkemizde basın
özgürlüğü, istatistiksel verilerde görüldüğü üzere, ürkütücü boyutlara gelmiş
ve buna paralel, birçok gazeteci tutuklanmıştır. Demokrasinin kurum ve
kurullarıyla eksiksiz işlediği bir ülkede ifade ve basın özgürlüğüyle ilgili
yasal düzenlemeler, mutlaka Anayasa ve evrensel hukuk kurallarına uygun bir
şekilde yapılmalıdır. Uygulama da aynı anlayış ve doğrultuda
gerçekleştirilmelidir.
Antidemokratik
uygulamalar, basın-yayın faaliyetlerinin önündeki engeller, ifade özgürlüğünün
yasal olarak güvenceye alınması, tutuklu gazetecilerin durumunun ve yasal
çerçevelerinin araştırılması amacıyla Anayasa’nın 98’inci, İç Tüzük’ün 104 ve
105’inci maddeleri uyarınca bir Meclis araştırması açılmasını arz ederiz.
Gerekçe:
Gerek
düşüncenin oluşturulması gerekse açıklanması aşamaları yönünden basın en önemli
araçlardan birisidir. Basın, kamuoyunda etkin bir araç olarak belirli bir
düşünsel ortam oluşturulmasında önemli görevler yapmaktadır. Düşüncenin basın
yoluyla açıklanması etkin bir yol olduğuna göre, demokratik sistemlerde
"basın özgürlüğü" düzenlemesinin de en azından genel düşünce açıklama
özgürlüğüyle aynı değer ve genişlikte düzenlenmesini zorunlu kılar. Bu yüzden,
siyasal iktidarlar, basın hürriyetinin sağlanması yönünden, hürriyetleri somutlaştırmakla
hükümlüdürler.
Avrupa
İnsan Hakları Sözleşmesi’nin 10’uncu maddesi "Herkes görüşlerini açıklama
ve anlatım özgürlüğüne sahiptir. Bu hak, kanaat özgürlüğü ile kamu
otoritelerinin müdahalesi ve ülke sınırları konusu olmaksızın haber veya fikir
alma ve verme özgürlüğünü de içerir." demektedir. Anayasa’mızın 28’inci
maddesinde ise "Basın hürdür, sansür edilemez." denilerek basın ve
ifade özgürlüğü yasal teminat altına alınmıştır.
Ancak,
gelinen noktada, AKP hükûmetlerinin basın ve ifade özgürlüğü üzerinde her geçen
gün daha ağır uygulamalara gittiği görülmektedir. Gazete ve TV'lere hukuk dışı
yollarla kapatma, kayyum atama gibi yöntemler AKP hükûmetlerinin en fazla
başvurduğu yöntemlerden biri olmuştur. Medya kuruluşları ve basın emekçileri
iktidarın baskısına maruz kalmış ve gitgide tekelleşen sektörde işsizlikle yüz
yüze bırakılmıştır. İktidara yönelik en küçük eleştiri bile gazetecileri
mesleğini yapamaz duruma getirmiştir. Öyle ki, gazeteciler bizzat Hükûmete
yakın kişiler tarafından tehdit edilerek işten atılmaları istenir duruma
gelmiştir. Gazeteciler, dünyada eşi benzeri görülmeyecek şekilde, yaptığı
haberlerden dolayı tutuklanmış ve cezaevlerine konulmuştur.
Türkiye,
Paris merkezli Uluslararası Sınır Tanımayan Gazeteciler Örgütünün (RSF) her yıl
yayınladığı Dünya Basın Özgürlüğü sıralamasında 180 ülke içerisinde 149’uncu
sıradadır. Bu, ülkemiz için büyük bir ayıp ve utançtır. Uluslararası düzeyde
medya özgürlüğünü savunan RSF, Türkiye'deki gerilemeye örnek olarak İnternet
sansürünün ağırlık kazanmasını, davaları, eleştiri getiren gazetecilerin
işlerine son verilmesini, bazı konulara yayın yasağı getirilmesini
göstermiştir. Tutuklu Gazetecilerle Dayanışma Platformu’nun (TGDP) saptamasına
göre, 11 Aralık 2015 tarihi itibarıyla Türkiye cezaevlerinde bulunan 4'ü
imtiyaz sahibi olmak üzere 32 gazetecinin tutuklu ve hükümlü olarak bulunduğu
ifade edilmektedir.
İfade
edilen antidemokratik uygulamaların, basın-yayın faaliyetlerinin önündeki
engellerin, ifade özgürlüğünün yasal olarak güvenceye alınması ve tutuklu
gazetecilerin durumunun ve yasal çerçevelerinin araştırılması amacıyla
Anayasa’nın 98’inci, İç Tüzük’ün 104 ve 105’inci maddeleri uyarınca bir Meclis
araştırması açılmasını arz ederiz.
1) Barış Yarkadaş   (İstanbul)
2) Bülent Öz  (Çanakkale)
3) Mustafa Sezgin Tanrıkulu  (İstanbul)
4) Ömer Fethi Gürer (Niğde)
5) Utku Çakırözer   (Eskişehir)
6) Gülay Yedekci   (İstanbul)
7) Onursal Adıgüzel  (İstanbul)
8) Muharrem Erkek  (Çanakkale)
9) Hayati Tekin   (Samsun)
10) Şenal Sarıhan   (Ankara)
11) Hilmi Yarayıcı   (Hatay)
12) Serkan Topal   (Hatay)
13) Okan Gaytancıoğlu  (Edirne)
14) Kadim Durmaz   (Tokat)
15) Murat Emir  (Ankara)
16) Veli Ağbaba  (Malatya)
17) Fatma Kaplan Hürriyet  (Kocaeli)
18) Devrim Kök  (Antalya)
19) Şerafettin Turpcu   (Zonguldak)
20) Orhan Sarıbal   (Bursa)
21) Mustafa Akaydın  (Antalya)
22) Mehmet Göker   (Burdur)
23) Aytuğ Atıcı  (Mersin)
2.- Hatay Milletvekili Serkan Topal ve 21
milletvekilinin, başta Hatay olmak üzere AKP Hükûmetlerinin yanlış dış
politikasının ülkemizde gerek sosyal gerek ekonomik anlamda neden olduğu
zararların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/161)
Türkiye Büyük Millet Meclisi
Başkanlığına
AKP
hükûmetlerinin özellikle son yıllarında izlediği dış politika, bugüne
gelindiğinde, ülkemizin uluslararası alanda büyük sorunlar yaşamasına neden
olmuştur. Dış politikanın kötü yönetilmesi sonucu yaşanan sorunlar, artık
ülkemizin itibarının zedelenmesinin yanında yurttaşlarımızı da doğrudan etkiler
olmuştur. Hem ekonomik hem de siyasi kötü gidiş, yurttaşlarımızın canlarını
kaybetmesine neden olan bir pozisyona gelmiştir.
Dış
politikada, genelde Orta Doğu ve özelde Suriye'de benimsenen mezhepçi tutum, bu
tutuma paralel olarak dünyanın terör örgütü saydığı gruplara lojistik destek
sağlandığı iddiaları uzun süredir hem ulusal hem de uluslararası basında
örnekleriyle açıklanmaktadır. Üstelik bu iddialara her geçen gün yenileri
eklenmektedir.
Son
olarak Rusya’ya ait bir uçağın düşürülmesinin ardından gelişen süreç, yine
ülkemizin özellikle ekonomik anlamda büyük sorunlar yaşamasına neden
olmaktadır. Rusya ile dolaylı olarak Suriye politikası sonucunda en büyük
zararı da bölge illerimiz yaşamaktadır ki bu illerimizin başında Hatay gelmektedir.
Eylül
2012’de dönemin Başbakanının “En yakın zamanda Şam’da Emevi Camisi’nde namaz
kılacağız.” hayali, daha sonra Reyhanlı’da yaşanan patlamada yaşamını kaybeden
yurttaşlarımız için “53 Sünni yurttaşımız şehit edildi.” biçiminde ölüm
üzerinden dahi mezhepçi bir yaklaşım sergilenmesine dönüşmüştür. Başka bir
ifadeyle, başta Hatay olmak üzere Ankara’da, Suruç’ta ve daha pek çok ilimizde
yurttaşlarımız “düş politikası” nedeniyle can vermiştir.
Hatay’da,
AKP’nin söz konusu dış politikası nedeniyle can kayıpları yaşanmasının yanında
sınır ticareti de yok olmuştur. Bu anlamda Hataylılar sosyal ve ekonomik olarak
büyük yara almıştır. Daha önceden İran, Suriye, Lübnan ve Avrupa’nın birçok
ülkesinden ticaret ve alışveriş için Hatay’a geliniyorken şimdi cihatçı
grupların oluşturdukları tehdit nedeniyle gelen yerli ve yabancı turist
sayısında azalma olmuştur. Bununla beraber, Suriye’den gelen sığınmacılara
ülkemiz ve Hatay halkı olarak gerekli misafirperverliği göstermemize karşın söz
konusu yanlış politikalar nedeniyle bugün sığınmacılar ucuz iş gücü olarak
kullanılmaya başlanmıştır. Kentte ciddi boyutta olan işsizlik çok daha büyük
oranlara ulaşmıştır, özellikle genç işsizliği had safhaya çıkmıştır. Aynı
zamanda, Başbakanın henüz bir yıl önce “öfkeli bir grup genç” dediği kişilerin
Hatay sokaklarında ellerini kollarını sallayarak gezmeleri kentte büyük
tedirginliğe neden olmaktadır.
Bu
bağlamda, başta Hatay olmak üzere, AKP hükûmetlerinin yanlış dış politikasının
ülkemizde gerek sosyal gerek ekonomik anlamda neden olduğu zararların
araştırılması, bunların çözülmesi için konunun uzmanlarından da görüş alınarak
alternatif yöntemler belirlenmesi amacıyla Anayasa'nın 98’inci ve TBMM
İçtüzüğü'nün 104 ve 105’inci maddeleri gereğince Meclis araştırması açılmasını saygılarımızla
arz ederiz.
1) Serkan
Topal  (Hatay)
2) Mevlüt
Dudu  (Hatay)
3) Hilmi
Yarayıcı  (Hatay)
4) Birol
Ertem  (Hatay)
5) Mustafa
Ali Balbay  (İzmir)
6) Bülent
Yener Bektaşoğlu  (Giresun)
7) Mustafa
Hüsnü Bozkurt  (Konya)
8) Uğur
Bayraktutan  (Artvin)
9) Tur
Yıldız Biçer  (Manisa)
10) Seyit
Torun  (Ordu)
11) Muharrem
Erkek  (Çanakkale)
12) Erdin
Bircan  (Edirne)
13) Ali
Yiğit  (İzmir)
14) İlhan
Cihaner  (İstanbul)
15) Namık
Havutça  (Balıkesir)
16) Devrim
Kök  (Antalya)
17) Murat
Emir  (Ankara)
18) Candan
Yüceer  (Tekirdağ)
19) Bihlun
Tamaylıgil  (İstanbul)
20) Yakup
Akkaya  (İstanbul)
21) Çetin
Osman Budak  (Antalya)
22) Şerafettin
Turpcu  (Zonguldak)
3.- Van Milletvekili Lezgin Botan ve 22
milletvekilinin, sokağa çıkma yasakları ile askerî güvenlik bölgeleri ilanı
kararlarının Anayasa’ya ve Avrupa İnsan Hakları Sözleşmesi’ne uygunluğunun,
vatandaşların gördüğü maddi ve manevi zararlar ile yaşanan hak ihlallerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/162) (x)
Türkiye Büyük Millet Meclisi Başkanlığına
Türkiye'de
son aylarda sıkça başvurulan sokağa çıkma yasakları ile askerî güvenlik
bölgeleri ilanı kararlarının Anayasa’ya ve Türkiye'nin taraf olduğu Avrupa
İnsan Hakları Sözleşmelerine uygunluğunun araştırılması, bu kararları veren ve
uygulayan idari mercilerin ortaya çıkarılması ve vatandaşların gördüğü maddi ve
manevi zararlar ile yaşanan hak ihlallerinin tespit edilerek alınacak
tedbirlerin belirlenmesi amacıyla Anayasa'nın 98'inci, İç Tüzük’ün 104'üncü ve
105'inci maddeleri gereğince Meclis araştırması açılması için gereğini arz ve
teklif ederiz.
1) Lezgin
Botan  (Van)
2) İdris
Baluken  (Diyarbakır)
3) Filiz
Kerestecioğlu Demir  (İstanbul)
4) Garo
Paylan  (İstanbul)
5) Hüda
Kaya  (İstanbul)
6) Müslüm
Doğan  (İzmir) 
7) Ali
Atalan  (Mardin)
8) Erol
Dora  (Mardin)
9) Mithat
Sancar  (Mardin)
10) Ahmet
Yıldırım  (Muş)
11) Burcu
Çelik Özkan  (Muş)
12) Besime
Konca  (Siirt)
13) Kadri
Yıldırım  (Siirt)
14) Aycan
İrmez  (Şırnak)
15) Faysal
Sarıyıldız  (Şırnak)
16) Ferhat
Encu  (Şırnak)
17) Leyla
Birlik  (Şırnak)
18) Dilek
Öcalan  (Şanlıurfa)
19) İbrahim
Ayhan  (Şanlıurfa)
20) Osman
Baydemir  (Şanlıurfa)
21) Alican
Önlü  (Tunceli)
22) Nadir
Yıldırım  (Van)
23) Tuğba
Hezer Öztürk  (Van)
Gerekçe
Özeti:
Kürt
sorununun demokratik ve barışçıl yollardan çözümü için 2013 yılında başlatılan
ve 28 Şubat 2015 tarihinde kamuoyunda “Dolmabahçe mutabakatı” diye bilinen
mutabakatla demokratik ve barışçıl çözümün yasal ve siyasal adımlarının
atılması seçimler gerekçe gösterilerek durdurulmuştur.
İlk
olarak çözüm sürecinin ve Dolmabahçe mutabakatının önemli aktörlerinden birisi
olan Abdullah Öcalan’la 5 Nisan 2015 tarihi itibarıyla heyetlerin görüşmelerine
izin verilmemiştir.
Ardından
7 Haziran 2015 genel seçimlerinde ortaya çıkan halk iradesinin sindirilememesi
ve mevcut Hükûmetin tek başına iktidar olanaklarını kaybetmesinin faturası
âdeta çözüm sürecine kesilmiş ve önce sürecin durduğu ifade edilmiş, sonra da
çözüm sürecinin dondurulduğu ve buzdolabına kaldırıldığı yetkililer tarafından
açıklanmıştır.
20
Temmuz 2015 tarihinde Suruç'ta tamamı sivil ve öğrenci olan 200 kişilik gruba
yönelik geliştirilen bombalı saldırı ve sonrasında gelişen şiddet olayları
sonucunda; “Kürt sorununun çözümünde şiddetin esas alındığı 90'lı yıllara geri
dönmeyeceğiz.” söylemine rağmen, pratikte 90'lı yıllar ile sıkıyönetim,
olağanüstü hâl yönetimini aratmayan uygulamalar ve artan şiddet olaylarıyla
toplumsal barış ve bir arada yaşama olanakları yok edilmiş ve yok edilmeye devam
etmektedir.
22
ilde 231 bölge askeri güvenlik bölgesi ilan edilmiş ve her geçen gün yeni
yerler eklenerek âdeta bölgedeki tüm kırsal alanlar vatandaşların
giriş-çıkışlarına ve bölge insanının tek geçim kapısı olan tarım ve hayvancılık
faaliyetlerine kapatılmış durumdadır.
Öte
yandan, 16 Ağustos 2015 tarihinden 11 Aralık 2015 tarihine kadar 7 ilde, 2014
nüfus sayımına göre toplam 1 milyon 299 bin 061 kişinin yaşadığı 17 ilçede
toplam 52 kez süresiz ve gün boyu sokağa çıkma yasakları ilan edilmiş ve
bunlardan en uzunu 14 gün boyunca sürmüştür.
İnsan
Hakları Derneğinin 2015 yılı verilerine göre bu dönemde, çatışmalar nedeniyle
171'i asker, polis, korucu, 195'i militan, 157'si sivil (45 çocuk) olmak üzere
toplam 523 kişi yaşamını yitirmiş, 338'i güvenlik gücü, 145'i militan, 70 sivil
olmak üzere toplam 553 kişi de yaralanmıştır.
Operasyonların
sürdürüldüğü kent ve kırsal yerleşim yerlerinde başta yurttaşların konutları
olmak üzere; işyerleri, araçlar, kentlerin elektrik ve su şebekeleri olmak
üzere yerleşik yaşamın zorunlu kıldığı tüm hizmetler askıya alınmıştır. Sağlık
kuruluşlarına ve bir bütün olarak kamu hizmetlerine vatandaşların erişimi de bu
kararlarla yasak süresince engellenmiştir.
Çatışmaların
başladığı günden bugüne kadar yurttaşların yaşamış olduğu, can ve mal
kayıplarıyla ilgili bugüne kadar başlatılmış ne adli ne de idari bir
soruşturmanın olmaması da geçmiş yıllardan süregelen cezasızlık politikasının
devam edeceği kaygısını arttırmaktadır.
Bu
kadar ağır hak ihlallerine yol açan sokağa çıkma yasağı kararları da hukuki ve
yasal dayanaktan yoksundur.
Yasakların
dayandırıldığı 5442 sayılı Kanun sokağa çıkma yasağı yetkisini açık olarak
düzenlememiştir. Bu kararların ısrarla 5442 sayılı Kanun’a dayandırılması
Anayasa ve Türkiye'nin taraf olduğu uluslararası sözleşmelerin açık bir
ihlalidir. Bu kadar ağır hak ihlallerin yaşanmasına ve hukuk devleti ilkesinin
yok sayılarak yürürlüğe konulan bu kararların hukuksal dayanakları ve yol açmış
olduğu hak ihlallerinin araştırılarak kararları veren mercilerin açığa
çıkarılması, vatandaşların mağduriyetlerinin tespit edilerek alınacak
tedbirlerin belirlenmesi için Meclis araştırması açılması gerekmektedir.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır.
Şimdi,
alınan karar gereğince, gündemin “Özel Gündemde Yer Alacak İşler” kısmına
geçiyoruz.
Bu
kısmın birinci sırasında yer alan Halkların Demokratik Partisi Grubu adına Grup
Başkan Vekilleri Diyarbakır Milletvekili İdris Baluken ve Diyarbakır
Milletvekili Çağlar Demirel’in Türkiye'yi ve çevre ülkeleri istikrarsızlığa
sürüklediği ve küresel denklemde aktör olmaktan uzaklaştırdığı ileri sürülen
politikalarda sorumluluğu bulunduğu iddiasıyla Dışişleri Bakanı Mevlüt
Çavuşoğlu hakkında bir gensoru açılmasına ilişkin (11/5) esas numaralı
Önerge’nin görüşmelerine başlıyoruz.
VII.- GENSORU
A) Ön Görüşmeler
1.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel'in, Türkiye'yi ve çevre ülkeleri istikrarsızlığa sürüklediği ve küresel
denklemde aktör olmaktan uzaklaştırdığı ileri sürülen politikalarda sorumluluğu
bulunduğu iddiasıyla Dışişleri Bakanı Mevlüt Çavuşoğlu hakkında gensoru
açılmasına ilişkin önergesi (11/5)
BAŞKAN
– Hükûmet? Burada.
Önerge
daha önce bastırılıp dağıtıldığı ve Genel Kurulun 12 Nisan 2016 tarihli 71’inci
Birleşiminde okunduğu için tekrar okutmuyorum.
Sayın
milletvekilleri, Anayasa'nın 99’uncu maddesine göre, bu görüşmede önerge
sahiplerinden 1 üyeye, siyasi parti grupları adına 1’er milletvekiline ve
Bakanlar Kurulu adına Başbakan veya 1 bakana söz verilecektir. Konuşma
süreleri, önerge sahipleri için on dakika, gruplar ve Hükûmet için yirmişer
dakikadır.
Şimdi,
söz alan sayın üyelerin isimlerini okuyorum: Önerge sahibi adına, Diyarbakır
Milletvekili İdris Baluken; gruplar adına, Milliyetçi Hareket Partisi Grubu
adına Osmaniye Milletvekili Ruhi Ersoy, Halkların Demokratik Partisi Grubu
adına İstanbul Milletvekili Celal Doğan, Cumhuriyet Halk Partisi Grubu adına
Ardahan Milletvekili Öztürk Yılmaz, Adalet ve Kalkınma Partisi Grubu adına
Malatya Milletvekili Taha Özhan konuşacaklardır.
İlk
söz, önerge sahibi olarak Diyarbakır Milletvekili İdris Baluken’e aittir. (HDP
sıralarından alkışlar)
Buyurun
Sayın Baluken, süreniz on dakikadır.
İDRİS
BALUKEN (Diyarbakır) – Teşekkür ediyorum.
Sayın
Başkan, değerli milletvekilleri; grubumuzun vermiş olduğu gensoru önergesi
üzerine söz almış bulunmaktayım. Hepinizi saygıyla selamlıyorum.
Aslında,
Meclisin bugünkü tablosu, gerek iktidar partisi sıralarının gerekse de Hükûmet
sıralarının bu şekilde boş olması, gensoru önergesiyle ilgili halkın ve
muhalefetin denetim anlayışına iktidar partisinin uzun süredir duymuş olduğu
saygıyı göstermesi açısından ibret vericidir. Diğer taraftan, bu görüşmelerin
özellikle pazartesi gününe alınması yani canlı yayında, halkın denetim hakkını
engelleme üzerinde bir karar tasarrufunda bulunulmuş olması ve belki de Meclis
pratiğinde görülmeyecek şekilde 4 gensorunun aynı gün görüşmeye açılmış olması
da, yine, iktidar partisinin muhalefetin ve halkın denetimine duymuş olduğu
saygının bir göstergesi olarak burada ifade edilmelidir.
Biz
aslında uzun süredir Parlamento iradesine saygısı kalmamış bir Hükûmetten ve o
Hükûmetin bir üyesi olarak da Dışişleri Bakanının pratiklerinden bahsediyoruz.
Sadece geçen hafta üç gün üst üste muhalefet partileri Kilis sınırında yaşanan
hadiselerle ilgili, ilgili bakanın ve Dışişleri Bakanının buraya gelip bir
bilgilendirme yapması talebini defalarca iletmiş olmasına rağmen, maalesef,
Dışişleri Bakanı zahmet edip Parlamentoya gelmemiş, Genel Kurula,
milletvekillerine ve Türkiye kamuoyuna gerekli bilgilendirmeleri yapmamıştır. 
Biz
Kilis sınırındaki olayların vahametini bakanların ya da siyasetçilerin yaptığı
açıklamalar üzerinden değil, MİT Müsteşarının ve Genelkurmay Başkanının Kilis’e
yapmış olduğu ziyaret üzerinden öğrenmiş olduk. Son bir buçuk ay içerisinde
Kilis’te 6 yurttaşın yaşamını yitirmesi, onlarcasının yaralanması üzerine meydana
gelen vahim saldırılarla ilgili bu Meclis gündemini takip eden herhangi bir
yurttaş ya da herhangi bir milletvekili tek bir bilgi kırıntısına bile sahip
olamaz; gazetelerden, medya ekranlarından almış olduğumuz haberler
doğrultusunda değerlendirme yapmak durumunda kalıyoruz. Dolayısıyla, bütün bu
ciddiyetsiz yaklaşımlar, Parlamento ve halk iradesini hiçe sayan anlayışların
kendisi bile, bu Bakanın bu gensoruyu ne kadar hak ettiğini ortaya koyuyor. 
Tabii,
bu on dakikalık süre içerisinde birçok konu başlığına girmek mümkün değil;
herhâlde, ben, on saat kesintisiz olarak burada konuşursam, bu Dışişleri
Bakanının ortaya koymuş olduğu yanlış politikaların ülkemizi nereye getirdiğini
ancak ifade edebilirim. 
O
nedenle, çok kısa başlıklarla, Dışişleri Bakanı Sayın Çavuşoğlu’nun bu gensoru
önergesini neden hak ettiğini burada ifade etmeye çalışayım.
Şimdi,
birincisi, hepinizin malumu olan çökmüş bir Suriye ve Orta Doğu politikası.
Sanırım gensoru tartışmalarının ana ekseninde, merkezinde de bu çökmüş Suriye
ve Orta Doğu politikası yer alacak.
İkinci
önemli konu başlığı, artık sadece mülteci tehdidine dayanmış olan bir AB ve
Avrupa ilişkisi. 
Üçüncü
önemli konu başlığı, turizm ve ekonomi başta olmak üzere, sosyal ve toplumsal
yaşamı derinden sarsan Rusya krizi. 
Dördüncü
önemli başlık, bir randevu almak için bile artık neredeyse kılıktan kılığa
girilen ve sonra alınan randevuyu iç kamuoyuna bir başarı olarak sunan ABD’yle
olan ilişkiler.
Beşincisi,
“…” (X)
pragmatizminden yola çıkarak İsrail’e “terör devleti” diyen, iç siyaset
malzemesi üretenlerin içerisine girmiş olduğu çıkmazda, “stratejik değerli
yalnızlıkla” beraber, tekrar “dost İsrail devleti”ne çark ve Amerika’da Yahudi
lobilerinin kapısında randevu bekleyen o tutum.
Başlıkları
artırmak mümkün. Yani her bir ülkeden ayrı ayrı burada sıralamak mümkün değil,
ama Mısır’la ilgili “Darbeci Sisi”den İstanbul’da aidat rica edilen “Cici
Sisi”ye savrulması, herhâlde önemli bir örnek olsa gerek. 
Irak’la
ilgili, yani yanı başımızda olan komşu ülkeyle ilgili çok fazla konuşmaya gerek
yok. Ancak “vatan, millet, Sakarya” edebiyatını içeride ve dışarıda yapanların
Musul’daki tek vatan toprağı olan Musul Başkonsolosluğunu önce IŞİD çetelerine
teslim etmeleri, sonra koalisyon bombardımanı sonucunda şu anda orada yellerin
esmesi bile bu dış politikanın ne kadar başarılı olduğunu ortaya koyuyor.
Tamamen yalnızlaşmış ve sadece birkaç diktatöryal ilişki ağı üzerinden ayakta
tutulmaya çalışılan bir dış politika hezimetiyle karşı karşıyayız. Altın
klozeti omzunda, IŞİD, El Kaide kartı cebinde olan bir Suud diktatörünün
üzerinden çıkış arayan bir hezimeti burada ifade etmek zorundayız. Tabii,
bölgede sıfır sorun ve Neoosmanlıcı bir hayalperestlikle ortaya çıkılan
yayılmacılıktan sıfır komşu ve değerli yalnızlığa savrulan bir tükenişi ifade
etmemiz gerekiyor. 
Yani
“Karnesinde tüm bu başarısız notları olan Bakanın hiç mi başarılı yaptığı bir
iş yok?” diye sorarsanız, evet, bazı konularda da gerçekten başarılı işler
ortaya koydu. Özellikle son ABD gezisinde Cumhurbaşkanı Erdoğan’ı kusursuz bir
şekilde karşılaması başarı hanesine yazılacak bir not olarak ifade edilebilir.
Hatta karşılama o kadar başarılı olmuştu ki Cumhurbaşkanı Erdoğan’ın Amerika
yerine Ankara’ya indiğine dair bir intibaya sahip olduğu rivayet ediliyor.
Tabii, gidilen yerde Cumhurbaşkanının kendisini evindeymişçesine hissetmesini
sağlamak Dışişleri Bakanı açısından herhâlde sahip olunan tek başarı hikâyesi
olarak ifade edilmeli. 
Bütün
bu bahsetmiş olduğumuz tabloyla birlikte özellikle Başbakan Davutoğlu’nun dış
politikayla ilgili “Sabrımızı kimse sınamasın, gücümüzü kimse test etmeye
kalkmasın, bizden habersiz bölgede yaprak kımıldamaz.” çıkışları artık sadece
mizah dergisinin kapaklarını süslüyor. Bütün inandırıcılığını yitirmiş olan bu
yaklaşımlara en bariz örneği ise Başika üzerinden verebiliriz. Başika’ya hesabı
kitabı yapılmamış ancak son derece kararlı bir şekilde yapılan çıkarmadan
sonra, uluslararası aktörlerin ortaya koymuş olduğu fırçalarla birlikte usul
usul nasıl sıvışıldığı, nasıl bir sıvışma hareketine geçildiği, sanırım, burada
ifade edilmesi gereken önemli bir husustur. Neyse ki bütün bu bahsetmiş
olduğumuz karamsar tablo içerisinde, içeride ve dışarıda hepimiz kaygıya doğru
sürüklenirken, çok şükür ki Komor Adalarıyla kalkınma ve stratejik anlaşmalar
imzalayarak bu ülkenin dâhilî ve haricî bedhahlara asla pabuç bırakmayacağı bir
kez daha, bu Hükûmet tarafından dost ve düşmana gösterilmiştir. İşte, bütün bu
bahsetmiş olduğumuz hezimetleri yaşatan bir Hükûmet ve Dışişleri Bakanı
pratiğiyle karşı karşıyayız. 
Tabii,
ayrıntılı olarak arkadaşlarımız da bahsedecekler; Suriye ve Orta Doğu
politikasına özel parantezler açmak gerekiyor. Tekçi, etnik ve mezhepsel
temelde oluşturulan Suriye politikası, sadece birkaç saat içerisinde Şam’ın
alınmasını, Emevi Camisinde namaz kılınmasını, hadi, diyelim ki olmadı, üç ay
içerisinde yapılacak olan bir rejim değişikliğini öngörüyordu. Bunun için
bölgede Müslüman Kardeşler’le geliştirilen ilişkiler yetmemiş, IŞİD, El Nusra,
Ahrar el- Şam, Ceyşul İslam gibi barbar birtakım çete örgütleriyle her türlü
kirli ilişkiye girilmiştir. Rejim değişikliğinin yapılmayacağı açığa çıktıktan
sonra da bu çete yapıları Rojava üzerine saldırtılmış, Kürt halkının şahsında,
oradaki statü temelinde Rojava halklarının iradesi kırılmak istenmiştir. Yani, özcesi
-zaman yetersiz olduğu için özetlemeye çalışayım- baştan sona hezimet getiren,
baştan sona iflası yaşayan bir dış politikanın mimarı olarak Sayın Çavuşoğlu
hakkında vermiş olduğumuz bu önergenin isabetli olduğunu düşünüyor, özellikle
iktidar partisinden gelecek destekle birlikte bu Bakanın düşmesinin dış
politikada yeni bir sayfa açılmasına vesile olabileceğini ifade etmek
istiyorum. 
Hepinize
saygılar sunarım. (HDP sıralarından alkışlar) 
BAŞKAN
– Teşekkür ediyoruz. 
Şimdi
gruplar adına ilk söz, Milliyetçi Hareket Partisi Grubu adına Osmaniye
Milletvekili Ruhi Ersoy’a aittir. 
Buyurun
Sayın Ersoy. (MHP sıralarından alkışlar) 
Süreniz
yirmi dakikadır. 
MHP
GRUBU ADINA RUHİ ERSOY (Osmaniye) – Sayın Başkan, değerli milletvekilleri;
Milliyetçi Hareket Partisi adına Genel Kurulu saygıyla selamlıyorum. Dışişleri
Bakanı hakkında verilmiş olan gensoru üzerine grubumuz adına söz almış
bulunuyorum. 
Öncelikle
ifade etmem gereken söz… Türkiye’de dış politika diye müstakil bir alan var mı;
yoksa dış politika ile iç politika artık birbiriyle iç içe girmiş durumda,
birbirini etkileyen bir süreç mi; yoksa biri diğerine kullanılan, biri birine
vasıta yapılan bir alan mı sorusunun ciddi anlamda sorgulanması gerektiğini
düşünüyoruz. 
İkincisi:
Adalet ve Kalkınma Partisinin dış politikadaki tutum ve davranışlarının, tıpkı
iktidar yıllarının başından bu tarafa “Paradigma değişmiştir, statükocu eski
Türkiye tarihte kalmıştır, biz yeni Türkiye’yi inşa ediyoruz.” söylemlerinin
kendisini dış politikada göstermesiyle doğru orantılı olduğunu görüyoruz. 
Evet,
kabul, değişen dengeler, yaşanılan olaylar daha hareketli birtakım uygulamaları
yapmayı gerekli kılabilir fakat sizden öncekileri yok sayarak ileriye doğru
gidemezsiniz. Örneğin, Türkiye kuruluş yıllarında yüz elli yıllık, iki yüz
yıllık yangın coğrafyasının tecrübesiyle, Osmanlı kurmay heyetinin oluşturduğu
kurucu iradenin tecrübesiyle “Yurtta sulh, cihanda sulh.” demişti ve çekilerek
küçüldüğü o coğrafyanın arkabahçesinin ne kadar tehlikeli olduğunun
farkındaydı, bu söz ona göre söylenmişti. Fakat 1960’lara kadar belli
ittifaklarla -Sadabat Paktı, Bağdat Paktı gibi hususların dışında- bölgeyle çok
fazla ilgilenilmese de 1960’tan sonra çok yönlü Orta Doğu merkezli ve çok yönlü
politik diplomasiye geçildiği de bilinen bir gerçek. Özellikle, 1967 ve 1973
yılları arasındaki Arap-İsrail savaşında Türkiye tavrını beyan etmiştir ve
Amerika’nın İncirlik Üssü’nü kullanmasına izin vermemiştir ve dolayısıyla
Arapların yanında yer almıştır. 1980’lerde ve 1990’larda Türkiye'nin bölgedeki gelişmelere
doğrudan angaje olmadan gerek ekonomik gerekse siyasal, askerî bağlar kurduğunu
gördük; bu, yaşanmış bir gerçek. 
Dış
politikada önemli gelişme zaman içerisinde Adalet ve Kalkınma Partisinin
iktidarıyla birlikte yeni Türkiye söylemleriyle başlamıştır. Tamam, yeni
Türkiye söylemleriyle başladık, iyi, güzel ama başlarken bir kere iş tutma
süreçleri sıkıntılı başladı. Geliş süresinde Türkiye'nin içerisinde -iddia
edildiği gibi- statükonun ve resmî ideolojinin şerrinden Brüksel’in ve
Washington’ın şefaatine sığınma süreci başladı ve Avrupa Birliğiyle olan
ilişkiler konjonktürel olarak o dönem ihtiyaç duyulduğu için bahar mevsimi
gibi, özgürlükler ülkesi gibi ifade edildi yani 2002, 2004, 2005 yıllarına
kadarki süreç aynen böyle devam etti. 
Şimdi
o arada ilginç bir şey daha oldu: BOP projesi ilan edildi ve eş başkanlıkla
ilgili tartışmalar başladı. Bunu aldık… Arap Baharı süreci paradigmayı
değiştirdi komple, bölgede değişim, dönüşüm var, biz de burada fırsatı
yakalamalıyız. İyi de nasıl yakalamalıyız? Özne olarak kendi ilkelerimizle mi
yola çıkıp yakalamaya çalıştık, yoksa nesne olup birilerinin vasıtası
noktasında mı olduk? Bence başlarken nesne olarak başladık, özne olarak
başlamadık. Yani büyük oyun kurucularıyla aynı yatağa girdik ve sonuç almak için
birlikte iş tutmaya çalıştık. İyi de 57’nci Hükûmetin yıkılmasına sebep olan
Irak işgaline karşı duruş ile Arap Baharı söylemlerinde eş başkanlığı kabul
edip Orta Doğu coğrafyasında emperyalizmin çizmelerinin dolaşmasına vesile
oldunuz yani “Neden oldunuz?” diye böyle acımasız cümleler kurmak istemiyorum
çünkü inanıyorum ki bu toprakların alnı secdeye varan iman, ihlas sahibi
insanları veyahut da buna benzer, samimiyetle vatanını düşünen insanların da oy
verdiği bir kesim bunu bilerek yapamaz elbette. Ama, buradaki stratejik
eksiklik ve hata… Bunlarla iş tutmanın sonucunun sizi çırak çıkartmaya dair
gideceğini bilmekle ve gerçekten o dönemde yerli ve millî olmakla mümkündü. Siz
bunları test edip onayladıktan sonra ve bütün bu süreçler, Irak’la başlayan, Suriye’yle
devam eden -tüm Orta Doğu’da- Libya, Tunus derken yangın yerine dönmüş bir
memlekette işin içerisinden çıkamaz bir noktaya geldikten sonra, yerlilik ve
millîlik ile millî kahramanlık söylemleri artık kendisiyle çelişen bir durum
arz etmekte. 
Yani
“Stratejik hatalar taktiksel kahramanlıklarla telafi edilemez.” diye bir söz
vardır. Stratejik derinlikler içerisinde mücadele verilirken stratejik iflas ve
müflisliğe dönüşüp üzerine kitaplar yazılabilir noktaya geldi dış politika.
Belki sadece kitaplar değil, ileriki günlerde doktora tezleri yazılacak
ciltlerce, elbette ki yapılan ve ortaya konulan fiilî durumların anlaşılması
için kitaplara gidilecek. Ama buradaki temel problem, kendinizden öncekileri
yok sayıp yeni bir sayfa açma ve geleneği, tecrübeyi, müktesebatı yok kabul
etme. Bu, doğanın kuralına aykırıdır sayın milletvekilleri. Zaman denilen
kavram kaybolmaz, geçer, öyle bir geçer zaman ki deriz ama öyle bir kaybolmaz
biriktirir ki zaman, medeniyetleri, devletleri, kişileri var eder. İşte, bu tecrübelerle,
bu varlıklarla siz yarınlarınızı aydınlatacak hafızayı oluşturursunuz. 
Siz,
üçüncü köprünün açılışını yapıyorsunuz, sağ olun ama sizden önce 2 tane köprü
var, 2 tane köprü var ki üçüncüyü yapıyorsunuz. Üçüncü havalimanı diyorsunuz,
demek ki 2 tane var; ha, varlıkları, doğruluğu tartışmalı bir konu. Demek
istediğim, devlette devamlılığın esaslı ve o tecrübelerin üzerinde var
olabilme… Siz, bu kapsamda uyarıları dinleyemediniz; Müsteşarlık yapmış,
Bakanlık yapmış ve dış politikayı “Uçurumun kenarına gelmiş.” şekilde ifade
eden Onur Öymen’i dinleyemediniz. Siz, vaktinde tezkereler meselesi dâhil,
diplomatik uyarılar dâhil, siyasette bulunduğu dönemde büyükelçi kökenli olan
siyasetçileri dinleyemediniz. Siz -muhalefetin samimi uyarılarını- “Muhalefet
ne söylerse söylesin, biz yüzde 49’u aldık, bildiğimize gideriz.” dediniz ve
dedikleriniz ve bildikleriniz pişirilenlere maalesef yetmedi. 
Bakıyoruz
şimdi etrafa yani sıfır sorun ve huzurlu bir ülke arzusuyla yola çıkıp yoldaş
olduklarımız bugün neredeler? Yani, Irak’a bakıyoruz, baktım kürsüye çıkmadan
önce 1 Kasım seçimleriyle ilgili Adalet ve Kalkınma Partisi Irak’la ilgili ne
düşünüyor? Irak’ın birlik beraberliğinden, Anayasası’na saygıdan, tek devlet
olmasından… Çok güzel, yer doldurmak için samimi duygular var. Uygulamalara
bakıyoruz, Sayın Bakanım, yani Irak’ın bir bölümü olan yerdeki otonom yapıyı
muhatap kabul edip merkezî Hükûmeti yok sayarak uluslararası anlaşmalar
yapıyoruz. Uluslararası yapılan bu anlaşmalar nereye götürüyor bizi? Uluslararası
hukuk ihlallerine ve uluslararası meşruiyet alanımızın kaybolmasına gidiyor.
Benzeri duruma bakıyoruz, Suriye’yle olan ilişkilerde uluslararası hukuk ve
uluslararası meşruiyet alanları diyor ki: “Bölgenizde her ne kadar kaos olsa da
alınacak tedbirleri uluslararası hukuktan kopmadan ve meşruiyetinizi
kaybetmeden alınız.” Biz ne yapıyoruz? Hâlâ bu memleket MİT tırları
tartışmasında, hâlâ bu memleket “IŞİD’e yardım yapıldı mı?”, “Türkmenlere giden
tırlar oraya mı gitti, buraya mı gitti?” tartışmasında. Evet, “Türkmenler”
dediğimizde de bakıyoruz, Misakımillî sınırları içerisinde, ilk Misakımillî’de
sınırlarımız içerisinde bulunan Irak, Kerkük Türkmenleri dâhil ve Suriye
Türkmenleri dâhil Türk kültürünün en yakın coğrafyasındaki Türkmenlerle ilgili
ne yaptık? Bugün, siyaseten, nüfus olarak bile Türkmenlerden nüfusu çok daha az
olan ama bölgesel konjonktürün ve terörün rüzgârıyla ve uluslararası güçlerin
bölgede koridor açması, kantonlar oluşturarak sözde kürdistana zemin
hazırlaması gerekçesiyle bölgedeki başka etnik kimliklerin Türkmenlerden fersah
fersah çok daha öne geçtiklerini görüyoruz. Bu da kendi içerisinde sorunsal
oluşturuyor. 
Şimdi,
geliyoruz, ondan sonra PKK, PYD, YPG tartışmalarında; “PKK terör örgütüdür.”,
“PYD, PKK’nın uzantısıdır.”, “PYD’ye yardım ve yataklık yapmayın, yapılanlara
engel olun, uluslararası hukukta bunun şikâyetinde bulunun.” diye Milliyetçi
Hareket Partisi defalarca uyardı ama Adalet ve Kalkınma Partisi bu uyarılar
yapılırken neler yaptılar diye şöyle bir göz attığımızda; ya, Salih Müslim’i
Türkiye’de ağırladı Kırşehir’de sanırım eğitim vesair altyapısı hazırlandı,
hastaları tedavi edildi. Tamam, iyi, hoş, güzel, insani anlamda birtakım
unsurlar olabilir ama bir gecede nasıl oldu PYD terör örgütü PKK’nın eşittiri?
Nasıl oldu, biliyor musunuz? Dış politikada siyaset tıkandı. Suriye’nin
geleceği toplantısıyla ilgili bir toplantı yapılacaktı, oraya PYD
temsilcilerinin gitmemesi gerekiyordu, bu bir devlet politikasıydı -Türk
devletinin- ama siyasi irade, Sayın Bakan ve Hükûmet bu konuya engel
olamıyordu, engel olabilmesi için devletin devreye girmesi lazımdı. Millî
Güvenlik Kurulu toplandı, “Terör örgütü olarak tanımlanan PYD oraya gidemez.”
diye karar alındı. Alınan bu karardan sonra da siyasi irade bunu terör örgütü
olarak ifade etmek durumunda kaldı. Bakıyoruz, tamam, onu orada ilan ettin,
arkasında dur o zaman, gereğini yap o zaman. “Amerika’yla olan ilişkilerimizi
PYD için riske mi atalım canım?”a mı geldik şimdi?
Sayın
milletvekilleri, özellikle iktidar milletvekili, bu konulara kafa yorduğunu
düşündüğüm, okuyan değerli arkadaşlarım; bunu iç sorgusu olarak parti
içerisinde mutlaka gündeme getirmek durumundasınız ve tartışmak durumundasınız.
Aksi takdirde, bu meseleler çok daha farklı noktalara giderek Türkiye’yi ciddi
anlamda sıkıntılara koyabilme ihtimaline çok sahiptir. İşte, Şam’da cuma namazı
kılamadık ama Türk dış politikasının cenaze namazını bugün kılabiliyoruz çünkü,
dediğimiz gibi, gündelik reflekslere bağlı reaksiyonlarla dış politika
uygulamalarının içerisindeyiz. Bu uygulamaların, Avrupa Birliği ilişkisi, Rusya
krizi, Mursi ve Mısır ilişkisi, Ukrayna krizi, Kıbrıs yanı başımızda, tek tek
bunların içerisine girip Adalet ve Kalkınma Partisinin karnesini ortaya
çıkarmaya çalışırsak değerli milletvekilleri, bu karneden Adalet ve Kalkınma
Partisi geçer not alamaz. Adalet ve Kalkınma Partisinin bu karneden geçer not
alamaması ülkenin bugün içerisinde bulunduğu kriz ve kaos ortamı ve terörle
mücadelenin çok yönlü olması hasebiyle, teröre ve teröriste mesafe koyamayan,
onların gölgesinde siyasete mecbur ve mahkûm kalan yapılanmaların bu önergeyi
vermesi bu tartışma zemininde bizim devlet ve millet bekası ve mücadelesi
noktasında bu önergeye aleyhte oy kullanmamız için yeterlidir. Aleyhte oy
kullanmamız, bizim, Adalet ve Kalkınma Partisinin kendi içerisindeki
çelişkilerini ortaya koymak ve uyarma sorumluluğumuzu bir kenara koymamıza asla
engel değildir. 
İçime
dokunan bir şey var, içimizden bazı milletvekillerinin de aracılık yaptığı
iddia edilen şu Süleyman Şah Türbesi’ni taşıma meselesi. Allah için, yani,
bizim için türbeler manevi yerler, coğrafyanın vatanlaşmasının ifadesidir.
Alperen gazilerin, yer tutanların manevi kültürü, Türk-İslam medeniyetinin
sembolüdür. Bu, IŞİD’ci selefi akımların, Baasçıların ve Arap kültürünün
reddettiği ama Türk kültürünün erken dönem inanç sisteminden bu tarafa kadar
getirmiş olduğu mezar ve mezarlıklar ve kutsal kabul etmiş olduğu, büyük ulu
kişi kabul ettikleri şahısların yatırları. Süleyman Şah Türbesi’nin, yatırının
oradan kaldırılması sırasında PKK’yla, PYD’yle ve onların siyasal uzantılarıyla
İstanbul’da iş tutuldu mu, tutulmadı mı? Bunu nasıl yaptınız? Buna niye müsaade
ettiniz? Buna müsaade ettiyseniz bugün kalkıp birlikte yol yürümek durumunda
olduğunuz bu eşhasla bugün itibarıyla kavga ederken onlar kalkıp bunları
önünüze koyarsa ne yaparız diye hiç düşünmediniz mi? 
Değerli
milletvekilleri, işte burada devlet adamlığı nosyonuyla siyaset yapma
zorunluluğu ortaya çıkıyor. “Türkiye’de dış politikayı paradigma değişimi
üzerinden monşerlerden kurtaracağız, dış politikadaki statükocu büyükelçilerden
Türkiye’yi temizleyeceğiz.” anlayışıyla hafızayı ve tecrübeyi yok kabul
edenler, özel sektörden profesyonel anlamda istihdam ettikleri, kendi
arkabahçelerini oluşturdukları diplomat misyonuyla bu hafızadan mahrum
oldukları için bu hataları yaptılar.
Bakın,
bu sivilleşmenin olumlu tarafları da var. Bu olumlu taraflarda güzel işlerin
yapıldığını da görüyoruz. Sayın Bakan, Yunus Emre Enstitüsünün kültürel
diplomasi çalışmalarını lütfen önemseyin ve destekleyin ve bir an önce oraya
-atanma kriterlerinde kanunda değişiklik yapmadan- yine Türkoloji mezunu olan
birisini atayarak o hizmetlerin Şanghay’dan başlayarak Orta Doğu’nun, Türk
dünyasının ve Avrupa’nın pek çok yerinde Türkçenin ve Yunus Emre’nin misyonunun
devam etmesini sağlayın.
Adalet
ve Kalkınma Partisinin Türk dünyasıyla ilgili müstakil bir programını,
politikasını veyahut da uygulamasını biz hiç göremedik. Yani bırakın
Özbekistan’la olan problemlerin çözülmesini, ortadan kalkmasını, biz
Türkmenistan’la, Kırgızistan’la, bu manada Kazakistan’la hangi durumdayız ve
politik stratejimiz ne? Acaba, yeni bir projenin ihalesine girip onu aldıktan
sonra mı Türk dünyası politikası aklımıza gelecek tıpkı BOP sürecinde olduğu
gibi? İşte burada biz kendimiz olarak ne yapacağız?
Bakın,
Sayın Bakan, sayın milletvekilleri; en son yaşanan, ülke içerisindeki krizlerde
Türk dünyasıyla olan ilişkinin ne anlama geldiğini Azerbaycan devleti
göstermiştir. Oraya gitmesi gereken Cumhurbaşkanı, terör krizinden dolayı
gidemeyince, kardeş Devlet Başkanı, Türkiye’ye gelip can suyu olabilmiştir.
Pekâlâ biz, Ermenistan’la olan sorunda bu manada o 1915 olaylarını bir kenara
koyalım. Karabağ işgal altında, Karabağ’da Ermeniler, topraklarını işgal etmiş,
bırakmıyor. Azerbaycan ve Ermenistan arasında işgalden kaynaklı büyük bir
problem var, biz “iyi şeyler olacak” söylemleriyle Türkiye’de dostluk maçları
adına psikolojik operasyon yapıp Ermenistan takımını davet ediyoruz. Ermenistan
Devlet Başkanıyla dönemin Cumhurbaşkanı maç izlerken açılan Azerbaycan
bayraklarını çöpe atabiliyoruz ya da müdahale edebiliyoruz. Daha sonra bu
kardeşlerimize muhtaç olup onlarla “iki devlet bir millet” söylemleriyle
yeniden beraber şarkılar söyleyebiliyoruz. 
Türk
dünyasıyla ve bölgesel anlamda komşularımızla olan ilişkileri dönemsel ve
konjonktüre bağlı olarak kurmamalıyız değerli arkadaşlar. Kırım Tatarlarının
1944 sürgününden bu tarafa yeniden ülkelerine dönme mücadelelerine hepimiz
tanığız. Cengiz Aytmatov’un Türk dünyasını okuduğumuz gibi, Cengiz Dağcı’nın bir
şekliyle yüreğimize tercüman olan romanlarıyla büyüdük. Elbette ki Kırım
Türklüğü, yüreğimizin yarasıdır ama Kırım Türklüğüyle Ukrayna-Rusya krizi
içerisinde müdahil olup olmama konusunda kararsız kalıp şeklen durumu
kurtaralım ama Rusya uçağının düşürülmesi krizi büyüyünce Rusya’ya “Sen benim
sınırlarıma kadar gelirsen Ukrayna ve Kırım politikası kartımı açarım ben.”
diye kendi ihtiyacımız olduğu için o kartı açmayalım. Bunu dönemsel olaylara
bağlamayalım, bir devlet politikası olarak yapılması gerektiği için yapalım.
Hülasa, bu kapsamda Milliyetçi Hareket Partisinin uyarılarını, Milliyetçi
Hareket Partisinin tespitlerini, yerinde ve zamanındaki okumalarıyla beraber
sizlere olan tavsiyelerini ciddiye almanızı istirham ediyoruz. 
İran,
Kasrışirin’den bu tarafa sınırımızın değişmediği ve çok köklü bir medeniyetin
bir devleti. Rejim değişikliklerinden sonra bile biz uluslararası ilişkilerde
mümkün olduğu kadar İran’la sorun yaşamamaya çalıştık ama 1980’lerin sonunda,
rejimin Türkiye’ye ihracıyla ilgili çalışmalar elbette ki hepimizi rahatsız
etti ve devlet, gerekli tedbiri almaya çalıştı fakat sonrasında öyle bir
noktaya geldik ki İran’la, bir Zencani ile bir Zarrab meselesi ve uluslararası
ambargonun delinmesiyle ilgili süreçler şimdi tekrar başımıza koskoca bir
fatura çıkartıyor ve gerek İran’daki dava gerekse Amerika’daki dava,
uluslararası bir güvenlik sorunu hâline mi geliyor?
Değerli
milletvekilleri, Milliyetçi Hareket Partisinin görüş ve düşüncelerini kısaca
özetlemeye çalıştım. Genel Kurulu saygıyla selamlıyorum. (MHP sıralarından
alkışlar) 
BAŞKAN
– Teşekkürler Sayın Ersoy.
Sayın
milletvekilleri, birleşime beş dakika ara veriyorum.
Kapanma Saati: 15.36
İKİNCİ OTURUM
Açılma Saati: 15.48
BAŞKAN: Başkan Vekili Ahmet AYDIN
KÂTİP ÜYELER: Mustafa AÇIKGÖZ (Nevşehir), Ali Haydar
HAKVERDİ (Ankara)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 74’üncü Birleşiminin
İkinci Oturumunu açıyorum.
(11/5)
esas numaralı Gensoru Önergesi’nin gündeme alınıp alınmamasına ilişkin
görüşmelere kaldığımız yerden devam edeceğiz. 
Hükûmet?
Yerinde. 
Şimdi,
söz sırası gruplar adına, Halkların Demokratik Partisi Grubu adına İstanbul
Milletvekili Celal Doğan’a aittir. 
Buyurun
Sayın Doğan. 
Buyurun
efendim, süreniz yirmi dakikadır. 
HDP
GRUBU ADINA CELAL DOĞAN (İstanbul) – Sayın Başkan, değerli milletvekilleri;
Halkların Demokratik Partisi adına Dışişleri Bakanı hakkında verilen gensoruyla
ilgili söz aldım. Parti düşüncelerini arz etmek için huzurlarınızdayım.
Tümünüzü saygıyla selamlıyorum. 
Türk
dış politikasının tevarüs ettiği sürelere baktığımızda Osmanlı ve cumhuriyetle
gelen klasik bir dış politikamız söz konusuydu ve bunun oturduğu temel de
genellikle “Yurtta ve cihanda barış” esasına dayanıyordu. Bunu dış politikanın
eksiksiz, mükemmel olduğu anlamında ifade edilen bir anlayışla söylemiyorum.
Türkiye Cumhuriyeti devletinin zaman zaman dış politikada hiçbir devletin
yapamayacağı kadar yanlışlar yaptığı da söz konusu olmuştur. Bunlardan birisi,
Birleşmiş Milletlerde, Cezayir Ulusal Kurtuluş Savaşı’nda bizi örnek alan
ülkenin aleyhine oy kullanan bir dış politika da izlenebilmiştir. Dış
politikanın belki temeli olmamış ama özellikle Orta Doğu’da Kuzey Irak’la
ilgili, Millî Güvenlik Kurulunda alınan Kürdistan’da kurulacak yerel bir
yönetimin savaş sebebi sayılacağı anlayışıyla da dış politika esas olarak
yönlendirilmek istenmiştir. 
Bu
nedenle, AK PARTİ’nin devraldığı dış politikanın, 2011 yılına kadar çok büyük
zikzaklar çizmeyen bir anlayışla o politikaya sadakat gösterdiği görülmektedir
ama 2011 yılından sonra Türkiye’de ne olduysa AK PARTİ’nin akla ziyan bir
siyasetle dış politikada kolay kolay becerilemeyecek maharetteki zekâyla dış
politika Türkiye’de altüst olacak noktaya getirilmiştir. Buradaki konjonktürü
de iyi tespit etmekte fayda vardır. İçinde bulunduğumuz o günkü konjonktürde
açıkça bölgesel ve küresel olarak şartlar da pek doğru şartlar değildir; zor
şartlardır, o şartlarda dış politika yürütülmeye çalışılmıştır. 
O
şartlardan kastım da şudur: Özellikle bu bölgedeki faktörlerin başında Sovyetler’in
bulunduğu, İran’ın durumunun ne olduğu ve özellikle Orta Doğu’da başlayan “Orta
Doğu’daki bahar” dediğimiz -demokrasi baharı, rüzgârı, neyse- o baharın
getirmiş olduğu sonuçlarla karşı karşıya kaldığımız bir ortamda dış politikayı
yönlendirmeye çalıştık. 
Suriye,
dahası Sovyetler’de uygulanan ambargolar, petroldeki düşüşler, her diktatörün
başvurduğu gibi Putin de iç politikadaki gücünü ayakta tutabilmek için dış
politikadaki şoven anlayışıyla milliyetçiliği yukarıda tutma çabasına
girmiştir. Bir de bunun üzerine düşürülen Rus uçağı da onun eline çok ciddi bir
koz vermiştir. Biraz ileride ona geleceğim, ne sonuçlar doğurduğunu hep
birlikte göreceğiz. İran’ın uzun süre maruz kaldığı ambargo, özellikle nükleer
meselesini dünya çapındaki Amerika gibi ülkelerle çözdükten sonra ayağındaki
prangalar çözülmüş, bu kez bölgede daha ciddi bir aktör hâline gelen İran’dan,
geçmişteki sabıkasındaki Şii anlayışını, mezhep anlayışını da yeniden
hortlatmayacağı konusunda bir garanti almanın söz konusu olmadığı bir ortamda
bulunduğumuzu da söylemek istiyorum. 
Keza
özellikle Mısır’da cereyan eden olaylar, Suriye’deki durumun getirdiği vahamet.
Türkiye’nin bu şartlarda nasıl bir siyaset izlemesi gerektiği konusunda
düşünmesi, derinlemesine tahliller yapması gerekirken klasik politikamızdan
ayrılarak maalesef, Sayın Başbakanımızın “Komşularımızla sıfır sorun.”
anlayışına değinen bir klişe lafla işin içine, daha doğrusu Orta Doğu’daki
bataklığın içine doğru yavaş yavaş sürüklendiğimizi görüyoruz. 
Sıfır
komşu, daha doğrusu “sıfır sorun” meselesi, Türkiye’de bizi şu noktaya
getirmiştir: Maalesef sıfır komşu bırakacak noktaya getirmiştir. Buradaki
kastım da şu: Siyasette insanların hayalleri ve amaçları olabilir ama bu
hayaller ve amaçlar gerçeklere oturmuyorsa sonunda geldiğimiz duruma düşeriz. 
Hayatımdan
birkaç örnek vermek istiyorum müsaade ederseniz. Türkiye’de devleti yöneten
sayısız devlet adamıyla birlikte olduğum dönemler oldu, bire bir ağızlarından
işittiğim laflar oldu, bire bir olmasa bile bıraktıkları eserlerden yaptığım
tespitler oldu. Mustafa Kemal’in Musul ve Kerkük’le ilgili deyişi bütün dünyaca
malumdur. Biliyorsunuz, Musul, 637 yılında İslam ülkelerinin eline geçti, uzun
süre Osmanlı İmparatorluğu’nun himayesinde kaldı. Lozan’da Misakımillî’nin
dışında olmamasına karşın, biz, Musul meselesini Birleşmiş Milletlere ancak petrol
karşılığı götürecek bir noktaya kadar taşıyabildik. Yani Mustafa Kemal’in
oradaki tabiri şuydu: “Burası, bölge için bir urdur.” Onu bir tespit olarak
koyalım. 
Cumhuriyet
Halk Partisinin Genel Yönetim Kurulu üyesiydim. Ecevit, bizim Genel
Başkanımızdı. Bizi olağanüstü toplantıya çağırdı bir gün acil, şu lafı sarf
etti: “Bir gün önünüze Musul ve Kerkük gelirse bunun bir İngiliz veya bubi
tuzağı olduğunu asla unutmayın ve bu faka basmayın. Bir genel başkan olarak
size bu vasiyette bulunuyorum.” dedi. Bu da onun bir tespiti idi. 
Sayın
Demirel’le Zincirbozan’da bulunduğumuzda, bir gün dolaşıyordum, cebinde bir
Serkisof saat gördüm, arkasında “Devlet Demiryolları, Musul ve Kerkük”
yazıyordu. “Sayın Başbakan, nedir bu?” dedim. “Bir gün buraya giremezsem, gözüm
açık gider.” dedi. Ama hiçbirisi, kendi şahsi düşüncelerini devlet politikası
hâline asla getirmediler. Bu nedenle Sayın Davutoğlu’nun Türkiye’deki dış
politikada özellikle getirmiş olduğu kendi hayallerine uygun “Nasılsa bölgenin
tamamı evladıfatihanındır.” tabiriyle bu konudaki bizim bu bölgede yapacağımız
liderliğin kaçınılmaz olduğu inancıyla getirdiği nokta, Türkiye dış
politikasında hiç görülmemiş, başka ülkelerin iç politikasına müdahale
noktasına bizi taşımıştır. 
Biz
şunu biliriz açıkçası: Bizim komşumuz Suriye’dir, doğrudur, rejimi farklıdır;
komşumuz Rusya’dır, onun da rejimi farklıdır. Farklı rejimlerin başındaki
devletlerle dış politikadaki münasebetlerimizin iç politikalarına karışmamızı
asla ve kata caiz kılmayacak bir anlayışla hareket etmemiz gerekirken maalesef
biz, hem düşünce olarak hem fiilen bazı ülkelerin iç politikalarına müdahil
olmaya çalıştık. Lafta da çok parlak laflar söyledik. Dış politikada özellikle
Sayın Başbakanımızın kitaplarında ve söylemlerinde çok parlak laflarla
karşılaştığımızı biliyorum ama gerçek odur ki dış politikada laflarla değil,
gerçeklerle karşı karşıya kaldığınızda karşınıza çıkan manzaranın farklı
olduğunu görürsünüz. 
Nedir
bu? Dış politikada sonuç esastır. Esas neden karşılığında şudur sonuç da:
Özellikle ülkeler bölgelerinde yalnızlaşmışsa, sizi hasım olarak görmeyen tek
komşunuz kalmamışsa, iyi zamanlarda o kadar eleştirdiğiniz Batılı
müttefikleriniz size zor durumlarda ellerini uzatmıyorsa, dünyada “aşırı
örgütlere göz yuman bir ülke” imajına sahip olmuşsanız ve bunun sonucunda ülke
insanının güvenliğini sağlayamayacak noktaya gelmişseniz söyleyeceğiniz parlak
lafların hiçbir anlamı yoktur. 
Bugün
Türkiye, bu saydığım koşulların dışında, azade değildir, bunlara çok yakın bir
ortamı yaşamaktayız. Dış politikadaki başarı ve başarısızlık tek bir partinin
meselesi değildir. Hepimiz bu ülkenin insanıyız, bu topraklar bizim
topraklarımız, bu vatan bizim vatanımız, bu ülke bizim ülkemiz. Bu ülkedeki
başarıdan biz de nasipleniriz, başarısızlıktan biz de her türlü rahatsızlığı ve
ızdırabı duyarız. O nedenle, şu anda yapılan tespitler, maalesef bizim dış
politikada Sayın Başbakanımızın hayalci politikası.. Ki dünyada hep şunu
söylemektedirler: “Türkiye’nin dış politikası hayalcidir, gerçekçi değildir.”
Gerçekçi olmadığı açıkça şundan da anlaşılmaktadır: Mısır politikasında, el
attığımız Mursi meselesinde özellikle ne gibi badirelerle karşılaştığımızı
Mısır’da gördük. Mısır’ın başına gelenlerin büyük bir kısmın da belki de bizim dürtülerimizin
etkisinin olduğu iddia edilmektedir. 
Buradan,
hemen Sayın Bakanımız buradayken, beni mazur göreceklerini düşünüyorum: Siz bir
dış ülkenin bakanı olsanız veyahut da devlet başkanı olsanız, komşunuz bir
ülkenin… Daha doğrusu, sizin kendi ülkenizdeki bir seçime uzmanlar gönderilse,
para yardımı yapılsa, onların bütün olanakları bir başka siyasi partinin
kazanması için seferber edilse siz o ülke hakkında ne düşünebilirsiniz? İddia
edilmektedir ki -tekzip edilmemiştir, mutlaka sizin bilginiz dâhilinde olduğunu
zannediyorum ki, olmasını da dilerim; örtülü ödenek kısmını karıştırmıyorum-
örtülü ödenekten 2 milyar dolar Mursi’ye yardım edildiği söylenmektedir. Bunun
dışında, devletin Mısır’a resmen 2 milyar dolar yardım ettiği söylenmektedir.
“Bu paranın akıbeti ne olmuştur? Hangi şartlarda Mısır’a bu paralar
verilmiştir?” konusunun mutlaka bu Meclisin değerli milletvekillerinin
bilgisine sunulması gerekir. İnanıyorum ki siz de muttali olduğunuz bu
konularda bilgi vereceksiniz. 
Bir
başka el attığınız konulardan birisi, Suriye meselesine değinmek istiyorum
birazcık. Suriye’nin demografik yapısı ile Mısır’ın demografik yapısı aynı
değildir, şartları da aynı değildir, koşulları da aynı değildir. Öyle bir
farklılık var ki -bunu devletin en tepesindeki değerli zata, Sayın
Cumhurbaşkanımıza fırsat düştüğü bir ortamda arz etmiştim açıkçası- sakın ola,
Suriye meselesinde PYD’yi kırmızı çizgi kabul etseniz bile asla ve kat’a oraya
girmeye teşebbüs etmeyin, bizi sokmazlar demiştim. Göstermiş olduğu teveccühü,
ilgiyi, alakayı, verdiği randevuyu istismar için söylemiyorum, inancım için
söylüyorum, net, bu cümlelerle arz ettim. Yani “Türkiye, asla ve kata Suriye’ye
giremeyecektir.” lafını kendisine arz ettim. Şunun için arz ettim: Çünkü, Suriye’ye
girebilmek için… Suriye parantezini açmışken bitireyim isterseniz. Tabii ki
oradaki Esad zalimdir, tabii ki oradaki rejim gerçekten kahredicidir. Oradaki
rejimin, orada bulunan Kürtlere yaptığı zulmü, halkına yaptığı zulmü hiçbir
diktatör yapmamıştır, bunlar ayrı bir şeydir. Ama Suriye’ye girebilmek için,
önce Suriye’yi, sonra İran’ı, sonra Rusya’yı, sonra Çin’i, bilahare de belki
Mısır’ı tepelemeniz lazım. Bunları aşmadan Suriye’ye giremeyeceğinizi açık ve
net bilmeniz gerekirken orada bulunan bir avuç Kürt’ün -yani bahsettiğimiz Kobani’deki,
Rojava’daki Kürtlerin- şahsında bütün oradaki halkları da karşımıza alacak bir
siyasetin saplantısına girdik. Bundan demek istediğim şu: Bakınız, Orta Doğu’da
gerçekten bir çuval inciri birlikte berbat ettiniz ama bir tek şeyi daha berbat
ettiniz -en büyük kayıplarınızdan birisi- dün “Orada bizim Kürt kardeşlerimiz
var.” deyip, ağzımızı açıp açık açık söyleyebilirken oradaki bir avuç Kürt
kardeşinizi de düşman hâle getirdiniz. 
Ben
onu anlamıyorum. Şunun için anlayamıyorum: Şimdi, bir insanın eline bu kadar
nimet geçebilir, bu kadar imkân doğabilir. Hatta futbolda bir tabir vardır,
belki bir vuruşta iki gol atacak bir noktadayken Türkiye… Nasıl iki gol atma
şansı varken? Eğer Türkiye… Kendileri de beyan etmektedirler, zaman zaman
Esad’a, zaman zaman Suriye yöneticilerine -Kürtlerin orada vatandaş olma hakkı
yoktur, kimlikleri yoktur, toprak sahibi olma hakları yoktur, siyasette yer
alma hakları yoktur- niye bu hakları vermediğini söyleyen Sayın Başbakandır.
Peki, şimdi ne oldu? Bir avuç insan, bir avuç toprağa, haklarına sahip olacak
noktaya geldiği zaman niye terörist oldu, niye vatan haini oldu; niye
öldürülmesi, yok edilmesi gereken bir komşu hâline geldi? Anlamadığım nokta bu.
Dün bunların hakları konusunda Suriye rejimiyle mücadele ettiğini, telkinde
bulunduğunu söyleyenler, o insanlar orada yıllardır nüfus kâğıdına sahip
olmayacak bir noktadan vatandaş olmaya, orada söz sahibi olmaya… Kendi
topraklarını koruyanın ne zamandan beri dünyada terörist olarak ilan edilmesini
sağlayacak noktaya geldik? Yoksa gerçekten terörün ve vatan sevgisinin tarifi
mi değişti dünyada? 
Bu
nedenle, özellikle Suriye politikasında geldikleri çıkmaz sokak, Sayın Bakanım,
bizim ülkemiz içindeki sorunlarımızın da çözülmesine katkı sağlayacak en büyük
etkenlerden birisi olacaktı; eğer biz Rojava’ya barışçı ve dostane elimizi
uzatabilseydik, bugün Türkiye'de hepimizi derinden yaralayan bu kirli savaşın,
bitmesini istediğimiz, sayısız insanımızı kaybettiğimiz, ekonomimizi tahrip
eden bu kirli savaşın bitmesinde de en büyük katkılardan birisi bu olacaktı ama
maalesef önümüze gelen topa vurmaktan çok auta atmayı düşündük. 
Bir
başka şeye daha soyundunuz; özellikle Orta Doğu’da oyun kuruculuğa soyundunuz.
Oyun kurucu olmak bir ülke için, büyük ülkeler için gıpta edilecek bir olaydır.
Bu amaç emperyal değilse, işgal değilse, sömürgeci bir anlayış değilse ben
ülkemin de oyun kurucu olmasını isterim. Osman belki çok iyi anlar, futbolu
sever, bilir, ona “10 numara” derler, 10 numara olmak istediniz. 10 numara
olabilmek için iki şeye ihtiyaç var Sayın Bakanım; birisi, bütün futbolculardan
fazla koşmanız gerekir, yani 16 kilometre koşmanız gerekir, tekniğinizin yüksek
olması gerekir. Benim ülkem oyuncu olabilir ama benim ülkem 10 numara değildir,
yani olduğundan… 
TAHSİN
TARHAN (Kocaeli) – Kendi kalelerine gol attılar.
CELAL
DOĞAN (Devamla) – Olmasını istemez değilim, baş tacı ederim, mutluluk duyarım,
onur duyarım, o ülkenin vatandaşı olarak da bana en büyük onuru o verir ama
maalesef 1 kilo samandan 5 kilo duman çıkarmaya kalkarsanız akıbet bunun gibi
olur. Nasıl olur biliyor musunuz? 
Şimdi,
biz, bu Orta Doğu’daki meselede koalisyona ortak değil miyiz? Bütün
havaalanlarımızı açmadık mı? Bütün araç ve gereçlerimizi vermiyor muyuz? Şimdi,
bana, bizim oradaki fonksiyonumuzu söyleyebilir misiniz? Antep Zırhlı Tugayı
oraya taşındı. Malatya’dan birlikler geldi. Sayısız asker oraya yığıldı. Belki
binlerce, on binlerce asker orada. Ne yapıyoruz biz? Kilis’e düşecek bir füzeye
veya rokete veya Karkamış’a düşecek bir rokete karşı Sayın Başbakanımızdan
açıklama şöyle... Nedir onun ismi efendim? Ne topları diyorsunuz? Çok
kullandığımız bir tabir var…
HASAN
BASRİ KURT (Samsun) – Obüs, obüs…
CELAL
DOĞAN (Devamla) – Fırtına obüslerimiz. “Fırtına obüslerimiz fırtına gibi
estiler, 362 kişiyi imha ettiler.” Cenaze levazım birliğimiz yok orada bizim.
Bir saat sonra bu açıklamalar yapılıyor. Sadece Fırtına obüslerinin gelen
mermilere atışla cevap vermesi dışında yaptığımız tek bir şey yok.
Bir
uçağımız, Sovyetlerin uçağını düşürdükten sonra bir uçağımız, bir kuşumuz o
bölgede uçabiliyor mu? Biz de bu koalisyonun ortağıyız. Biz bu koalisyonda
problem görüyorsak, müdahilsek niye orada değiliz biz? Bir başka yerde de
yokuz; masada da yokuz yani barış görüşmelerinde, orada da yokuz. Bu nedenle
geldiğimiz konumu bir düşünün. Bir ülke, siyasette en iddialı olduğu…
Komşusunda alevler gökyüzüne çıkıyor, dünyada neredeyse kıyametin koptuğu bir
noktada, maalesef, bakıyoruz ki ortada biz yokuz, daha doğrusu bizi takan yok,
bizi anan yok.
Bu
nedenle, Sayın Bakanım, 1916 yılındaki manzara neyse, 2016’daki manzara
aynıdır. 1916’daki aktörlere bakıyorum, önde İngilizler vardı, yandaşları
Fransızlardı, takviye gücü Amerika’ydı, pay almaya çalışan Rusya vardı. Şimdi
yine aynı aktörler var ama bu sefer önde Sovyetler var.
Şunu
mutlaka Sayın Bakanım sizden öğrenmek istiyorum ve merakımı da gidermenizi
istiyorum: Balkanlarda, daha doğrusu Kafkaslarda Ukrayna’da da çıkan meseleden
sonra Rusya’nın ilhak ettiği topraklar oldu. Yani, cihan savaşından sonra ilk
defa toprak ilhakının olduğu bir bölgede yaşıyoruz. Buna ses çıkartmıyor
Amerika. 
İki:
IŞİD’le mücadele ettiğini söylemek için giden Rusya, IŞİD’le mücadele etmiyor.
Neyle ediyor? Ya Türkmenlerle ediyor veyahut da Esad’ın muhalif güçleriyle ediyor.
Burada bizim yüz yıl sonra öğreneceğimiz bir başka anlaşma mı var acaba? Biz
Sykes-Picot’un gerçek yüzünü, perde arkasını kırk elli yıl sonra öğrendik.
Neydi Sykes-Picot’un amacı? Osmanlı topraklarının Almanların eline geçmesini
önlemek için İngilizler ve Fransızlar yola çıkmışlardı. Ne oldu sonra peki?
Suni haritalar, suni devletler; petrol kaynaklarını kendi uhdelerine almış
İngilizlerin ve Fransızların çıkar sağladıkları bir bölgenin üzerine
oturduklarını gördük. 
Geçen
hafta burada Urfa’ya İstiklal Madalyası verdik. İstiklal Madalyası
verdiğimizde… Fransızların Gaziantep’i, Urfa’yı, Kahramanmaraş’ı terk edişleri,
mücadelesinin, savaşın bitme noktası değildir; Fransızlar ile İngilizler
arasındaki Sykes-Picot’la Suriye üzerindeki haklarını devrettikleri için
ellerini kollarını sallayarak gitmişlerdir. Bu nedenle önümüzdeki tarihî
dönemde bu aktörlerin o bölgedeki perde arkasını bu yüce Parlamentonun bilmesi
gerekir. 
Bana
kalsa size soracağım çok şey var ama vaktim de müsait değil maalesef. Bir
istirhamım şudur: Birincisi, özellikle Mısır’a verilen paralar konusu.
İkincisi, Rus uçağını düşürdük, büyük ihtimalle siz de bundan, şimdi toplumun
geldiği noktadan üzüntü duyuyorsunuz. Narenciyecilerin, turizmcilerin, iş
adamlarının, müteahhitlerin ne noktada olduğunu biliyorsunuz. Türkiye
devletinin, daha doğrusu Türkiye Cumhuriyeti’nin bir Bakanı olarak bu halktan
bir özür dilemeyi düşünüyor musunuz? 
(Mikrofon
otomatik cihaz tarafından kapatıldı)
CELAL
DOĞAN (Devamla) – Aynı şartlarda olsa yani yine bir uçak bizim hava sahamızı
ihlal etse düşürmeyi düşünür müsünüz? Şunun için söylüyorum: Dün Amerikan
gemilerinin üzerinden helikopterle askerlerin kafalarına değecek şekilde
geçtiler, kimse oraya bir silah doğrultamadı. Bu nedenle, geldiğimiz nokta
vahimdir. Bu sadece sizin değil, tüm ülkemizin sorunudur. 
Bu
duygularla yüce Meclisi saygıyla selamlıyorum. (HDP sıralarından alkışlar) 
BAŞKAN
– Teşekkürler Sayın Doğan. 
Şimdi
söz sırası Cumhuriyet Halk Partisi Grubu adına Ardahan Milletvekili Öztürk
Yılmaz’a aittir. 
Buyurun
Sayın Yılmaz. (CHP sıralarından alkışlar) 
CHP
GRUBU ADINA ÖZTÜRK YILMAZ (Ardahan) – Sayın Başkan, değerli milletvekilleri;
Halkların Demokratik Partisinin Sayın Dışişleri Bakanımız aleyhine vermiş
olduğu gensorunun görüşmelerinde Cumhuriyet Halk Partisi adına söz almış
bulunuyorum. Yüce Meclisi saygıyla selamlıyorum. 
Doğrusu,
Türkiye’nin şu anda hem iç politikada hem dış politikada yaşamış olduğu ağır
sorunlar, artık her gün izlemeye alışık olmaya başladığımız şehit cenazeleri,
sürekli çatışma görüntüleri, Türkiye maalesef sanki bir Orta Doğu ülkesiymiş
gibi bir izlenim yaratıyor. 
Bizim
gerçekten dış politikayla ilgili iyi bir analiz yapmamız gerekir ancak bugün
Meclisin sıraları maalesef boş ve daha da önemlisi, normalde böyle tartışmaları
kamuoyuna aksettirmesi gereken, kamuoyuna yayması gereken Meclis televizyonu da
bugün işlev görmüyor. Biz, aslında, seçildiğimiz halka karşı sorumluyuz; ne
düşündüğümüzü anlatmak zorundayız, ne hissettiğimizi anlatmak zorundayız. Olan
doğru varsa, elbette onu biz de takdir ederiz ama mutlaka yanlışın üzerine
gitmek zorundayız. Başka şekilde muhalefet partisinin Mecliste görevi olamaz ve
bu, bizim asli görevimizdir. 
Bugün
dünya tek kutupluluktan tekrar çok kutupluluğa doğru bir dönüşüm geçiriyor.
Yerkürenin büyük bir bölümünde terör, açlık, toplu göç, iç savaş yaşanırken
küçük ve istikrarlı diğer bir bölümünde de keza terör tehdidi, mülteci krizi ve
ekonomik daralma sorunları yaşanıyor. Bugün dünyada devletlerin sınırları
değişiyor, dünya yeniden bir şekil alıyor özellikle Orta Doğu’da. Etnik ve
mezhep terörü ve siyasi sürtüşmeler yeni devletçiklerin filizlenmesine sebep
oluyor. Orta Doğu ve Afrika’da siyasi çalkantı ve ülkelerin kırılgan yapıları
yeni sınırların ortaya çıkmasına yol açıyor. Esasen, diğer bir söylemle, Orta
Doğu’nun sınırları yeniden çiziliyor. Önümüzdeki yirmi yıl içerisinde belki de
daha fazla devlet göreceğiz ve bunların çoğu Orta Doğu’dan çıkacak ve yine bu
ufalanma devam ederse Orta Doğu’da nüfusu 15 milyonun üzerinde belki ülke
kalmayacak. Yeni bir dinamik Orta Doğu’yu şekillendiriyor.
Sadece
devletlerin sınırları mı değişiyor? Aynı zamanda rejimlerde de değişiklik var,
rejimler değişiyor. Bugün bölgemizde Baasçılık, otokratik yapısı ve
antidemokratik uygulamaları nedeniyle tasfiye ediliyor. Vahabi, selefî ve
tekfirî anlayış şiddet ve terörle özdeşleştirilmiş ve nefretle karşılanıyor.
Bize giydirilmek istenen ılımlı İslam ise bugün terk edilmiş. Bunun Türkiye'de,
AKP dışında, bir grup dışında savunucusu kalmamış. Böyle bir ortamda etnik ve
mezhepsel fay hattının üzerine çıkabilecek, daha bütünlükçü bir siyaset
oluşturabilecek belki de yegâne merhem yine laiklik. Orta Doğu’nun halkları bu
çekişmeden, bu sürtüşmeden ancak laik bir devlet yapısının yaratılmasıyla
çıkabilirler.
Diğer
bir taraftan dış politikanın geleneksel araçlarında da değişiklik olmaya
başladı bu dönemde. Aktif dış politika adına geleneksel dış politika araçları
terk edilmeye başlandı. Güdümlü sivil toplum örgütleri aracılığıyla Türkiye'nin
itibarına gölge düşürebilecek devlet dışı aktörlerle ilişki kurulmaya başlandı.
Bu dönemde parti-devlet ilişkisi, bir süre sonra lider-devlet ilişkisine
dönüştü ve maalesef Türkiye'deki siyasi iktidarın kaderi ile sanki Türkiye'nin
kaderi birmiş gibi takdim edilmeye başlandı. Dışişleri ve güvenlik
bürokrasisinde de kurumsal yapı yıpratılmaya başlanmıştır. Bu yıpranma sonucu,
kurumlar değil bireyler üzerinden ilişkiler götürülmeye başlandı ve maalesef
hâl böyle olunca dış politika şahsileştirildi. AKP'nin dış politikasında âdeta
kavram enflasyonu olarak gördüğümüz “akil ülke”, “oyun kurucu ülke”, “vicdani
politika” gibi söylemler arazide yapılan üst üste hatalarla geçersiz kılınmaya
başladı. Uygulanan mezhepçi, gerçeklikten uzak, kişiselleştirilmiş, hayalci,
öngörüsüz, dışlayıcı, üstten bakan, dengeleri gözetmeyen, mezhepçi ve kibirli
yaklaşım nedeniyle Türkiye, maalesef, bölgede ve dünyada yalnızlaştırıldı,
itibarı ve imajı zarar gördü. 
Yakın
bölgemizde köklü sosyal, siyasi ve ekonomik gelişmeler olurken yapılan yanlış
tercihler sebebiyle, uluslararası konjonktürün ve gelişmelerin doğru
okunamaması nedeniyle, iç politikanın dış politikaya alet edilmesi ve kişisel
çıkarların dış politikada takip edilmeye başlanması nedeniyle özellikle Irak,
Suriye, Mısır ve Libya’da ülkemiz aleyhine siyasi kaotik yapılar oluştu. Bir
zamanlar kırmızı çizgi olarak takdim edilen her ne varsa bugün aşındı. Esasen
insan kaynakları, bulunduğu coğrafya, jeopolitik konumu nedeniyle ülkemiz
bölgesinin lideri ve küresel büyük bir aktör olması gerekirken, maalesef,
uyguladığı yanlış politika nedeniyle çevresinde istenmeyen insan, istenmeyen
ülke hâline geldi. Türkiye uygulanan bu dış politikayla artık dost
kazanmamakta, düşman çoğaltmaktadır. Orta Doğu ve Kuzey Afrika’da mevcut
rejimlerin varlığından elbette başta bu ülkelerin halkları rahatsız olmakta
ancak rejim değişikliklerinin dışarıdan empoze edilmesi, rejim
değişiklikleriyle bölgenin şekillendirilmeye çalışılmasından da bu halklar
zarar görmekte ve bunlar tepki vermektedir. 
Arap
Baharı fantezisine uyulup bölgede rejim değişiklikleri yapılmaya çalışıldı ve
askerî müdahaleler desteklendi ve maalesef bunlar bugün nefretle karşılanıyor
bölgede. Türkiye'ye yönelik negatif bir algı oluşması bu süreçte başladı
özellikle Orta Doğu’da. 
Türkiye
bugün dış politikasında bölgesel bir aktöre yakışan küresel bir dil
kullanmıyor, daha İslami bir dil kullanıyor; maalesef normalde alışık
olmadığımız bir dil kullanıyor ve bu dil maalesef başka dünyalarda farklı
şekillerde algılanıyor ve bu dil devam ettiği sürece de Türkiye'nin mezhepçilikle
özdeşleştirilir hâle gelmesini önleyecek hiçbir engel kalmıyor. Bugün dış
politikamızdaki en büyük sorun mezhepçiliktir. Sisi’ye Mursi’nin gözüyle bakan,
Mahmut Abbas’a İsmail Haniye’nin gözüyle bakan, Irak Merkezî Hükûmetine
Nuceyfilerin gözüyle bakan anlayış mezhepçiliktir. (CHP sıralarından alkışlar)
HALİS
DALKILIÇ (İstanbul) – Sen Türkiye’ye kimin gözüyle bakıyorsun?
ÖZTÜRK
YILMAZ (Devamla) – Türkiye'nin gözüyle bakıyoruz. Türkiye’ye Türkiye'nin
gözüyle bakıyoruz. 
Esad’ın
devrilmesi planının arkasında yatan ana unsur da, maalesef, mezhepçilik değil
de nedir? 
Bölgemize
Sünni bakış açısıyla yaklaştığımız bütün çıplaklığıyla artık gözler önüne
serilmiştir. Artık mesele bunun inkâr edilmesi değil, mesele bunun
düzeltilmesidir. 
Laiklik
bir yük olarak görülüp bir kenara itilince Türkiye, Orta Doğu’da mezhepçilik
çukuruna itildi. “Mezhepçilik” derken esasen “Sünnicilik” de, bunun da ötesinde
bir şey kastediliyor, “mikro Sünnicilik” yapılıyor, “İhvancılık”. İhvan
anlayışında diretildiği müddetçe Mısır’la ilişkilerin normalleştirilmesi mümkün
olmayacak. İhvan anlayışıyla diretildiği müddetçe Filistin halkının
birlikteliğini tam ortadan bölen çatışmayı keskinleştirecek ve kalıcı hâle
getirecek. İhvan anlayışıyla diretildikçe radikal cihatçı unsurların Suriye’de ölüm
kusmasının önüne geçilemeyecek. Bu sakat anlayıştan mutlaka Türkiye'nin
kurtulması gerekiyor. Türkiye'nin artık dış politikada bir mezhebi, bir dini
refere alan ve bunlar üzerinde giden bir siyaset izlememesi gerekiyor.
Esasen
üç kitap okuyup kendini terör uzmanı, Orta Doğu uzmanı, AB uzmanı, Rusya
uzmanı, ABD uzmanı sanan entelektüel kılıklı akıl fukarası cahilleri, bu
devletin bekası için, devlet yönetiminde para verip danışman olarak tutmaktan
vazgeçmedikçe hiçbir şey değişmeyecek. (CHP ve MHP sıralarından alkışlar)
Hezimeti zafer, karayı ak, kötüyü iyi, yalanı gerçek gibi takdim eden anlayış
sizi de dış politikada başarılı ilan etmektedir. 
Bizim
artık bu dönemde bir öz eleştiri yapmamız gerekiyor. Dış politika niçin
yapılır? Niçin dış politika yapılır? Eğer bir ülkenin sınırlarını korumaya
yaramıyorsa, dışarıda Türkiye’ye güvenlikli bir ortam sağlayamıyorsa,
Türkiye'nin ürettiği ürünlere dışarıda pazar bulamıyorsa, dışarıdan “know-how”
getiremiyorsa dış politika ne işe yarar? Dış politika somut sonuçlar almak için
gerekir. Suriye’de iç savaş, Irak’ta çekişme, Rusya’yla gerginlik, ABD’yle
güven bunalımı ve AB’yle yapılan at pazarlığı; alınan sonuçlar bunlar. Bizim
bundan sonra dış politikada mutlaka kapsamlı bir değişiklik yapmamız gerekiyor.
Bunu, ülkemizin güvenliği, ülkemizin kudreti, iç barışımız, dışarıdaki
güvenliğimiz için yapmamız gerekiyor. Burada artık bir muhalefet-iktidar
anlayışıyla değil, büyük bir sorumlulukla davranmamız gerekiyor. (CHP
sıralarından alkışlar) 
Suriye’nin
geleceği ne olacak? Nasıl bir Suriye şekillenecek? Bizim rolümüz ne olacak? Biz
şu anda Suriye tablosundan dışlanmış durumdayız. Daha önceden de söylemiştim,
burada tekrar etmek istiyorum: Bizim Suriye’deki stratejik derinliğimiz,
maalesef, bir obüs topunun menzilinden daha ileri gitmemektedir. Bu, stratejik
derinlik değildir, artık stratejik sığlıktır; yeni bir anlayış gerekiyor.
Suriye’de sadece diplomatik çözümden dışlanmadık, askerî olarak da dışlandık.
Suriye’de yeni bir şekillenme var. Belki de önümüzdeki birkaç ay içerisinde
Menbic’e büyük bir operasyon olacak, akabinde Rakka’ya bir operasyon
düşünülüyor. IŞİD’den boşalan yerler ne olacak, kim alacak bunları? Nasıl bir
Suriye şekillenecek? Suriye’nin toprak bütünlüğü sağlansa bile iç sistemi nasıl
şekillenecek? Türkiye'nin rolü ne olacak burada? Bunlarla ilgili bir çalışma
var mı? Biz bir çalışma göremiyoruz maalesef. 
Öte
yandan, Irak’taki IŞİD tehdidi… Mutlaka Amerika yönetimi bu aralar, belki
önceliğine Rakka’yı almış, IŞİD’le ilgili kapsamlı bir operasyon hazırlığı
yapmak üzere ama bizim burayla ilgili de kapsamlı bir planımız olması
gerekiyor. Bu Orta Irak ne olacak? Irak Anayasası ile bunun bağı ne olacak?
Buraya dönük bir askerî harekât yapıldıktan sonra ve burası temizlendikten
sonra burada eski sistem mi devam edecek? Irak Anayasası ile Orta Irak’ın bağı
ne olacak? Bunların düşünülmesi gerekiyor, bunlara kafa yorulması gerekiyor. 
Bir
başka konu, maalesef, AB’yle yapılan mülteci anlaşması. Türkiye’yle hakikaten
AB’nin güvenliği için bir anlaşma yapıldı. Bize önerilen nedir? Vize kolaylığı,
vize serbestliği. Temmuz ayı geldiğinde hep birlikte göreceğiz. Keşke olsa,
bundan biz mutlu oluruz; keşke bu rezillik bitse, Türkiye'nin vatandaşları bu
rezilliği çekmese ama korkarım ki bu vize anlaşması olmayacak. Geri kabul
anlaşmasının bütün maddelerini harfiyen uygulasanız bile bu sanki olmayacak
gibi geliyor bize; göreceğiz, bekleyeceğiz.
Diğer
taraftan, AB’yle yapılan müzakereler… Bu mülteci anlaşmasında Türkiye’nin
başlangıçta 5 tane müzakere faslını açması öngörülüyordu, 5 müzakere faslı. Bu
5 fasıl da Güney Kıbrıs Rum Yönetimi’nin tek taraflı blokaj ettiği fasıllardı
ve sonuç çıktı; açılan teknik bir fasıl, 33’üncü fasıl, o da haziranda
açılırsa. 
Bizim
mültecilerle ilgili de bir stratejimiz yok. Bu mülteciler ne olacak? Bugün
gazetelerde, dün gazetelerde yazıyor: “Mültecilere Adıyaman’da 55 bin konutluk
proje yapılıyor.” Bunlar manşete taşınıyor, sanki bunlar övünülecek bir şeymiş
gibi. Bizim aslında bundan utanmamız lazım. Dünyanın bütün yükünü biz
çekiyoruz, bizim ekonomimiz çekiyor. Niye biz bunları sanki övünülecek gibi
sunalım? (CHP sıralarından alkışlar) 
Rusya’yla
ilişkiler… Biz Rusya’yla ilişkilerin normalleştirilmesini elbette savunuyoruz
ama Putin’in iflah olmaz egosu maalesef ilişkilerin geliştirilmesini sanki bu
kısa vadede mümkün kılmayacak gibi görünüyor. Bizim burada da mutlaka yeni bir
kanal açmamız gerekiyor, diyaloğu kesmememiz gerekiyor. Özellikle yaz döneminde
turistlerin gelişi açısından, Rusya’dan gelecek turist açısından en azından
bazı tedbirler almak gerekiyor. Antalya’da -duyduğumuza göre- 2 binden fazla
otel satılığa çıkarılmış. Eğer durum böyleyse hakikaten vahim. Türkiye'nin en
azından turizm sektörünün çökmemesi için tedbirler alması gerekiyor. 
GÖKCEN
ÖZDOĞAN ENÇ (Antalya) – Yok öyle bir şey! Öyle bir şey yok!
ÖZTÜRK
YILMAZ (Devamla) - Doğrusunu siz daha iyi biliyorsunuz, ben sadece okuduğumu
belirtiyorum, belki de rakamlar yanlıştır.
Evet,
ikinci bir konu: Rusya bugün Türkiye’ye müeyyide uyguluyor. Gaz gelmeye devam
ediyor -bu, akıllı yaptırım- ama bizden aldığı bütün tarım mallarında, bütün
malzemelerde bir sınırlamaya gidiyor. Bizim artık enerji konusunda
çeşitlendirme yapmamız gerekiyor, enerji güvenliği açısından. Türkiye'nin, en
azından, Rusya’nın şu anda yaptığını kışa dönük bir hazırlıkla kapatması
gerekiyor. 
Bir
başka konu, Kıbrıs. Kıbrıs’la şu anda müzakereler devam ediyor, kapsamlı çözüm
müzakereleri. Pek basına yansımıyor, ne görüşüldüğü konuşulmuyor ama şunu hemen
belirtmek isterim: Biz özellikle 3 konuda, iki kesimliliğin sulandırılmaması,
garantilerin sulandırılmaması; mülkiyet konusunda, özellikle mülkiyet değişimi
konusunda aşırıya gidilmemesi konularında hassasız. Bu konularla ilgili çıkacak
anlaşmanın doğru dürüst bir anlaşma olmaması hâlinde, Türkiye'nin güvenliğine,
özellikle KKTC’deki Kıbrıslı Türk kardeşlerimizin güvenliğine doğru dürüst bir
katkı sağlamıyorsa bu anlaşmanın da reddedileceğini düşünüyoruz. Bundan sonra
net takip edeceğiz. Dolayısıyla, bu kez de çözüm olmazsa, bu defa da anlaşmaya
varılamazsa, oradan veya buradan bu defa da “hayır” çıkarsa bizim bir B planını
artık devreye sokma zamanımız gelmiştir ve bunun zamanı çoktan geçiyor.
Azerbaycan’la
ilgili olarak, özellikle Kafkaslarda geçtiğimiz haftalarda tekrar, yeniden
başlayan ateşkes hattındaki çatışmalar bizi kaygılandırdı. Biz Azerbaycan’ın şu
anda Ermenistan’ın işgali altında olan topraklarının Azerbaycan’ın toprak
bütünlüğü içerisinde çözüme kavuşturulmasını istiyoruz. Bu konuda Azerbaycan’ın
yalnız olmadığını; iktidar değil, bütün muhalefetiyle ve Türkiye Büyük Millet
Meclisindeki bütün siyasi partilerle Azerbaycan’ın yanında olduğumuzu
yayınlamış olduğumuz deklarasyonla ilan ettik, buradan da ilan etmek istiyorum.

Bir
başka konu, İsrail’le ilişkilerin normalleştirilmesi. Bizim hiç kimseyle,
bölgede hiç kimseyle ilişkilerimizin kötü olmaması gerekiyor. Bizim gücümüz,
kuvvetimiz bölgeyle iyi ilişkiler kurmamızdan geçiyor, bölgeyle kavga
etmemizden değil. Dolayısıyla İsrail’le de belli bir formatta, Türkiye'nin
ilişkilerine zarar vermeyecek bir formatta ilişkilerin yeniden başlatılması,
düşürülen ilişkiler seviyesinin yeniden yükseltilmesi konusunda partimiz
destekçidir, destek olacaktır.
Bir
başka konu, Mısır’la ilişkilerin düzeltilmesi. Bugün, Mısır yönetimiyle
ilişkilerin düzeltilmesi konusunda ne kadar arayış olursa olsun, iki konuda
eğer bir adım atılmazsa bu mümkün olmuyor. Bir tanesi, burada bulunan,
İstanbul’da bulunan Müslüman Kardeşler konusu. Bunu aşırı sorun yapıyorlar.
İkinci konu ise bunların İstanbul’dan, Türkiye'den yapmış olduğu yayınlar. Türkiye,
eğer Hükûmet bu konularda belli bir adım atarsa Mısır’la ilişkiler tekrar
düzelir. Mısır kritik bir ülke, 90 milyon nüfusa sahip bir ülke, Afrika’ya
açılan bir ülke. Mısır’a giren bir sanayicimiz Mısır’ın Afrika ülkeleriyle
sahip olduğu gümrük kolaylıklarından yararlanıp Afrika’nın içlerine kadar
gidebilir. Dolayısıyla bizim, mutlaka yapıcı bir anlayışla bu konuyu ele
almamız gerekiyor.
Bu
vesileyle, dış politikamızda artık ulusal çıkarlarımızı öne alan, dengeleri
gözeten, Türkiye'nin öncelikleri olan bir dış politika yapmamız gerekiyor ve
düşman yaratan değil, dost kazanan bir dış politika olması lazım.
Bu
vesileyle yüce Meclisi saygıyla selamlıyorum. (CHP sıralarından alkışlar) 
BAŞKAN
– Teşekkürler.
Şimdi
gruplar adına son söz, Adalet ve Kalkınma Partisi Grubu adına Malatya
Milletvekili Taha Özhan’a aittir. 
Buyurun
Sayın Özhan. (AK PARTİ sıralarından alkışlar) 
AK
PARTİ GRUBU ADINA TAHA ÖZHAN (Malatya) – Sayın Başkan, kıymetli
milletvekilleri; bugün, dış politikamızı değerlendiren, bu vesileyle sorulmuş
olan, verilmiş olan gensoruyu gündemimize aldık. Ben de grubum adına, AK PARTİ
adına konuşma fırsatı buldum.
Öncelikle,
küresel anlamda içinde bulunduğumuz durumu ve bölgesel anlamda içinde
bulunduğumuz durumu yerli yerinde tespit etmezsek, tamamen bütün krizlerin
odağına Türkiye'yi alan, hatta daha da ileri gidip, izansız bir şekilde, sanki
bütün bu krizleri Türkiye planlamış, hayata geçirmiş ya da köpürtmüş şeklinde
analizlere -maalesef- savrulabiliriz. Küresel bir siyasetsizlik sarmalının
hemen hemen her jeopolitik ve iktisadi bölgeyi tesir altına aldığı bir dönemden
geçiyoruz. Sadece siyasi kurumlar değil, aynı zamanda küresel iktisadi
organizasyonlar da bu kısır döngünün içerisindeler; karar alma süreçleri
tıkanıyor, içe kapanmacı refleksler artıyor ve küresel bir siyasetsizlik
büyümeye devam ediyor. 
Küresel
anlamda, milenyumun başından beri bir geçiş dönemi yaşıyoruz. Bu tespiti
yapmayı mümkün kılan ekonomik, politik ve siyasal kırılmalar artık herkesin
malumu. Kuzey açısından “sonbahar” olarak da adlandırılan ve en renkli yılları
olarak kayda geçen 1990’lar sonrası yapısal bir kriz döngüsü farklı formlarda
kendisini farklı bölgelerde hissettiriyor. Yaşanan kısır döngüyü kıracak iki
unsur bulunuyor: Birincisi, ilan edilmemiş kuzey-güney ekonomik geriliminin
nasıl yönetileceği sorunu ve bu soruya verilecek cevapların önümüzdeki yıllarda
küresel güç maksimizasyonunu nasıl şekillendireceğinin istikameti. İkincisi ise
İkinci Dünya Savaşı sonrası küresel anlamda inşa edilmiş kurumların
güncellenmesinin yapılıp yapılmayacağı meselesi. 
Böylesi
bir küresel siyasi ve ekonomik atmosferde Türkiye’ye dair bir dış politika
tartışması yapmanın başlangıcında sorulması gereken en temel soru ve verilmesi
gereken cevap, Türkiye’nin nerede olduğunu fark etmekten geçmektedir. Ülkemizin
bulunduğu coğrafi ve jeopolitik konum, hemen her açıdan negatif merkezkaç
dinamiklerin etkili olduğu bir coğrafi lokasyondur. 
Türkiye,
genel anlamda üç farklı jeopolitik ekosistemin merkezinde veya merkezkaç
etkisinde bulunmaktadır: Birincisi Orta Doğu ve Kuzey Afrika, ikincisi
Kafkasya, üçüncüsü de Balkanları da içine alacak şekilde Avrupa jeopolitiğidir.
Bugün, bu üç jeopolitik alanda da ve ekosistemde de ciddi siyasi ve ekonomik
kriz sarmalları bulunmaktadır. Mesela, Türkiye’nin sadece deniz komşularının
7’sinde ya siyasi ya da ekonomik büyük krizler ve siyasal kısır döngü süreçleri
yaşanmaktadır. Ukrayna Rus müdahalesinden sonra siyasi istikrarsızlıktan
çıkamamaktadır. Hem deniz hem kara komşumuz olan Gürcistan’da 2008
müdahalesinden sonra hâlâ siyasal kriz sarmalı devam etmektedir. Rusya’nın
kendisi hem ambargodan dolayı hem de Kafkasya’daki politikalarından ve son
dönem Rusya’daki müdahalelerinden dolayı ciddi bir kısır döngünün içindedir.
Yunanistan derin bir ekonomik krizle baş etmeye çalışmaktadır. Mısır’da darbe
rejimi her geçen gün felaketi biraz daha büyütmektedir. Filistin’de İsrail
işgali, küresel vurdumduymazlık ve bölgedeki kaostan dolayı her gün biraz daha
derinleşmektedir. Lübnan ise beş yılı aşkın bir süredir içine düşmüş olduğu
siyasal krizden çıkamamakta, en temel makamlara bile hâlâ seçimler
yapılamamaktadır. Ermenistan’ın Karabağ işgali devam etmekte, Kafkasya’da
yaşanan donmuş kriz alanını taçlandırmaktadır. Benzer şekilde, kara
komşularımızdan İran, bölgede -Suriye ve Irak gerilimleri- Irak’taki işgal,
Suriye’deki isyanın ardından pozitif bir rol oynamayı başaramamaktadır. Irak,
Amerikan işgali sonrası etnik ve sekter fay hattının önce bölgesel, ardından da
küresel olarak kriz ihraç eden ana üssü konumuna gelmiştir. Suriye ise Baas
katliamlarıyla beraber sadece bölgemizi değil Avrupa’yı da içine alan mülteci
ve terörizm dalgasının ana üssü durumundadır.
Dolayısıyla,
Orta Doğu, Kuzey Afrika ve Kafkaslarda doğrudan iç savaş, darbe yönetimleri ve
işgaller sürerken Avrupa’da hem ekonomik kriz devam etmekte hem de AB
tartışması siyasi neticeleri olacak şekilde her geçen gün biraz daha ete kemiğe
bürünmektedir. Bütün bunlar, Türkiye’nin etrafında hangi yöne doğru binlerce
kilometre yol alsanız bir türlü güçlü iş birliği yapacağınız siyasi ve ekonomik
istikrarın olduğu havzalara varamadığınız bir negatif durum ortaya
çıkarmaktadır. Bu verili durumu öncelikle tespit etmekte fayda var. Zira
Türkiye, tam da bu verili durumun göbeğinde, ortasında bulunmaktadır. Hâl
buyken bölgesel anlamda, siyasal ve ekonomik olarak zamanın ruhuna aykırı bir
Türkiye manzarası var; siyasi, ekonomik istikrarını kendisini de kaçınılmaz
olarak temas ve belli ölçüde sirayet eden bütün felaketlere ve krizlere rağmen
koruyan bir Türkiye. Eğer buna birilerinin dili gerçekten “başarı” demeye
varmıyorsa yaşanan kerameti açıklamak için ya başka bir kelime bulmaları
gerekiyor ya da şu ana kadar izlediğimiz eleştirilerin dışında akıllı, inşacı
bir eleştiri getirmeleri gerekiyor. 
Artık,
dünyanın herhangi bir yerinde ortaya çıkan siyasi kriz, iç savaş veya devletler
arası savaşın sadece sıcak krizin veya çatışmanın doğrudan ana aktör olanları
ilgilendirmediği, aynı şekilde siyasal bir tsunamiyle çok farklı ve beklenmedik
bölgelerde deprem etkisi yaratabileceği herkesin kabul etmesi gereken acı bir
gerçek. Bu durum, Arap Baharı’nın domino etkisinde olduğu gibi, aynı ekosistem
içerisinde kriz dolaşımı ya da ihracatı değil, bambaşka ekosistemlerin de kriz
kapasitesini artırmış durumda. Başka bir ifadeyle, krizin çıktığı yer artık
krizin sadece ilk durak yeri olmakla kalmamakta, zaman içerisinde farklı
bölgelere de sirayet edebilmektedir. Bu sirayet, gerek çeyrek milyara ulaşan
küresel mülteci sorunu gerekse de terörizm ihracı şeklinde kendisini
hissettirmektedir. Maalesef, özellikle de Batı bu acı gerçekle yüzleşmek
istememektedir. 
Suriye’yle
birlikte ortaya çıkan yabancı savaşçı fenomeni ezici çoğunlukla Avrupalı
olmasına rağmen, meseleyle açıkça yüzleşmedikleri gibi, zımnen sorunu ihraç
bile ettiklerini düşündüler. Aksine, Cihatçı John karakteri üzerinden Avrupa
içerisindeki meseleyi güvenlikleştirerek yönetebileceklerini düşündüler.
Suriye’de İngilizce tehditler savurarak İngilizce aman dileyen kişiyi
katletmeyi baştan sona bir Orta Doğu sorunu olarak kodlamayı tercih ettiler.
Oysa, İngilizce tehditler savuran bir İngiliz yine İngilizce yardım, aman
dileyen bir Amerikalının başını vahşice keserken Türkiye’nin DAİŞ’ten petrol
alıp almadığı saçmalığıyla uğraştılar. Maalesef, bu iftiranın bizdeki yerli
tüketicileri de hâlâ ısrarla aynı çizgiyi korumaya devam ediyorlar. Oysa, Baas
rejiminin, akan kanın, işgallerin ve bölgede yaşanan çatışmanın kendisi,
üzerinde durulması gereken noktaydı. 
Gelinen
noktada, Avrupa’nın, yaşanan krizle yüzleşmesini güncellediğinde, yeni göç dalgasını
yönetme çabasının ötesine geçecek bir siyaset üretemediği de görülüyor. Bu
durumun en sarih göstergesi de Avrupa Parlamentosunda hazırlanan son raporun
bizatihi kendisidir. Avrupa siyasi krizinin billurlaşmış satırları son rapora
sonuna kadar yansımıştır. Sadece maddi bilgi düzeyindeki çapsızlıklar bir yana,
akıl almaz düzeyde bir siyasetsizlik ve ciddiyetsizlikle milletimizin canını
yakan terörizmi bile ıskalamayı başarmışlardır. Bu rapor, Avrupa açısından
içine düştüğü siyasi körlüğün zirvesidir. 
Benzer
bir körlük, bugün, Suriye krizinde de yaşanmaktadır. Türkiye’yi suçlayan, kendi
ülkesini hedefe koymaktan garip bir haz alan, hastalıklı bir şekilde, ülkemizin
bölgenin vicdanı ve mazlumların sığınağı olmasını idrak edemeyenlerin açıkça
itiraf edemedikleri bir tek beklenti var. Asırlık Sykes-Picot düzenine nöbetçi
yazılmış olanların açıkça söyleyemedikleri şu: Türkiye, niçin bu köhne sömürge
düzeninin kilit taşı konumundaki Baas rejiminin yanında durmadı da karşısına
geçti; niçin mazlumların ve bölgesel değişimin yanında saf tuttu? Maazallah, bu
izansızlığı bir an ciddiye alsaydık, bu sefer de emin olun şu nakaratları
duyacaktık, bundan hiç zerre şüpheniz olmasın, şöyle olacaktı: Türkiye, Baas
rejimine destek verseydi ve katliamları ahlaksız bir soğukkanlılıkla görmezden
gelerek oportünist bir dile tercüme etseydi, sadece bölge halklarıyla konuşamaz
duruma gelmez, kendi ülkesi içinde de kendi pozisyonunu, varlığını, tarihini,
coğrafyasını inkâr ederdi. Bugün, mesele Suriye olunca Türkiye’nin emperyal politikalar
güttüğünü söyleyenler, bu sefer de Türkiye’nin Baasçılığından dem vurmakta
hiçbir sıkıntı görmeyeceklerdi. Türkiye Suriye’de değişimin yanında yer
almasaydı, bugün, Türkiye’nin Müslüman kanını akıttığını söyleyenler, emin olun
aynı şeyi söylemeye devam edeceklerdi. Bugün “Erdoğan, Davutoğlu bizi bataklığa
sürükledi.” diyenler, bir anda AK PARTİ’nin Suriye halkını yıllarca kandırıp
Baas rejimiyle iş tuttuğunu söyleyeceklerdi. Bugün, Orta Doğu’yu bir bataklık
dolayısıyla bölge halkını da sinek gibi gören neo 28 Şubat zihniyeti, Suriyeli
mazlum mültecilere ettiği hakaretler yerine, Irak işgalinde olduğu gibi, bir
anda Suriye’deki katliamdan dem vurmaya başlayacaktı. Türkiye, Suriye’de adalet
arayışının karşısında yer alsaydı, bugün “Türkiye’ye yaptırılıyor,
ettiriliyor.” ferasetinde cümleler kuranlar, hiçbir şey değişmemiş gibi, aynı
cümleleri kurmaya devam edeceklerdi. Türkiye Esed rejiminin yanında dursaydı,
bugün “Türkiye BM’de yalnız bırakıldı.” diye neredeyse BM’ye, ABD’ye şükran
sunmaya kadar işi götürenler, emin olun, meydanlarda Amerikan bayraklarını
yakarak BM’nin katliamlara seyirci kalmasını lanetleyeceklerdi. Türkiye
Suriye’deki mazlumlara gözünü kapasaydı, bugün Türkiye’yi teröristlere destek
vermekle suçlayanlar, bu küresel iftiraya aracılık edenler, Suriye’ye giderek
Esed’e karşı direnen özgürlük savaşçılarını ziyaret ediyor olacaklardı. Türkiye
sınırını kapatıp Ruanda manzaraları ortaya çıkarsaydı, bugün Suriyeli
mültecilere düşmanlık yapanlar, yabancı başkentlerden organizasyonlarla Suriye’de
mülteci kampı kurup Türkiye’ye hakaret etmeye devam edeceklerdi, medyatik
pozlar vereceklerdi. Türkiye Suriye rejimine destek verseydi, bugün “Terörü dış
politikamız azdırdı.” diyenler, Türkiye Baas rejimine dolayısıyla direniş
hattına destek verince “İsrail PKK’yı kullanıyor.” diyeceklerdi; bugün de
komplo düzeyini aşamadılar, bunlar olsaydı o zaman da aşamayacaklardı. Türkiye
katil Esed’in yanında yer alsaydı, bugün “Esed’le ilişkiniz iyiydi, ne oldu?”
ilginç sorusunu sorup hesap sorduğunu zannedenler “Türkiye zaten diktatörün
dostuydu.” diyeceklerdi. Türkiye yanı başımızdaki katil rejimi destekleseydi,
bugün “Suriye’den bize ne, Suriye’de ne oldu ki?” siyasal zekâ düzeyinde
konuşanlar “Türkiye Baas rejiminin yanında durarak Batı’ya arkasını döndü.”
diye feryat edeceklerdi. Türkiye Esed rejiminin katliamlarına duyarsız olsaydı,
bugün Türkiye’yi Sünni siyaset gütmekle suçlayan kamuflajlı mezhepçiler, Türk
dış politikasının Şii jeopolitiğine esir olduğunu, teslim alındığını iddia
edeceklerdi. 
Diyeceklerdi,
diyeceklerdi, diyeceklerdi… Bu cümleler sayfalar dolusu devam edebilir çünkü bu
cümlelerin hiçbir analiz değeri olmadığı gibi Suriye kriziyle de zerre alakası
bulunmamaktadır. Mesele, Türkiye’nin yıllar sonra dış ilişkiler düzeyinden
kurtulup dış politika düzeyine ulaşması sorunudur. Artık, etrafında ve dünyada
yaşanan gelişmeler karşısında pasif bir nesne konumunda değil, aktif bir özne
konumunda olan Türkiye var ve bu Türkiye birilerinde ciddi rahatsızlık
uyandırmaktadır. Aşını, ekmeğini, mahallesini, şehrini Suriyeli mazlumlarla
paylaşan milletimize verdikleri destekle birilerinde uyandırdığımız
rahatsızlıktan dolayı müteşekkiriz, teşekkür ediyoruz. Bugün, burada, rahatsız
olanların verdiği gensoruyu görüşüyoruz aslında. Baştan sona bir ergen örgüt
bildirisi tadındaki bu gensorunun sorguladığı şey de bizatihi milletimizin
vicdanı ve basiretidir. Yarım yüzyıla yakın zamandır Suriye’nin en eski DAİŞ’i
olan Baas rejiminin kolları altında ömrünü geçirip bir gün bile Suriye’deki
Kürtlerin mazlumiyetini, katliamlara maruz kalmalarını hatırlamayanların
aniden Kürtleri keşfettiğini gördük. Elbette hayra alamet bir durum değildi.
Yıllarca Şam rejiminin gölgesi altında Türkiye’ye savaş için Suriye’yi bir
garnizon olarak kullananlar, bir gün bile Baas rejiminin oradaki Kürtlere
yaptığı zulümlerden, katliamlardan rahatsızlık duymadılar; bu sefer de kendi
terör örgütleri gibi, bütün Kürtleri Esed rejimine nöbetçi yazmak için harekete
geçtiler. Yıllardır Kürtlerin zalim rejim tarafından ezilmesi yetmiyormuş gibi,
Baas rejimine karşı ayağa kalkan milyonlarca Suriyeli kardeşlerini arkadan
hançerlemelerini teklif ettiler, kendileri de öncülük etmek için hazır
olduklarını her türlü eylemleriyle gösterdiler. Kürtler önce bu ahlaksız
teklife “hayır” dediler, şimdi de devre mülk bir terör örgütü olan PKK’ya
gereken cevabı veriyorlar. Evet, bu devre mülk terör örgütünü artık kimin, ne
zaman, kendilerinin bile bilmediği bir şekilde kiraladığını görüyoruz. Bundan
zerre kadar da maalesef, rahatsız olmuyorlar.
Baas
rejiminin Suriye içerisinde 3 tane iş birlikçisi var; 3’ü de Suriyeli
mazlumlara, meşru muhalefete saldırarak alan kazanıyorlar. Hizbullah’ı zaten,
herhâlde saymamın bir anlamı yok. Bunlardan birisi PKK, diğeri de DAİŞ. Hem
Esed rejimi hem de PKK, DAİŞ’le mücadele kisvesiyle meşruiyet devşirdiklerini
düşünüyorlar, bunu yaparken de DAİŞ’le bedeller ödeyerek sahici bir mücadele
veren Türkiye’ye düşmanlık yapmalarında gerçekten şaşılacak bir durum
bulunmuyor. DAİŞ İslam’a ve Suriyelilere karşı nasıl vahşice bir cürüm işliyorsa
PKK da aynı şekilde, başta Kürtlere olmak üzere, bütün bölge halklarına karşı
cürüm işliyor. Suriyeli yüz binlerce mazlumun kanından, milyonlarca masumun
gözyaşlarından Baas rejiminin kolları altında kanton çıkarmaya çalışanların
başta Kürtlere ve Suriyeli mazlumlara vadettikleri tek şey daha fazla bağış,
daha fazla DAİŞ ve daha fazla kandan başka hiçbir şey değildir. Sykes-Picot
düzeninin son nöbetçisi olmaktan başka hiçbir vizyonu ve ahlakı olmayanların
önce Kürtler tarafından, sonra da tarih tarafından en sert şekilde mahkûm
edildiğini göreceğiz hep beraber.
Küresel
ve bölgesel anlamda sert ve siyasal bir türbülansın yaşandığı dönemde Türkiye,
jeopolitik gerçeklerle vicdanını mezcetmeye devam edecektir. Bugün durumu idrak
edemeyenlerin her türlü tahrik edici teklifi ve provokasyonlarına rağmen,
Türkiye bölgenin vicdanı ve aklı olmaya devam edecektir.
Afrika’da,
Somali’de merhamet devrimi yapmış, 3 milyon mülteciyle ekmeğini paylaşmış,
Gazze’nin acılarına herkes sussa da susmamış, Kahire’de gündüz gözüyle binlerce
insanın katledilmesine herkes gözünü kapatırken vicdanını kapatmamış erdem
adasının ismi Türkiye'dir. Elbette bunu idrak edemeyenler çıkacaktır. Suriye’de
zulüm 25 Mayıs 2011’de Vera’da duvarlara (x) yazdığı için Baas
rejimi tarafından tutuklanan 13 yaşındaki Hamza Ali el-Hatib’in 3 kurşuna hedef
olmuş, cinsel organı kesilmiş, kemiklerinin çoğu kırılmış ve her tarafında
sigaralar söndürülmüş cesedinin ailesine teslim edilmesiyle başladı. Hamza’yı
görmezden gelmek için beş yıldır her türlü tefessüh hâline ram olanların, bugün
Aylan bebekte tecessüm eden Türkiye'yi idrak etmeleri kesinlikle mümkün
değildir. 
Sözlerimi
burada tamamlayacağım ama biraz önceki hatipler birkaç konuya girdiler. Bir
kere, artık şu standart bir küresel iftira var, herhâlde bunu tüketmeden rahat
edemiyorlar; işte, DAİŞ’le Türkiye'nin ilişkisi. Biz burada söylemekten, cevap
vermekten bıktık usandık ama bu arkadaşlarımız bıkıp usanmadılar, ısrarla bu
iftirayı dile getiriyorlar. Geçen konuştuğumda da ben söylemiştim, bu artık bir
siyasal mitomaniye vardı, yalan söyleme hastalığına vardı. Önce gidip bunu
başka başkentlerde söylüyorlar, ondan sonra oranın medyasında İngilizce yer
alıyor, sonra burada onu çevirtiyorlar, sonra tekrar kullanıyorlar; tam bir
kısır döngü. Bölgede DAİŞ’in tek ve gerçek sahici düşmanı Türkiye’den başkası
değildir, DAİŞ’in tek ve gerçek sahici dostu da Esed ve onun iş
birlikçileridir, Esed ve iş birlikçilerinin tek besin malzemesi DAİŞ’in
bizatihi kendisidir. (AK PARTİ sıralarından alkışlar) DAİŞ ortadan kalktığında
ne PKK’nın ne Esed’in kurabileceği bir tek anlamlı cümle bulunmamaktadır. Batı
başkentlerinde bir şeyleri pazarlamanın malzemesidir DAİŞ, karşılığında
aldıkları ödemeyi de getirip Esed rejimiyle burada bozdurup harcamaktadırlar.
MUSA
ÇAM (İzmir) – Tırlardaki silahlar kime gitti? Tırlardaki silahlar kime gitti,
kim gönderdi?
ALİ
ŞEKER (İstanbul) – Tuğrul Türkeş’e bir sorsanıza, Tuğrul Türkeş’e!
GÖKCEN
ÖZDOĞAN ENÇ (Antalya) – Devam et, devam. 
OSMAN
AŞKIN BAK (Rize) – Haydi bakalım!
MUSA
ÇAM (İzmir) – Tuğrul Türkeş’in söylediğini unuttunuz mu?
ALİ
ŞEKER (İstanbul) – O da mı mitomani!
BAŞKAN
– Sayın milletvekilleri, lütfen, müdahale etmeyelim.
Sayın
Özhan, buyurun siz tamamlayın.
ALİ
ŞEKER (İstanbul) – Kendi Bakanınıza sorun!
TAHA
ÖZHAN (Devamla) – Tamam kardeşim, sakin. Bağırarak bu lafları söyleyince
tutanaklara büyük harfle geçmiyor, sakin tecelli et, ben ne diyeceğimi iyi
biliyorum.
ALİ
ŞEKER (İstanbul) – Yok… Duyun, duyun!
GÖKCEN
ÖZDOĞAN ENÇ (Antalya) – O hep öyle; heyecanlı, heyecanlı o!
ALİ
ŞEKER (İstanbul) – Siz duymamakta ısrar ediyorsunuz da onun için bağırıyorum.
TAHA
ÖZHAN (Devamla) – İkincisi de mezhepçilik iftirası. Maalesef, bu tam anlamıyla
bir iftiradır.
ALİ
ŞEKER (İstanbul) – Bakanınız iftira attı size!
TAHA
ÖZHAN (Devamla) – Bu iftira yapılan ülkenin ismi Türkiye’dir, bu ülkenin
Cumhurbaşkanının ismi Tayyip Erdoğan’dır; Tayyip Erdoğan’ın “Ne Sünni’yim ne
Şii’yim, ben Müslüman’ım.” demesinin üzerinden de daha yetmiş iki saat
geçmemiştir. (AK PARTİ sıralarından “Bravo” sesleri, alkışlar) Türkiye’nin ne
kadar…
ALİ
ŞEKER (İstanbul) – Bir tane vali yok, bir tane!
TAHA
ÖZHAN (Devamla) – Sakin tecelli et kardeşim, bağırıp çağırma oradan, bağırıp
çağırma!
ALİ
ŞEKER (İstanbul) – Yalan söylerken doğru yalan söyleyin!
BAŞKAN
– Sayın milletvekilleri, lütfen, müdahale etmeyelim.
Sayın
Özhan, buyurun.
TAHA
ÖZHAN (Devamla) – Bir dakika alabilir miyim Başkanım?
BAŞKAN
– Siz buyurun, tamamlayın. Süre uzatmıyoruz, öyle bir ilke kararı aldık.
Lütfen,
buyurun.
TAHA
ÖZHAN (Devamla) – O zaman, Genel Kurula teşekkür ediyorum.
(Mikrofon
otomatik cihaz tarafından kapatıldı) 
TAHA
ÖZHAN (Devamla) – Bu mezhepçilik iddiasını da olabilecek en sert şekilde
reddettiğimizi söylemek istiyorum. 
ŞİRİN
ÜNAL (İstanbul) – Ağzına sağlık.
TAHA
ÖZHAN (Devamla) – Ama, Türkiye’nin mezhepçi dış politika dönemleri olmuştur.
Biz iktidara geldiğimizde Türkiye, Irak’ta tek bir mezhep, tek bir etnik yapıda
politika yapmaya çalışan âciz bir ülke konumundaydı, bugün kudretli bir ülke
konumunda. (AK PARTİ sıralarından “Bravo” sesleri, alkışlar) 
BAŞKAN
– Teşekkürler Sayın Özhan.
Şimdi,
gruplar adına…
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken…
İDRİS
BALUKEN (Diyarbakır) – Sayın hatip konuşması esnasında, hem vermiş olduğumuz
önergenin gerçek dışı bilgilerle dolu olduğunu ve aslında, bizim bugüne kadar
dile getirdiğimiz bütün hususların Kürtleri Esad rejiminin arkasına yedeklemeyi
amaçladığını defalarca ifade etti, grubumuza sataştı hem de…
BAŞKAN
– Sizin grubunuzu ya da şahsınızı ilzam ederek böyle bir ifade kullandı mı
Sayın Baluken?
İDRİS
BALUKEN (Diyarbakır) – Tabii, net olarak, önergeyi verenlerden bahsederek
gerçek dışı bilgiler ve Kürtleri Esad’ın arkasına yedeklemeyle ilgili sataşmada
bulundu, bu birincisi.
İkincisi
de “Kürsüden konuşan hatipler bizi, mezhepçilik yapmakla iftira atıyorlar, zan
altında bırakıyorlar.” dedikten sonra da çok ağır cümlelerle şahsıma sataştı.
Dolayısıyla, hem grubumuz adına hem şahsıma, iki ayrı sataşmadan söz istiyorum.
BAŞKAN
– Şimdi, Sayın Baluken, ne grup ismi zikretti ne şahıs ismi. Ama, gensoru
önergesiyle ilgili olarak söylediğinize istinaden belki grubunuzu itham edici
birtakım ifadeler kullanmışsa, öyle algılıyorsanız, ben grup adına, sataşmadan
dolayı iki dakika size söz vereceğim ama şahısla ilgili, kusura bakmayın, böyle
bir şey yok.
İDRİS
BALUKEN (Diyarbakır) – Sayın Başkan, net olarak var. İsterseniz tutanakları
getirtirsiniz. “Benden önce konuşan hatipler hem mezhepçilik yapmakla ilgili
iftiralarda bulundular hem de Hükûmetimizin IŞİD’le olan ilişkileri konusunda
bir sürü saçma…”
BAŞKAN
– Sayın Baluken, genel ifadeler kullandı.
İDRİS
BALUKEN (Diyarbakır) – Hayır canım!
BAŞKAN
– Ben grup adına, tamam, iki dakika süre veriyorum ama şahıstan dolayı böyle
bir sataşma…
İDRİS
BALUKEN (Diyarbakır) – Hayır, hayır… Ondan önce konuşan hatip bendim ve hem AKP
Hükûmetini Suriye’de mezhepçi politikalar…
GÖKCEN
ÖZDOĞAN ENÇ (Antalya) – Başkanım, konuşacaksa konuşsun, konuşmayacaksa tamam
yani.
CEMALETTİN
KANİ TORUN (Bursa) – Ya, yeter ya!
GÖKCEN
ÖZDOĞAN ENÇ (Antalya) – İnada bakar mısın!
BAŞKAN
– Sayın Baluken, tamam, grup adına iki dakika ben size sataşmadan dolayı söz
veriyorum.
İDRİS
BALUKEN (Diyarbakır) – O zaman, grup adına sataşmadan söz alacağım, şahıs adına
hakkımı saklı tutuyorum. Tutanakları incelemenizi öneriyorum.
BAŞKAN
– Şahıs adına sataşma görmüyorum.
Buyurun,
grup adına iki dakika süre veriyorum sataşmadan dolayı.
İDRİS
BALUKEN (Diyarbakır) – Ben tutanakları incelemenizi talep ediyorum.
BAŞKAN
– Lütfen, Sayın Baluken, yeni bir sataşmaya meydan vermeyelim.
Buyurun.
VIII.- SATAŞMALARA İLİŞKİN KONUŞMALAR
1.- Diyarbakır Milletvekili İdris
Baluken’in, Malatya Milletvekili Taha Özhan’ın (11/5) esas numaralı Gensoru
Önergesi üzerinde AK PARTİ Grubu adına yaptığı konuşması sırasında HDP Grubuna
sataşması nedeniyle konuşması
İDRİS
BALUKEN (Diyarbakır) – Teşekkür ederim.
Şimdi,
doğrusu, sayın hatibi dinlerken hayrete düşüyoruz: Yani, burada Esad’la ortak
Bakanlar Kurulu toplantısı yapan, ortak Boğaz turları, sefası yapanlar, o
günlerde Kürtlerin rejime karşı hangi durumda olduğundan habersiz oldukları
için bunu yapıyorlar. Siz Boğaz sefası, boğaz turu yaptığınızda, ortak Bakanlar
Kurulu topladığınızda, Salih Müslim ve birçok Kürt, Esad’ın insanlık dışı
işkence tezgâhlarında insanlık adına direniyordu. O nedenle, böyle, Kürtleri,
bilmem, Esad’ın arkasına yedekleme gibi iftiralara başvurmanıza gerek yok. Bunu
Hükûmetiniz de çok iyi biliyor.
ABDULLAH
BAŞCI (İstanbul) - Aynen öyle, aynen öyle!
NURETTİN
YAŞAR (Malatya) - Hangi Kürtler? Onlar Bekaa Vadisi’nde.
İDRİS
BALUKEN (Devamla) - Bakın, Hükûmetiniz uzun bir süre PYD’yle görüşmeler yaptı;
burada, en üst düzeyde o görüşmelerin tamamından haberdar olan bir milletvekili
olarak söylüyorum. O dönem PYD’ye üç şart öne sürüldü. O üç şart yerine
getirilmiş olsaydı, bugün Ankara’daki Genel Merkezinizin karşısında PYD’nin
bürosu olacaktı, Mürşitpınar Sınır Kapısı ticari kapı olacaktı ama PYD o
şartları kabul etmediği için, bugün siz, çıkmış, PYD’ye “Terörist.” diyorsunuz,
oradaki Kürtlere düşmanlık yapıyorsunuz. 
Neydi
üç şart? Birincisi: “PYD Esad’la savaşacak.” Elinde hiçbir imkân yok, elinde
hiçbir güç yok, Esad’a karşı savaş başlatacak, birinci şart bu. İkincisi:
“Suriye’deki cihadistlerle birlikte, ortak hareket edecek.” Ki onların kılıfını
Özgür Suriye Ordusu verdiniz ama o ÖSO içerisinden nelerin çıktığını benden
daha iyi biliyorsunuz. Üçüncüsü de: “Rusya’yla, İran’la, Amerika’yla hiçbir
şekilde görüşmeyecek.” 
Yani,
sizin yaptığınızı yapmış olsaydı Ankara’da bürosu olacaktı, sizin söylediğinizi
yapmadığında da terörist olacak, öyle mi? İşte, buna bütün dünya inanmıyor. Şu
anda, Prag’dan, Moskova’dan Stockholm’e kadar, PYD’ye dünya nasıl baktığını
açık bir şekilde ortaya koyuyor.
Saygılar
sunarım. (HDP sıralarından alkışlar)
BAŞKAN
- Teşekkürler.
TAHA
ÖZHAN (Malatya) - Sayın Başkan…
BAŞKAN
- Sayın Özhan…
TAHA
ÖZHAN (Malatya) - Cevap vermek istiyorum.
BAŞKAN
- Tam olarak ne dedi?
TAHA
ÖZHAN (Malatya) - Sataşmadan dolayı cevap vermek istiyorum yani. Polemik
yapmama gerek yok, biraz önceki tartışmanın devamı olarak cevap vermek
istiyorum. 
RUHİ
ERSOY (Osmaniye) - İç Tüzük kaça göre?
TAHA
ÖZHAN (Malatya) - PYD’yle ilgili söylediğim şeyleri çarpıttı. 
BAŞKAN
- Sayın Özhan, buyurun.
Size
de iki dakika süre veriyorum.
Lütfen,
yeni bir sataşmaya meydan vermeyelim. 
2.- Malatya Milletvekili Taha Özhan’ın, Diyarbakır
Milletvekili İdris Baluken’in sataşma nedeniyle yaptığı konuşması sırasında
şahsına sataşması nedeniyle konuşması
TAHA
ÖZHAN (Malatya) - Sayın Baluken’e teşekkür ediyorum. Gerçekten güzel tespitler
yaptı. Nihayet bir HDP’linin ağzından Suriye’deki Kürtlerin gerçekten Esed
yönetimi altında nasıl vahşice katliamlara uğradığını tespit etmiş olduk, bu
tarihî bir şey, gerçekten tarihî bir şey. 
İDRİS
BALUKEN (Diyarbakır) – Ya, siz boğaz turu yapıyordunuz!
TAHA
ÖZHAN (Devamla) – Çünkü, Öcalan Şam’da yirmi yılını geçirdi, bir gün
hatırlamadı bunu. Biz Esed’le görüşürken de Esed’in babasından bu yana, kırk
beş yıl sonra ilk kez Kürtleri bizim ağzımızdan duydu, bizim ağzımızdan,
varlığını kabul etmiyordu. (AK PARTİ sıralarından alkışlar) 
Daha
da önemlisi, madem Salih Müslim Esed rejiminin altında inim inim inledi,
işkencelerden geçti, Salih Müslim’e gidip diyeceksin ki: “Ya, kardeşim, sana bu
kadar zulmeden, inim inim işkencelerden geçiren rejimle bu iş birliğin nedir?
Daha geçenlerde ‘Eninde sonunda bu işin gideceği yer Baas ordusuna asker
yazılmaktır.’ açıklamasını ne diye yaptın? Kafana bir şey mi düştü? Senin
kardeşin niye Suriye’de duramadı? Madem Rojava’da bir devrim yaptınız,
Rojava’yı kurtardınız, ağabeyin niye orayı terk etmek zorunda kaldı?” diye ona
soracaksınız Sayın Baluken? (AK PARTİ sıralarından alkışlar) 
PYD
meselesine gelince: Doğrudur, PYD bir sürü şey yapsaydı bugün farklı yerlerde
olurdu, PKK da yapsaydı farklı yerlerde olurdu. PKK terörden, kandan
vazgeçseydi, bugün bambaşka bir güneydoğu, bambaşka bir Türkiye olurdu,
vazgeçmedi. PYD, PKK Sur’da, Cizre’de, Nusaybin’de ne yapıyorsa aynısını yaptı
ya da tersi. Burada, gerçekten küresel sistemin de sunacağı bazı nimetlerle,
Birleşmiş Milletler Güvenlik Konseyine girmiş edasıyla, inanılmaz kazanımlar
elde edeceklerini zannettiler; çok büyük bir hayal kırıklığı. Kürtler zaten
kırk beş yıl Esed rejiminin altında zulüm gördü, o yetmedi, ilk kez bu Baas
rejimine isyan başladı, bir de ihanet damgası PKK-PYD tarafından Kürtlerin
sırtına vurulmaya çalışıldı. Allah’tan buna ne Kürtler ne de Suriye’deki diğer
mazlumlar müsaade etmediler. (AK PARTİ sıralarından alkışlar) 
İDRİS
BALUKEN (Diyarbakır) – Sayın Başkan…
BAŞKAN
– Buyurun Sayın Baluken.
BÜLENT
TURAN (Çanakkale) – Sataşmadı Sayın Başkan.
İDRİS
BALUKEN (Diyarbakır) – Sayın hatip benim bir önceki konuşmada söylediğim
sözleri…
BAŞKAN
– Size teşekkür etti Sayın Baluken.
İDRİS
BALUKEN (Diyarbakır) – Hayır, hayır. 
…bir
itiraf olarak değerlendirerek bağlamından kopardı. 69’a göre söz istiyorum.
BAŞKAN
– Size teşekkür etti Sayın Baluken.
İDRİS
BALUKEN (Diyarbakır) – Sayın Başkan, eğer böyle yönetecekseniz hakikaten bugün
işimiz var demektir. Yani, ben gayet ciddi bir şekilde bir talepte bulunuyorum
İç Tüzük 69’a göre. 
BAŞKAN
– Yani, söylediği doğru değil mi? 
İDRİS
BALUKEN (Diyarbakır) – Sözlerimi bağlamından kopararak bir itiraf olarak
yansıtmıştır.
BAŞKAN
– Buyurun, iki dakika süre veriyorum.
Lütfen,
yeni bir sataşmaya meydan vermeyelim.
3.- Diyarbakır Milletvekili İdris
Baluken’in, Malatya Milletvekili Taha Özhan’ın sataşma nedeniyle yaptığı
konuşması sırasında şahsına sataşması nedeniyle konuşması
İDRİS
BALUKEN (Diyarbakır) – Sayın hatip şunu çok iyi biliyor ki PYD ve oradaki
Kürtler, oluşturulan Şii blok ve Sünni bloku reddederek bir üçüncü yol, bir alternatif
yol üzerinden halkların iradesini esas alan bir çözümü ortaya koydular: Yani,
ne Rusya, İran, Çin başta olmak üzere Orta Doğu politikasını şekillendirmeye
çalışan Şii blok ne de AKP Hükûmeti, Katar, Suudi Arabistan, El Kaide, IŞİD’den
oluşan Sünni blokta yer almayı reddederek bir üçüncü yolun olabileceğini bütün
dünyaya göstererek çözüm modellerini geliştirdiler. 
ŞAHİN
TİN (Denizli) - O yol nedir?
İDRİS
BALUKEN (Devamla) – Şimdi, siz buraya gelip bu gerçekleri anlatmak yerine,
bundan duyduğunuz rahatsızlığı bir Kürt karşıtlığı ve Kürt düşmanlığı
politikasına dönüştürdüğünüzü itiraf etmek yerine bize iftira atıyorsunuz.
Bakın, ortadadır yani sadece Rojava’da Kürt düşmanlığı yapmıyorsunuz, içeride
de aynı, federal Kürdistan’da da aynı. Cumhurbaşkanı Erdoğan daha birkaç hafta
öncesinde çıkıp “Biz Kuzey Irak’ta hata yaptık, kuzey Suriye’de aynı hatayı
yapmayacağız.” demedi mi? Yani, Saddam rejimi yerine, katliamcı Baas rejimi
yerine oradaki Kürtlerin bir sistem oluşturmasını bir hata olarak değerlendiriyor.
Kaldı ki şimdi, Sur’da, Cizre’de, Silopi’de, Dersim katliamına, Ağrı Zilan
katliamına tekabül eden vahşet tabloları yaşatırken siz hendek ve barikatları
gerekçe gösterdiniz.
GÖKCEN
ÖZDOĞAN ENÇ (Antalya) – Terörle mücadele o, vahşet falan değil, terörle
mücadele!
RAVZA
KAVAKCI KAN (İstanbul) - Doğruyu söyle! PKK’nın yaptığı katliamlarından bahset,
PKK’nın yaptıklarından bahset!
İDRİS
BALUKEN (Devamla) – Peki, Tel Abyad’da yapılan saldırıda, Kobani’ye yapılan
saldırıda, Azez-Mare hattındaki gelişmelerde ortaya çıkan tutumlarda orada
hendek ve barikat mı var? Fırtına obüslerini ne için ateşliyorsunuz? Bu tablo
son derece net değil mi? Açıkçası, AKP, Suriye ve Orta Doğu politikasını Kürt
karşıtlığı ve Kürt düşmanlığı temelinde oluşturduğu için sorun yaşanıyor. (HDP
sıralarından alkışlar) 
MEHMET
AKİF YILMAZ (Kocaeli) – Yalan söylüyorsun!
GÖKCEN
ÖZDOĞAN ENÇ (Antalya) – Hiç alakası yok, hiç alakası yok!
TAHA
ÖZHAN (Malatya) – Sayın Başkan…
BAŞKAN
– Sayın Özhan…
TAHA
ÖZHAN (Malatya) – Türkiye'nin Katar, IŞİD’le beraber bir yol izlediğini
söylediğimi, ima ettiğimi söyledi, sataşmadan cevap vermek istiyorum.
BAŞKAN
– Sayın Özhan, bu işi bitirelim isterseniz. Bakın, şimdi, Sayın Bakan
konuşacaktır. Bir saniye… Söz vereceğim ama burada birbirimizden farklı
fikirlerimizi doğal olarak o kürsüde dile getireceğiz. Yani sizden farklı
düşünüyor diye kalkıp bunu sataşma olarak algılamanız -bütün siyasi parti
grupları için diyorum- doğru değil. 
TAHA
ÖZHAN (Malatya) – Hayır, böyle bir şey yok, benim söylediğimi söyledi Başkanım.

BAŞKAN
– Anlıyorum ben “Sözlerimi farklı bir şekilde bağlandırarak konuştu.”
diyorsunuz. 
Buyurun
iki dakika süre vereceğim ama bitirelim. 
Yeni
bir sataşmaya meydan vermeyelim, lütfen. 
4.- Malatya Milletvekili Taha Özhan’ın, Diyarbakır
Milletvekili İdris Baluken’in sataşma nedeniyle yaptığı konuşması sırasında
şahsına tekraren sataşması nedeniyle konuşması
TAHA
ÖZHAN (Malatya) - Sayın Başkan, bakın, bu kürsüden ne zaman Türkiye'nin DAİŞ’le
iş birliği içerisinde olduğu, beraber aynı ekseni paylaştığı şeklindeki iftira
dile getirilirse, bu iş ne kadar uzarsa uzasın bunun cevabı alınacak. (AK PARTİ
sıralarından alkışlar) Böylesine bir küresel iftira var, bu iftiranın burada
biz tüketilmesine müsaade etmeyeceğiz, bunun anlaşılması lazım. DAİŞ’le iş birliği
içerisinde olan, dediğim gibi, bir tane aktör var, Esed ve iş birlikçileri,
bunlar emin olun tir tir titriyorlar.
ALİ
ŞEKER (İstanbul) – Çok komiksin. 
TAHA
ÖZHAN (Devamla) – “Eğer gerçekten bu DAİŞ ortadan kalkarsa biz ne pazarlayacağız?”
Eldeki malzeme gidecek çünkü, bunların tek derdi bu. Biz buna kesinlikle
müsaade etmeyeceğiz. 
Diğer
bir mesele, Kürtler genellemesi. Kürtlere ipotek konulmasına da müsaade
etmeyeceğiz. Doğu Anadolu’da da Güneydoğu Anadolu’da da AK PARTİ 1’inci
partidir, Kürtlerin 1’inci partisi AK PARTİ’dir. (AK PARTİ sıralarından
alkışlar) Şu gruptaki Kürt milletvekili sayısı Türkiye Büyük Millet Meclisinin
ezici çoğunluğudur Kürtler açısından. Ben bu dili kullandığım için de hicap
ediyorum. Bu kadar böyle etnik bir dil olamaz, maalesef üzülerek söylüyorum.
Dolayısıyla kimsenin ne Türklere ne Kürtlere ne herhangi bir mezhebe ipotek
koyduğu bir siyasetten aklıselimin çıkması mümkün değil, buna hep birlikte
müsaade etmememiz gerekiyor. 
ALİ
ŞEKER (İstanbul) – İpotek koymuyorsunuz, acil kamulaştırma yapıyorsunuz. 
MEHMET
NACİ BOSTANCI (Amasya) - Devam, devam, devam. 
TAHA
ÖZHAN (Devamla) – Sen susmayacaksın herhâlde kardeşim, ben sana söyledim bak
orada...
BAŞKAN
– Sayın milletvekilleri, bakın, her seferinde müdahale ediyorsunuz ama lütfen. 
MEHMET
NACİ BOSTANCI (Amasya) - Taha, devam, devam, devam. 
TAHA
ÖZHAN (Devamla) – Devam edeceğim Hocam, bir dur ya. 
BAŞKAN
– Buyurun Sayın Özhan, siz Genel Kurula hitap edin. 
TAHA
ÖZHAN (Devamla) – Ya, ben hitap ediyorum da arkadaş bağırınca kayıtlara büyük
harfle geçecek zannediyor, küçük harfle geçiyor, sakin tecelli. Kaç kere
söyledim yani. 
ALİ
ŞEKER (İstanbul) – Baştakiler büyük, sonrakiler küçük oluyor!
ŞAHİN
TİN (Denizli) - Onlar PKK’yı savunsun, sen devam et. 
ÖZGÜR
ÖZEL (Manisa) – Terbiyesizlik yapma! Kim PKK’yı savunuyor! Terbiyesizlik yapma!
Ne demek PKK’yı savunuyor ya! Kim, neyini savunuyor! Ahlaksızlık yapma! Öyle
bir şey olur mu ya! 
TAHA
ÖZHAN (Devamla) – Tekrar ifade etmek istiyorum: Bu küresel ifadeyi, bu küresel
iftirayı tekrarlamakta serbestsiniz. Maalesef buradan bir siyaset dili
çıkmıyor, çıkan tek dil bir PKK telsiz dilidir. O telsiz dilinin de siyaset
için de Kürtler için de bir anlamı bulunmamaktadır. 
MEHMET
NACİ BOSTANCI (Amasya) – Özgür, sakin ol. 
ÖZGÜR
ÖZEL (Manisa) – “PKK’yı savunuyor.” diyor ya! Öyle bir şey olur mu! Haddini
bileceksin, yok öyle bir şey.
BAŞKAN
– Evet, gruplar adına...
İDRİS
BALUKEN (Diyarbakır) – Sayın Başkan... 
BAŞKAN
– Buyurun. 
İDRİS
BALUKEN (Diyarbakır) – Sayın Başkan, sayın hatip bir kez daha küresel bir
iftirayı kürsüden dile getirdiğimizi ve iftira attığımızı söyledi, sataştı. 
BAŞKAN
– Sayın Başkan… Sayın Baluken…
İDRİS
BALUKEN (Diyarbakır) – AKP-IŞİD ilişkileri üzerinden biz bugüne kadar herhangi
bir iftirada bulunmadık ama sayın hatip ısrarla dile getirdiğimiz hususları bir
iftira olarak niteleyip sataşmada bulundu. 
BAŞKAN
– Sayın Baluken, tutanakları isteyeceğim, bakacağım ama orada ne isminizi ne
grubunuzu zikretti; bir genelleme yaptı, genel bir ifade kullandı. 
İDRİS
BALUKEN (Diyarbakır) – Sayın Başkan… Sayın Başkan…
BAŞKAN
– Ben tutanakları isteyeceğim, bakacağım, tamam. Tamam, bakacağım. 
İDRİS
BALUKEN (Diyarbakır) – Sayın Başkan, siz aynı zamanda grup başkan vekilliği
yapmış deneyimli bir milletvekilisiniz.
BAŞKAN
– Evet, evet.
İDRİS
BALUKEN (Diyarbakır) - Sayın hatibin bir önceki konuşmaya göndermiş olduğu
atıflarla birlikte “iftira” demiş olmasının sataşmaya girip girmeyeceğini çok
iyi bilirsiniz. 
BAŞKAN
– Sayın Baluken…
İDRİS
BALUKEN (Diyarbakır) – Yani, bakın, demin sayın hatibe 2 kere söz verirken bir
sataşma tarif etmemesine rağmen kayıtsız bir şekilde söz verdiniz. 
BAŞKAN
– Ben size de 2 defa söz verdim Sayın Baluken.
İDRİS
BALUKEN (Diyarbakır) – Eğer bu tutumunuz devam ederse biz sizin
tarafsızlığınızla ilgili durumu tartışmaya açarız. O nedenle “Bize iftira
atmıştır.” şeklinde kürsüden söylediği beyanatlara cevap vermemiz lazım. Bu
kadar basit.
BAŞKAN
– Tamam, ben tutanakları isteyeceğim Sayın Baluken. Bakın, Sayın Baluken…
İDRİS
BALUKEN (Diyarbakır) – Sayın Başkan, şu an takip etmiyorsunuz.
BAŞKAN
– Ne demek?
İDRİS
BALUKEN (Diyarbakır) – O zaman, Genel Kurulu takip etmiyorsunuz. 
BAŞKAN
– Kaçırabilirim, ola da bilir, olabilir. İnsani bir hâl olarak... Her
cümlesini…
İDRİS
BALUKEN (Diyarbakır) – Sayın Başkan, o zaman siz bu Genel Kurulu tarafsız
yönetmiyorsunuz. 
BAŞKAN
– Ben tarafsız yönetiyorum. Tutanakları isteyeceğim, varsa vereceğim söz. Söz
vereceğim, tamam.
İDRİS
BALUKEN (Diyarbakır) – Tutanaklardan sonra, evet, ben, bu tavrınızı tartışmaya
açacağım.
BAŞKAN
– Tutanakları isteyeceğim, eğer varsa söz vereceğim.
VII.- GENSORU (Devam)
A) Ön Görüşmeler (Devam)
1.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel'in, Türkiye'yi ve çevre ülkeleri istikrarsızlığa sürüklediği ve küresel
denklemde aktör olmaktan uzaklaştırdığı ileri sürülen politikalarda sorumluluğu
bulunduğu iddiasıyla Dışişleri Bakanı Mevlüt Çavuşoğlu hakkında gensoru
açılmasına ilişkin önergesi (11/5) (Devam)
BAŞKAN
– Şimdi, gruplar adına sözler tamamlanmıştır. 
Hükûmet
adına Dışişleri Bakanı Sayın Mevlüt Çavuşoğlu, söz sırası sizde. 
Buyurun
Sayın Çavuşoğlu. (AK PARTİ sıralarından alkışlar)
Sizin
de süreniz yirmi dakikadır.
DIŞİŞLERİ
BAKANI MEVLÜT ÇAVUŞOĞLU (Antalya) – Teşekkür ediyorum Sayın Başkan. 
Çok
değerli milletvekili arkadaşlarım, öncelikle hepinizi saygıyla selamlıyorum.
HDP
Grubu tarafından verilen gensoru vesilesiyle huzurlarınızda bulunuyorum. Her
şeyden önce, önergeyi veren grup adına konuşan Baluken’in hakkımla ilgili ilk
baştaki değerlendirmelerine katılmıyorum. Biz, bu Meclisi, yüce Meclisi her
zaman ciddiye alırız, saygımız vardır. Özellikle 47 ülkenin Meclisinin
Başkanlığını yapmış bir kişi olarak da, parlamenter diplomasiye de önem veren
bir Bakan olarak bu Meclise her zaman saygımız vardır, geliriz, hesap veririz,
bilgi veririz. Bir keresinde, burada, sizin partinizden olan Meclis Başkan
Vekilinin yönetiminde talep geldiği zaman, söz aldım ve dedim ki: Ne zaman
Meclisimiz emrederse geliriz, dış politikayla ilgili konularda bilgi veririz.
Nitekim, Dışişleri Komisyonu Başkanımız, milletvekili arkadaşlarımızın
talebiyle bizi davet ettiler ve dış politikayla ilgili gelişmeler konusunda
perde arkası bilgiler dâhil, arkadaşlarıma detaylı bilgi anlattım. Bu konuda
gizlimiz saklımız yok. Dolayısıyla, Meclisimizi her zaman ciddiye alıyoruz. 
Şimdi,
ülkemizin menfaatleri doğrultusunda bir öneri, bir soru geldiği zaman -soru
önergesi olabilir, gensoru olabilir- biz buna saygı duyarız. Eleştirileri de
her zaman dikkatlice dinliyoruz, faydalanabilir miyiz diye ve arkadaşlarımızla
değerlendirmesini yapıyoruz ve bu eleştirilerden de ders çıkarmaya çalışıyoruz.
Bu önerge verileceği haberi gelince merakla bekledim, acaba bu önerge içinde
dış politikamızla ilgili yön vermemiz gereken bir konu var mı veya düzeltmemiz
gereken bir konu var mı diye, yok. Tamamen iftira dolu, iftiraya dayalı bir
önergeyi gördüğüm zaman, esasen, şaşırmadım doğrusu ama umutla beklediğimi de
söylemek isterim. Peki, HDP Grubu bu önergeyi neden verdi? Bu konuya konuşmamın
sonunda değineceğim. 
Değerli
arkadaşlar, zor bir coğrafyada yaşıyoruz, kolay bir coğrafya değil. Bakınız
etrafımıza, Suriye’deki, Irak’taki problemler devam ediyor ve buradan
kaynaklanan sorunlar, başta terör olmak üzere, göç sorunu olmak üzere, artık
Türkiye'nin ya da Avrupa’nın değil, dünyanın bir sorunu hâline geldi. Diğer
taraftan, Yemen’de, Libya’da hâlen istikrarsızlık devam ediyor. Libya’daki
geçiş hükûmeti güvenoyu almaya çalışıyor ve biz de bu konuda destek veriyoruz.
Aynı şekilde, İsrail-Filistin sorununun çözümü konusunda atılan bir adım yok.
Afganistan hâlen çok sayıda sorunla baş ediyor, karşı karşıyadır. Diğer
taraftan, mezhepçilik bölgemizde ciddi bir tehdit oluşturmaya başladı.
Kuzeyimizde sular duruldu mu? Hayır, durulmadı. Bakınız, bölgemizdeki
dondurulmuş ihtilafların Türkiye ve bölge için ne kadar risk oluşturduğunu daha
önceki konuşmamda anlatmaya çalıştım. İşte Ermenistan, en son, ateşkesi ihlal
ederek Azerbaycan’a saldırdı ve Kafkasya’nın istikrarsızlığı sadece bununla da
sınırlı değil, Abhazya ve Güney Osetya var, Ukrayna’nın toprak bütünlüğü bugün
bozulmuş durumda. Avrupa’da durum bundan daha iyi değil, Avrupa’da artan
ırkçılığı görüyoruz, yabancı düşmanlığı, İslamofobi ve her türlü aşırı akımlar
Avrupa’nın değerlerini, bizim de inandığımız değerleri kökten sarsmaya başladı.
Dolayısıyla, tüm dünyanın gözü bu bölgede ve tüm dünyanın gözü Türkiye’de,
Türkiye'nin uyguladığı dış politikada. 
Tabii,
şimdi, bu sorunlara, etrafımızda yaşanan bu sorunlara baktığımız zaman bunların
hiçbirini Türkiye çıkarmadı ve bu sorunların hiçbirinden de Türkiye sorumlu
değildir. Türkiye, sadece bu sorunları aşabilmek için, bu sorunlara çözüm
üretebilmek için bazen bireysel olarak, tek taraflı, bazen uluslararası
örgütlerle ya da bölgede oluşturduğumuz mekanizmalarla katkı sağlamaya
çalışıyor. Biz her zaman var olan sorunlarla ilgili de, ortaya çıkacak
fırsatlarla ilgili de dünya insanlığı için düşüncelerimizi de söylüyoruz ama
sadece düşünce değil çabalarımızı da ortaya koyuyoruz. Bölgedeki çabalarımız
ortada. Bu konuda yaptığımız çalışmaları -biraz önce de söyledim- daha önce
Genel Kurulda, Plan ve Bütçe Komisyonunda ve Dışişleri Komisyonunda da detaylı
bir şekilde anlattık.
Bugün
gensoruda gündeme getirilen bazı konulara da değinmek istiyorum. Maalesef,
Suriye krizi başından beri bizim hassas olduğumuz bir konu çünkü bizim
güvenliğimizi ilgilendiriyor, istikrarımızı ilgilendiriyor ve Suriye’deki
ihtilaf için kesin çözümün siyasi çözüm olduğunu her platformda söyleyegeldik.
Uluslararası arenada bu sorunun çözümü için en aktif destek veren, çalışan ülke
Türkiye’dir. Suriye’de siyasi bir çözüm için tüm oluşumların içinde,
Uluslararası Suriye Destek Grubu olmak üzere, DEAŞ’a karşı oluşturulan
koalisyon olmak üzere, birinci Cenevre görüşmelerinde orada bulunarak ve şimdi,
yeniden başlayan Cenevre görüşmelerinde de özellikle, muhalefetin orada
olmasını sağlayarak siyasi çözüme en aktif katkı sağlayan ülke Türkiye’dir. 
Diğer
taraftan, bugün Suriye’de ve bölgede bir çözüm umudu varsa mutlaka bunda Türkiye'nin
önemli bir rolü vardır ama bu çatışmanın, bu istikrarsızlığın diğer
yansımalarına da, insani yansımalarına da duyarsız kalmadık. Bugün, 2,7 milyon
Suriyeliyi evimizde ağırlıyoruz ve 2 milyon 700 bin Suriyeliye 10 milyar
dolardan fazla para harcadık. Bu bizim gurur duyacağımız bir şey ve harcamaya
da devam edeceğiz. Bu insanlara duyarsız kalamayız.
Süleyman
Şah Türbesi’yle ilgili de iddialar var. Neymiş efendim, Süleyman Şah
Türbesi’nin geçici olarak taşınmasında oradaki YPG, PYD terör örgütüyle iş
birliği yapmışız. Bu doğru değildir. Biz burada DAİŞ ve bölgedeki çatışmalardan
dolayı bir tehdit oluşunca bu türbeyi geçici olarak taşımak istedik, kararımızı
verdik ve o kararı verdikten sonra da oradaki unsurların hepsine şunu söyledik:
“Sakın ha karşımıza çıkmayın, karşımıza çıkanı vururuz.” dedik ve operasyonu da
yaptık. Bir kaza neticesinde sadece bir astsubayımız şehit oldu, Allah rahmet
eylesin, tüm şehitlerimizi saygıyla anıyoruz. Dolayısıyla, PYD, YPG’yle iş
birliği kesinlikle söz konusu değildir. O gece bizzat karargâhta Sayın
Başbakanımız Ahmet Davutoğlu operasyonu yürütmüştür, sabaha kadar uyumamıştır.
Bunu da özellikle vurgulamak isterim. 
TAHSİN
TARHAN (Kocaeli) – Sayın Bakan, tekrar geri mi gidecek?
DIŞİŞLERİ
BAKANI MEVLÜT ÇAVUŞOĞLU (Devamla) – Tabii ki, güvenlik sağlandıktan sonra,
istikrar sağlandıktan sonra o türbeyi orijinal yerine taşımayı düşünüyoruz,
planlıyoruz.
O
operasyondan sonra Türkiye'nin ve Türk askerinin dünyadaki saygınlığı bir kere
daha artmıştır arkadaşlar. Dolayısıyla, bunun arkasında başka bir şey aramaya
gerek yok.
PYD,
YPG’ye gelince: Evet, Dışişleri Komisyonu Başkanımız Taha Bey de güzel söyledi,
zamanında uyarıları yaptık PKK’ya yaptığımız gibi “Silahı bırakacaksınız,
terörü bırakacaksınız.” ama PYD ve YPG Suriye’yi bölmek amacıyla hareket ettiği
için silahı bırakmadı, terörü bırakmadı. Salih Müslim Kandil’den niye geldi
biliyor musunuz? Salih Müslim Kandil’den Esad tarafından ve bugünkü muhalefetin
koordinasyonuyla eski Başbakan Riyad Hicab’ın Başbakan olduğu dönemde
Kandil’den indirildi ve Suriye’de de teröristleri organize ederek “Türkiye’ye
karşı saldırıları başlatın.” diye talimat verildi. Bugünkü muhalefet niye
almıyor PYD’yi içine? Terör örgütü olduğu için almıyor, bu gerçekleri herkesin
bilmesi gerekiyor. Bugün Ayn El Arap’ta DAEŞ yoksa bu Türkiye sayesindedir.
Oradaki insanları, 200 bine yakın Kürt kardeşlerimizi topraklarımıza biz aldık,
memnuniyetle aldık.
İDRİS
BALUKEN (Diyarbakır) – Kobani orası, ne Ayn El Arap’ı? Kobani orası, on
binlerce insan canını verdi.
DIŞİŞLERİ
BAKANI MEVLÜT ÇAVUŞOĞLU (Devamla) – Orada yaşayan hayvanların günlük yemini
bile insani görevimiz olarak biz götürüyoruz, aktarıyoruz, biz bu kadar
hassasız bu konularda. Ama PYD, YPG ne yapıyor? Gittiği yerlerde orada kendisi
gibi düşünmeyen Kürt kardeşlerimizi sürgüne gönderiyor. Bugün Kuzey Irak’ta,
Türkiye’de, Avrupa’nın değişik şehirlerinde, Suriye’de PYD, YPG tarafından
sürülen Kürtler var, onlarla da görüşmenizi rica ederim, onları da dinlemenizi
rica ederim. Diyebilirsiniz ki: “Bu Dışişleri Bakanının ya da AK PARTİ’nin
görüşü.” Hayır, öyle değil, Uluslararası Af Örgütü, Birleşmiş Milletler ve
diğer bağımsız kuruluşların raporlarında bunu görebilirsiniz. PYD, YPG şu
andaki bulunduğu şehirlerde etnik temizlik yapıyor, siz de bunu meşru bir parti
gibi göstermeye çalışıyorsunuz bir terör örgütünü, Türkiye’de PKK’yı
gösterdiğiniz gibi. Dolayısıyla tüm uluslararası camiada bu konudaki tutumumuzu
elbette devam ettireceğiz.
Çok
Değerli Başkan, sevgili arkadaşlarım; biz DEAŞ’la PKK arasında fark görmüyoruz.
DEAŞ, PKK, PYD, YPG hepsi terör örgütüdür ve hepsiyle de mücadelemizi devam
ettireceğiz. Suriye’de DEAŞ’la mücadele konusunda da en çok desteği veren ülke
Türkiye. Eğit-donat konusuyla bugün DEAŞ’a karşı mücadele eden unsurlara katkı
sağlayan ülke Türkiye’dir. Aynı şekilde, yabancı terörist savaşçılar konusunda
attığımız adımları daha önceki görüşmelerimizde de sizlere ve kamuoyuna, yüce
milletimize arz ettik. Bugün 41 bin kişiye ülkeyle giriş yasağı koyduk ve 3.300
kişiyi yakalayıp ülkelerine teslim ettik, Belçika’daki terör saldırısını
gerçekleştiren bir terörist de buna dâhildir. Yine, oluşturduğumuz risk analiz
üniteleriyle 9 binden fazla kişiyi mülakata tabi tuttuk, bunların 2 binini
havaalanından geri çevirdik. Bugün 1.200’den fazlası yabancı olmak üzere
DAEŞ’le bağlantısı olduğundan şüphelenilen 2.800 kişi gözaltına alındı ve
binden fazlası bugün tutuklu durumda. Dolayısıyla, iyi niyetle bakanlar bizim
bu çabalarımızı görür ama art niyetli bakanlar ve bugün bölgede şiddetle
arasına mesafe koyamayanlar, eskiden Kandil’den talimat alıyorlardı, şimdi bir
de Kuzey Suriye’den, YPG’den talimat alanlar bunu göremez. Terör örgütünün
güdümünde siyaset yapanların bunu görmesini beklemek zaten saflık olur. (AK
PARTİ sıralarından alkışlar) Çok açık söylüyorum bunları.
Bir
de mezhepçilik konusu var. Taha Bey de çok güzel değindi, biz mezhepçiliğin her
türlüsünü reddediyoruz, elimizin tersiyle itiyoruz. Mezhepçilik çok
tehlikelidir. Avrupa, zamanında din savaşlarından neler çekti yüz yıl, artı
otuz yıl, bunları unutmadık. Dolayısıyla, mezhepçilik yapan ülkelere de bu
konuda telkinlerimizi yapıyoruz, uyarılarımızı yapıyoruz. Mezhepçiliğin her
türlüsü tehlikelidir. En güzel cevabı da Sayın Cumhurbaşkanımız İslam
Zirvesi’nde vermiştir, “Ne Şii’yim, ne Sünni’yim, ben Müslümanım
elhamdülillah.” demiştir Sayın Cumhurbaşkanımız. (AK PARTİ sıralarından
alkışlar) 
Değerli
kardeşler, biz Suudi Arabistan’a da İran’a da aynı yaklaşıyoruz. İİT zirvesini
gerçekleştirdik. İİT zirvesinden önce Suudi Arabistan Kralı Selman Ankara’daydı
ve ilişkilerimizi daha da üst kademeye yükselttik. Türk-Suudi Koordinasyon
Konseyi kurulmasını kararlaştırdık ve anlaşmayı imzaladık. Zirvenin hemen
arkasından İran Cumhurbaşkanı Ruhani de Ankara’ya bir ziyaret gerçekleştirdi ve
iki Cumhurbaşkanının, Cumhurbaşkanımız Recep Tayyip Erdoğan ve Ruhani’nin
Başkanlığında yüksek düzeyli Stratejik İş Birliği Konseyi toplantısını yaptık
yani ortak bakanlar kurulu toplantısını gerçekleştirdik. Bizim, bundan sonra da
bölgedeki gerginlikleri azaltmak için, İran ile Suudi Arabistan arasındaki
gerginliği azaltmak için de çabalarımız devam edecektir çünkü bölgede istikrar
ve güvenlik için kardeşlerimiz arasındaki istikrarı sağlamak da bizim
görevimizdir.
Bakınız,
İsrail’le ilişkilerimize gelecek olursak: İsrail özür diledi ve geri kalan iki
şartımızı yerine getirdiği takdirde biz İsrail’le ilişkilerimizi düzeltiriz.
Başından beri bunu söyledik, nokta. Ve şu anda görüşmeler İsrail’le de devam
ediyor. 
Değerli
arkadaşlar, biz gücümüzü de biliyoruz, bölgedeki sorunları da biliyoruz,
yapabileceğimizi de biliyoruz, kapasitemizi de biliyoruz ve yoğun bir dış
politikayı ülkemizden, ülke ekonomisinden ve milletimizden aldığımız güçle
yerine getirmeye çalışıyoruz. Bugüne kadar gerçekten bölgemizin huzuru ve
istikrarı için çok önemli mekanizmalar gerçekleştirdik. Sayın Başbakanımızın
Dışişleri Bakanlığı döneminde Balkanlarda ve Kafkasya’da kurduğu üçlü
mekanizmalar artık kurumsal hâle geldi. İşte, yaklaşık iki ay önce
Türkiye-Gürcistan-Azerbaycan Toplantısı’nı yaptık, on gün önce
Türkiye-Azerbaycan-İran Toplantısı’nı Ramsar’da yaptık ve önümüzdeki süreçte
Türkiye-Türkmenistan-Azerbaycan üçlü toplantısını yapacağız. Aynı şekilde,
Balkanlardaki bu mekanizmayı en iyi şekilde işletip hem Balkanların hem de
Kafkasya’nın istikrarına katkı sağlamaya çalışıyoruz. 
Rusya’yla
ilişkilerimize gelecek olursak: Rusya’yla uçak düşürme hadisesinden sonra
ilişkilerimizde bir gerilme oldu ama biz Rusya’yla ilişkilerimizin düzelmesi
için…
VELİ
AĞBABA (Malatya) – Sayın Tuğrul Türkeş sataşmadan söz alacak IŞİD meselesiyle
ilgili, hani silahlar oraya giriyor ya Sayın Çavuşoğlu. 
DIŞİŞLERİ
BAKANI MEVLÜT ÇAVUŞOĞLU (Devamla) – Alınsın, problem yok. Sağ ol Veli kardeşim,
teşekkür ederim Veli. 
BAŞKAN
– Sayın Ağbaba, müdahale etmeyelim. 
Sayın
milletvekilleri, salonda bir uğultu var, lütfen uğultuyu keselim. 
DIŞİŞLERİ
BAKANI MEVLÜT ÇAVUŞOĞLU (Devamla) – Veli’yle, Veli kardeşimle kişisel
dostluğumuz olduğu için o oradan bana laf atıyor, problem değil; o,
sevgisinden, saygısından yapıyor, ben de kendisini seviyorum, sayıyorum. Beni
düşündüğü için yapıyor. 
Şimdi,
Rusya’yla ilişkilerimizin bu noktaya gelmesini biz de istemezdik ama Rusya’ya
biz her zaman doğruları söyledik. Kırım konusunda başından beri “Kırım’ın
ilhakını tanımayacağız.” dedik, “Tanımıyoruz.” dedik ve “Dünyanın gündeminde
tutacağız.” dedik ve tutuyoruz; dolayısıyla Rusya’nın Suriye’ye gelmesiyle
hiçbir ilintisi yok. Biz, başından beri Kırım politikasında son derece netiz ve
bugün Kırım Tatarları kardeşlerimizi de yalnız bırakmıyoruz. Kırım’a gayriresmî
bir insan hakları heyeti gönderdik ve onların buradaki tespitlerini Avrupa
Konseyi, AGİT, Birleşmiş Milletler, Avrupa Birliği dâhil tüm kurumlarla
paylaşıyoruz, şimdi onlar raporlarına dercederken Türk heyetinin bulguları diye
dercediyorlar; dolayısıyla, bunu da yakından takip edeceğiz, etmeye devam
edeceğiz.
Tabii,
değerli arkadaşlar, Amerika’yla ilişkilerimizi de, NATO, Avrupa Konseyi, AGİT
gibi kuruluşlarla ilişkilerimizi de, Birleşmiş Milletlerle olan ilişkilerimizi
de her zaman dinamik tutuyoruz. Sayın Başbakanımızla bu gece Strazburg’a gidiyoruz.
Sayın Başbakanımız, Avrupa Konseyinin, Avrupa Konseyi Parlamenter Meclisinin
onur konuğu olacak ve Genel Kurula hitap edecek. Dolayısıyla “Türkiye
dışlanıyor, Türkiye hiçbir yerde yer bulamıyor.” gibi ithamlara kesinlikle
katılmıyoruz, doğru bulmuyoruz. 
Şimdi,
Sayın Başbakanımızın Amerika ziyaretiyle ilgili de sürekli spekülasyon
yapıyorsunuz, burada da aynı şeyi söylediniz Sayın Baluken. Neymiş efendim,
“Dışişleri Bakanı Cumhurbaşkanını havaalanında karşılamış.” Evet, karşıladım.
Ben Cumhurbaşkanımızdan iki gün önce Amerika’ya gittim, Washington’a gittim ve
burada ikili görüşmeler yaptım Beyaz Saray’da ve Dışişleri Bakanlığında, diğer
görüşmeleri de yaptım. Benden sonra Sayın Cumhurbaşkanımız havaalanına geldiği
için karşıladım, bundan da gurur duyuyorum. Atladığınız bir şey var,
Finlandiya’ya, Helsinki’ye de Başbakanımızdan önce gitmiştik, Başbakanımızı da
gece saat ikide havaalanında karşıladım. Başbakanımızı karşılamaktan da gurur
duyuyorum, Cumhurbaşkanımızı karşılamaktan da gurur duyuyorum. (AK PARTİ
sıralarından alkışlar, CHP sıralarından gürültüler) Ve ABD’de Protokol Genel
Müdürü tüm misafirleri karşıladı. Kralları, dışişleri bakanlarını,
cumhurbaşkanlarını, başbakanları, hepsini Protokol Genel Müdürü karşıladı.
Dolayısıyla bu tür spekülasyonlara hiç girmeye gerek yok. 
HALUK
PEKŞEN (Trabzon) – Şu Libya’ya gelin Sayın Bakan, bir de şu Libya’yı konuşun.
DIŞİŞLERİ
BAKANI MEVLÜT ÇAVUŞOĞLU (Devamla) – Değerli milletvekilleri, Avrupa Birliğiyle
yaptığımız anlaşmaya gelecek olursak, son derece net: Biz insani trajedilere
son vermek istiyoruz. İnsanlarımızın, vatandaşlarımızın vizesiz seyahat
etmesini istiyoruz. Gümrük birliğinin güncellenmesini istiyoruz. Fasılların
açılmasını istiyoruz. Eğer Avrupa Birliği sözünde durmazsa biz de Geri Kabul
Anlaşması dâhil diğer anlaşmaları iptal ederiz; zaten anlaşmanın içinde de bu
var. (AK PARTİ sıralarından alkışlar) Dolayısıyla Avrupa Birliğinin de sözünde
durması lazım. 
Bizim
dış politikamızın en önemli önceliklerinden bir tanesi de insani yardımdır. Bu
insani yardımı da sonuna kadar yapmaya devam edeceğiz. Millî gelire göre
dünyada 1’inci sıradayız. Ve Türkiye, bakınız, en önemli zirveleri üstleniyor.
G20 zirvesi, dünyanın gelmiş geçmiş en başarılı G20 Zirvesi’ydi. Bunu bıraktık,
şimdi İslam Zirvesi’ne başkanlık yapıyoruz, İslam İşbirliği Teşkilatının
Başkanlığını üstlendik. O zirve de en başarılı zirveydi ve En Az Gelişmiş
Ülkeler Toplantısı’nı da Türkiye’de yapıyoruz, ilk defa düzenlenecek Dünya
İnsani Zirvesi’ni de Türkiye’de gerçekleştiriyoruz ve önümüzdeki hafta -sizleri
de davet ediyoruz- Türkiye ilk defa bir EXPO’ya ev sahipliği yapıyor. EXPO 2016
Antalya’nın açılışını da Sayın Cumhurbaşkanımız ve Başbakanımızın
katılımlarıyla inşallah gerçekleştireceğiz. 
Şimdi,
süremiz az kaldı, aslında sorulara da cevap vermek isterdim. 
HALUK
PEKŞEN (Trabzon) – Şu Libya konusuna bir cevap verin. Bu Türk Hava Yolları niye
uçamıyor Libya’ya Sayın Bakan?
DIŞİŞLERİ
BAKANI MEVLÜT ÇAVUŞOĞLU (Devamla) – Uçuyor.
HALUK
PEKŞEN (Trabzon) – Uçmuyor.
DIŞİŞLERİ
BAKANI MEVLÜT ÇAVUŞOĞLU (Devamla) – Uçmaya başlıyor. Büyükelçiliğimizi de
açacağız. 
HALUK
PEKŞEN (Trabzon) – Niye kapattınız, ne oldu da kapattınız? 
DIŞİŞLERİ
BAKANI MEVLÜT ÇAVUŞOĞLU (Devamla) – Orayı ilk ziyaret eden başbakan da bizim
Başbakanımız olacak, hiç merak etmeyin.
HALUK
PEKŞEN (Trabzon) – Ne oldu, niye kavga ettik Libya’yla Sayın Bakan? 
TAHSİN
TARHAN (Kocaeli) – Alacakları alamıyoruz Sayın Bakan.
DIŞİŞLERİ
BAKANI MEVLÜT ÇAVUŞOĞLU (Devamla) – Şimdi, CHP adına konuşan değerli
konuşmacıya bir cevap vermek istiyorum. 55 bin konut için “utanç abidesi” dedi.
Bu bir utanç abidesi değildir, 55 bin konut bizim için gurur abidesidir. (AK
PARTİ sıralarından alkışlar) Tarihte utançtan bahsetmek istiyorsak… Ha, para
vermeyenler varsa onlar utansın. Ama tarihte utanç tablosundan bahsetmek
istiyorsak, sene 1944, Ahıskalıları ve Kırım Tatarları sürgüne gönderen
Stalin’e bize sığınan 146 Azerbaycanlı aydın “Siz öldürün de bunlara vermeyin.”
dediği hâlde veren CHP’dir; esas utanç budur. (AK PARTİ sıralarından alkışlar,
CHP sıralarından gürültüler) Bunu da söylemiş olayım. 
AHMET
TUNCAY ÖZKAN (İzmir) – Türkiye Cumhuriyeti Dışişleri Bakanına yakıştı mı?
Yazıklar olsun!
DIŞİŞLERİ
BAKANI MEVLÜT ÇAVUŞOĞLU (Devamla) – Şimdi, Değerli Başkanım, iki dakika daha
rica ediyorum. (CHP sıralarından gürültüler) 
BAŞKAN
– Süre veremiyoruz Sayın Bakanım, lütfen bitirin. 
Müdahale
etmeyin… 
DIŞİŞLERİ
BAKANI MEVLÜT ÇAVUŞOĞLU (Devamla) – Sayın Başkanım, sataşmalar oldu, bir dakika
lütfen. 
BAŞKAN
– Sataşma olursa sonra veririz. 
DIŞİŞLERİ
BAKANI MEVLÜT ÇAVUŞOĞLU (Devamla) – Tamam. 
O
zaman, sonra söz alırsam HDP… 
(Mikrofon
otomatik cihaz tarafından kapatıldı) 
DIŞİŞLERİ
BAKANI MEVLÜT ÇAVUŞOĞLU (Devamla) – …bu önergeyi niye verdi, bunu da açıklamak
istiyorum. 
Teşekkür
ederim. (AK PARTİ sıralarından alkışlar)
AHMET
TUNCAY ÖZKAN (İzmir) – Yazıklar olsun! 
BAŞKAN
– Teşekkürler Sayın Bakan.
İDRİS
BALUKEN (Diyarbakır) – Sayın Başkan…
ÖZGÜR
ÖZEL (Manisa) – Sayın Başkan… 
BAŞKAN
– Sayın Baluken…
AHMET
TUNCAY ÖZKAN (İzmir) – Türkiye Cumhuriyeti Dışişleri Bakanına yakıştı mı?
Yazıklar olsun!
BAŞKAN
- Sayın Özkan, lütfen, lütfen…
Bakın,
konuşma bitti, Sayın Grup Başkan Vekilini dinliyorum.
Lütfen
Sayın Özkan… 
Buyurun
Sayın Baluken. 
İDRİS
BALUKEN (Diyarbakır) – Sayın Bakan konuşması sırasında tamamen iftiralara
dayanan bir önerge hazırladığımızdan başladı, Kandil’den talimat aldığımıza
kadar götürdü. 
BAŞKAN
– Buyurun efendim. (HDP sıralarından alkışlar) 
İki
dakika süre veriyorum. 
Lütfen
yeni bir sataşmaya meydan vermeyelim.
Sayın
milletvekilleri, lütfen müdahale etmeyelim kürsüdeki hatibe.
VIII.- SATAŞMALARA İLİŞKİN KONUŞMALAR
(Devam)
5.- Diyarbakır Milletvekili İdris
Baluken’in, Dışişleri Bakanı Mevlüt Çavuşoğlu’nun (11/5) esas numaralı Gensoru
Önergesi üzerinde Hükûmet adına yaptığı konuşması sırasında HDP Grubuna
sataşması nedeniyle konuşması
İDRİS
BALUKEN (Diyarbakır) – Teşekkür ediyorum.
Sayın
Bakan, güncel, gündelik konuları burada tartışırız, o ayrı bir şey ama
özellikle Süleyman Şah Türbesi’nin taşınmasıyla ilgili burada ifade ettiğiniz
hususları gerçekten ibretle izledim. Buraya gelmeden önce, bir önceki Dışişleri
Bakanı Feridun Sinirlioğlu, Sırrı Süreyya Önder ve Salih Müslim’in o gece
İstanbul’da nerede bir araya geldiğini ve neler konuştuklarını keşke bir sormuş
olsaydınız. Bunları bir tartışma konusu hâline getirmekten bile -dediğim gibi-
hicap duyuyorum. Yani sizin burada yaptığınız konuşmalarda kelimeler bile
bilinçaltınızı ele veriyor. Hâlâ “Ayn El Arap” diyorsunuz, hâlâ bütün
insanlığın onur mücadelesinin kurtarıldığı Kobani’ye “Kobani” demekten bile
çekiyorsunuz. İşte IŞİD’le ilişkileriniz için bundan daha fazla kanıta gerek
yok. Ama Meclis tutanaklarına geçen şeyleri ben size sordum, bütçe
görüşmelerinde cevap vermediniz. Siz 2014-2015 yılları arasında IŞİD’le
Akçakale ve Karkamış kapıları üzerinden 7 milyon dolarlık ticareti ne üzerine
yaptınız? O yaptığınız ticaret, o bölgeler YPG’nin, PYD’nin eline geçtikten
sonra neden 7 milyon dolardan sıfıra indi? Bunun cevabını verin bize. Açık bir
ticari ilişki değil mi bu? Yani burada Uluslararası Af Örgütünün raporlarını
örnek verirken daha AB İlerleme Raporu’nun kargoda olduğunu bir hatırlayın ya.
Uluslararası Af Örgütünün Cizre, Silopi, Sur’la ilgili AB İlerleme Raporu’nun,
ABD İnsan Hakları Raporu’nun ne dediğini bir hatırlayın. 
PYD’nin
etnik temizlik meselesine gelince: Sadece Tel Abyad Meclisinde Kürtlerin 3 katı
kadar Arap üye var, yarısı kadar Türkmen üye var. Böyle bir oluşum yapan bir
örgüte eğer siz gelip etnik temizlik yaptığını söylerseniz bütün dünya size
güler.
Saygılar
sunarım. (HDP sıralarından alkışlar)
BAŞKAN
– Teşekkürler. 
Sayın
Özel…
ÖZGÜR
ÖZEL (Manisa) – Sayın Başkan, Sayın Bakan biraz önce yaptığı konuşmasının son
bölümünde “Cumhuriyet Halk Partisi sözcüsüne bir cevap vereceğim.” diyerek söze
başlayıp 1946 yılındaki bir olaydan dolayı, CHP’nin utanılacak bir şey
yaptığını söyleyerek grubumuza açıkça sataşmada bulunmuştur. 
BAŞKAN
– Kim konuşacak?
ÖZGÜR
ÖZEL (Manisa) – Öztürk Bey efendim. 
BAŞKAN
– Buyurun Öztürk Bey. (CHP sıralarından alkışlar)
İki
dakika süre veriyorum. 
Lütfen
yeni bir sataşmaya meydan vermeyelim. 
6.- Ardahan Milletvekili Öztürk Yılmaz’ın,
Dışişleri Bakanı Mevlüt Çavuşoğlu’nun (11/5) esas numaralı Gensoru Önergesi
üzerinde Hükûmet adına yaptığı konuşması sırasında Cumhuriyet Halk Partisine
sataşması nedeniyle konuşması
ÖZTÜRK
YILMAZ (Ardahan) – Sayın Dışişleri Bakanım, Cumhuriyet Halk Partisinin
tarihinde utanacağı değil, gurur duyacağı şeyler var. Birincisi, bu cumhuriyeti
kurduğu için gurur duyması gerekiyor. Cumhuriyeti kuran Cumhuriyet Halk
Partisidir. (CHP sıralarından alkışlar)
GÖKCEN
ÖZDOĞAN ENÇ (Antalya) – Doğru mu, yanlış mı? Azeri meselesi doğru mu, yanlış
mı?
ÖZTÜRK
YILMAZ (Devamla) – Bu ülkeyi çok partili hayata geçiren de Cumhuriyet Halk
Partisidir. Türkiye’nin ruhuna, özüne, Türkiye’nin milletine, birliğine,
dirliğine sahip çıkan Cumhuriyet Halk Partisidir. Cumhuriyet Halk Partisi
bölücü değil, Cumhuriyet Halk Partisi birleştiricidir. (CHP sıralarından
alkışlar) 
DIŞİŞLERİ
BAKANI MEVLÜT ÇAVUŞOĞLU (Antalya) – Dersim’i de unutma. 
ÖZTÜRK
YILMAZ (Devamla) – Cumhuriyet Halk Partisinden bölünme değil, teröristlik
değil, Cumhuriyet Halk Partisinden her zaman bütünlük çıkar. İnsanların
onurunu, haysiyetini burada zedelemek sizin göreviniz değil. 
İkincisi:
Eğer konut yapacaksanız, gidin, Güneydoğu’da, Doğu Anadolu Bölgesi’nde şehitler
için yapın, gaziler için yapın, onların yakınları için yapın ve ayrıca, sokakta
kalan garibanlar için yapın. Gelip burada bize laf atmayın. 
GÖKCEN
ÖZDOĞAN ENÇ (Antalya) – Azeri meselesi…
ÖZTÜRK
YILMAZ (Ardahan) – Saygılar sunuyorum. (CHP sıralarından alkışlar)
BAŞKAN
– Sayın milletvekilleri…
ÖZCAN
PURÇU (İzmir) – Sayın Başkanım…
BAŞKAN
– Sayın Purçu, hayırdır?
ÖZCAN
PURÇU (İzmir) – Sayın Başkanım, çok değerli, sevgili arkadaşlarım; ben, burada,
Türk vatandaşı olarak şu an çok üzüntülüyüm. Çünkü yıllardan beri bu
topraklarda kardeş olarak yaşamaktayız ama Roman kardeşlerimizi hâlen
unutuyoruz. 
Mültecilere
yapılsın konut Sayın Bakanım, yapılsın ama Romanlara neden yapmıyorsunuz? Hâlâ
daha çadırlarda yaşayan Romanlar var. Sayın Bakanım, lütfen, Romanları
unutmayın yani, hâlen çadırlarda yaşıyoruz. Mültecilere 55 bin konut yapılıyor,
Romanlara neden yapılmıyor? 
DIŞİŞLERİ
BAKANI MEVLÜT ÇAVUŞOĞLU (Antalya) – Doğru, yapılsın, onlara da yapılsın. 
BAŞKAN
– Tutanaklara geçmiştir Sayın Purçu. 
VII.- GENSORU (Devam)
A) Ön Görüşmeler (Devam)
1.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel'in, Türkiye'yi ve çevre ülkeleri istikrarsızlığa sürüklediği ve küresel
denklemde aktör olmaktan uzaklaştırdığı ileri sürülen politikalarda sorumluluğu
bulunduğu iddiasıyla Dışişleri Bakanı Mevlüt Çavuşoğlu hakkında gensoru
açılmasına ilişkin önergesi (11/5) (Devam)
BAŞKAN
– Sayın milletvekilleri, Dışişleri Bakanı Mevlüt Çavuşoğlu hakkındaki gensoru
önergesinin gündeme alınıp alınmayacağı hususundaki görüşmeler tamamlanmıştır. 
Şimdi,
gensoru önergesinin gündeme alınıp alınmayacağı hususunu oylarınıza sunacağım.
Gensoru önergesinin gündeme alınmasını kabul edenler… Kabul etmeyenler… Gensoru
önergesinin gündeme alınması kabul edilmemiştir. (AK PARTİ sıralarından
alkışlar)
Şimdi,
ikinci kısımda yer alan, Halkların Demokratik Partisi Grubu adına Grup
Başkanvekilleri Diyarbakır Milletvekili İdris Baluken ve Diyarbakır
Milletvekili Çağlar Demirel’in; Sur ve Silopi ilçelerinde alınan acele
kamulaştırma kararı ve Türkiye genelindeki kentsel dönüşüm projeleriyle
vatandaşları mağdur ettiği ve sermaye için rant yarattığı, uygulanan RES ve HES
projeleriyle doğanın tahrip edilmesine sebebiyet verdiği iddiasıyla Çevre ve
Şehircilik Bakanı Fatma Güldemet Sarı hakkında bir gensoru açılmasına ilişkin
(11/6) esas numaralı Önerge’nin görüşmelerine başlıyoruz.
2.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel'in, Sur ve Silopi ilçelerinde alınan acele kamulaştırma kararı ve
Türkiye genelindeki kentsel dönüşüm projeleriyle vatandaşları mağdur ettiği ve
sermaye için rant yarattığı, uygulanan RES ve HES projeleriyle doğanın tahrip
edilmesine sebebiyet verdiği iddiasıyla Çevre ve Şehircilik Bakanı Fatma
Güldemet Sarı hakkında gensoru açılmasına ilişkin önergesi (11/6)
BAŞKAN
– Hükûmet? Burada.
İDRİS
BALUKEN (Diyarbakır) – Sayın Başkan, bir ara verin.
BAŞKAN
- Sayın milletvekilleri, bir sonraki gensoru önergesine geçtik, lütfen sükûneti
bozmayalım. 
ÇAĞLAR
DEMİREL (Diyarbakır) - Bir beş dakika ara verin.
BAŞKAN
- Ya yerlerimizde oturalım ya da kuliste bir çay molası verebilirsiniz. Lütfen
sayın milletvekilleri, şimdi konuşmacıları kürsüye davet edeceğim.
İDRİS
BALUKEN (Diyarbakır) – Sayın Başkan, bu ortamda konuşmacı konuşamaz.
Beş
dakika ara verin ya! Ayıp denen bir şey var.
BAŞKAN
– Sayın milletvekilleri…
Sayın
Çavuşoğlu, Güldemet Hanım’a yerinizi verebilirseniz.
Buyurun
efendim.
ÖZGÜR
ÖZEL (Manisa) – Ya, böyle bir şey olur mu ya!
BAŞKAN
- Sayın bakanlarımız, sayın milletvekillerimiz; lütfen… Bir sonraki gensoruya
geçtik, okuduk.
Önerge
daha önce bastırılıp dağıtıldığı ve Genel Kurulun 12 Nisan 2016 tarihli 71’inci
Birleşiminde okunduğu için tekrar okutmuyorum.
ÖZGÜR
ÖZEL (Manisa) – Sayın Başkan, bu şartlar altında olmaz. Bir beş dakika ara
verin ya.
BAŞKAN
– Tamam, konuşmacıyı çağırdığımda gerekli uyarıyı yapacağım.
Sayın
milletvekilleri, Anayasa'nın 99’uncu maddesine göre, bu görüşmede önerge
sahiplerinden 1 üyeye, siyasi parti grupları adına 1’er milletvekiline ve
Bakanlar Kurulu adına Başbakan veya 1 sayın bakana söz verilecektir. Konuşma
süreleri önerge sahipleri için on dakika, gruplar ve Hükûmet için yirmişer
dakikadır.
Şimdi,
söz alan sayın üyelerin isimlerini okuyorum: Önerge sahibi olarak Diyarbakır
Milletvekili Sayın Çağlar Demirel; grupları adına, Milliyetçi Hareket Partisi
Grubu adına Mersin Milletvekili Sayın Baki Şimşek, Halkların Demokratik Partisi
Grubu adına Şanlıurfa Milletvekili Sayın Osman Baydemir, Cumhuriyet Halk
Partisi Grubu adına İstanbul Milletvekili Sayın Gürsel Tekin, Adalet ve
Kalkınma Partisi Grubu adına Kayseri Milletvekili Sayın Mehmet Özhaseki ve son
olarak Hükûmet adına Çevre ve Şehircilik Bakanı Sayın Fatma Güldemet Sarı
konuşacaklardır. 
Sayın
milletvekilleri, lütfen, ya oturalım ya da kuliste bir çay molası verelim.
(11/6)
esas numaralı Gensoru Önergesi’nin gündeme alınıp alınmaması üzerine ilk söz…
İDRİS
BALUKEN (Diyarbakır) – Sayın Başkan, bu ortamda bu görüşme yapılamaz. Siz hem
İç Tüzük 65’e göre hem 68’e göre beş dakikadır genel düzeni sağlamaya
çalışıyorsunuz ama ortada bir düzen falan yok. Ya bir ara vermeniz gerekecek ya
da bu ortamda konuşmacı…
BAŞKAN
– Eğer konuşmanın sükûnetini bozan bir hâl olursa ara veririm. Doğru
söylüyorsunuz Sayın Baluken.
İDRİS
BALUKEN (Diyarbakır) – Şu anda konuşulamaz, ısrar ediyorum.
BAŞKAN
– Sayın milletvekilleri, lütfen, istirham ediyorum…
İlk
söz, önerge sahibi olarak Diyarbakır Milletvekili Sayın Çağlar Demirel’e
aittir.
Buyurun
Sayın Demirel.
ÇAĞLAR
DEMİREL (Diyarbakır) – Sayın Başkan, bu şekilde burada, bu Genel Kurulda
konuşma yapılamaz.
BAŞKAN
– Bakın, sessizlik var Sayın Demirel, hiç olmadığı kadar. Eğer gürültü, uğultu
olsaydı ara verirdim, gene veririm, problem değil ama… Buyurun Sayın Demirel.
ÇAĞLAR
DEMİREL (Diyarbakır) – Sayın Başkan, bu şekilde Genel Kurulda böyle bir konuşma
yapılamaz.
SELMA
IRMAK (Hakkâri) – Beş dakika ara verin.
BAŞKAN
– Hayır, sükûnet sağlandı, problem yok. 
Buyurun.
(HDP sıralarından alkışlar)
Süreniz
on dakika. 
ÇAĞLAR
DEMİREL (Diyarbakır) – Teşekkürler Sayın Başkan.
Burada
Genel Kurulun aslında bugünkü işlevi ve görevi bu gelen gensoruları dinlemek
olmalıdır. Alanda halkla birlikte çalışma yapacak ve Genel Kurulda bunları
ifade edecek insanların, yapacakları eleştirileri ve yaklaşımlarını buradaki,
Genel Kuruldaki milletvekillerinin ve bakanların dinlemesi gerekirken Sayın Başkan,
siz de onları çay içmeye gönderiyorsunuz. Gerçekten, bunu esefle dile getirmek
istiyorum.
BAŞKAN
– En azından Genel Kurulda uğultu olmasın diye Sayın Demirel, sizin için
yapıyorum bunu.
ÇAĞLAR
DEMİREL (Devamla) – Evet, bugün burada Çevre ve Şehircilik Bakanına verdiğimiz
gensoruyu görüşmek üzere söz almaktayım. 
Başta,
Sur ve Silopi olmak üzere çok sayıda ilçe için son dönemde alınan acele
kamulaştırma kararlarının yarattığı kentsel ve toplumsal tahribatta birinci
derecede sorumluluğu bulunmasından dolayı Sayın Bakana bu gensoruyu
yönelttiğimizi en başından belirterek konuşmama başlamak istiyorum.
Biliyoruz
ki, Çevre ve Şehircilik Bakanlığı, AKP iktidarının inşaat merkezli
politikasının merkezindeki kurum hâline gelmiştir. On dört yıldır iktidarında,
AKP’nin kentleşme ve şehircilik anlayışının geçmiş dönemlere kıyasla çok daha
yıkıcı, sömürüye dayalı ve hukuksuz süreçlere dayalı hâle getirildiğini hep
beraber görüyoruz. İstanbul’da Gezi Parkı’na vurulan darbede, üçüncü köprünün
hukuksuz olarak inşa edilmesinde, Soma Yırca köyündeki zeytinlik katliamında bu
hukuksuzluk bir sömürü mantığıyla defalarca dile getirilmiştir. 
Evet,
sağlıklı bir kentsel gelişme yerine afet riski ve kentsel dönüşümün ihtiyacı
gibi aslında kamuoyunun yararına olabilecek politikaları kendisine zırh eden ve
bu şiarla kentsel ranttan nemalanan bir anlayışın yarattığı tahribatın boyutuna
hep beraber tanıklık etmekteyiz. 
AKP
iktidarının kentsel sömürüyü en uç noktaya taşıdığı anın son dönemde aldığı
acele kamulaştırma kararlarının olduğunu söylemek ve bu şekilde ifade etmek
gerekiyor. AKP iktidarının son haftalarda aldığı acele kamulaştırma
kararlarının hızına şahsen biz de yetişemiyoruz. Bakanlar Kurulunun acele
kamulaştırma yetkisini ilk kez kullandığı dönemlere baktığımızda ve bugünkü AKP
iktidarına, geldiğimiz süreç itibarıyla ele aldığımızda, o yıllar arasında 14
acele kamulaştırma kararı verilmiştir fakat AKP iktidarı döneminde, on dört yıl
içerisinde ise 2 bine yakın acele kamulaştırma kararı verilmiş yani apaçık bir
şekilde yağma süreci gittikçe ilerlemiştir. Bu yağma ve talan süreci son olarak
nerede devreye girdi, bunu görmek gerekiyor. Yaşam hakkının kolaylıkla ihlal
edilir hâle geldiği, cenazelerin günlerce sokaklarda bekletildiği kuşatma
altındaki ilçelerde devreye konuldu. Yani Sur, Silopi gibi abluka altındaki
ilçelerde; Diyarbakır, Hakkâri, Mardin, Şırnak’ın çeşitli ilçelerinde şimdi de
bir talan operasyonu başlatıldı. Kamu düzenini sağlamak için yola çıktığını
söyleyenler, Kürt illerinde tam bir kamusal yıkıma sebep olmaktadırlar.
Böylelikle sosyal ve kültürel mirasa düşman olan ve âdeta bir müteahhitlik
firması gibi çalışan iktidar partisi; Sur’u, Cizre’yi, İdil’i, Silopi’yi
tanklarla yıktıktan sonra şimdi de “kamulaştırma” adı altında sermayeye peşkeş
çekmeye çalışıyor. 
Sayın
Çevre ve Şehircilik Bakanı yaptıklarının bu olmadığını söylese bile, 1 Nisan
2016 tarihinde Diyarbakır temasları esnasında şöyle söylemiştir: “Öncelikle
bizim yapacağımız, vatandaşla bire bir görüşerek konut istiyorlarsa konut veya
başka alternatifler sunarak onlarla birlikte uzlaşmaya girmektir. En son çare,
eğer hiçbir şekilde çözüm bulunamıyorsa kamulaştırma yapılacaktır.” denmiştir.
Ama şimdi bu sözleri ifade edenler kamulaştırma kararı talep eden bakan olarak
bir çelişki yaşamaktadır. Çünkü Bakanın ifade ettiği gibi, vatandaş ile
uzlaşma, bire bir çözüm üretme öncelikli amaç ise, ilk etapta halk, seçilmiş
yerel yönetimler ve diğer yerel aktörlerle istişare yapılması gerekmekteydi.
Ama peki şunu çok net söyleyelim: Diyarbakır’ın Sur ilçesinde böyle bir süreç
işletilmemiştir.
Gelin,
Sur’daki durumdan yola çıkarak bazı soruları soralım Sayın Bakana. 33
medeniyete beşiklik etmiş, Kürtler, Ermeniler, Süryaniler, Ezidiler,
Türkmenler, Araplara ev sahipliği yapmış yedi bin yıllık Sur ilçesinde,
Bakanlar Kurulunun tam da “Nevroz”da, yani 21 Mart günü aldığı Sur’un
kamulaştırma kararının 25 Martta Resmî Gazetede yayınlanması, kararla devletin
bütün ilçeye el koymuş olduğunu göstermemekte midir? Kararın yayınlandığı
günden itibaren kentte yükselen itirazları da işitmiş midir acaba Sayın Bakan?
Eğer işitmemişse biz söyleyelim. Diyarbakır’da 310 kurum bir araya gelerek
Suriçi’ni Koruma ve Yaşatma Platformu kuruldu. Karara 21 Nisana kadar itiraz
etme hakkı bulunan binlerce mülk sahibine Diyarbakır Barosu aracılığıyla hukuki
olarak destek sunulmaktadır. 
Evet
Sayın Bakan, bunların hepsini ifade ettiğimizde Diyarbakır’da neden bu işin
birinci derecede muhatabı olan taraflarla bir temas kurma gereksinimi dahi
duymadınız? Eğer 2012’de belediyenin hazırladığı koruma imar planını
uygulayacaksanız niye belediyeyle bunu görüşme ihtiyacı dahi hissetmediniz,
niye sorunun muhataplarıyla bunu bir kez bile olsun görüşmediniz? 
Evet,
Sayın Bakan, sizlere soracağımız birkaç soru var. Silopi’de şu anda -14 gündür-
tekrar sokağa çıkma yasağı ilan ettiniz. Almış olduğunuz kamulaştırma kararıyla
birlikte Silopi’de şu anda 100’e yakın evi yaktınız, yıktınız ve eşyalarını
halkın da rızası olmadan molozlarla birlikte, sahiplerine haber vermeden riskli
alan itibarıyla düşünerek yok etmeye çalıştınız. Şimdi Silopi’de itiraz eden
halk tankla, topla ve silahlarla karşı karşıya kalmaktadır. Yine Sayın Bakan,
hâlâ aileler cenazelerini Sur’dan alamamışken, hâlâ abluka kaldırılmamışken,
orada yaşayanlar kendi yaşam alanlarını görmezken, sizin kentsel dönüşüm adı
altında alanları ranta çevirmeniz hukuki midir, ahlaki midir? Sur’da bir
kültürel soykırım yaşatmaktasınız. Evet, tarihi, kültürü ve inançları yok
etmeyi kendi önünüze hedef olarak koydunuz. Sur’da çıkarılan molozlar
içerisinden kadın cesetlerinin ortaya çıkması ve hâlâ kime ait olduğu belli
olmayan cenazelerin durumuna ne söyleyeceksiniz? Sayın Bakan, siz bir kadın
olarak bu konuda ne tür bir düşünceye sahipsiniz, açıkçası merak ediyoruz.
İnsanların evleri yıkılmış olsa bile, kendilerine ait özel eşyaların molozlar
içerisinde, gözlerinin önünden geçirilerek bir araziye atılmasını siz nasıl bir
duyguyla karşılıyorsunuz? Bir kadın Bakan olarak bunları nasıl ifade
edeceksiniz ve nasıl buna izin veriyorsunuz? Kamulaştırma kararı alınan il ve
ilçelerde evler tanklar ve toplarla yıkılırken ve yakılırken, kentsel dönüşüm adı
altında el koyduğunuz, gasbettiğiniz yerleri kimlere peşkeş çekiyorsunuz?
Bunların yolsuzluklarını kime verdiniz? Evet, Sur’da, yine ailelere giden sizin
milletvekilleriniz ve sizin belirlediğiniz kişiler evlerini almak istedikleri
için talip olduklarını ifade etmişlerdir. Evet “Yargı da bizde, yasama da
yürütme de her şey bizim elimizde.” diyenler bugün Sur için talan politikasını
hayata geçireceklerdir. Biz buna asla izin vermeyeceğiz. Silopi’de evlerini
yaktınız, evlerine el koydunuz, eşyalarıyla birlikte evleri boşattınız; şimdi
de bunu pratikleştirerek kamulaştırma kararını çıkardınız. 
Evet,
çok net söyleyeyim, 2 Aralık 2015 tarihinden bugüne kadar Sur’da hâlâ ablukanın
kalkmadığı bir süreçte Sayın Bakan, siz abluka kalkmadan, cenazeler hâlâ
oradayken, cenazelerin bulunduğu alanların üzerine evleri mi dikeceksiniz;
yoksa inşa edeceğiniz karakolları mı oralara yerleştireceksiniz? Aileler merak
ediyor bu soruların cevabını. Cenazelerini almayanların aileleri şunu çok merak
ediyor: Orada, acaba cenazelerimizin bulunduğu yerlere hangi insanları getirtip
buraya yerleştireceksiniz? Bu tam anlamıyla şunu ifade ediyor: Sizin yapmış
olduğunuz, kentsel sit alanı içerisinde bulunan mahallelere aslında yıkımlar
tespit edilerek koruma kurulunun kararları bile gözetilmeden buraların,
alanların… Kendinizin de yasaya aykırı olarak hareket ettiğinizi biliyor
musunuz? Bu da yetmezmiş gibi daha dün, geçen hafta torba yasayla bunu gündeme
getirip yasal alanları da kapattığınızı biliyor musunuz? 
(Mikrofon
otomatik cihaz tarafından kapatıldı)
ÇAĞLAR
DEMİREL (Devamla) - Siz bir kadın olarak çevre ve şehir düzenlemesini organize
etmeniz gerekirken ne yazık ki alanları halkın inisiyatifine değil, ranta ve
sermayeye peşkeş çekiyorsunuz. Bu yüzden bu konulara ilişkin cevap vermenizi
bekliyorum. 
Teşekkür
ediyorum. (HDP sıralarından alkışlar) 
BAŞKAN
– Teşekkürler. 
Şimdi,
gruplar adına ilk söz Milliyetçi Hareket Partisi Grubu adına Mersin
Milletvekili Baki Şimşek’e aittir.
Buyurun
Sayın Şimşek. (MHP sıralarından alkışlar)
Süreniz
yirmi dakikadır.
MHP
GRUBU ADINA BAKİ ŞİMŞEK (Mersin) – Sayın Başkan, değerli milletvekilleri; Sur
ve Silopi için Çevre ve Şehircilik Bakanlığı teklifi üzerine Bakanlar Kurulu
kararı alınıp Resmî Gazete’de yayınlanan acele kamulaştırma kararının yarattığı
mağduriyetler, Türkiye genelindeki kentsel dönüşümlerde vatandaşların mağdur
edilmesi ve sermaye için rant alanı yaratmasında, kentsel dönüşümlerin kültürel
ve insani dejenerasyona sahip olmasında, RES ve HES'ler aracılığıyla doğadaki
sömürü düzeyinin artmasında birinci derecede sorumluluğu bulanan Çevre ve
Şehircilik Bakanı Sayın Fatma Güldemet Sarı hakkında Anayasa’nın 98’inci ve
99’uncu, Türkiye Büyük Millet Meclisi İçtüzüğü’nün 106’ncı maddeleri uyarınca
HDP tarafından verilen gensoru aleyhinde Milliyetçi Hareket Partisi Grubu adına
söz almış bulunmaktayım. Bu vesileyle yüce heyetinizi saygıyla selamlıyorum.
Sur’da
öz yönetim ilan edip, bombalar yerleştirip 464 asker ve polisimizi şehit
edenlere; 20 binin üzerindeki insanı evlerinden, yurtlarından edenlere; tarihî
ve kültürel binaları yok edenlere, yağmalayanlara, evlere bombalar yerleştiren
teröristlere sesleri çıkmayanların bugün Sur ve Silopi’yle ilgili vermiş
oldukları önergeyi manidar buluyoruz. 
Sur’da
450 tarihî ev, 27 cami, 7 kilise, 1 havra, 140 buluntu var ve bunların aslına
uygun bir şekilde restore edilmesi, daha sonra da bu bölgedeki sağlıksız
yapıların yıkılarak bunların yerine bölgenin dokusuna uygun yeni binalar
yapılmasını destekliyoruz. Yalnız, bunlar yapılırken burada yaşayan halkın önceliklerine
değer verilerek insanların bu bölge dışında yaşamaya zorlanmamasına dikkat
edilmeli. İkametlerinin bu bölgede kalması sağlanarak olaya sadece ticari
yönünden bakılmamasına, kısacası Sur’un kimliğinin korunması gerektiğine
inanıyoruz.
Değerli
milletvekilleri, Suriçi bölgesi Diyarbakır Kültür Varlıklarını Koruma Kurulunun
29/9/1988 gün…
Sayın
Başkan, Meclisin sükûnetini sağlar mısınız, çok gürültü geliyor. 
ERKAN
AKÇAY (Manisa) – Sayın Başkan, ne Sayın Bakan dinliyor ne iktidar partisi
dinliyor.
BAŞKAN
– Siz Genel Kurula hitap edin.
Sayın
milletvekilleri, Sayın Bakan; lütfen, uğultu geliyor buraya, hatibin insicamını
bozmayalım.
BAKİ
ŞİMŞEK (Devamla) – …ve 38 sayılı Kararıyla 1’inci derecede kentsel sit alanı
ilan edilmiştir. Suriçi bölgesine ait ilk koruma amaçlı imar planı 1990 yılında
hazırlanmıştır. Büyükşehir Belediye Meclisi 2008 yılında bu planı askıya aldı,
2012 yılında Koruma Bölge Kurulunun görüşüyle Sur Belediye Meclisi ve
Diyarbakır Büyükşehir Belediyesi tarafından onaylanarak yürürlüğe girdi. 2012
yılında ise Diyarbakır Suriçi, riskli alan ilan edildi. 2015 yılında Diyarbakır
Surları ve Hevsel Bahçeleri UNESCO Dünya Miras Listesi’ne girdi. Tabii riskli
alanlardaki taşınmazların acele kamulaştırma kararı 21/3/2016 tarih ve
2016/8659 sayılı Bakanlar Kurulu Kararı’yla 25/3/2016 tarih ve 29664 sayılı
Resmî Gazete’de yayınlanarak yürürlüğe girmiştir. Önceki yıllarda Büyükşehir
Belediyesi ve Sur Belediyesi, TOKİ ve Valilik ortaklaşa bir kamulaştırma kararı
almıştır. 3 mahallede -Alipaşa, Lalebey ve Cevatpaşa- iş birliği hâlinde bu
çalışmalar yürütülmüş ancak sonuç alınamamıştır. Sur’da yaşanan mağduriyet
terör örgütünden kaynaklanmıştır. Suriçi’ndeki kaçak binaların yıkılarak
yöresel mimariye uygun, tarihî ve kültürel değerlerin ön plana çıkartılarak
kültürümüzün bizlere bıraktığı mirasları koruyacak çalışmalar desteklenmelidir.
Başta surlar olmak üzere pek çok tarihî cami, han, hamam restore edilerek kente
kazandırılmalıdır. Tarihî dokuyu korurken insanlarımızın da hak ve hukuku
korunmalıdır, ikisinden de asla taviz verilmemelidir. Sağlıklı binalarda
yaşamak Türkiye'de yaşayan her vatandaşın hakkıdır. Yaşanabilir binalar
yapılırken kentin siluetinin korunması gerekmektedir. 
Sonuç
olarak, Sur’da alınan acele kamulaştırma kararını destekliyoruz. Burada yaşayan
insanlarımızın mağduriyetine son verme adına bir an önce faaliyete geçirilmeli,
restorasyon ve inşaat faaliyetleri acilen tamamlanmalıdır. Evlerinden olan 20
binin üzerindeki insanımız Sur’a dönmelidir. Para hesabı yapılmamalı, eksiğini
devlet tamamlamalı, Sur halkı komşuluk hukukuna göre yeniden evlerine
dönmelidir. Sur’un hafızası ve kimliği korunmalıdır. Ayrıca, kentsel dönüşümün
rantsal dönüşüme çevrilmemesi en önemli husustur. İnsanlarımızla görüşülerek
vatandaşlarımızın ihtiyacına göre projeler hazırlanmalı, çalışmaların bölgedeki
ticareti ve turizmi canlandıracak şekilde dizayn edilmesi gerekmektedir. 
Değerli
milletvekilleri, kentsel dönüşüm kanun ve yönetmelikler çıktığından beri,
bireysel bazı örnekler hariç, vatandaş-müteahhit, vatandaş-TOKİ,
vatandaş-belediye arasında sonuca varmayan pazarlıklar birçok kişinin kafasını
karıştırıp vatandaşlarımızı çaresizliğe itmiştir. Siyasi irade gerekli yasal
düzenlemeleri yaparak vatandaş-belediye, vatandaş-müteahhit ve vatandaş-TOKİ
arasındaki hakça bölüşümü sağlamalıdır. Yıllarca süren mahkemelerden,
uzlaşmazlıklardan vatandaşlarımız da müteahhitler de kurtarılmalıdır. Maalesef,
Türkiye köyden kente göçün yoğun olduğu, yaşandığı son kırk yılı iyi
yönetememiş, bütün şehirlerin kenar mahalleleri bu göçe hazırlıksız
yakalanmıştır. İmar planı ve altyapısı olan arsalar üretilememiş, tarlalara
yapılan sağlıksız, kaçak binalarla gecekondu mahalleleri oluşturulmuştur. Şehir
içlerinde rant ve daha çok kazanma hırsıyla mevcut evlerin üzerine kaçak katlar
yapılmış, belediyeler bağış ve rüşvet alarak bu binalara elektrik, su ve doğal
gaz bağlatmış ve kaçak inşaatlara göz yummuşlardır. 
Maalesef
aynı yaklaşım devam etmekte ve özellikle seçim dönemlerinde başta İstanbul
olmak üzere birçok kentte yoğun bir şekilde kaçak inşaatların yapımına devam
edilmektedir. İstanbul’un kalbine hançer gibi saplanan OnaltıDokuz
gökdelenleri, emsal 1 olarak TMSF’nin sattığı 5 kat imarlı arsaları, emsali 2,5
kata çıkartıp yüksekliği serbest bırakanları da tarih asla affetmeyecektir. Türkiye’de
gerekli yasal düzenlemeler yapılmaz ve Türkiye’nin geleceği planlamazsa elli
yıl sonra torunlarımız aynı konuları tartışmaya devam edeceklerdir. Sadece
İzmir’de kaçak bina oranı yüzde 60-65 civarındadır. İzmir ili genelinde 313 bin
kaçak binanın kentsel dönüşüm kapsamında değerlendirilmesi gerekmektedir. Çevre
ve Şehircilik Bakanlığı 918 hektar, Büyükşehir Belediyesi 308 hektar kentsel
dönüşüm ve gelişim alanı ilan etmiştir. Ancak Narlıdere Belediyesi hariç ne
Bakanlık ne Büyükşehir Belediyesi somut bir adım atmamıştır. Türkiye’nin her
yerinde durum aynıdır. TOKİ milyon dolarlık binalar yapmakla meşgul olurken,
maalesef, insanlar varoşlarda yaşamaya devam etmektedir.
EXPO
2016’ya görüntü olsun diye İzmir Ödemiş Bademli beldesinden, 1071 yılında dikilen
Türkiye’nin en yaşlı zeytin ağacı 945 yıldır bağlı bulunduğu toprağından
sökülerek Antalya’ya taşındı, “Ya Allah, Bismillah, inşallah burada tutar.”
diye törenle dikimi yapıldı. Zeytin ağacının bin yıllık toprağından sökülmesi,
yeni bir mekâna taşınmasıyla ilgili kimden görüş alındı? Çevre Bakanı olarak
bunun hesabını sormanızı bekliyorum. Sizin çok meraklı olduğunuz AB ülkelerinde
böyle bir olay yaşansa kıyamet kopardı.
Değerli
milletvekilleri, on dört yıllık AKP iktidarı döneminde başta seçim bölgem olan
Mersin olmak üzere her yer aynı kaderi yaşamış, Mersin merkez ve hiçbir
ilçesinde bir tek kentsel dönüşüm projesi hayata geçirilememiştir. Her konuda
sınırsız güç ve yetkiye sahip olan Hükûmet, maalesef, koskoca bir büyük şehri
kaderiyle baş başa bırakmıştır. Acil olarak, Türkiye’nin tamamında 1/100.000
çevre düzeni planları, 1/5.000 nazım imar planları ve 1/1.000’lik uygulama imar
planları Türkiye’nin tamamında bitirilmelidir. Konut alanları, ticaret
alanları, sanayi, turizm ve tarım alanları belirlenmeli, kargaşaya son
verilmelidir. Altyapısı hazırlanmış, yatırım yapmaya hazır turizm ve sanayi
bölgeleri vatandaşın hizmetine sunulmalıdır. Aksi hâlde, bürokrasiyle boğuşan
insanlarımızın çoğunluğu yatırımlarından vazgeçmektedir. 
Köyde
bir tavuk çiftliği yapmak zorunda kalan bir insan bile 9 kurumdan görüş almak
zorunda kalmaktadır: Çevre ve şehircilik il müdürlüğü, orman bölge müdürlüğü,
DSİ bölge müdürlüğü, karayolları bölge müdürlüğü, müze müdürlüğü, TEDAŞ; gıda,
tarım ve hayvancılık il müdürlüğü, büyükşehir belediyesi, büyükşehir belediyesi
su ve kanalizasyon idaresi müdürlüğü; bütün bunlara ek olarak belediyelerden
imar durumu, 5 mühendise verilen proje, yapı denetimi ve inşaat süreci, ÇED
süreci. Köyde yaşayan bir vatandaşın böyle bir yatırım yapması âdeta içinden
çıkılmaz bir hâl almaktadır. 1 megavatlık bir GES’e ruhsat almak için en az bir
yıl bürokratik izinlerle uğraşmak gerekmektedir. İmar Yönetmeliği ve 3194
sayılı İmar Kanunu acilen değiştirilmeli, özellikle 18 uygulamalarında
karışıklığa son verilmelidir. 
Kamuya
ait alanların tamamı düzenleme ortaklık payı kapsamında ele alınmalı, düzenleme
ortaklık payı oranları gerekirse yüzde 45, hatta yüzde 50’ye çıkarılmalıdır.
Gelişen dünyada yüzde 40’lık düzenleme ortaklık paylarıyla hem gerekli yol genişlikleri
hem de sosyal donatı alanları yetersiz kalmaktadır. Bir düzenleme bölgesi
içerisinde binlerce kişi ortak katılım alanlarına katılmakta, belediyeler ve
bakanlıklar çözümsüz kamulaştırmalarla uğraşmaktadır. 
Değerli
milletvekilleri, Tapu ve Kadastro çalışanlarının maaşları ve özlük hakları
gözden geçirilmeli, gerekirse döner sermayeden pay verilmeli, Türkiye'nin arazi
ve orman kadastrosu bitirilmeli, çok eski kadastro yapılan ve şu anda çok
sayıda insanın malik olduğu yerlerde kadastro yenilemeyle birlikte, yerinde
yapılan tespit ve dayanaklarla tapu kütükleri de yenilenmelidir. 
Bugün
GPS ve fotogrametrideki gelişmelerle hem ucuz hem daha hızlı harita
yapılabilmektedir. Türkiye'nin terör ve işsizlikten sonra en önemli sorunu
planlamadır. Bakanlığınızın, bir tarafta kentlerin 5-10 kilometre dışına kentin
kimliğiyle, dokusuyla bağdaşmayan 3 tarafı beton bloklarla çevrilmiş binalar,
diğer bir tarafta ise rant çevrelerine teslim edilen milyon dolarlık konut
projeleri yapmak yerine, seçimlerde hep söylediğiniz ama bir türlü
yapamadığınız, fakir fukaraya, garip gurebaya sosyal konutlar yapmanızı, dar
gelirliye aylık 100 TL, 250 TL gibi rakamlarla vermiş olduğunuz konut
vaatlerinizi gerçekleştirmenizi bekliyoruz. Kentlerdeki ve köylerdeki
dönüşümleri acilen bitirmenizi ve Türkiye’nin geleceğini planlamanızı
istiyoruz. 
Değerli
milletvekilleri, kentlerde imar planlarıyla beraber altyapının da planlanması,
yer altından yapılan hizmetlerin; elektrik, su, doğal gaz, TELEKOM,
kanalizasyon gibi hizmetlerin tamamının bütün kurumların el birliğiyle aynı
anda yapılması ve bir standart getirilerek yer altında nereden doğal gaz,
nereden elektrik, nereden suyun geçirileceğinin planlanması ve arızayla yer
altı haritalarına göre mücadele edilmesi gerektiğine inanıyorum. Çevre Bakanı
olarak, sokaklarda kâğıt toplayan çocuklardan katı atık depolama ve geri
dönüşüm tesislerine kadar geçen süreye müdahil olmanızı, hava kirliliğinin en
önemli sebebi olan kömürü ve kömür dağıtımını şehirlerimizde yasaklamanızı
bekliyorum. Ayrıca RES, GES ve HES inşaatlarında doğal güzelliklerin mutlaka
korunması, 1-2 megavatlık elektrik üretme adına Karadeniz’in ve başka
bölgelerin doğal güzelliklerinin yok edilmemesi, gelecek nesillerin bize, bizim
de gelecek nesillere bırakmamız gereken değerlere hep birlikte sahip çıkmamız
gerektiğine inanıyorum. 
2011
seçimlerinde “çılgın proje” olarak duyurduğunuz Karadeniz ve Marmara’yı
birleştirecek Kanal İstanbul Projesi’yle ilgili gerek kamulaştırmada gerekse
yapılacak imar planında vatandaşın hak ve hukukunun korunması, bölgedeki arazi
sahiplerinin bilgilendirilmesi gerekmektedir. Gerçekten, Kanal İstanbul’a
Türkiye’nin içinde bulunduğu ekonomik ve sosyal şartlarda ihtiyaç var mıdır?
Yoksa, sermaye çevrelerine yeni bir rant merkezi mi kurulmak isteniyor? Projenin
yapılacağı bölgede ne kadar arazi el değiştirmiş, kimler bu arazileri satın
almıştır? İnsanlardan tarla fiyatına alınan bu arazilere yarın boğaz kıyısında
yalılar ve gökdelenler yapıldığı zaman mutlaka vicdanlar sızlayacaktır.
Değerli
milletvekilleri, Marmara, sanayi ve nüfus yoğunluğu olarak artık çekilmez hâle
gelmiştir. Marmara’ya göre daha bakir olan Adana, Mersin, Niğde, Aksaray ve
Kayseri bölgesi gerek sanayi gerek turizm olarak ikinci Marmara olmaya adaydır.
Kamu yatırımlarının sadece İstanbul merkezli paylaşımını adaletsiz buluyorum.
Sanayi ve turizmi ayağa kaldıracak mega projelerin Adana, Mersin, Kayseri,
Niğde, Aksaray bölgelerine kaydırılması Türkiye’nin hayrına olacaktır.
Bir
Çukurova insanı olarak, yıllardır ihmal edilen, sürekli bahaneler üretilen
Çukurova Havaalanı ve Sahil Bandı Projesi’ne gerekli desteği vermenizi, iki
büyükşehir arasındaki kara yolu ve hızlı tren projelerinin hayata geçirilmesi
için mücadele etmenizi bekliyorum.
Mersin’in
ilçelerinin doğal gazla tanışması için daha kaç yıl beklemesi gerekmektedir? 10
bin nüfuslu Ermenek’e doğal şartlar zor olmasına rağmen doğal gaz getirenlerin,
Mersin’in 100 binin üzerinde nüfusu olan ilçelerine bahane üretmesini kabul
etmiyoruz. 
Değerli
milletvekilleri, doğuda, güneydoğuda; Sur’da, Silopi’de, Nusaybin’de,
Türkiye’nin neresinde olursa olsun, sokaklarda devlet hâkim oluncaya,
insanlarımızın güvenliği sağlanıncaya, devletin askeri, polisi, kaymakamı,
valisi sokaklarda tek başlarına dolaşıncaya kadar; herkesin elektrik, su, doğal
gaz parasını ve vergisini devlet tahsil edinceye kadar; her bir Türk
vatandaşının Türkiye’nin her yerinde rahatça gezmesi, memurluk yapması
sağlanıncaya kadar terörle mücadeleye devam edilmelidir. 
Türkiye
Büyük Millet Meclisi çatısı altında bulunup, buradan maaş alıp Türk milletinin
önünde yemin etme nezaketini bile göstermeyenlerin, Türk bayrağına tahammül
etmeyenlerin, bunlara yıllardır göz yumup müzakere edenlerin tamamını Türk
milletinin vicdanıyla baş başa bırakıyor, bütün bu eksikliklere rağmen teröre ve
terör destekçilerine sırtını dayayanlara, terörist cenazesine katılanlara, Karl
Marx’a rahmet okuyanlara destek vermeyeceğimizi ve gensoruya ret oyu
vereceğimizi belirtiyorum. 
Türk
devletinin ve Türk milletinin itibarını korumak hepimizin görevidir ancak
öncelikle Hükûmetin görevidir. ABD’de Sayın Cumhurbaşkanımızı bir çavuş ile
Sayın Çavuşoğlu’yla karşılama nezaketsizliği gösterenlere aynı şekilde karşılık
verilmesi gerektiğine inanıyorum. 
Binlerce
yıldır bir ve beraber yaşadığımız bu toprakların bir metrekaresini bile hiç
kimseyle paylaşmayacağımızı belirterek Sur’da, Silopi’de hayatını kaybeden
şehitlerimizin adının buralarda yaşatılmasını temenni ediyor, yüce heyetinizi
saygıyla selamlıyorum. (MHP sıralarından alkışlar)
BAŞKAN – Teşekkürler Sayın Şimşek.
ÇAĞLAR DEMİREL (Diyarbakır) – Sayın Başkan…
BAŞKAN – Sayın Demirel…
ÇAĞLAR
DEMİREL (Diyarbakır) – Sayın Başkan, hatip, konuşmasına başlarken, yakılan,
yıkılan yerlere yönelik bizim herhangi bir söz söylemediğimize, bunu
söylemememizle birlikte bu gensoru önergesini buraya getirdiğimize dair bizi
töhmet altında bıraktı. Ona ilişkin ben söz hakkı talep ediyorum.
BAŞKAN
– Sizin grubunuza mı bu noktada…
ÇAĞLAR
DEMİREL (Diyarbakır) – Evet, evet.
BAŞKAN
– Buyurun. 
İki
dakika süre veriyorum. 
BAKİ
ŞİMŞEK (Mersin) – Sayın Başkan, benim ifadem “Yakanlara, yıkanlara söz
söylemediniz.” şeklinde, isterseniz tutanaklara bakabilirsiniz.
BAŞKAN
– Tamam, yani mümkün mertebe… 
BAKİ
ŞİMŞEK (Mersin) – Mana farklı yere gidiyor söylenenden, tutanaklara
bakabilirsiniz. 
BAŞKAN
– Evet, evet, yeni bir sataşmaya meydan vermeden…
VIII.- SATAŞMALARA İLİŞKİN KONUŞMALAR
(Devam)
7.- Diyarbakır Milletvekili Çağlar
Demirel’in, Mersin Milletvekili Baki Şimşek’in (11/6) esas numaralı Gensoru
Önergesi üzerinde MHP Grubu adına yaptığı konuşması sırasında HDP Grubuna
sataşması nedeniyle konuşması
ÇAĞLAR DEMİREL (Diyarbakır) – Teşekkürler Sayın Başkan.
Kimin
yakıp yıktığı ortada, kimin tankı ve topu varsa onlar alanları yaktı, tarihî
yerleri yaktı ve yıktı. Her şeyden önce şunu söyleyelim: Başbakan “Orada
olaylar olmasaydı da yine bizim böyle bir projemiz vardı.” demişti yani bu
önceden planlanan bir projeydi, Sur’da hayata geçirilmeye çalışılıyor, bizim
söylemek istediğimiz nokta budur. 
Yani,
bu önceden planlananları bugün hayata geçiren Sayın Bakana özellikle biz şunu
soruyoruz: UNESCO tarihî miras alanı olan surların etrafına ördüğünüz beton
blokların aslında UNESCO’ya aykırı olduğunu biliyorsunuz. Okulları ve sağlık
ocaklarını karakola çevirmişsiniz. Orada yaşayan insanlara sizin yaşama alanı
bırakmadığınız ve o alanları askere ve polise devrettiğiniz bir gerçekliktir,
bunu görmek zorundasınız. 
İkincisi,
biz bu sürecin takipçisi olacağız, bu süreci başından beri takip ettik ve
bundan sonra da takip edeceğiz. Siz ilk önce yakıp yıktınız, bunun zeminini
pratikleştirdiniz, sonra da yasal bir çerçeveye dönüştürmeye çalışıyorsunuz,
torba yasalarla da bunu gerçekleştirmeye ve acele kamulaştırmayla da bunun
üstünü örtmeye ve yargı yolunu da kapatmaya başladınız. Sayın Bakan, bu
hukuksuzdur. Anayasa’nın 35’inci maddesini çiğnemiş durumdasınız şu anda. 
Böylelikle
ben şunu çok net olarak ifade edeyim ki sizler orada bir savaş hukuku
işlettiniz. Bu savaş hukukunu görmek zorundasınız. Sizin orada o alanları kime
-ranta- peşkeş çekeceğinizi biz takip edeceğiz. Siz oradaki halkın talepleri
doğrultusunda hareket etmeden, yüzde 98’ini kamulaştırarak, yerel
inisiyatiflerin görüşünü almadan orayı gasbedip oraya el koyarak ne yapmaya
çalışıyorsunuz? Orada çalışmak istediğiniz şey, tamamen, daha önceden de tarihî
süreçlerde gördüğümüz… 
(Mikrofon
otomatik cihaz tarafından kapatıldı)
ÇAĞLAR
DEMİREL (Devamla) - …bir kültürü, tarihi yok etmektir ve bir soykırım
gerçekleştirmektir diyorum. 
Teşekkür
ederim. (HDP sıralarından alkışlar) 
BAŞKAN
– Şimdi, gruplar adına ikinci söz…
İDRİS
BALUKEN (Diyarbakır) – Sayın Başkan, İç Tüzük 60’a göre kısa bir söz alabilir
miyim?
BAŞKAN
– Buyurun, bir dakikada lütfen…
V.- AÇIKLAMALAR (Devam)
19.- Diyarbakır Milletvekili İdris
Baluken’in, Kilis’e yapılan roket saldırılarının örtbas edilmek istendiğine
ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Biraz
önce Dışişleri Bakanlığıyla ilgili bir gensoru görüşmesi yaptık ve o gensoru
görüşmesi sırasında da Kilis’te neler oluyor bitiyor diye Bakanın Genel Kurula
ve kamuoyuna bilgi vermediğini ve mümkünse bu gensoru vesilesiyle bu
bilgilendirmeyi yapması gerektiğini ifade ettim. 
Gensorumuzu
“iftira” olarak nitelendirenler, maalesef, Kilis’e yeniden yapılan bir saldırı
sonucu 2 yurttaşımızın yaşamını yitirmesi olayının da âdeta gözlemleyicisi ve
destekleyicisi pozisyonuna düşmüşlerdir çünkü uzun süredir “Gökten üç elma
düştü.” masalı şeklinde, “Kilis’e roket düştü.” şeklinde haberlerle orada
yaşanan saldırı gölgelenmeye, gözden kaçırılmaya çalışılıyor. Bugün yapılan
saldırıda ölü sayısının artabileceğine dair de endişeli birtakım haberler var.
Bu haberin kendisi bile…
(Mikrofon
otomatik cihaz tarafından kapatıldı) 
İDRİS
BALUKEN (Diyarbakır) – Hemen toparlıyorum Sayın Başkan.
BAŞKAN
– Sayın Baluken, prensip kararlarından bahsettik ya…
İDRİS
BALUKEN (Diyarbakır) – Sanırım toparlamak için…
BAŞKAN
– Yo, gündeme geçtikten sonra bir dakika. O, gündemden önceydi.
Teşekkür
ediyorum. 
İDRİS
BALUKEN (Diyarbakır) – Bu kabul edilebilir bir şey değil Sayın Başkan -tutanaklara
geçmesi açısından o zaman ifade edeyim- yani Kilis’e yapılan bu saldırılarla
ilgili hâlâ aynı duyarsız tavrı ortaya koyanlar, Genel Kurulu ve Türkiye
kamuoyunu bilgilendirmeyenler aslında bu saldırıları nasıl örtbas etmek
istediklerini de bir şekilde ele veriyorlar. Yani, gensoru önergemizin ne kadar
isabetli olduğu ve içerisine girilen girift ilişkilerin ne kadar kirli olduğu
da bu saldırıların örtbas edilme çabasından da açığa çıkıyor.
Teşekkür
ederim.
BAŞKAN
– Teşekkürler Sayın Baluken.
Sayın
Özel, size de bir dakika süre veriyorum 60’a göre.
Buyurun.
20.- Manisa Milletvekili Özgür Özel’in, AK
PARTİ Grubunun gensoru önergelerinin görüşmeleri sırasındaki tutumuna ilişkin
açıklaması
ÖZGÜR
ÖZEL (Manisa) – Sayın Başkan, Anayasa ve İç Tüzük’e uygun olarak verilmiş olan
bir gensoruyu görüşüyoruz. Sayın Bakan yerinde ancak gensoruyu veren grup biz
değiliz ama Cumhuriyet Halk Partisinin salondaki durumunu görüyorsunuz.
Gensorunun muhatabı da biz değiliz, gensorunun muhatabı olan Sayın Bakanın
grubu tarafından bu noktada yalnız bırakılması, bugüne kadar görülmedik bir
şekilde yalnız bırakılmasından bir anlam mı çıkarmalıyız yoksa iktidar
partisinin gensoru müessesesini işlevsizleştirmesinin vardığı son noktalardan
bir tanesi midir? Ama gelinen noktada, birazdan milletvekilleri içeri girecek
olup grup başkan vekilinin parmağının ucuna göre karar bildirmeleri herhâlde bu
Meclise yapılmış en büyük hakaret olacaktır. 
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) - Ya gelsinler izlesinler; Bakanlarının arkasında değillerse onu
da bilelim.
Teşekkür
ederim.
BAŞKAN
– Sayın Çakır, buyurun.
21.- Tokat Milletvekili Coşkun Çakır’ın,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
COŞKUN
ÇAKIR (Tokat) – Sayın Başkan, teşekkür ederim.
Cumhuriyet
Halk Partisi grup sözcüsü Sayın Özgür Özel’in söylemiş olduğu hususlar
doğrusunu söylemek gerekirse bize ders verir niteliktedir, böyle bir derse
ihtiyacımız yoktur. Her milletvekili nasıl, nerede, ne zaman bulunacağını, ne
zaman oy kullanacağını kendisi takdir eder. Biz Sayın Bakanımızın arkasındayız,
Hükûmetimizin arkasındayız; grubumuzun ne zaman içeri gireceğine, ne zaman
dışarı çıkacağına da Sayın Özel karar veremez.
Teşekkür
ederim.
BAŞKAN
– Teşekkür ediyorum.
VII.- GENSORU (Devam)
A) Ön Görüşmeler (Devam)
2.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel'in, Sur ve Silopi ilçelerinde alınan acele kamulaştırma kararı ve
Türkiye genelindeki kentsel dönüşüm projeleriyle vatandaşları mağdur ettiği ve
sermaye için rant yarattığı, uygulanan RES ve HES projeleriyle doğanın tahrip
edilmesine sebebiyet verdiği iddiasıyla Çevre ve Şehircilik Bakanı Fatma
Güldemet Sarı hakkında gensoru açılmasına ilişkin önergesi (11/6) (Devam)
BAŞKAN
- Şimdi, gruplar adına ikinci söz, Halkların Demokratik Partisi Grubu adına
Şanlıurfa Milletvekili Osman Baydemir’e aittir.
Buyurun
Sayın Baydemir. (HDP sıralarından alkışlar)
Sizin
de süreniz yirmi dakikadır. 
HDP
GRUBU ADINA OSMAN BAYDEMİR (Şanlıurfa) – Sayın Başkan, saygıdeğer
milletvekilleri; hepinizi saygı, sevgi ve hürmetle selamlıyorum. 
Sekiz
bin yıl boyunca insanlığa büyük hizmetler vermiş, medeniyetlerin bugün bu
noktaya gelmesinde büyük bir alın teri, emeği olan Şehri Sur, Diyarbakır Sur
bölgesi, Amid, Amida büyük bir saldırıyla şu anda karşı karşıyadır. Bugün
vermiş olduğumuz gensorunun ve yapacağımız çağrıların, izahatların bu saldırıyı
ve yıkımları durdurmasına vesile olmasını temenni ediyorum ve her şeyden önce, Sayın
Bakan, Bakanlığın bugüne kadar yapmış olduğu bu saldırıların nerede
durdurulabileceğine dair, nasıl durdurulabileceğine dair ve bu kirlilikten
nasıl arınabileceğine dair kendilerine soru sorma imkânına vesile olmasını
temenni ediyorum. 
Evet,
Sur şehrinde sekiz bin yıl boyunca hayat kesintiye uğramadı. Ne zamana kadar
biliyor musunuz? AKP’nin sokağa çıkma yasaklarına kadar. AKP, sokağa çıkma
yasağı ilan etmeden önceki bütün sekiz bin yıl boyunca Sur şehrinde hayat
kesintiye uğramadı. Bu sekiz bin yıl boyunca defalarca Sur saldırıya maruz
kaldı, defalarca Sur kuşatıldı ama hiç kimse zorla, zorbalıkla Sur’u,
Suriçi’ni, Sur’un yaşayanlarını ele geçiremedi, tahakküm kuramadı. Emin olun ki
bu, siz de olsanız, sizler de zorla, zorbalıkla, ceberutlukla, Sur’u ve Sur’un
yaşayanlarını asla ve kata ele geçiremeyeceksiniz. 
Şüphesiz
ki 33 medeniyete ev sahipliği yapmış olan bu şehir ve bu şehrin tüm
yaşayanları, kim olursa olsun dostluk elini uzattığında, birlikte yaşam elini
uzattığında hem şehrinin kapısını hem de yüreğinin kapısını bütün insanlığa,
bütün medeniyetlere açtı. Bundan dolayıdır ki Sur çok dillidir, Sur çok
inançlıdır, Sur çok kültürlü bir şehirdir. Sur’un tarihî ve kültürel yapısını,
birikimini insanlığın ortak mirası olarak tescillemek, geleceğe taşımak,
geçmişe duyulan saygının gereği ve gelecek nesillere duyulan sorumluluğun
gereği olarak büyük bir stratejinin neredeyse yıllarca paydaşı olmaktan da
büyük bir onur duyduğumu ifade etmek istiyorum. Tam da bu minvalde Diyarbakır
Kalesi ve Hevsel Bahçeleri Kültürel Peyzaj Projesi’nin UNESCO Dünya Miras
Listesi’ne alınmasını sağladık ve bu sağlama süreci içerisinde de karınca
kararınca emeği olan bir kardeşiniz olarak şu anda sizlere hitap ediyorum.
Bu
hedefler için, başta halkımızla birlikte, sivil toplum örgütleri, meslek
örgütleri, üniversite, Hükûmet dâhil olmak üzere tüm kamu kurum ve
kuruluşlarıyla ortak bir çalışma perspektifiyle hareket ettik. Bugün Şehri
Sur’da dayatılan yıkım aynı zamanda insanlığa karşı işlenen suçları
meşrulaştırmak amacıyla, koruma amaçlı imar planımıza ve surların korunması
amacıyla ilgili bakanlıkla yürütmüş olduğumuz çalışmalara ve iki projeye
özellikle atıfta bulunarak perdelenmek, üstü örtülmek isteniyor.
Sayın
Başkan, saygıdeğer milletvekilleri; 2005 yılında Kültür ve Turizm Bakanlığıyla
ve kentteki tüm dinamiklerle birlikte bugün Sur’un kuruluş yeri olan, “İçkale”
diye tabir etmiş olduğumuz mekân, aynı zamanda sahabe türbelerinin, aynı
zamanda kiliselerin, camilerin, bir nevi şehrin kurulduğu günden bugüne değin
yönetim ve üretim yeri olan merkezin altında, henüz açığa çıkarılmamış, gün
yüzüne kavuşturulmamış höyük, arkeolojik alanlar vardı. Bu arkeolojik alanın
açığa çıkarılması adına Toplu Konut İdaresi, Başbakanlık, Valilik ve kentin
dinamikleriyle bir projeyi birlikte hayata geçirmenin çabası içerisine girdik.
Temel amacımız, Sur’un koruma bandını muhafaza etmek ve arkeolojik sit alanı
içerisinde bulunan yapıların, hamamların, “amfiteatr”ların, bütün çalışmaların
sürdürülerek açığa çıkarılmasını sağlamaktı. Tam da bu noktada, yüzde 68
oranında gerçekleşme sağlandı, yüzde 68 oranında başarı sağlandı. Bunun yüzde
68’de kalmasının tek nedeni de konut rezervinin orada yaşayan halka
yetmemesinden kaynaklıydı ve bu çalışma 2013’ün sonuna kadar da bizzat benim
tarafımdan yürütülen bir çalışmaydı. 
Yine,
bu çalışma cumhuriyet tarihinde bir ilkin ifadesidir. Orada arındırılan
yapıların üzerine herhangi bir ticari yapı gelmeyecekti, tamamen arkeolojik
alan olarak, koruma amaçlı imar planımızın içerisine de tescili yapılmış
durumdadır. Toplu Konut İdaresinin kurulduğu günden bugüne değin tek bir kuruş
rant elde edemediği tek proje de yine bu minvalde bizim paydaşı olmuş olduğumuz
bu projenin ta kendisidir yani harcanan bütün kamu kaynakları sadece ve sadece
o insanlık mirasının açığa çıkarılması ve geleceğe taşınması amacıyla
kullanıldı. 
İkinci
çalışma da Ali Paşa ve Lalebey’deydi. Aynı perspektifle, Ali Paşa ve
Lalebey’deki çalışmanın akamete uğramaması adına ve bir yönüyle de bugün ortaya
konulan politikayı boşa çıkarma adına, 2008 yılında dönemin valisi Toplu Konut
İdaresiyle birlikte bir avan proje hazırladı ve bu avan proje dönemin
Başbakanının talimatıyla hayata geçirilmek istendi. 2008’deki o avan projenin
amacı Ali Paşa ve Lalebey Mahallelerinde tüm yapıları kaldırıp yerine Toplu
Konut İdaresi tarafından 5 katlı binaların inşa edilmesiydi. Kentteki tüm sivil
toplum örgütleri buna itiraz ettiler ve Anakent Belediyesiyle birlikte, Sur
Belediyesiyle birlikte sürecin içerisine dâhil olduk ve 2008’de yapılan
protokolü lağvederek 2009’da yeni bir protokol inşa ettik ve o protokolde Ali
Paşa ve Lalebey’de de “Koruma amaçlı imar planının çıktıları dışında bu bölgeye
ve Sur’a çivi dahi çakılamaz.” ilkesi ve prensibi üzerinden bir anlaşma, bir
konsensüs sağlandı ve orada yürütmüş olduğumuz çalışmalarda da yüzde 50
oranında rızaya dayalı… Sayın Bakan, Reza’ya dayalı değil… 
Sayın
Bakan, duyuyor musunuz beni?
ÇAĞLAR
DEMİREL (Diyarbakır) – Sayın Bakan dinlemiyor ki.
OSMAN
BAYDEMİR (Devamla) – Sayın Bakan, rızaya dayalı, Reza’ya dayalı değil-… 
ÇAĞLAR
DEMİREL (Diyarbakır) – Sayın Başkan, gensoru kiminle ilgili?
OSMAN
BAYDEMİR (Devamla) – …bir perspektifle, tek bir insanın burnu kanamadan, tek
bir kavga, tek bir gürültü olmadan yüzde 50 oranında başarı sağlandı. Diğer
yüzde 50’nin hayata geçmemesinin nedenlerinden bir tanesi de… Bizim temel
perspektiflerimizden bir tanesi, Suriçi bölgesinde yapısı olup taşınmak
istemeyen, koruma amaçlı imar planı çıktısı doğrultusunda, perspektifi
doğrultusunda, “Ben burayı restore edeceğim.” diyen her yurttaşımızın talebine,
bakış açısına rıza göstermek ve onun kendi yapısını kendisinin restore etmesine
de fırsat vermek adına yüzde 50’de kalmıştı. 
İşte,
bir yandan bu çalışmalar sürerken, öte yandan da Diyarbakır Suriçi bölgesini,
insanlık ailesinin ortak hizmetine, ortak perspektifine sunacak kültürel dokuyu
soyut, somut insanlık mirasıyla birleştirip, tescil ettirecek koruma amaçlı
nazım imar planı, 2012’de kentin bütün dinamiklerinin katkısı ve katılımıyla,
onlarca, yüzlerce toplantıyla, mahalleden tutun muhtara kadar, esnaftan tutun
bütün kamu kurum ve kuruluşlarına kadar, hatta ve hatta güvenlik birimlerine
kadar herkesin dâhiliyeti sağlanarak ve kentte bir sahiplilik duygusu
oluşturarak, ilk defa Türkiye'de gerçekleşti ve bu plan, Diyarbakır Sur’u,
Şehri Sur’u UNESCO Kültürel Miras Listesi içerisine taşıyan âdeta bir başarı
sertifikası, âdeta Diyarbakır surlarını ve Diyarbakır Suriçi’ni, kültürel
mirasını koruyan, kollayan bir şehir anayasası hâlini almış oldu. 
Gelin
görün ki bu zaman dilimi içerisinde, Bakanlığınız, öncelikle Hevsel Bahçelerini
HES kurmak suretiyle katletmeye çalıştı. 
Yine
kentin dinamiklerinin harekete geçmesiyle ve açılan idare mahkemesindeki
davayla bu ancak bertaraf edilebilindi. Bununla da sınırlı kalmadı, bir müddet
sonra yine Bakanlığınız Hevsel Bahçeleri ve Dicle Vadisi’ni konut rezerv alanı
olarak ilan etti. Yine kentin dinamiklerinin harekete geçmesiyle birlikte idare
mahkemesinde bu karar da iptal edildi. İşte, geçtiğimiz hafta bu Mecliste torba
kanunla getirilmiş olan, yargı yolunu kapatan süreç, tam da bugün, yapmak
istediğinizin önlenmemesi adına, bir kentsel katliamın önlenmemesi adına yargı
yolunu kapatan bir düzenlemeden başka bir şey değildir.
Sayın
Başkan, saygıdeğer milletvekilleri; bugün bir kez daha ifade etmek isterim ki hiçbir
şehir kalekollarla, güvenlik perspektifiyle korunamaz, kollanamaz. Ancak ve
ancak barışla korunabilir şehirler, ancak ve ancak barışla geleceğe taşınabilir
şehirler. Barış, özgürlükle gelir, adaletle korunur ve demokrasiyle geleceğe
taşınır. 1939 ve 1953 yıllarında Diyarbakır’da çekilen hava fotoğrafı; bu
fotoğraflardan sokak dokusunu görebiliyoruz. İşte, koruma amaçlı imar planının
kendisi bu sokak dokusunu ve bu tarihî şaheseri koruma amaçlıdır ama şu anda
bile dozerler ve kepçeler bu tarihî yapıyı, sokak dokusunu, bu kültürel dokuyu,
somut ve soyut dokuyu bir şekliyle yok ediyor. Aslında, Sayın Bakan, hafızalar
yok ediliyor, hafızaların kendisi yok ediliyor. Şu anda yıkım çalışmaları
sürerken sadece molozlar taşınmıyor, o binaların enkazı içerisinde bulunan genç
kadınların çeyizlik eşyaları taşınıyor, beden parçaları taşınıyor, insanların
bir nevi belleği taşınıyor. Ve bütün bu işlem niçin yapılıyor? İşte bütün bu
işlem, turizm şehri hâline dönüştürmeyi arzulamış olduğumuz, koruma amaçlı imar
planıyla hayata geçirmeye çalışmış olduğumuz bu plan ama sizin kalekol inşası
için yapmış olduğunuz, şu andaki uygulamayı burada görüyoruz. Okullar
yapılıyor, bir nevi Nasrettin Hoca’nın misali gibi Sayın Bakan. Siz
Diyarbakır’da, vilayette konuşma yaparken; Sayın Başbakan, yine, Diyarbakır’da
Ulucami’nin önünde konuşma yaparken tıpkı Nasrettin Hoca’nın eşeği misali arka
tarafta dozerler, kepçeler, greyderler, bir maytap dahi patlamamasına rağmen
yıkım işlemi gerçekleştiriyorlardı ve bu yıkım işlemi içerisinde, şu anda
haritada görmüş olduğunuz yollar, bulvarlar, ana arterler, meydanlar
oluşturuluyor sit alanı içerisinde. Bu bir kıyımdır, bu bir yıkımdır. Emin olun
Sayın Bakan, IŞİD’in Palmira’ya saldırısı nedir, şu anda Sur içerisinde yapmış
olduğunuz yıkım aynı anlama gelir, aynı sonuçları bünyesinde doğurmaktadır. 
Bu
fotoğraf da bir hafta önce havadan çekilmiş olan fotoğraf. Yıkımın fotosunu şu
anda size gösteriyorum Sayın Bakan. Bu da yıkım öncesi, kentsel dokunun hâlen
ayakta olduğu mekân. Çok açık ve net söylüyorum Sayın Bakan, tanklarla,
toplarla yıkamadığınız binaları tanklarla, toplarla açamadığınız sokakları şu
anda greyderlerle, dozerlerle, buldozerlerle hayata geçirmeye çalışıyorsunuz.
Bir
devleti devlet yapan, ona meşruiyet veren birkaç özellik vardır. Bunlardan bir
tanesi hayat hakkını korumaktır. Bir diğeri de şüphesiz ki özgürlükleri
korumak, kollamak ve geliştirmektir ama bir diğeri de barınma hakkını, mülkiyet
hakkını korumak ve kollamaktır. İşte, bizim perspektifimiz de koruma amaçlı
imar planıyla korumuş olduğumuz mülkiyet çeşitliliği, mülkiyet renkliliğinin
fotoğrafıdır. Sayın Bakan, bu da sizin ve Hükûmetinizin mülkiyete bakış
açısının fotoğrafıdır. Kırmızıya boyalı olan tüm alan devlet tarafından,
Hükûmet tarafından el konulan alanın kendisidir. Sur’un yüzde 90’ına şu anda el
konulmuş durumdadır. Sayın Bakan, bu, hukuk değildir; bu, hukukun üstünlüğü
değildir. Bu, olsa olsa zorbalıktır; bu, olsa olsa, bana göre, haydutluktur. 
Bir
kez daha ifade etmek istiyorum: On yıllık zaman dilimi içerisinde, her şart ve
koşulda birlikte üretmenin, birlikte başarmanın ve aydınlık geleceğe, gelecek
nesillere iyi bir miras bırakmanın arayışı ve çabası içerisinde olduk. 
Sizler
Adana’dan seçildiniz ve benim bildiğim kadarıyla 76 bin oyla seçildiniz ya da
77 bin oyla seçildiniz. Gültan Kışanak, Fırat Anlı 396 bin oyla seçildi. Sur
Belediye Başkanımız 100 bini aşkın oyla seçildi. Sizin demokratik meşruiyetiniz
neyse, o arkadaşlarımızın da demokratik meşruiyeti en az odur. Belediyeyi yok
sayarak, hiçe sayarak, aynı şekilde muhtarları, sivil toplum örgütlerini hiçe
sayarak orada yapmış olduğunuz her plan, her çalışma gayrimeşrudur, gayrimeşru.

Ben
size bir şey söyleyeyim mi Sayın Bakan? 2004 yılında, 2009 yılında, 2014
yılında, bugünkü Cumhurbaşkanı, o dönemlerdeki Başbakan Diyarbakır’ı istedi.
Diyarbakır halkı teveccüh göstermedi. Şu anda yapmış olduğunuz, Sayın
Cumhurbaşkanının kini, öfkesi Diyarbakır halkına sizin tarafınızdan,
Bakanlığınız tarafından kusturuluyor. Emin olun Sayın Bakan, emin olun, bütün
bakanlıklar geçicidir, vekillikler geçicidir, belediye başkanlıkları geçicidir,
bütün temsil pozisyonları geçicidir. Bugünkü benim size olan çağrımı siyaset
gereği kabul etmeyebilirsiniz ama bana değil de kendinizden önceki bakana
bakın, onun maruz kalmış olduğu uygulamaya bakın. Bugün Sur etrafında akbabalar
üşüşmüş durumda. Emin olun, o akbabalar, şu anda, sizin makamınıza da çok sıkça
gidip geliyorlar rant elde etmek için, bir lokma koparabilmek için. Onların,
bugün Mecliste grubunuz itibarıyla bulunan insanlardan çok daha fazla olduğunu
da bir kez daha dikkatlerinize, bu vesileyle, getirmek istiyorum. 
Bu
uygulama 1915’te bir kez daha Diyarbakır’a dayatıldı, bir kez daha dayatıldı ve
yine aynı mahallelerde dayatıldı biliyor musunuz, aynı mahallelerde. Peki,
bugün, ırkçılıkta, faşizmde neredeyse birbiriyle yarışan bir realiteye tanıklık
ediyoruz. Birisi çıkmış diyor ki: “Baş üzerinde baş bırakmayacağız.” Birisi
çıkmış diyor ki: “Ya baş alacağız ya baş eğeceğiz ya da taş üzerinde taş
bırakmayacağız.” Vallahi, billahi, tallahi, baş kesen, taş kesen, yaş kesen
iflah olmadı, iflah olmayacak, bu politika da iflah olmayacak, bu politika da
başarılı olmayacak. Bu itibarla da bugün Sur’a dayatılan politika, Sur’a
dayatılan saldırı aslında bir yönüyle Esad’la yarışmaktır, Saddam’la
yarışmaktır, kemerler oluşturmaktır, nüfussal, demografik yapı üzerine
oynamaktır. 
Diyarbakır
halkı Sur’da, Büyükşehirde size rıza göstermedi, siz Sur Belediye Başkanlığı
hizmet binasını kamulaştırdınız. El insaf Sayın Bakan, el insaf! Şu anda, Ulu
Cami, Hasan Paşa Hanı, Cemil Paşa Konağı, bizim ne kadar ödül almış olduğumuz
proje varsa hepsi tarafınızdan kamulaştırılmış. Ya bu bir cehalet örneğidir ya
da bu “Ey Diyarbakır halkı, sen seçimde bana vermiyorsan aha, bak, ben böyle
despotlukla, zorbalıkla el koyarım.” demektir. Vallahi bütün despotlar
rahmetlik oldular, Allah rahmet eylemesin onlara ama hepsi bir dertten gitti,
zapt edememe derdinden gitti. Emin olun, kim despotluk yaparsa o dertten
gitmeye de mahkûm olacaktır. Ben, bir kez daha, bu vesileyle, yaş kesmekten,
baş kesmekten ve taş üzerinde taş bırakmamaktan vazgeçin çağrısını yineliyorum.

Sizden
önceki Bakanın maruz kaldığına yani kullanılıp atılmaya maruz kalmak
istemiyorsanız… Gensorumuzdan sonra muhtemelen aklanacaksınız, gelip tebrik kuyruğuna
girecekler Sayın Bakan, tebrik kuyruğuna girecekler. Bence siz meslek
kimliğinizin de gereğini yapabilirsiniz ve çıkıp “Ey Hükûmet, bu, kültürel
mirasa bir saldırıdır, bu bir insanlık suçudur. Ben bir mimar olarak bu suça
imza atmıyorum, istifa ediyorum Bakanlıktan.” derseniz vallahi insanlık sizi
alkışlayacaktır, insanlık sizi alkışlayacaktır. (HDP sıralarından alkışlar) 
En
derin saygılarımı sunuyorum. 
BAŞKAN
– Teşekkürler. 
Birleşime
on dakika ara veriyorum. 
Kapanma Saati: 18.31
ÜÇÜNCÜ OTURUM
Açılma Saati: 18.49
BAŞKAN: Başkan Vekili Ahmet AYDIN
KÂTİP ÜYELER: Mustafa AÇIKGÖZ (Nevşehir), Ali Haydar
HAKVERDİ (Ankara)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 74’üncü Birleşiminin
Üçüncü Oturumunu açıyorum.
(11/6)
esas numaralı Gensoru Önergesi’nin gündeme alınıp alınmamasına ilişkin
görüşmelere kaldığımız yerden devam edeceğiz. 
Hükûmet
burada. 
Şimdi
söz sırası, gruplar adına, Cumhuriyet Halk Partisi Grubu adına İstanbul
Milletvekili Sayın Gürsel Tekin’e aittir.
Buyurun
Sayın Tekin. (CHP sıralarından alkışlar)
CHP
GRUBU ADINA GÜRSEL TEKİN (İstanbul) – Sayın Başkanım, değerli milletvekilleri;
bugün kentsel yıkım için söz almış bulunmaktayım.
İzin
verirseniz elimdeki şu haritayı göstermek zorundayım. Cumhuriyet Halk Partisi
olarak, 2011 yılında, özellikle vekili olduğum İstanbul’la ilgili,
İstanbul’daki uygulamalarla ilgili dönemin Başbakanı Sayın Erdoğan’a, Çevre ve
Şehircilik Bakanlığına, hemen hemen devletin bütün kurumlarına bu haritayı
gönderdim. Bu harita aynı zamanda İstanbul’un -Sayın Topbaş’ın deyimiyle-
anayasasıydı ve İstanbul’un master planıydı. 
Değerli
arkadaşlar -merak eden arkadaşlarımıza, Sayın Bakana da tekrar gönderebilirim
eğer arşivlerde yoksa- burada tek tek, özellikle 1999 yılında yaşamış olduğumuz
acı deprem deneyiminden sonra, başta İstanbul olmak üzere, Türkiye'nin dört bir
yanında -çok sayıda belediye başkanlarımız da burada, çok iyi bilirler- dönemin
Hükûmeti 1999 yılında kamuya ait yani devlete ait, millî emlak dediğimiz
millete ait bütün arsaları, arazileri, kentsel dönüşüm ve depremin yaralarının
sarılması için ayırmıştı. Ne yazık ki sadece İstanbul değil, Türkiye'nin dört
bir yanında bu uygulama için ayrılan arsaların tamamı birilerine peşkeş çekildi
ve ranta kurban edildi. 
Ben
şimdi çok merak ediyorum, özellikle Sayın Bakanın not almasını istiyorum: Kamu
arsaları olarak yani bu vasıflarda olan arsalardan, deprem dönüşümü, kentsel
dönüşüm için kullanılması gereken arsalardan acaba kaç tane var İstanbul’da,
onu çok merak ediyorum. Eğer kendileri bilmiyorsa, kaç tane kalıp kalmadığını
da kendilerine göndereceğim. 
İkincisi:
Ben, eski Başbakana gönderdim, Sayın Davutoğlu Başbakan olur olmaz Sayın
Davutoğlu’nun kendisine de gönderdim ama büyük olasılıkla belli ki Sayın
Davutoğlu’na bu bilgiler verilmemiştir. Sayın Davutoğlu, geçen gün İstanbul’da
konuşurken özellikle tarihî yarımadayla ilgili “Ecdadımızın kemiklerini
sızlatacak hiçbir uygulamanın içinde olmayız.” demişlerdi. Şimdi, bunu Türkiye
kamuoyuyla ilk paylaşan bir siyasetçiyim, milletvekiliyim, şuraya baktığınızda,
sadece tarihî yarımadadaki bu iki bina değil, maalesef, özellikle, İstanbul’un
büyük alanları, rant alanları dediğimiz yani değeri yüksek, emlak değeri yüksek
olan alanlara baktığımızda çok net bir şekilde bir kentsel katliamın nasıl
olduğunu rahatlıkla görebilirsiniz. Bütün bunların üzerine Sayın Davutoğlu şu
ifadeyi kullandı: “Bundan sonra bu alanlarda en ufak bir uygulama olmayacak.”
Belli ki Sayın Başbakanın bundan da bilgisi yok, şu anda imar uygulaması
yapabileceğiniz bir tek parsel yok, bir tek, ne tarihî yarımadada var ne de
İstanbul’un başka yerlerinde var. 
Değerli
arkadaşlar, çok merak ettiğim bir soruyu da yine Sayın Bakana sormak istiyorum:
İstanbul’da iki alan kaldı; birincisi mezarlık alanları, ikincisi askerî alanlar.
Askerî alanların bir tanesi, önemli olan, 8,5 milyon metrekare, Esenler’deki
arsa bir ilçe belediye başkanına devredildi. Şimdi, Sayın Bakan, bizim
bildiğimiz, çok sayıda belediye başkanının da bildiği, imar yetkisi olan birkaç
kurum var; sizin uhdenizde olan Çevre ve Şehircilik Bakanlığı ve büyükşehir
belediye başkanlıkları. Bu arsayı hangi gerekçeyle ilçe belediye başkanına
verdiniz, doğrusu onu çok merak ediyorum. Neden siz almadınız? Yani
İstanbul’da, İstanbul’un kentsel dönüşümüyle, özellikle depremle ilgili çok
ciddi sıkıntıları olmasına rağmen bütün bu uygulamalarda kullanmanız gereken
yeri hangi gerekçeyle bir ilçe başkanına verdiniz onu bilmiyorum. 
Şimdi,
vermiş olduğunuz yerle ilgili, önce eski Başbakan Sayın Erdoğan “Kanal İstanbul
olarak kullanacağız.” demişlerdi, seçim döneminde, aynı hafta içerisinde,
aralıksız üç gün içerisinde Sayın Başbakan Esenler’de yapmış olduğu miting
toplantısında “90 bin konut yapılacak.” demişti burayla ilgili. Galiba ya bir
gün sonra ya da bir gün önce Sayın Canikli’nin bir demeci var. Sayın Canikli de
-İstanbul’da sanki hiç AVM yokmuş gibi- “AVM’ler merkezi olacak.” demişti. Yine
Sayın Topbaş’ın demeci var -bütün bunlara baktığınızda göreceksiniz- Sayın
Topbaş da “Dünyanın en büyük parkını yapacağız.” demişti. Şimdi, gerçekten çok
merak ediyoruz. Yani hepimizin, 81 ilin bileşkeni olan çok önemli bir şehirde
uygulamalarınız böyleyse Diyarbakır’daki uygulamalarınızın ne olacağını çok
merak ediyorum.
İkincisi:
Bakanlığınızın bütün arşivlerine baktım, acaba örnek olabilecek, örnek olarak
gösterebileceğiniz bir kentsel dönüşüm modeliniz var mı, yok mu diye. Üç
tanesini buldum. Bunun bir tanesi Roman kardeşlerimizin özellikle yoğunlukta
olduğu Sultan Mahallesi. Her ne kadar şimdiki adı Sulukule olmuş olsa da
Osmanlı’dan kalma, dönemin Osmanlı saraylarının büyüklerinin, yöneticilerinin
gidip eğlendiği yerdi orası. Bilirsiniz, Roman kardeşlerimiz daha çok müzikle
ilgilenirler; doğal olarak da -Sulukule dediğiniz, yani bizim deyimimizle
Sultan Mahallesi merkeze yakın- Aksaray’a, Taksim’e ve belli civarlara yakın
yerlerde kendi sanatlarını icra etmek için gidip gelirler. Bir kentsel dönüşüm
hikâyesi çıkardınız. Çıkarmış olduğunuz o hikâyeye paralel olarak da aynı
zamanda maalesef işte Alevi açılımının, Roman açılımının ve Kürt açılımının
sonucunda açılımların hangi felaketlerle karşı karşıya kaldığını da biliyoruz.
Bu bölgede örnek olarak, yani Sultan Mahallesi’nde kentsel dönüşüm yapmış
olduğunuz yerde şu anda kaç tane Roman kardeşimiz oturuyor? Buradaki Roman
kardeşlerimizin arsalarını kimler aldı, hangi bedellerle aldı? Onu da
araştırırsanız çok memnun olurum. Mutlaka bunu da araştıracaksınız.
Değerli
arkadaşlar, bu ecdat hikâyelerini çok duyduğumuz için gerçekten bütün tarihî
yerlere baktığımızda gerek İstanbul’da gerekse Bursa’da ikinci uygulamanız,
övünerek uyguladığınız bir başka… Ki adına “kentsel yıkım” dediğimiz, sizin
“kentsel dönüşüm” dediğiniz yeşil Bursa’nın nasıl katledildiğinin resmine bir
bakın. Yanında da ecdadımızdan kalma caminin hangi gölge içerisinde kaldığını
da çok net bir şekilde görebilirsiniz.
Yine,
keza, bir başka uygulamanız Mardin. Bunların üçü de tarihî kentlerdir ve tarihî
şehirlerdir.
Değerli
arkadaşlar, yaşamış olduğumuz coğrafyanın -bütün araştırmalara baktığımızda-
yüzde 76’sı fay hatlarının üstünde. Yani her an -Allah korusun- depremle karşı
karşıya kalabileceğimiz bir coğrafyada yaşıyoruz. Dönemin Hükûmetinin çıkarmış
olduğu Afet Yasası’na uygun vaziyette, özellikle kamu arsaları dâhil olmak
üzere, bununla ilgili üstünden on yedi yıl geçmesine rağmen örnek
gösterebileceğiniz bir tek uygulama var mı, onu da gerçekten çok merak
ediyorum. Umut ederim onunla ilgili de, burada, Parlamentoya,
milletvekillerimize bir bilgi vermiş olursunuz. 
Değerli
arkadaşlar, dünyada kentsel dönüşümler yok mu? Cumhuriyet Halk Partisi olarak
kentsel dönüşümün yapılabilmesi için her türlü katkı sunmaya hazır olduğumuzu
defalarca ifade ettik. İl başkanı olduğum dönemde Sayın Topbaş’ın kendisine
gittim. Türkiye'nin en önemli profesörlerinden Hüseyin Kaptan’ın Başkanlığında
İstanbul’un master planı yapılırken bize İstanbul’la ilgili çok önemli bilgiler
verdi Sayın Topbaş. İstanbul’un 100.000’lik haritası olacak ve İstanbul bundan
sonra asla ranta teslim edilmeyecek, hava koridorları dâhil olmak üzere bu
kadar incelik içerisinde bir çalışma yapılacak ve bu çalışmalar konusunda
destek istediğini ifade etmişti. Biz de kendisine Cumhuriyet Halk Partisi
olarak eğer gerçekten İstanbul’da tarihî bir uygulama yapacaksanız, İstanbul’u
ranttan kurtaracaksanız biz buna destek vereceğiz demiştik ve destek verdik. O
dönem sorduğumuzda, üçüncü havaalanı dâhil olmak üzere, üçüncü köprü dâhil
olmak üzere hiçbir uygulama yok ve bu uygulamanın altında da Sayın Topbaş’ın
olmayacağına dair taahhüdü var. Maalesef, tabii, belli ki belediyelerin, Sayın
Topbaş’ın da gücünü aşan bir iradeyle, İstanbul’da bu uygulamalar altüst oldu,
âdeta pıtrak gibi… Sadece bir şehirde 246 tane AVM var değerli arkadaşlar.
Dünyayı geziyorsunuz, bana herhangi bir ülkede, bir şehirde, tarihî bir şehirde
246 tane AVM olduğunu asla ve asla gösteremezsiniz. Ve bu AVM’lere baktığımızda
bu AVM’lerin önemli kısmı kamu arsaları yani biraz önce ifade etmiş olduğum
gibi deprem dönüşümü ve kentsel dönüşüm için kullanılması gereken bu arsalar ne
yazık ki yandaşlarınıza, yoldaşlarınıza, hatta milletvekillerinize tahsis
edilmiş oldu. 
Belki
çok merak edebilirsiniz, şu arsanın kime ait olduğunu Sayın Bakanım, bir
araştırırsanız çok net bir şekilde göreceksiniz; TMSF’den bu satılmış, kamuda
satılıyor. TMSF’den satılan arsaların imar uygulamaları yapılmadan önce neden
satıldığını hepimiz çok merak ediyoruz. Ve sadece ve sadece İstanbul’da, bizim
hesaplarımıza göre, 2011 yılının hesaplarına göre, İstanbul’da yaratılan rantın
-eğer millete dağıtılacaksa, ahali bundan faydalanacaksa hiç itiraz yok- bu
ranttan yaratılan rantın miktarı 100 milyar dolardır, 100 milyar dolar, tekrar
söylüyorum. 
Şimdi,
siz, çok önemli bir sorunla karşı karşıyayken, deprem gibi hayati bir meseleyle
karşı karşıyayken bütün bunları bertaraf edeceksiniz, yok sayacaksınız, kentsel
dönüşümle ilgili, uygulamalarla ilgili hiçbir önlem almayacaksınız, şimdi bize
Diyarbakır’da, Sur’da şirinlikler yaparak “Biz burada kentsel dönüşüm
yapacağız.” diyeceksiniz. 
Değerli
arkadaşlar, sekiz yıl önce -bütün itirazlarımıza rağmen- Fikirtepe Eğitim
Mahallesi ve Dumlupınar örnek kentsel dönüşüm yeri olacaktı, tam sekiz yıldır
hâlen çözülemedi. Hâlbuki çok basit, çok kolay çözülmesi gereken yerin
çözülmemesinin bir tek nedeni var: Sizin iktidarınız ve sizin
uygulamalarınızdır. Bölgeye baktığınızda -bölge, maalesef, gecekondu- 1980
sonrası ya da 1970’lerde insanların gelip barınmak için kurmuş olduğu binaların
yanında çok önemli kamu arsaları vardı; örneğin Çocuk Esirgeme Kurumunun,
Devlet Malzeme Ofisinin. Alelacele niye sattınız Allah aşkına? Şimdi
birilerinin izah etmesi gerekiyor yani o bölgedeki binlerce insan sekiz yıldır
mağdur, insanlar âdeta sürgüne tabi tutulmuş gibi çeşitli bölgelere gittiler,
“Kısa süre içerisinde bizim binalarımız yapılacak.” diye umutla beklediler.
Sekiz yıl geçti, korkarım ki daha çok yıl geçecek, bu uygulamalar burada hayat
bulamayacak. 
Değerli
arkadaşlar, her iki arsaya da baktığımızda bugün çok kavga etmiş olduğunuz,
çeşitli isimler atfederek “Şucuydu, bucuydu.” dediğiniz belli gruplara bu
arsaları vererek binlerce insanı orada maalesef mağdur ettiniz. Yine, Beyoğlu,
Balat, bütün bunlara baktığımızda bugüne kadar uygulamalarınızın hiçbir tanesi,
bize, topluma, insanlara güven verebilecek uygulamalar değil. 
Değerli
arkadaşlar, biraz önce eski Belediye Başkanımız Osman Bey de ifade etti, 2013
yılında Sur’la ilgili, Diyarbakır’la ilgili bir master planı yapmışsınız. Kim
yaptı bu master planı? Sizler yaptınız. Bütün bunlara baktığınızda bu süreç
içerisinde değişen ne oldu da şimdi siz yapıyorsunuz? Ne yapıyorsunuz?
Yaptığınız uygulamalar nedir? Bakın, şu master planı sizin döneminizde
yapılmış. Bana göre çok çeşitli bütün sivil toplum örgütlerinin, büyük
olasılıkla belediyelerin de katkısıyla yapılmış bir master planı var.
Bir
şeyi yıkarak yapmak maalesef bugüne kadar dünyanın hiçbir yerinde olmuş
değildir. Eğer çok merak ediyorsanız, örnek almak istiyorsanız, gidersiniz, çok
kısa süre içerisinde Doğu Berlin-Batı Berlin birleşiminde kentsel dönüşümün
nasıl olduğunu, altyapının, üstyapının nasıl uygulandığını çok net bir şekilde
görebilirsiniz. 
Yine
bir başka soru Sayın Bakanıma: Çamlıca Tepesi. Biliyorsunuz İstanbul’un 7
tepesi var. İstanbul’un 7 tepesi şarkılara konu olsun diye tepe olmuş değil.
Geçmiş tarihimize baktığımızda, enerjinin olmadığı dönem İstanbul’un bütün
klima görevini yapan, hava sirkülasyonunu sağlayan 7 tepeden bir tek tepe
kalmıştı; Çamlıca Tepesi. Oraya önce “Cami.” dediniz, “Eyvallah.” dedik. Kaldı
ki, bize göre cami için yapılması gereken çok uygun yerler varken bir tepede
caminin yapılması asla doğru değildir. Özellikle Diyanet İşleri Başkanının da
bu konuda ne düşündüğünü çok merak ediyorum. 
Caminin
yanında 56 dönümle ilgili yeni bir uygulamanız oldu Sayın Bakanım, Çevre ve
Şehircilik Bakanlığının. Sizin göreviniz midir Allah aşkına? Sizin göreviniz
insanların mağduriyetini gidermek değil midir? Tam tersine, şimdi burada 56
dönüm yeni bir imar uygulaması yapıldı. Bakın, ilçe belediyesi karşı çıkmasına
rağmen -Üsküdar İlçe Belediyesi karşı çıkıyor, Büyükşehir karşı çıkıyor yine
sizin kendi belediyeniz, yetmiyor, dönemin Kültür Bakanlığı karşı çıkıyor-
bütün buna rağmen kendi kurumlarınızı yok sayarak orayı bu uygulamaya
açıyorsunuz. Kim bu şanslı şahıs? Orada çevresinde kentsel dönüşümle ilgili
birçok mağdur insan varken hangi gerekçeyle 56 dönüm bu uygulamayı kime
yaptınız, niçin yaptınız, neye dayalı yaptınız bunları da merak ediyoruz.
Değerli
arkadaşlar, ben, özellikle sadece İstanbul değil, başta Ankara olmak üzere
birçok şehirle ilgili… Biliyorsunuz, kamu binaları var. Görmüş olduğunuz kamu
binalarının önemli kısmı yine devlete, millete aittir. Çok enteresan, dönemin
Bayındırlık Bakanlığı, Ankara dâhil olmak üzere, İstanbul’da devlete ait
arsaların önemli kısmını şahıslara satıyor. Şahıslar çok ucuz paralarla… Yani,
bunun bir tane örneği var İstanbul’da, şimdi kavga ettikleri için büyük
olasılıkla el konulmuştur paralel dedikleri bir başka yerle ilgili. 2 milyon
dolara yani dönemin, 2011 yılının hesaplarına göre 2 milyon dolara alınan
yerin… Bakanlık belli bir süre satışa çıkarıyor. Kırk dokuz yıllığına kiraya
verilmiş bir yerin bir başkası tarafından satın alınması mümkün olmayacağına
göre aynı şahıs satın alıyor ve 3 emsal uygulama alıyor. Nereden bu uygulamayı
alıyor? 34 insanın can verdiği, bir dere sorununun olduğu yerde imar uygulaması
yapılıyor. Yani, sizin -kusuruma bakmayın- bugüne kadar uygulamalarınıza
baktığımızda Bakanlık olarak benim en azından görebileceğim herhangi bir
uygulamanızın olmadığını görüyorum. Ve sakın bir daha da böyle “ecdadımız”
falan demeyin, örneği Bursa’dır, örneği tarihî yarımadadır. Tarihî yarımada…
Fatih sağ olsaydı, size ne yapardı, doğrusu ben de çok merak ediyorum. 
Hepinize
çok teşekkür ediyorum. (CHP sıralarından alkışlar) 
BAŞKAN
– Teşekkürler Sayın Tekin. 
Şimdi
gruplar adına son söz Adalet
ve Kalkınma Partisi Grubu adına Kayseri Milletvekili Mehmet Özhaseki’ye aittir.

Buyurun
Sayın Özhaseki. (AK PARTİ sıralarından alkışlar) 
AK
PARTİ GRUBU ADINA MEHMET ÖZHASEKİ (Kayseri) – Değerli Başkan, kıymetli
milletvekilleri; ben de yüce heyetinizi saygıyla selamlıyorum. 
Partimiz
adına Sur ve Silopi için söz almış bulunuyorum. Bugün burada önce ülkemiz ve
özelde Diyarbakır Suriçi’yle ilgili düşüncelerimi sizlerle paylaşmak istiyorum.

Aslında
bu konu biraz teknik ve önemli bir konu, siyasetin şamata aracı yapılacak,
ajitasyon yapılacak bir konu değil. Ben, yıllarca belediye başkanlığı yaptım;
yedi yıl da, bünyesinde tarihî eserleri barındıran belediyelerin birliği olan
Tarihî Kentler Birliğinin Başkanlığını yaptım. Orada, bu olaylara nasıl
bakılır, genel yaklaşım nedir, mantık nasıl olmalıdır, proje nasıl yapılır,
restorasyon nasıl yapılır, bir eser restore edilirken koruma amaçlı olarak
düşünülen bu esere nasıl fonksiyon yüklenir, senelerce, doğrusu, belediyelerin
elemanlarını eğiten bir kurumun başında Başkanlık yaptım, bu işe emek verdim.
Burada da doğrusu, fikirlerimi sizlerle paylaşmak istiyorum. Eğer gücüm yeterse
bir milletvekili olarak tek amacım var, Suriçi, Cizre, Silopi gibi ilçelerde
tarihî geçmişine yakışan bir şekilde bu bölgeleri yeniden nasıl ihya ederiz, bu
konuda fikir yürütmek istiyorum.
Değerli
milletvekilleri, bilim adamları derler ki “Dünyanın en eski yerleşim yeri
olarak iki bölge var; birisi Mezopotamya, diğeri de Anadolu toprakları.”
Yapılan kazılarda, Urfa Göbeklitepe’de, on iki bin yıla dayanan bir toplu
yerleşim yeri ortaya çıktı. Üzerinde yaşadığımız aslında bu Anadolu
coğrafyasının her bir köşesinde ya ölümsüz bir macera var ya çok önemli bir
olay ve onlarca medeniyetin bugüne kadar gelebilmiş olan çok değerli eserleri
var. Âdeta, bu coğrafya bir açık hava müzesi gibi korunmalı, kollanmalı ve
gelecek nesillere de mutlaka bu aktarılmalı.
Ama
üzülerek de şunu söylemeliyim: Yüzlerce yıldır bu ölümsüz eserlere herkes yan
bakmış, hazineciler, defineciler, kent yağmacıları, bilinçsiz belediyeciler bu
eserleri yıktıkça yıkmışlar ama 2000’lerden itibaren biraz olay değişmeye
başladı. 
Diyarbakır
özeline geldiğimizde, bu kentin de çok köklü bir tarihi olduğunu, geçmişi
olduğunu değerli konuşmacılar da zaten ifade ettiler. Yine eldeki kayıtlara göre,
Bismil ilçesinde Körtiktepe’de neredeyse on bin yıla yaklaşan bir yerleşim yeri
ortaya çıkıyor ve o gün özellikle yerleşik düzene geçmiş olan bu toplumun besin
üretim teknolojileri geliştirdiklerini de görüyoruz. Neredeyse Göbeklitepe’ye
yaşıt. Tespit edilebilen 33 medeniyet var. Hurrilerden Aramilere, Asurilere,
Urartulardan İskit, Med, Perslere, Makedonyalılardan Romalılara ve İslam
medeniyetine doğru uzanan çok uzun bir tarih ve 1.236 adet de tescilli eser
var. 
Özelde
Sur’a geldiğimizde de, milattan önce 3000’li yıllara, Hurri Mitanniler dönemine
kadar ulaşıyor ve İçkale’de yer alan Amida Höyüğü de kentin kurulduğu bir nokta
olarak biliniyor, tarihte vilayetin yönetim merkezi. Hazreti Süleyman Camisi
var, 27 Sahabe Türbesi var, tarihî yönetim binaları var, birçok kilise, kemer
ve çeşme var. Etrafında uzunca bir sur var ve içerisinde de yine 605 civarında
tescilli yapı bulunuyor. 
Bu
bölgenin öneminden dolayı aslında temel taş olabilecek birkaç karardan da
bahsetmek istiyorum. Önce 1980 yılında Anıtlar Kurulu olarak, sonra 1988
yılında Diyarbakır Koruma Kurulu olarak kentsel sit alanı ilan edilmiş. 2012
yılında koruma amaçlı imar plan revizyonu yapılmış. Büyükşehir Meclisi bunu bir
ay sonra onaylamış. Üç ay sonra da yapılan bir müracaatla Bakanlar Kurulu afet
riskli alan ilan etmiş. Bütün bu çalışmalar bir baz alınmış, yapılan altyapı
çalışmalarıyla birlikte UNESCO’ya müracaat edilmiş, sonra da 2015 yılında
Diyarbakır Kalesi ve Surları UNESCO dünya mirasına kaydedilmiş. 
Bu
kararlar doğrultusunda birçok çalışma yapılmış ve en son 2009 yılında
Diyarbakır Valiliği, TOKİ, Diyarbakır Büyükşehir Belediye Başkanlığı, Sur
Belediye Başkanlığı ortak protokoller imzalamışlar ve bu protokolü de birkaç
kere tekrar etmişler. Aslında bütün bunlarda mutabık kalınan konular; sokak
cephelerinin nasıl olacağı, oradaki kat yüksekliklerinin ne kadar olacağı,
yapıların yola ve komşu bahçe mesafelerinin ne olacağı tek tek belirtilmiş.
Doğru da bir karar, evet, yerinde bir çalışma yapılmış, yapanların eline
sağlık.
Bu
arada, birtakım da tespitleri yapılmış. Bu tespitler içerisinde raporlarda
deniliyor ki: “Aslında, kentin ayrılmaz kültürel bir parçası olan surlar
yıkılma tehlikesiyle karşı karşıya. İçinde pek yoğun bir şekilde kaçak
yapılaşma mevcut. Su, kanal, elektrik gibi temel yaşam kalitesini doğrudan
etkileyen temel altyapı hizmetleri sorunlu, çöp toplama araçları bile
giremiyor, eğer bir yangın olursa -Allah korusun- itfaiyenin bile girmesi
imkânsız. Çocuklar için, gençler için, kadınlar için de çok güvensiz bir ortam
var.” Bütün bunlar da raporlara geçmiş.
2013
yılında Diyarbakır Büyükşehir Belediyesine bağlı alan yönetimi bir çalışma daha
yapıyor; yine doğru bir çalışma, yerli yerinde bir çalışma. MEGAM-DER yapmış
yani Mezopotamya Gençlik Araştırma Merkezi Derneği yapmış. 11 mahallede
yapılmış. Orada ortak olarak çıkan görüş şu: “Suriçi’nde can güvenliği yok.
Gençler arasında madde bağımlılığı öne geçti. Temizlik yok. Yeşil alan
çalışması az ve burada bir perişanlık söz konusu.” “Buraya turist geliyor mu?”
diye sorulduğunda bir çocuk diyor ki: “Ne turisti! Burada her gün silahlı kavga
var, ayrıca esrar kullananlar da çok, polis sadece onları yakalamaya geliyor,
turistten çok polis geliyor.” Yani, 2013 yılında kendi yaptırdıkları
tespitlerde bunlar ortaya çıkıyor.
KAMİL
AYDIN (Erzurum) – Kimin sayesinde?
MEHMET
ÖZHASEKİ (Devamla) – Yine, bu tespitler devam ediyor. Oradaki muhtarlarla,
çocuklarla görüşüldüğü zaman birtakım da istekler var. Bunlar da doğru
istekler: “Surları koruyalım. Tarihî eserleri ayağa kaldıralım. Gezi alanları
oluşturalım. Bu bölgede yaşatılan eski el sanatlarını ihya edelim. Bakır
ustalığı gibi, gül yağı, gümüş suyu üretilmesi, taş ustalığı, vesaire gibi
bütün bu sanat dallarını yeniden canlandıralım. Özellikle insanlar Antalya,
Mardin, Midyat örneklerini vererek oradaki insanların işlerinin aşlarının nasıl
geliştiğini, bunlar surlara yapılırsa, Suriçi’nde yapılırsa kendi işlerinin ve
aşlarının da nasıl gelişebileceğini anlatıyorlar ve koruma amaçlı imar planı
gösterildiğinde “Bu uygulama için çok geç kalınmış bir plan.” diyorlar. Bunlar
bizim değil; o bölgede, o tarihte yapılan çalışmalar.
Değerli
arkadaşlar, bütün bunlardan sonra bu görüşler ışığında ne yapmak istediğimizi
net olarak ifade etmek istiyorum: 
Bir,
orada hak sahibi olan insanların mağduriyetleri göz önünde bulundurularak o hak
sahiplerinin mağduriyetlerinin giderilmesi birinci esastır yani artık evi kimin
yıktığına bakmadan -teröristler mi yıktı, içeride kendileri mi yıktı, ne
yaptılarsa oraları görmeden- kim mağdur olduysa haklarının verilmesi, fakir
fukaranın orada mağdur edilmemesi birinci amaç, yapmaya çalıştığımız birinci iş
bu. 
İkincisi,
biraz önce tarihî öneminden bahsettik buranın. İşte o tarihî eserlerin ayağa
kaldırılması, tarihî, kültürel mirasın korunması ikinci amacımız çünkü onlar
gerçekten hepimizin ortak mirası ve geleceğe taşımak zorunda olduğumuz
üzerimizde bir yük diye düşünüyorum ben. Bir vebal taşıyoruz bu konuda.
Bunların hakikaten restore edilmesi, hayata kazandırılması, içine fonksiyon
yüklenmesi esas. 
Sonra,
geleneksel bir yaşam var. Bu geleneksel yaşamı sadece son on, yirmi yıllık,
teröristlerin berbat ettiği ortam olarak görmeyin, binlerce yıllık medeniyetin
bir birikiminin neticesi olarak görelim. O medeniyeti asla ve asla
reddetmeyelim, o geleneksel yaşamı da orada söndürmeyelim. Orada yaşayan
insanlar kendi yaşamlarına daha huzurlu, daha iyi bir ortam içerisinde devam
etsinler. Bir başka esas da bu olmalı. 
Dördüncü
olarak orada yapmaya çalıştığımız şey, ticaret canlansın. Özellikle Gazi
Caddesi, İnönü ve Melik Ahmet caddeleri ticaretin kalbi mesabesinde. 
Burada
çok kötü bir yapı stoku var. Bir an önce sokak sağlıklaştırma projesi
neticesinde o çarşıların, bedestenlerin, esnaf sitelerinin onarılarak imar
edilmesi ve çok daha canlı bir hâle getirilmesi bizim amaçlarımızdan birisi.
Eğer
bu dört amacı gerçekleştirebilirsek bundan büyük mutluluk duyacağız. Bütün bu
amaçlar orada müthiş bir pozitif ayrımcılıkla yapılıyor, bunu da belirtmek
isterim. Yani Çevre ve Şehircilik Bakanlığı, Kültür ve Turizm Bakanlığı,
Kalkınma Bakanlığı, özellikle vakıflar, son on yıl içerisinde surlar ve bu
bölgede bulunan tarihî eserler için Valilik tespitlerine göre tam 125 trilyon
lira para harcamışlar yani devlet gelmiş Suriçi’ne 125 trilyon lira para
harcamış. Biraz önceki konuşmacıları dinlediğim zaman ben irkildim doğrusu,
“rant”, “peşkeş çekme”, “Gidiyor.”, “Hangi zengin geliyor?”, “Kim nereye
oturuyor?” falan filan. Ya, nasıl bir iştir ki Türkiye Cumhuriyeti devleti
geliyor 125 trilyon lira harcıyor, hâlâ o bölgedeki insanlar bunun karşısında
ranttan, peşkeş çekmekten bahsediyorlar, anlaşılır gibi değil! Burada pozitif
bir ayrımcılık var. Ben Türk vatandaşı olarak, bir Türk insanı olarak oraya
yapılan bu ayrımcılığı destekliyorum, helali hoş olsun ama hiç değilse hakkı
teslim edelim arkadaşlar. (AK PARTİ sıralarından alkışlar) Mümkünse bu pozitif
ayrımcılığı Çevre ve Şehircilik Bakanlığı benim göstereceğim 4- 5 tane daha
şehir var, oraya da yapsın; Allah rızası için yapsın, oraya da yapsın
hakikaten. Bunda kızacak bir şey yok, Sivas’a da yapsın, Kayseri’ye de yapsın,
Samsun’a da yapsın tabii ki. (AK PARTİ sıralarından alkışlar) Ama en azından bu
hakkı bir teslim etmek lazım. Sonra, Sayın Başbakanımız bir ay kadar önce Sur’a
gittiğinde benim biraz önce izah ettiğim 4 konunun altını çizerek söz verdi.
Bir gün öncesinde de bakanlarımız orada sivil toplum örgütleriyle toplantı
yaptılar, bu konuların altını çizdiler ve tespit ettiler, söz verdiler. Niye
bunları görmezden geliyoruz arkadaşlar? Başbakan gidiyor söz veriyor; bakanlar
gidiyor söz veriyor, biz hâlâ burada peşkeşten bahsediyoruz, yağmadan
bahsediyoruz; anlaşılır gibi değil! 
Bundan
sonra yapacağımız iş belli, yol haritamız belli; biz orayı tarihî geçmişine
yakışan bir şekilde onarmak istiyoruz, ayağa kaldırmak istiyoruz, tarihî
eserlerin hepsini restore edip tüm insanlığın kullanımına açmak istiyoruz;
yaşayan insanlar mutlu olsunlar istiyoruz, oradaki insanlar çok nezih bir
ortamda hayatlarını da sürdürsünler istiyoruz.
Bu
arada, tabii, daha önce hazırlanmış olan, benim de hazır olarak gördüğüm bir
projeden size burada kısaca bahsedeyim. Biraz önce hani Ulu Cami’nin
kamulaştırılmasından bahsediliyordu ya, işte o Ulu Cami civarında 38 dönümlük
arazinin, bölümün koruma amaçlı imar planına uygun şekilde restorasyon projesi
hazırlanmış arkadaşlar. Şimdi ben size birkaç tane, eski hâlini göstereceğim ve
yeni hâlinde ne olacağını sormak istiyorum.
Bu
eski hâli, projede şu hâle geliyor. Yapılsın ister misiniz istemez misiniz?
OSMAN
BAYDEMİR (Şanlıurfa) – Çok yazık! Çok yazık Başkan!
MEHMET
ÖZHASEKİ (Devamla) – İkinci bir yer arkadaşlar, yine aynı çarşıdan
bahsediyorum. Eski hâli ve şu hâle geliyor projede. (AK PARTİ sıralarından
alkışlar) Allah aşkına arkadaşlar, şu hâlden memnun musunuz? Çok mu hoşunuza
gitti? Böyle dursun mu istiyorsunuz? Yeni projede şu anda onaylanmış,
uygulamasına geçilmek üzere olan projede şu hâle geliyor. (AK PARTİ
sıralarından alkışlar)
Değerli
arkadaşlar, bunun nesine itiraz edilir, doğrusu anlam vermekte de güçlük
çekiyorum.
MAHMUT
TOĞRUL (Gaziantep) – Siz tarihe sahip çıkmıyorsunuz, tarih yaratıyorsunuz Sayın
Başkan. 
MEHMET
ÖZHASEKİ (Devamla) – Peki, hızlı olarak niye bu kamulaştırma kararı alınıyor?
Herhâlde bu kamulaştırma kararının alınmasına itiraz ediyor arkadaşlarımız. 
Arkadaşlar,
özellikle kamulaştırma kararı alınması noktasında eskiden olan biten
uygulamaları bilmeyenler veyahut da bildiği hâlde mahsus bunu örterek ajitasyon
yapmak isteyenler farklı şekillerde kullanıyorlar bu işi. Kamulaştırma
kararının alınması, bir yerin ille de kamulaştırılacağı manasına gelmiyor.
Yani…
MEHMET
BEKAROĞLU (İstanbul) – Niye aldınız o zaman?
MEHMET
ÖZHASEKİ (Devamla) – Eğer beklerseniz öğrenirsiniz siz de. Bildiğiniz bir konu
değil, lütfen laf atmayın oradan. 
MEHMET
BEKAROĞLU (İstanbul) – Demokles’in kılıcı gibi… 
MEHMET
ÖZHASEKİ (Devamla) – Hiç ömründe böyle bir şey duydun mu sen? Acele
kamulaştırma kararı alınan bir yer gördün mü ömründe hiç sen? Yok. Niye laf
atıyorsun geriden? Ne olur saygılıca biraz dinlesen de gelip burada konuşsan
biraz sonra.
MEHMET
BEKAROĞLU (İstanbul) – Kamulaştırmayacaksanız niye aldınız? 
MEHMET
ÖZHASEKİ (Devamla) – Evet, bak dinlersen onu şimdi öğreneceksin. Bak, şimdi
söylüyorum.
Arkadaşlar,
çalışmaların sağlıklı olarak yürütülebilmesi için parsel bazında yapılacak tek
tek çalışmalar uzun süre alır ve karşımıza neyin çıkacağını da çok bilemeyiz.
HALUK
PEKŞEN (Trabzon) – Parsel parsel! Ankara’daki parseller gibi mi?
MEHMET
ÖZHASEKİ (Devamla) – Her bir parselin başına gittiğimizde, onun için alınacak
kamulaştırma kararı senelere baliğ olur. Eğer burada “Senelerce bununla
uğraşalım.” diyorsanız eyvallah, yapacak başka bir şey yok. 
İki,
burada zaten yeni bir rant kapısı doğmaması için mülkiyetler üzerinde valilik
tapu devrini yasakladı, kamulaştırma kararı ayrıca bu işi de engellemiş oldu. 
Üçüncü
bir konu, özellikle mirastan kaynaklanan müşterek malikler konusunda 1
metrelik, 2 metrelik veyahut da 3-5 metrelik yerlerde o kadar büyük sorunlar
çıkıyor ki bunları çözebilmek amacıyla kamulaştırma kararına ihtiyaç vardır. 
Bir
başka konu. O koruma amaçlı imar planı var ya arkadaşlar, doğru yapılmış,
sonuna kadar uygulamasını takip etmek lazım, ben de takip etmeliyim, başka
arkadaşlarımız da takip etmeli, zerresine halel getirmemeliyiz onun. Bakın,
onun üzerinde hepimiz ittifak edelim, bunu özellikle yaptıralım. Şimdi, burada
eğer bir yol gözüküyorsa, bu açılacağı zaman kamulaştırma kararı almazsanız
nasıl açacaksınız bunu?
Başka
bir şeyden daha bahsedeyim ben size. Bu tarihî eserler restore edileceği zaman
etrafında birtakım binaların da kötü, niteliksiz yapıların da kamulaştırılması
lazım. Kamulaştırma kararı bunun için de lazım. İşte bütün bunlara dayanarak
kamulaştırma kararı alınıyor ve bundan sonra da bu iş zaten şu çizdiğimiz
çerçeve içerisinde devam edecek. Bu çok doğru bir karardır, yapılması gereken bir
iştir. Ama art niyetli olarak bakarsak, devletin gidip oralara el koyacağı gibi
bir şey söyler bazı arkadaşlarımız. 
Ya,
biraz önce doğrusu, Osman Bey, Belediye Başkanlığı yapmış bir arkadaşımız,
şaşırdım ben. “Devlet Ulu Cami’yi niye kamulaştırıyor? Hasan Paşa Hanı’nı niye
kamulaştırıyor?” diyor. Arkadaşlar, devlet Ulu Cami’yi kamulaştırıp ne yapacak,
ben merak ediyorum. Hakikaten, ne yapacak devlet?
OSMAN
BAYDEMİR (Şanlıurfa) – Başkan, biz de merak ediyoruz.
MEHMET
ÖZHASEKİ (Devamla) – Kamulaştırmıyor da o yüzden, onu söylüyorum Osman Bey.
Yani, devlet Hasan Paşa Hanı’nı alıp ne yapacak ya? Camileri alıp ne yapacak?
ÖZGÜR
ÖZEL (Manisa) – AVM yaparsınız!
MEHMET
ÖZHASEKİ (Devamla) – Onu sizin belediyeleriniz yapar, merak etmeyin Özgürcüğüm.

ÖZGÜR
ÖZEL (Manisa) – Yapmadığınız iş mi? AVM yaparsınız.
MEHMET
ÖZHASEKİ (Devamla) – Onu sizin belediyeleriniz yapar.
HALUK
PEKŞEN (Trabzon) – Parsel parsel satarsınız.
MEHMET
ÖZHASEKİ (Devamla) – Değerli arkadaşlar, devletin kimsenin malında gözü yok.
Devlet hiçbir fakir fukaranın hakkına da el atmaz. Bu mağduriyetleri gidermek
için devlet vardır zaten. Bunun da hepimizin takipçisi olması lazım. Laf atarak
bu doğruyu bulamayız ama önemli olan, şu konuştuklarımız muvacehesinde Sur’da
doğru işler yapabilmek. Eğer bunu yaparsak hepimizin yüz akı olur bu iş. Emin
olun, böylece takip edelim bu olayı. 
Değerli
arkadaşlar, bundan sonra yapılacaklar çok net belli. Bakın, sırayla, vakit
kalmadığı için çok hızlı olarak söylemek istiyorum. 
Bir:
Zarara uğrayanların zararlarının tazmin edilmesi gerekiyor. Orada tespit
komisyonu kuruldu. 31’i Diyarbakır’dan olmak üzere 86 memur arkadaşımız orada
çalışıyor ve zararları tespit ediyor. 4 bin kişi orada kiracıydı, onlara kira
desteği veriyorlar.
İkincisi:
Bundan sonra eğer ev sahipleriyle ilgili görüşülecekse -ki görüşülecek- uzlaşma
esası bizim başımızın tacı olacak, vazgeçemeyeceğimiz en önemli madde olacak.
Herkesin rızasının aranması en önemli madde olacak; bunun altını çizerek
söylüyorum.
Sonra,
bu projeye göre, eğer birisi “Ben bir iş yapmak istiyorum, evimi yapmak
istiyorum.” diyorsa, ona faizsiz olarak kredi desteğinin verilmesi bizim
Hükûmetimizin de bir taahhüdü. 
Sonra,
o bölgelerde, özellikle Ulu Cami ve Hasan Paşa çevresinde, Gazi Caddesi
üzerinde yapılacak sokak sağlıklaştırması projesi bütün caddeye yayılarak
baştan sona… Biraz önce göstermiş olduğumuz projenin tamamının caddeye
yaygınlaştığını düşünün. O hâle getirilmesi yine bizim eylem planımız
içerisinde.
Vakıflar
Genel Müdürlüğü zaten üzerine düşen işleri yapıyor ve bundan sonra da yapmaya
devam edecek. Aynı zamanda, o bölgede bir yerel ofis kurulacak; STK’lar, kanaat
önderleri ve Diyarbakır’ın ileri gelenleri mutlaka burada dinlenecek. Sosyal
amaçlı ve kültürel amaçlı müzeler, sergi salonları yapılacak. Geleneksel sanatların
ve el sanatlarının geliştirilmesine yönelik atölye çalışmaları yapılacak.
Diyarbakırlı Ali Emîrî için özel bir kütüphane, yine, Diyarbakırlı hattat Hamid
Aytaç için özel bir müze açılacak ve Şark bülbülü olarak Celal Güzelses’in
adını yaşatmak için Diyarbakırlı Celal Güzelses musiki cemiyeti kurulacak.
Özellikle adına yakışır bir Sur ortaya çıkacak.
Fakat,
üzülerek şunu söylemeliyim: Ne yazık ki o bölgelerde belediyelerimiz bu konuda
çok iyi niyetli davranmıyorlar. Birçok belediye ne yazık ki güneydoğuda
teröristlere çukur kazarak destek veriyor. Bütçelerini devletten alıyorlar ama
neredeyse bütçelerinin tamamını personel gideri olarak kullanıyorlar, yatırım
bütçeleri de sıfırlar mesabesinde.
(Mikrofon
otomatik cihaz tarafından kapatıldı)
NURSEL
AYDOĞAN (Diyarbakır) – Yalan, yalan, bir sürü yalan!
MEHMET
ÖZHASEKİ (Devamla) – Ek süremiz var mıdır? Arkadaşlarımızın “yalan” sözüne bir
cevap vereyim.
BAŞKAN
– Sayın Özhaseki, lütfen tamamlayalım. Adil bir şekilde herkese aynı süreyi
verdik, ek süre vermedik.
OSMAN
BAYDEMİR (Şanlıurfa) – Başkanım, birazdan sataşacağım size, size söz hakkı
doğacak.
MEHMET
ÖZHASEKİ (Devamla) – Efendim, bizim burada Hükûmet olarak ne yapacağımız belli.
Önümüzdeki günlerde inşallah bunlar yavaş yavaş devreye girecek. 
Hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Çok teşekkür ediyorum Sayın Özhaseki. 
OSMAN
BAYDEMİR (Şanlıurfa) – Sayın Başkan…
BAŞKAN
– Evet, Sayın Baydemir…
OSMAN
BAYDEMİR (Şanlıurfa) – Sayın Başkan, hatip konuşmasında şüphesiz ki önemli birtakım
hususlara da değindi ancak bununla birlikte, yapmış olduğu konuşmada gerek
bizatihi ismimi zikrederek, zaman zaman da Diyarbakır Büyükşehir Belediye
Başkanlığı ismini zikrederek benim dönemimi ifade eden süreyi de kapsayan bu
süreci… 
BAŞKAN
– Sayın Baydemir, buyurun, iki dakika süre veriyorum. 
OSMAN
BAYDEMİR (Şanlıurfa) – Hem tutanaklara geçmesi açısından hem de yanıt verme
adına iki dakikalık söz istiyorum. 
BAŞKAN
– Sayın Baydemir, iki dakika süre veriyorum sataşmadan dolayı. Lütfen yeni bir
sataşmaya meydan vermeyelim. Amaç, Diyarbakır’a güzel işler yapmak her
birlikte. Ortak gayretin o olması lazım. 
Buyurun.

VIII.- SATAŞMALARA İLİŞKİN KONUŞMALAR
(Devam)
8.- Şanlıurfa Milletvekili Osman
Baydemir’in, Kayseri Milletvekili Mehmet Özhaseki’nin (11/6) esas numaralı
Gensoru Önergesi üzerinde AK PARTİ Grubu adına yaptığı konuşması sırasında
şahsına sataşması nedeniyle konuşması
OSMAN
BAYDEMİR (Şanlıurfa) – Sayın Başkan, saygıdeğer milletvekilleri; ben bu
haritayı iş olsun diye göstermedim Genel Kurula. 1939 hava fotoğrafını sokak
dokusunun bugün dahi bozulmadığının göstergesi olarak gösterdim. 
Sayın
Başkan, sayın hatip; bugün dahi, şu anda, Suriçi bölgesinde sokak dokusu yok
ediliyor; greyderlerle, dozerlerle meydanlar, ana arterler oluşturuluyor. Bakın,
koruma amaçlı imar planının ruhuna büyük bir saldırı var şu anda. “Uygulama
projesi” dediğiniz proje daha yok, proje kimseyle paylaşılmamış. Önce yık,
meydana dönüştür; sonra “Proje oluşturacağım…” 
İSMAİL
TAMER (Kayseri) – Çukurları kim açtı, çukurları? 
OSMAN
BAYDEMİR (Devamla) – “Önce idam kararı veriyorum, sonra gerekirse yaşını
büyütürüm.” anlayışının bir başka tezahürüdür bu yapmış olduğunuz uygulama. 
İSMAİL
TAMER (Kayseri) – Çukurları kim açtı, kim delik deşik etti oraları? 
OSMAN
BAYDEMİR (Devamla) – Bir diğer husus, Sayın Başkan, siz dediniz ya: “Ben bir
Türk olarak Kürt şehirlerine yatırım yapılmasını destekliyorum.” 
MEHMET
ÖZHASEKİ (Kayseri) – “Kürt” şehirleri demedim. 
OSMAN
BAYDEMİR (Devamla) – Emin olun, ben de bir Kürt olarak bugün Diyarbakır
şehrine, Sur’a yapılan bu saldırının aynısının…
İSMAİL
TAMER (Kayseri) – Kim başlattı kim, kim yaptı? 
OSMAN
BAYDEMİR (Devamla) – …Kayseri’ye, Tokat’a…
İSMAİL
TAMER (Kayseri) – Kayseri’de çukur yok, hiç kimse çukur açmadı Kayseri’de. 
OSMAN
BAYDEMİR (Devamla) – …Yozgat’a, hiçbir şehre uygulanmaması için elimden gelen
bütün çabayı ortaya koyacağım. 
İSMAİL
TAMER (Kayseri) – Sayın Hatip, hiç çukur yok Kayseri’de. 
OSMAN
BAYDEMİR (Devamla) – Bu bir kentsel dönüşüm süreci değildir, bu bir yıkım
sürecidir; bu bir ihya etme süreci değildir, bu bir yıkım sürecidir. Sizin
anlamanız gereken husus şudur: Önce usulüne uygun bir kamu düzeni bozuldu,
sonra bu kamu düzeninin, bunun bozulması üzerine hendekler, barikatlar bir
fırsat olarak kollandı ve bu fırsat…
İSMAİL
TAMER (Kayseri) – Niye açtınız hendekleri?
OSMAN
BAYDEMİR (Devamla) - …bir kentin yıkımını ve bir kentin yeniden imarını ve
rantını açığa çıkarttı. 
Emin
olun, değil akbabalar, piton yılanı dahi olsa Diyarbakır Surlarını… 
(Mikrofon
otomatik cihaz tarafından kapatıldı) 
OSMAN
BAYDEMİR (Devamla) - …Diyarbakır Suriçi’ni, sekiz bin yıllık medeniyeti yutmaya
muktedir olamayacaksınız. (HDP sıralarından alkışlar)
MEHMET
ÖZHASEKİ (Kayseri) – Sayın Başkan…
ÖZCAN
PURÇU (İzmir) – Sayın Başkanım, bir şey söyleyeceğim.
BAŞKAN
– Sayın Purçu, az önce devreye girdiniz, araya girdiniz, tutanaklara geçen
ifadeleriniz oldu. Romanlar için de aynı şeyi destekliyoruz, bizler de
destekliyoruz.
ÖZCAN
PURÇU (İzmir) – Şöyle efendim: Sayın hatip biraz önce “Acil kamulaştırmayla güzel
şeyler yapılacak.” dedi ama bu konuda bir yanlışı düzeltmek istiyorum. Ben iki
dakika söz istiyorum.
BAŞKAN
– Sayın Purçu, böyle bir usul yok biliyorsun.
ÖZCAN
PURÇU (İzmir) – Lütfen…
BAŞKAN
– Bakın, böyle bir usul yok. Yoksa ben sizi kırmam, veririm, biliyorsun.
ÖZCAN
PURÇU (İzmir) – O zaman şöyle bir açıklama yapmak istiyorum…
ÖZGÜR
ÖZEL (Manisa) – 60’a göre yerinden bir dakikada açıklama yapsın.
BAŞKAN
– Tamam, yerinizden size bir dakika söz vereyim.
Bu
arada Sayın Özhaseki’yi dinliyorum.
Buyurun
Sayın Özhaseki.
MEHMET
ÖZHASEKİ (Kayseri) – Efendim, özellikle “Kürt şehirleri” gibi bir tabir
kullanıldı, ifadeyi burada düzeltmek istiyorum.
BAŞKAN
– Sayın Özhaseki, bitirelim yalnız bu tartışmayı. Lütfen yeni bir sataşmaya
sizler de meydan vermeyin.
İki
dakika da size söz vereceğim. 
Buyurun.
9.- Kayseri Milletvekili Mehmet
Özhaseki’nin, Şanlıurfa Milletvekili Osman Baydemir’in sataşma nedeniyle
yaptığı konuşması sırasında şahsına sataşması nedeniyle konuşması
MEHMET
ÖZHASEKİ (Kayseri) – Arkadaşlar, benim böyle bir tabirim olmadı, sizler de
şahitsiniz. Eğer böyle bir yolu açarsak bundan sonra 81 vilayet içerisinde Laz
şehirleri, Çerkez şehirleri, Kürt şehirleri, Türk şehirleri gibi bölünmenin
yolunu açarız. 
KAMİL
AYDIN (Erzurum) – Üstelik Diyarbakır Kürt’tür, tarihi de Kürt’tür, geçmişi de,
mazisi de, geleceği de Kürt’tür.
MEHMET
ÖZHASEKİ (Devamla) – Bu, insafsızlıktır. Bir yerde çokça olabilirsiniz, o ayrı
bir şey.
KAMİL
AYDIN (Erzurum) – Cahit Sıtkı’nın kemiklerini sızlatmayın!
MEHMET
ÖZHASEKİ (Devamla) – Amma velakin, bu şekilde asla adlandıramazsınız.
Yurdumuzun her bir köşesi bizimdir, o köşenin her birinde de ecdadımızın orada
akan kanları vardır, şehitlerimiz vardır, sahabelerimiz vardır. (AK PARTİ
sıralarından alkışlar) Diyarbakır’ın da arkadaşlarımızın iddia ettiği gibi
özellikle bir Kürt şehri olarak tanımlanması da mümkün değildir. 
Değerli
arkadaşlar, burada arkadaşlarımız “Niye Hükûmet buraları yıkıyor, niye Hükûmet
buraya saldırı yapıyor, niye burada bu zulüm devam ediyor, bu zorbalıkla ele
geçirme yapılıyor?” diye özellikle bir konuda burada haddi aşan şekilde
ifadelerde bulunuyorlar. Ya, sanki Türkiye Cumhuriyeti Hükûmetinin özel
güçlerinin, güvenlik güçlerinin işi gücü yok, askerin işi gücü yok, orada da
çok sakin bir yaşam var, herkes kendi hâlinde mutlu ama “Gidip yıkalım.”
diyorlar. Ya, niye askerler Kayseri’ye gelmiyorlar acaba, polisler niye
gelmiyorlar, niye Tokat’a gitmiyorlar, niye Samsun’a gidip de oralarda bu
çatışmaya girmiyorlar, oralarda da Kürt var?
KAMİL
AYDIN (Erzurum) - Teröristin yuvalanmasına müsaade etmediniz!
FUAT
KÖKTAŞ (Samsun) - Oralarda çukur yok Başkanım, çukur oralarda yok?
ORHAN
KARASAYAR (Hatay) - Terörist yok oralarda!
MEHMET
ÖZHASEKİ (Devamla) - Ama, teröristler orada bu çukurları kazarlarsa, eğer sizin
de belediyeleriniz öz yönetim ilan ederlerse, içeride bir başka cumhuriyet ve
muhtariyet kurmaya kalkarlarsa elbette Türkiye Cumhuriyeti gider, onların
dersini de verir, onları da çukurlara gömer Allah’ın izniyle. (AK PARTİ
sıralarından alkışlar) Bunu da çok net olarak ifade etmek istiyorum. Ne olur
burada ifade ettiğiniz gibi bize dönüp…
SELMA
IRMAK (Hakkâri) - Hendeklerin olmadığı yerlerdeki yıkımı nasıl anlatacaksınız?
MEHMET
ÖZHASEKİ (Devamla) - Bir gün de dönün o “gerilla” dediğiniz adamlara deyin ki:
“Ya, çukurları kazmayın, silahınızı elinizden bırakın, şu fakir fukarayı
öldürmeyin.” Bir gün de onlara laf söyleyin ne olur. Burada her gün bir şey
söylüyorsunuz, dönüp dönüp Türkiye Cumhuriyeti’nin Hükûmetine, oradaki güvenlik
güçlerine iftira ediyorsunuz, bir gün olsun o teröristlere bir şey söyleyin ya,
PKK’lılara bir cümle söyleyin Allah için. (AK PARTİ sıralarından alkışlar) 
(Mikrofon
otomatik cihaz tarafından kapatıldı) 
SELMA
IRMAK (Hakkâri) - Yüksekova’nın köylerini niye yakıyorsunuz, orada da mı hendek
var? Ona cevap verin siz!
MAHMUT
TOĞRUL (Gaziantep) - Bir buçuk aydır Sur’da ne yapıyorsunuz?
MEHMET
ÖZHASEKİ (Devamla) - Bütün bu olayları başlatanlar onlar, bu rezilliği
çıkaranlar onlar, oradaki Kürt halkına zulüm edenler onlar, en büyük kötülüğü
yapanlar onlar. (AK PARTİ sıralarından alkışlar) 
BAŞKAN
– Teşekkürler Sayın Özhaseki.
OSMAN
BAYDEMİR (Şanlıurfa) – Sayın Başkan…
BAŞKAN
– Sayın Baydemir…
OSMAN
BAYDEMİR (Şanlıurfa) – Sayın Başkan, ifade etmeme gerek var mı? Sayın hatibin
ifadeleri çok açık, bariz bir şekilde sataşmadır. 
BAŞKAN
– Şahsınızı ilzam eden bir şey oldu mu şimdi? 
OSMAN
BAYDEMİR (Şanlıurfa) – Oldu, oldu Sayın Başkanım.
BAŞKAN
– Ne dedi? 
OSMAN
BAYDEMİR (Şanlıurfa) – Birden fazla kere söyledi Sayın Başkan.
BAŞKAN
– Hayır, ne dedi? Ben kaçırmış olabilirim, özür diliyorum.
OSMAN
BAYDEMİR (Şanlıurfa) – Çok açık ve net bir şekilde “Bir kez dahi olsa şiddete
karşı çıkın.” dedi. 
İSMAİL
TAMER (Kayseri) – Diyebilir, seninle ne alakası var?
OSMAN
BAYDEMİR (Şanlıurfa) – Bir milyon kere şiddete karşı çıkmışız. Birden fazla kez
“Diyarbakır Büyükşehir Belediyesi teröre, şiddete destek veriyor.” dedi. Ben
bunu kendilerine iade ediyorum. 
HASAN
BASRİ KURT (Samsun) – Diyarbakır Büyükşehir Belediye Başkanı mısın sen?
OSMAN
BAYDEMİR (Şanlıurfa) – Ben Diyarbakır Büyükşehir Belediyesi Başkanlığını on yıl
yapmışım, Diyarbakır Büyükşehir Belediyesinin bir tane kazması, bir tane küreği
şiddet amacıyla kullanılmamıştır.
BAŞKAN
– Sayın Baydemir, iki dakika süre veriyorum, buyurun.
Yeni
bir sataşmaya meydan vermeyelim lütfen ve bu tartışmayı bitirelim.
10.- Şanlıurfa Milletvekili Osman
Baydemir’in, Kayseri Milletvekili Mehmet Özhaseki’nin sataşma nedeniyle yaptığı
konuşması sırasında şahsına sataşması nedeniyle konuşması
OSMAN
BAYDEMİR (Şanlıurfa) – Sayın Başkan, saygıdeğer milletvekilleri; ben bir kez
daha söylüyorum: Eğer gerçekten amacınız medeniyetse ve medeniyete zerreyi
miskal kadar olsun katkı sunmaksa bir kez daha söylüyorum, Diyarbakır halkı ve
Diyarbakır’ın siyasi iradesi kapılarını, yüreğinin kapısını medeniyetle elini
uzatan, edeple, terbiyeyle elini uzatan herkese açar. Çok açık ve net
söylüyorum size. 
Bakın,
önce kamu düzenini bozdunuz usulüne göre, “Masa yok, müzakere yok, Kürt sorunu
yok.” dediniz ve savaşı başlattınız. (AK PARTİ sıralarından gürültüler)
HASAN
BASRİ KURT (Samsun) – Silahlar çıktı mı, silahlar durdu mu?
OSMAN
BAYDEMİR (Devamla) - Savaşı başlattıktan sonra da kadın demeden, çocuk demeden,
şehir demeden, tankla, topla yıkım gerçekleştirdiniz, insanlık ailesine karşı
suç işlediniz, suç işlediniz.
İSMAİL
TAMER (Kayseri) – Onu yapan sizsiniz.
RAVZA
KAVAKCI KAN (İstanbul) - Doğru söyleyin, Allah rızası için, Allah korkunuz
varsa doğruyu söyleyin, doğruyu söyleyin. 
MAHMUT
TOĞRUL (Gaziantep) - Sen bölgeyi gördün mü de konuşuyorsun?
RAVZA
KAVAKCI KAN (İstanbul) – Gördüm, gördüm de söylüyorum. 
OSMAN
BAYDEMİR (Devamla) - Eğer siz belediye başkanı olsaydınız, Diyarbakır
Büyükşehir Belediye Başkanı siz olsaydınız ve bu zulüm sizin belediye başkanı
olduğunuz kente yapılmış olsaydı siz isyan etmeyip ne yapardınız? Eğer siz bu
uygulamaya bir şehrin belediye başkanı olarak sessiz kalıyorsanız o zaman o
şehre ihanet etmiş olursunuz.
RAVZA
KAVAKCI KAN (İstanbul) - Teröristlere bir tek kelime söylemediğinizi açıklıkla
söylüyorum; yazıktır, günahtır. 
İSMAİL
TAMER (Kayseri) – Rol yapıyorsunuz, rol! 
OSMAN
BAYDEMİR (Devamla) – İşte, ihanete düşmemek adına, halkımıza, Hakk’a karşı
ihanete düşmemek adına bugün bu tutumu burada ortaya koyuyoruz.
RAVZA
KAVAKCI KAN (İstanbul) – Günahtır, günah.
OSMAN
BAYDEMİR (Devamla) - Bugün yine oylarınızla aklayabilirsiniz ama tarih
karşısında mahkûm olmaktan kurtulamazsınız. Tarih karşısında mahkûm olmaktan
emin olun ki kurtulamazsınız.
HÜSNÜYE
ERDOĞAN (Konya) – Tarih karşısında mahkûm olacak sizlersiniz. 
OSMAN
BAYDEMİR (Devamla) - Bu kimin hayalidir biliyor musunuz? Dönemin Başbakanı
bugünün Cumhurbaşkanının hayalidir.
RAVZA
KAVAKCI KAN (İstanbul) - Bırak Allah aşkına ya!
OSMAN
BAYDEMİR (Devamla) - Belediye binasına nasıl olur bakanlık el koyar ya!
Belediye binasına nasıl olur bir bakanlık el koyar, hangi akla, hangi mantığa,
hangi ahlaka sığar bu?
RAVZA
KAVAKCI KAN (İstanbul) - O çukurlar neyle kazıldı, çukurlar neyle kazıldı, bir
de bunu anlatsanız bize; çukurlar nasıl kazıldı, Allah rızası için bunu
anlatın, her şeyi biliyorsunuz. 
OSMAN
BAYDEMİR (Devamla) - İşte, bütün bunlar niyetinizin hâlen hizmet niyeti
olmadığı, niyetinizin zapturapt etmek olduğu ve Diyarbakır’ın da zapturapt
niyetine kapısını açmayacağı açıktır. (HDP sıralarından alkışlar)
(Mikrofon
otomatik cihaz tarafından kapatıldı) 
COŞKUN
ÇAKIR (Tokat) – Sayın Başkan...
BAŞKAN
– Sayın Çakır...
COŞKUN
ÇAKIR (Tokat) – Sayın Baydemir konuşmasında kamu düzenini bozdunuz, savaş ilan
ettiniz demek suretiyle sataşmada bulunmuştur, 69’a göre söz istiyorum. 
BAŞKAN
– Buyurun Sayın Çakır, size de iki dakika süre veriyorum. (AK PARTİ
sıralarından alkışlar) 
Özcan
Bey’e, fırsat kalırsa söz vereceğim. 
11.- Tokat Milletvekili Coşkun Çakır’ın,
Şanlıurfa Milletvekili Osman Baydemir’in sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
COŞKUN
ÇAKIR (Tokat) – Teşekkür ederim. 
Sayın
Başkan, değerli milletvekilleri; mükerreren söyledim, mükerreren söylemeye
devam edeceğim; Sayın Baydemir’in sesinin tonunu ayarlayarak, bir tiyatro yaparak
yapmış olduğu bir konuşma, burada asla ve kata onun haklılığını göstermez. (AK
PARTİ sıralarından alkışlar)
İDRİS
BALUKEN (Diyarbakır) – Ne alakası var ya!
COŞKUN
ÇAKIR (Devamla) - İtiraz edebilirsiniz. Daha evvel yaptığını bugün ve
muhtemelen gelecekte de yapmaya devam edecek. 
NURSEL
AYDOĞAN (Diyarbakır) – Sen de yap.
COŞKUN
ÇAKIR (Devamla) - Ne demek kamu düzenini bozdunuz? 
MAHMUT
TOĞRUL (Gaziantep) – Bozdunuz.
COŞKUN
ÇAKIR (Devamla) - Bu, meri düzene, meşru düzene karşı bir kalkışmadır. Satır
aralarında söylemiş olduğu şeyle, “Eğer siz böyle yapmasaydınız bir isyanla
karşı karşıya kalmazdınız.” demek suretiyle doğuda, güneydoğuda, hususen
Diyarbakır’da var olan kalkışmayı kendisinin de paydaşı olmak suretiyle âdeta
meşru göstermek istemektedir. Bu, tehlikeli bir cümledir, tehlikeli bir
yaklaşımdır Sayın Baydemir. Eğer siz de oradaki kalkışmaya kendinizi ait
hissediyorsanız, oradaki gayrimeşru, gayrikanuni kalkışmaya kendinizi paydaş
hissediyorsanız, ait hissediyorsanız, o zaman sizin tabiatıyla bulunmuş
olduğunuz konum da çok farklı bir yerde durmaktadır. Bence oradaki ayrışmayı
çıkıp buraya çok net bir şekilde ortaya koymanız ve 550 kişinin zihnindeki bu
istifhamı ortadan kaldırmanız gerekir. 
Sayın
Baydemir, bütün konuşmalarının başıyla sonu arasında ciddi bir paradoksla,
çelişkiyle karşı karşıyadır. Diyor ki: “Diyarbakır çok dilli, çok dinli, çok
kültürlü bir kenttir.” Doğru, öyledir. “Ve bugün sizin sayenizde, sizin
katkınızla o güzelim Diyarbakır, çok dilli, çok dinli, çok kültürlü yapısından
uzaklaştırılmakta ve tek tip bir şehir olmaya itilmektedir.” Tek tip,
“uniform”; tek düşünce hâkim olsun, tek yaklaşım hâkim olsun. Hatta, bizim
değil, 78 milyonun değil; Kürtlerin içerisindeki farklılıklara bile tahammül
edemeyecek kadar “uniform”, tek form. 
Saygılarımla.
(AK PARTİ sıralarından alkışlar)
OSMAN
BAYDEMİR (Şanlıurfa) – Sayın Başkan…
BAŞKAN
– Buyurun Sayın Baydemir.
OSMAN
BAYDEMİR (Şanlıurfa) – AKP grup başkan vekilleri geleneksel olmak üzere her
konuşmamdan sonra mutlaka bir rahatsızlık duymakta ve bu rahatsızlığı da bir
sataşmaya, bir hakarete dönüştürmektedir. Bir kez daha hitabıma “tiyatro” demek
suretiyle, yeteri miktarda zaten bir sataşmada bulunmuştur.
BAŞKAN
– Sayın Baydemir, buyurun.
İki
dakika süre veriyorum ama bu sefer bitirelim lütfen.
12.- Şanlıurfa Milletvekili Osman
Baydemir’in, Tokat Milletvekili Coşkun Çakır’ın sataşma nedeniyle yaptığı
konuşması sırasında şahsına sataşması nedeniyle konuşması
OSMAN
BAYDEMİR (Şanlıurfa) – Sayın Başkan, değerli milletvekilleri; gündemin dışına
çıkmamak kaydıyla, bu Hükûmetin ve sayın grup başkan vekillerinin bu sanat
düşmanlığı nereden geliyor, ben de onu merak ediyorum. Siz sanat düşmanı
mısınız? (AK PARTİ sıralarından gürültüler) 
EMİNE
YAVUZ GÖZGEÇ (Bursa) – Biz yalanın düşmanıyız!
OSMAN
BAYDEMİR (Devamla) – Siyaset bir hitabet sanatıdır, siyaset bir hizmet
sanatıdır, siyaset bir içtenlik meselesidir. 
HÜSNÜYE
ERDOĞAN (Konya) – Biz burada tiyatro izlemeye gelmedik.
OSMAN
BAYDEMİR (Devamla) – Siz tiyatroları kapatırken Osman Baydemir şehir tiyatrosu
kuruyordu, şehir tiyatrosu.
VEYSİ
KAYNAK (Kahramanmaraş) – Nereyi kapatmışız, nereyi?
FUAT
KÖKTAŞ (Samsun) – Tiyatroculuğu niye kabul etmiyorsun? “Tiyatrocu” diyorlar.
OSMAN
BAYDEMİR (Devamla) – Siz tiyatrocuları sokağa atarken biz sanatı ihya
ediyorduk, tıpkı Diyarbakır Surlarını, kültürel mirasını ihya etme gibi. 
FUAT
KÖKTAŞ (Samsun) – “İyi tiyatrocu” diye iltifat ediliyor, niye kaçıyorsun sen
iltifat edilmekten.
OSMAN
BAYDEMİR (Devamla) – İşte, bizim ihya ettiğimiz o tarihî eserler, o insanlık
mirasına sizin tarafınızdan el konuldu, el; Dengbej Evi’ne el konuldu. Ne
diyorsunuz biliyor musunuz? “Koruma amaçlı imar planı büyükşehir belediyesi
tarafından yapıldı ve bu kentin anayasasıdır.” diyorsunuz. Amenna, ortak
paydamız. Biz diyoruz ki: Koruma amaçlı bu anayasaya gelin, beraber sahip
çıkalım. Ama siz, tıpkı mevcut Anayasa’yı sürekli ihlal ettiğiniz ve
tanımadığınız gibi bu anayasayı da tanımıyorsunuz. İşte, bu tanımamazlık emin
olun, bir müddet sonra hak tanımamazlığa, bir müddet sonra Allah korkusundan
etmeye, bir müddet sonra o sahabelerin kabrine hakarete kadar götürür. 
HÜSNÜYE
ERDOĞAN (Konya) – Geç oraları, geç!
RAVZA
KAVAKCI KAN (İstanbul) – İki cihanda da hesap veremeyeceksiniz!
OSMAN
BAYDEMİR (Devamla) – Çünkü bu batıl bir savaştır.
HÜSNÜYE
ERDOĞAN (Konya) – Cami yakan sizlersiniz.
OSMAN
BAYDEMİR (Devamla) – Bu başlatılan savaş tek başına iktidar olma uğruna
başlatılan savaştır ve bugüne kadar hayatını yitiren her bir yurttaş bu savaşı
başlatanların mağduru, kurbanıdırlar. 
COŞKUN
ÇAKIR (Tokat) – İşte tiyatro dediğimiz bu!
OSMAN
BAYDEMİR (Devamla) – Ya Rabb’im, sen, bu dünyada da, öbür dünyada da onların
yanına koymayasın.
FUAT
KÖKTAŞ (Samsun) – İşte tiyatro dediğimiz bu!
OSMAN
BAYDEMİR (Devamla) – En derin saygılarımla. (HDP sıralarından alkışlar)
MEHMET
ÖZHASEKİ (Kayseri) – Allah PKK’yı kahretsin inşallah!
BAŞKAN
– Sayın Purçu, bir dakika süreyle 60’a göre size söz veriyorum.
Buyurun.

V.- AÇIKLAMALAR (Devam)
22.- İzmir Milletvekili Özcan Purçu’nun,
Romanların yaşadığı bölgelerde kentsel dönüşüm projeleri nedeniyle yaşanan
mağduriyetlere ilişkin açıklaması
ÖZCAN
PURÇU (İzmir) – Teşekkür ederim Sayın Başkanım.
2007
yılında Türkiye’de ilk defa -yanlış hatırlamıyorsam- Sulukule’de, Roman
mahallesinde acil kamulaştırma yapıldı, kamu yararı gözetilerek. Meseleyi dava
ettik, mahkeme kamu yararı olmadığına dair karar verdi, yürütmeyi de durdurma
kararı verdi, karara uyulmadan villalar yapıldı, Romanları, 5 bin insanı şehrin
dışına gönderdik maalesef. Şu an çoğu, çadırlarda ve kuyudan su içerek
yaşamlarını sürdürmekte. Bunun hesabını kim verecek Başkanım, Allah aşkına,
soruyorum? 
Sayın
Bakanım, şu an Ankara’da, Yenimahalle’de Romanlar tapulu evlerinden çıkarıldı,
Sapanca’da çıkarıldı, İstanbul’un çeşitli yerlerinde çıkarıldı yani bizim
kentsel dönüşümümüz kentsel felakete dönüştü. Romanlar ne yapsın, nerede
yaşasın? Sayın Bakanım, bu konuda bize lütfen cevap verin ve bu konuda acil
eylem planı istiyoruz, Romanları unutmayalım. Mülteci mi olalım biz de Allah
aşkına? 55 bin bina yapılıyor. (CHP sıralarından alkışlar) Biz de mülteci olmak
istiyoruz, Romanlar mülteci olmak istiyor artık. Yunanistan’a gideceğiz, bizi
göndersin geriye, 55 bin konut da bize istiyoruz, hadi buyurun!
Teşekkür
ediyorum Sayın Başkanım, sağ olun. (CHP sıralarından alkışlar)
BAŞKAN
– Teşekkürler.
VII.- GENSORU (Devam)
A) Ön Görüşmeler (Devam)
2.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel'in, Sur ve Silopi ilçelerinde alınan acele kamulaştırma kararı ve
Türkiye genelindeki kentsel dönüşüm projeleriyle vatandaşları mağdur ettiği ve
sermaye için rant yarattığı, uygulanan RES ve HES projeleriyle doğanın tahrip
edilmesine sebebiyet verdiği iddiasıyla Çevre ve Şehircilik Bakanı Fatma
Güldemet Sarı hakkında gensoru açılmasına ilişkin önergesi (11/6) (Devam)
Böylece
gruplar adına konuşmalar tamamlanmıştır.
Şimdi
söz sırası Hükûmet adına Çevre ve Şehircilik Bakanı Sayın Fatma Güldemet Sarı
Hanımefendi’ye aittir. 
Buyurun
Sayın Sarı. (AK PARTİ sıralarından alkışlar)
Süreniz
yirmi dakikadır. 
ÇEVRE
VE ŞEHİRCİLİK BAKANI FATMA GÜLDEMET SARI (Adana) – Sayın Başkan, değerli
milletvekilleri; HDP Grubu tarafından verilen gensoru önergesi vesilesiyle
huzurlarınızdayım. Bu vesileyle yüce heyetinizi saygıyla selamlıyorum.
Sözlerime
başlarken tüm şehitlerimizi rahmet, minnet ve şükranla anıyor, kahraman
askerlerimize, polislerimize, korucularımıza ve terör saldırılarında hayatını
kaybeden vatandaşlarımıza Allah’tan rahmet, yakınlarına ve milletimize
başsağlığı diliyorum.
Sayın
Başkan, değerli milletvekilleri; acele kamulaştırma ve ilgili konularda
Mecliste yapılan görüşmeleri titizlikle takip ettim. HDP Grubunun bu kürsüden
konuyla ilgili eleştiri ve düşüncelerini ve bunlara verilen cevapları dinledim.
Gerek AK PARTİ Grubumuzun gerekse Genel Başkan Yardımcımız Sayın Özhaseki’nin
Suriçi’yle ilgili yaptığı açıklamaların, verdikleri yerinde ve isabetli
örneklerin gensoruya konu olan bütün soruları cevaplandırdığını düşünüyorum.
Çevre ve Şehircilik Bakanı olarak gerek kentsel dönüşüm projemizi gerekse de
bölgede yaptığımız çalışmaları anlatarak konuşmamı sürdüreceğim.
Gensorunun
gerekçesini inceledim. Gerekçedeki ithamları burada tek tek sıralamayacağım
ancak gensoruyu şöyle özetlemek mümkün: Gerçeklerden tamamen uzak, kime ve neye
hizmet ettiği tartışılır, vatandaşları mağdur etmeye yönelik bir girişim. HDP
milletvekillerince AK PARTİ “inşaat merkezli politikaların partisi” olarak
ifade edilmiş, tamamı bilgiden kopuk, nesnellikten uzak ve daha da önemlisi,
adalet barındırmayan iddialar sıralanmıştır. Yapmaktan değil yıkmaktan, inşa
etmekten değil tahrip etmekten, bir başka deyişle suç bastırmaktan nemalanan bu
iradeden başka bir şey beklemek yersiz ve yanlış olurdu, biz de zaten
beklemiyoruz. (AK PARTİ sıralarından alkışlar)
Gensoruya
konu metinde “inşaat merkezli”den kastınız sadece bina yapmak ise eksiktir,
yanlıştır ve anlamsızdır; hiç zannetmiyorum ama şayet kastınız inşa ve ihya
merkezli bir parti olmamız ise isabetlidir, anlamlıdır ve doğrudur. (AK PARTİ
sıralarından alkışlar) Doğru, inşaat merkezliyiz, Türkiye’yi baştan sona
yeniden inşa ediyor, imar ediyor, ihya ediyoruz. Dünyanın en uzun ve geniş
köprülerini, belgesellere ve bilimsel araştırmalara konu olan tüp geçitlerini,
tünellerini, her ilimize yaptığımız havaalanlarını, yine her ilimize inşa
ettiğimiz üniversitelerimizi, çocuklarımızın daha nezih ortamlarda eğitim
almaları için yaptığımız okulları, hızlı trenleri, iş merkezlerini, yaşam
alanlarını ve sosyal donatıları kastediyorsanız haklısınız. Bütün bu
çalışmalarla Türkiye’yi baştan başa yeniden donatıyor, illerimizin kendi
değerlerine ve tarihsel dokusuna uygun stratejik yatırımlarını birer birer
hayata geçiriyoruz. Bunların detaylarını anlatarak vaktinizi alacak değilim.
Zaten, gerek Çevre ve Şehircilik Bakanlığımız gerekse diğer bakanlıklarımız tüm
engelleme girişimlerine rağmen hizmetlerini hayata geçiriyor ve milletimize
karşı görevlerini asil bir şekilde ifa ediyorlar. 
Biz,
Marmaray gibi tarihî tüp geçitlerimizi, Avrasya Tüneli’mizi, insanımız işine
daha hızlı gitsin, evine daha rahat dönsün ve ailelerine kavuşsun diye
yapıyoruz. Birileri ise tünellerini sokakların ve evlerin altına kazıp
insanları evlerinden ediyor, gencecik fidanlarımızı bu tünellere gömüyor. Biz,
binaları, milletimizin sağlıklı, güvenli, parkları ve bahçeleriyle ferah
yapılarda oturması ve geleceğe güvenle bakması için yapıyoruz. Birileri de
binaları yıkar, altına el yapımı bombalar döşer, tarumar eder ve insanımızın
geleceğini karartır. (AK PARTİ sıralarından alkışlar) 
Biz,
yolları ticaretimiz gelişsin, ülke kalkınsın diye yaparız. Birileri ise altına
yerleştirdikleri patlayıcıları kamufle etmek için yapar. Biz, kültürümüzün
damgası olan varlıklarımızı korumak için milyarlarca lira harcar,
restorasyonlarını en güzel şekilde yaparız. Birileri de bu toprakların manevi
değerini algılayamadığı gibi bölgedeki bütün medeniyet birikimini yakar, yıkar,
tüketir. 
Her
türlü engellemeye rağmen bölgenin inşa ve ihyası için, terör saldırılarında
yıkılan, yakılan binaların yapılması ve bütün niteliksiz alanların elden
geçirilmesi için çalışacağız. Çalışmalarımızı inatla, azimle, sarsılmaz bir
kararlılıkla sürdürüyoruz, sürdürmeye de devam edeceğiz. 
Teröre
karşı operasyonlar başladığı günden bu yana uzman kadrolarımızla bölgedeyiz.
Bütün üst düzey bürokratlarımızla oradayız. Halkımızla el ele, omuz omuza
oradayız. Bin yıl önce de hep beraber oradaydık, bin yıl sonra da hep beraber
orada olacağız. Bölgedeki il müdürlüklerimizi âdeta genel müdürlük hâline
getirdik. Merkez teşkilatımızı âdeta bölgeye taşıdık. Genel müdürlüklerimiz
sürekli oradalar. Memur olarak değil, vatan sevdalıları olarak
vatandaşlarımızın yanındalar. Bu iş sonuçlanana, bölge normalleşene, huzur ve
kardeşlik gelinceye kadar ve millet hain terör örgütünden kurtulana dek orada
olmaya devam edeceğiz. (AK PARTİ sıralarından alkışlar) Biz Sur’dayız,
Silopi’deyiz, Cizre’deyiz. Biz İdil’deyiz, Suriçi’ndeyiz, Nusaybin’deyiz. Biz,
büyük bir inançla söylüyorum ki, birileri istese de istemese de, hoşuna gitse
de gitmese de, bu ülkeyi kalkındırmak için, vatandaşlarımızın huzur ve refah
içerisinde yarınlarına umutla bakmaları için gece gündüz mücadele edeceğiz,
etmeye de devam edeceğiz. Bunu bütün milletimizin önünde sizlerle paylaşıyorum.
Değerli
milletvekilleri, bir bakan hakkında gensoru veriliyor onun görev yaptığı bakanlığı
iyi tanımadan, faaliyetleri iyi öğrenilmeden. Bilgi isteniyorsa aradıkları her
türlü bilgiye ulaşmaları çok kolay, yeter ki niyet halis olsun. 
Sayın
milletvekilleri, biz mirasımızı koruyoruz, koruyacağız. Yeni hedefimiz,
Suriçi’nin ihyası. Diyarbakır Suriçi bölgesi insanlığın ortak mirası. Tarih
boyunca medeniyetlerin geçiş bölgesinde yer almış, manevi kokusu olan bir
şehir. Ev sahipliği yaptığı bütün medeniyetlerin izlerini bir madalya gibi
göğsünde taşıyan Suriçi, zengin tarihî ve kültürel dokuya sahip örnek bir
hazine. 
Bu
bölge kentsel sit alanıdır, dünya mirası listesindedir. Bölgede yapılacak
dönüşüm çalışmaları da kural ve kaidelere aykırı hiçbir şekilde
gerçekleşmeyecektir, bu mümkün değildir.
Bu
kapsamda Suriçi’ni korumak, alanda var olan tarihî dokuyu tehdit eden sağlıksız
yapılaşmayı bertaraf etmek, alanın tarihî ve kültürel değerini ön plana
çıkarmak Bakanlığımızın hedefidir.
Suriçi
bölgesi, Diyarbakır Kültür Varlıklarını Koruma Bölge Kurulunun 1988’de aldığı
kararla kentsel sit alanı ilan edilmiştir. Başta surlar ve burçlar olmak üzere
alanda toplam 1.142 yapı tescillenerek koruma altına alınmıştır. Suriçi’ne
ilişkin olarak –ki buraya özellikle dikkatinizi çekmek istiyorum- Diyarbakır
Büyükşehir Belediye Başkanlığı ve Diyarbakır Kültür Varlıklarını Koruma Bölge
Kurulunun 2012’de aldığı kararla koruma amaçlı nazım imar planı ve yine aynı
yıl koruma amaçlı uygulama imar planı onaylanarak yürürlüğe girmiştir. 
O
tarihte alınan kararların detaylarından söz edeceğim ama daha önce sanki
devletimiz resen, cebren ve zorla bir iş yapıyormuş izlenimini yaratanlara bir
sözüm var: Devlet 1988’den bugüne kadar var olan ve işlemde olan süreci
yürütmektedir. İddia edildiği gibi bugünden yarına alınmış ve Diyarbakır
Büyükşehir Belediyesinin ve Sur Belediyesinin haberleri yokmuş, hiç görüşleri
alınmamış gibi bir durum söz konusu değildir. Aslında herkes bunu çok iyi
biliyor. 
Bugün
görüşlerini almadığımızı iddia eden belediyeler, terör örgütü bölgede çukurlar
kazarken, barikatlar, el yapımı patlayıcılarla tuzaklar kurarken çıkıp da neden
tek bir söz söylemedi? Seçilmiş, vatandaşın güvenini öyle ya da böyle alarak
göreve gelmiş kişiler bu süreçte “Benim sokağımda, benim mahallemde, benim
ilçemde ne yapıyorsunuz? Açtığınız çukurlarla, tuzakladığınız el yapımı patlayıcılarla
vatandaşların canına, malına kastediyorsunuz.” niye demedi? Bugün biz inşa ve
ihya ederken laf söyleme cüretini gösterenleri yapacağımız çalışmaları
engellemek için bizi mahkemeye verenleri vatandaşlarımızın vicdani
değerlendirmesine bırakıyorum.
Gelelim
bizim ne yapacağımız konusuna. Belediye başkanlarınızın da attığı imzalarla,
dönemin belediye başkanlarının da attığı imzalarla yapılan koruma amaçlı imar
planına göre Suriçi bölgesinde yüksek yeni yapılaşma kesinlikle olmayacak.
Birçok platformda tekrarladım, burada da çok net bir şekilde ifade etmek
istiyorum: Suriçi’nde çok özel bir çalışma yapılacak. Sur’da asla bir kentsel
dönüşüm yapılmayacak. Yapılacak bina yükseklikleri sur hizasını geçmeyecek.
Koruma, yenileme odaklı bu yaklaşım çerçevesinde Suriçi bölgesinde yapılacak
uygulamalar sadece niteliksiz yapıların yıkılıp yenilenmesi şeklinde olmayacak.
İlk etapta, biraz önce Sayın Özhaseki’nin de belirttiği gibi, özellikle Gazi
Caddesi gibi ticaret aksı olan yerlerde esnafımızın talepleri doğrultusunda
sokak sağlıklaştırılması çalışmalarıyla yerinde çözüme gidilecektir. 
Bugün,
Sur’da, biraz önce belirtildiği gibi, “TOKİ dört, beş katlı binalar yapacak.”
iddiasına cevap verecek şekilde, TOKİ şu anda orada bir çivi bile çakmamış
durumdayken, o manevi değeri olan, efsanelere konu olan Kırklar Dağı’nda
yapılmış olan yüksek katlı binalara neden kimse bir söz söylemedi, onu da merak
ediyorum. (AK PARTİ sıralarından alkışlar) 
ERKAN
AKÇAY (Manisa) – Sayın Başkan, Sayın Bakan konuşuyor, millet geziyor ortalıkta
ya! Uyarın lütfen ya!
ÇEVRE
VE ŞEHİRCİLİK BAKANI FATMA GÜLDEMET SARI (Devamla) - Tescillenen anıtsal ve
sivil mimarlık örneği yapıların restore edilmesi buradaki çalışmada en temel
hedefimiz olacaktır. Bu çalışmada kültür varlığı niteliğindeki değerli
yapıların bakım ve onarımı…
BAŞKAN
– Sayın Bakan, lütfen, bir saniye…
Sayın
milletvekilleri, kürsüde hatip var, Sayın Bakan konuşuyor, Hükûmet adına
gensoruya ilişkin açıklamalarda bulunuyor. Lütfen uğultuyu engelleyelim.
ÖZGÜR
ÖZEL (Manisa) – Uğultu oradan Başkanım.
ENGİN
ALTAY (İstanbul) – Uğultu iktidar sıralarından geliyor Sayın Başkan.
ÖZGÜR
ÖZEL (Manisa) – Uyardık, söyledik “Bakana sahip çıkmıyorlar.” diye. 
BAKİ
ŞİMŞEK (Mersin) – Normal, az önce bizi de dinlemiyorlardı Sayın Başkanım.
BAŞKAN
– Buyurun Sayın Bakanım.
ÇEVRE
VE ŞEHİRCİLİK BAKANI FATMA GÜLDEMET SARI (Devamla) – Bu çalışmada kültür
varlığı niteliğindeki değerli yapıların bakım ve onarımı Kültür ve Turizm
Bakanlığımız tarafından yapılacak ve korunacak. Can ve mal güvenliği açısından
risk oluşturan, terör tarafından yakılıp yıkılan binalar kaldırılacak.
Suriçi’nde inşa edilecek yeni yapılar yöresel doku ve mimari özelliklere uygun
yaşam alanları şeklinde olacak. 
Sayın
Başkan, değerli milletvekilleri; Suriçi bölgesinde bulunan yaklaşık 187
hektarlık alan, Diyarbakır Büyükşehir Belediyesinin de talebiyle 2012 yılında
riskli alan ilan edilmiştir. Alanda yapılması planlanan çalışmalara ilişkin
olarak, koruma amaçlı imar planı kararları aynen benimsenmiştir. Gerek tescilli
yapıların korunması gerekse koruma amaçlı imar planında getirilen kullanım ve
yapılaşma kararlarıyla uyumun sağlanması önceliğimizdir.
Değerli
milletvekilleri, acele kamulaştırma konusundaki itirazlara gelirsek, Suriçi
bölgesindeki kamulaştırma kararı Bakanlar Kurulunca ilk kez Suriçi için verilen
bir karar değildir. Örnek vermek gerekirse, 2012 yılında riskli alan ilan
edilen Erzurum’un Yakutiye ilçesinde de taşınmazlar için acele kamulaştırma
kararı alınmıştır ve Yakutiye’de uzlaşma görüşmeleri yapılarak alanın büyük
bölümünde anlaşma sağlanmıştır. Şimdi de benzer çalışma Diyarbakır Suriçi’nde
yapılacak, koruma amaçlı imar planının uygulanmasının gerektirdiği ölçüde hak
sahipleriyle uzlaşma sağlanacaktır. Hak sahiplerine uygulanacak proje
kapsamında tekliflerde bulunulacak ve kabul etmeleri hâlinde sözleşme
imzalanarak işlemlere devam edilecektir.
Tekrar
ediyorum: Bu usul diğer uygulamalarda da benzer şekilde yürütülmektedir. 2014
yılına kadar benzer uygulamalar 3 mahallede bizzat Diyarbakır Büyükşehir
Belediyesi eliyle yapılmış, 703 hak sahibine konut verilmiş ve 20 milyonun
üzerinde de kamulaştırma bedeli ödenmiştir. Bu karar öncelikle sosyal donatı
alanlarının, yolların, yeşil alanların ivedilikle oluşturulması için
alınmıştır. 
Vatandaşlarımızı
birlikte yürüteceğimiz çalışmalarda asla ve asla mağdur etmeyeceğiz. Bakanlık
olarak, Hükûmet olarak vatandaşlarımızın mülkiyet hakkını elinden almak gibi
bir niyetimiz yok. Tam aksine, yaptığımız dönüşüm uygulamalarında
vatandaşlarımızın mülkiyet hakkını koruyacağız.
Bir
noktaya daha burada değinmek istiyorum. Suriçi’nde ruhsatsız ve tapusu
bulunmayan binalarda yaşayan birçok vatandaşımız var. Onların endişelerini,
onların çekincelerini anlıyoruz. Biz onları da mağdur etmeyeceğiz. İsterlerse
belirlediğimiz rezerv alanlarda yapılacak konutlarda kira öder gibi ev sahibi
olacaklar, isterlerse terörün yakıp yıktığı evlerinin bedelini alacaklar.
Sayın
Başkan, değerli milletvekilleri; ülkemiz genelinde birçok anıtsal yapı Vakıflar
Genel Müdürlüğümüz tarafından restore edilmiş durumdadır. Diyarbakır’daki
Ermeni Sur Kilisesi, Ermeni Katolik Kilisesi de restore edilen yapılar
arasındadır. Bundan sonraki süreçte de kültür miraslarının korunması ve ihyası
en önemli hedefimizdir. Aynı parselin içerisinde, vakıflara ait eserlerin
yanında şahısların kullanımında olan çarpık, riskli yapılar bulunmaktadır.
Kamulaştırma kararı, buradaki şahıs kullanımındaki taşınmazlarla ilgilidir.
Suriçi’nde vakıf eserlerinin kamulaştırılması mümkün değildir. Aksine, terör
örgütünce verilen zararların giderilmesi için çalışmalar başlatılmıştır.
Üstelik, dünyanın dört bir yanında ecdadımızdan bize emanet olan camileri,
köprüleri, çeşmeleri, hanları, türbeleri, medeniyetimizin yaşayan hafızaları
olarak gören, restore eden bir hükûmet olarak Diyarbakır’daki eserleri korumak
asli görevimizdir.
Sayın
Başkan, değerli milletvekilleri; Diyarbakır’la birlikte Silopi’de ve Cizre’de
de çalışmalarımız devam ediyor. Bu kentlerimiz, gerek yapı kalitesi gerek
sosyal donatı alanları gerekse de altyapı hizmetleriyle dünya standartlarının çok
gerisinde kalmıştır. Şehirdeki altyapı yetersizliklerinden dolayı,
mağduriyetlerin giderilmesi için İller Bankasından aktardığımız ödenekle
Silopi’nin altyapı sorununu çözmeye başladık. Silopi için alınan acele
kamulaştırma kararı da bu amaca yöneliktir. Vatandaşın mülkiyet hakkına
müdahale için değil vatandaşın daha sağlıklı ve güvenli yapılarda yaşamasını
sağlamak içindir. 
Sayın
milletvekilleri, şu hususu özellikle belirtmek isterim: 6306 sayılı Kanun
kapsamında dönüşüm yapılması en çok vatandaşlarımızın faydasınadır. Bu
kapsamda, yapılan yeni evlerine yerleşinceye kadar vatandaşa kira yardımı
yapılabilmekte, vatandaşın ihtiyaç duyması hâlinde çekeceği kredinin faizinin
bir bölümü devlet tarafından ödenebilmekte, yapılacak yeni konutların bedelleri
gerektiğinde yapım maliyetlerinin altında tespit edilebilmekte ve ucuza konut
edinme imkânı sağlanmaktadır. Yine, dar gelirlilere verilecek olan konutlar
için yapılacak borçlanma yirmi yıl süreli ve faizsiz olabilmektedir. 
Sur
ve Silopi için alınan acele kamulaştırma kararlarının ve Silopi için alınan
riskli alan ilanının iptali istenmektedir. Bunu yaparken vatandaşlarımızın ev
sahibi olması engellenmektedir; tapu sahibi olmaları, çocuklarının parklarda
oynaması engellenmektedir. Yapılan bu hizmetleri durdurmak, vatandaşlarımızın
kira yardımı almalarını ve diğer haklardan yararlanmalarını engellemektir.
Vatandaşlarımızın bu oyunu anlayacağına ve duyarlı olacaklarına gönülden
inanıyorum.
Bu
çalışmalarla, biz, Suriçi’ni, eyvanların sohbetlerle buluştuğu, avluların çocuk
sesleriyle dolduğu, yöresel mimarinin ortaya çıkarıldığı huzur dolu bir kente
dönüştürmeyi amaçlıyoruz.
Mesudiye
Medresesi’ni, Sarı Saltuk Türbesi ve Tekkesi’ni, Çardaklı Hamamı’nı, Aslanlı
Çeşme’yi, Kuyumcular Çarşısı’nı, Keldani Kilisesi’ni ve Fatih Paşa Cami gibi
nicelerini gelecek nesillere emanet edeceğiz. Sadece Diyarbakır halkı için
değil, hepimiz, tüm dünya burayı bir tarihî eser olarak koruyacağız. 
Sayın
Başkan, değerli milletvekilleri; “Vatandaş kentsel dönüşüm istemiyor, vatandaşa
rağmen uygulama yapılıyor.” diye bir görüş var, gerçek ise bunun tam tersi.
Kentsel dönüşüm çalışmalarında, 81 ilin tamamında bugüne kadar hak sahiplerinin
talebine istinaden 105.171 bina riskli yapı olarak tespit edilmiştir. Bu
binalarda toplam 346.622 konut ve iş yeri bulunmaktadır ve yaklaşık 1,5 milyon
vatandaşımızın talebiyle binaların dönüşümü gerçekleştirilmiştir. Bütün bu
kentsel dönüşüm projeleri vatandaşlarımızın hayallerinin nasıl gerçeğe
dönüştüğünün en somut örneğidir.
Yine,
gensoru önergesinde rüzgâr enerji santralleri ve hidroelektrik santralleri de
gündeme getirilmiştir. Dünyadaki bütün ülkelerde elektrik üretimleri belli
oranda bu kaynaklardan temin edilmektedir. Söz konusu potansiyelin kullanılması
her ülkenin enerji arz güvenliği açısından çok önemlidir. Bizim gibi doğal gaz
ve petrol ithal eden ülkelerde bu temiz enerji kaynağının kullanılması çevreci
olmaları açısından zorunludur. Alınacak çevresel tedbirlerle birlikte, gerek
rüzgâr enerjisi gerekse hidroelektrik santralleri kalkınma projelerimiz içinde
yerlerini alacaktır. 
Sayın
Başkan, değerli milletvekilleri; burada, özellikle bir konuyu dile getirmek
istiyorum. Bazı ifadelerde “Önce yakıp yıktınız, yaşam alanları bırakılmadı.”
diye ithamlarda bulunuluyor. Şurada bir şey okumak istiyorum. Teröristbaşı
Mustafa Karasu şöyle bir beyanatta bulunmuş, “Sur’a giren müteahhit ve işçiler
hedefimizdir. Orada çalışan Kürtler kendilerini sivil görmesinler. Öyle sivil
olunmaz. ‘Ben sivilim; işsiz kaldım, çalışıyorum.’ demek olmaz, orada
çalışamazsınız.” diyerek Kürt vatandaşlarımıza tehditler savurmuştur. Burada
kimin yaşam alanı tehdit altında, kimin hakları gasb ediliyor, çok net
görülmektedir. 
Sayın
Başkan, değerli milletvekilleri; bugüne kadar terörün, kısır siyasi
çekişmelerin Türkiye’nin önünde bir engel olmasına asla izin vermedik, bundan
sonra da vermeyeceğiz. 2023 hedeflerimiz doğrultusunda, ülkemizi dünyanın en
gelişmiş 10 ülkesinden biri yapmak için gecemizi gündüzümüze katarak
çalışıyoruz. Biz hep hizmetlerimizle, projelerimizle, eserlerimizle konuştuk;
inşallah bundan sonra da bu şekilde konuşmaya devam edeceğiz. 
Bu
vesileyle yüce heyetinizi ve aziz milletimizi saygıyla selamlıyor, hepinize
teşekkür ediyorum. (AK PARTİ sıralarından alkışlar) 
BAŞKAN
– Teşekkürler Sayın Bakan. 
ÇEVRE
VE ŞEHİRCİLİK BAKANI FATMA GÜLDEMET SARI (Devamla) – Sadece bir bilgi notu
söylemek istiyorum. 
BAŞKAN
– Mikrofonsuz söyleyebilirsiniz Sayın Bakan, tutanaklara geçsin. 
Buyurun.

ÇEVRE
VE ŞEHİRCİLİK BAKANI FATMA GÜLDEMET SARI (Devamla) – İstanbul’un 7 tepesi vardır,
doğrudur. 
TANJU
ÖZCAN (Bolu) – Sayın Başkan, duyamıyoruz ama böyle olmaz ki. 
GÖKCEN
ÖZDOĞAN ENÇ (Antalya) – Ya, pozitif ayrımcılık…
ÇEVRE
VE ŞEHİRCİLİK BAKANI FATMA GÜLDEMET SARI (Devamla) – İstanbul’un 7 tepesi
vardır, doğrudur. Yalnız bu 7 tepe tarihî yarımada içindedir.
BAŞKAN
– Evet “Hanımlara pozitif ayrımcılık” sesleri yükseldi. 
Bir
dakika açıyorum. 
Buyurun.

ÇEVRE
VE ŞEHİRCİLİK BAKANI FATMA GÜLDEMET SARI (Devamla) – Çamlıca bu tepelerden biri
değildir. İstanbul’un 7 tepesi; Topkapı, Çemberlitaş, Beyazıt, Fatih,
Yavuzselim, Edirnekapı ve Kocamustafapaşa’dır. Çamlıca bunların içinde
değildir. Bunu da bir bilgi notu olarak eklemek istedim. Bundan sonra
kullanırsınız inşallah. 
Teşekkür
ediyorum. (AK PARTİ sıralarından alkışlar)
BAŞKAN
– Teşekkür ediyorum.
ÇAĞLAR
DEMİREL (Diyarbakır) – Sayın Başkan…
BAŞKAN
- Sayın Demirel…
ÇAĞLAR
DEMİREL (Diyarbakır) – Sayın Başkan, Sayın Bakan konuşmasında, bu gensoruya
ilişkin olarak vatandaşları mağdur ettiğimiz için bu gensoruyu verdiğimize,
aslında gensorunun gerçeklerden uzak olduğuna ve bu gensoruyla, aslında
vatandaşları mağdur ettiğimize dair ithamlarda bulundu. O yüzden, sataşmadan
söz hakkı istiyorum.
BAŞKAN
– Buyurun.
İki
dakika süre vereceğim.
Tabii,
siz, gensoru vermişsiniz ama Sayın Bakanın doğal olarak gensoruyu eleştirmesi
hakkıdır aslında.
ÇAĞLAR
DEMİREL (Diyarbakır) – Eleştiri değil ama mağdur etmişiz yani.
BAŞKAN
- Buyurun.
İki
dakika…
VIII.- SATAŞMALARA İLİŞKİN KONUŞMALAR
(Devam)
13.- Diyarbakır Milletvekili Çağlar
Demirel’in, Çevre ve Şehircilik Bakanı Fatma Güldemet Sarı’nın (11/6) esas
numaralı Gensoru Önergesi üzerinde Hükûmet adına yaptığı konuşması sırasında
HDP Grubuna sataşması nedeniyle konuşması
ÇAĞLAR
DEMİREL (Diyarbakır) - Teşekkürler Sayın Başkan.
Yani
kim mağdur, burada belli değil. Sanki, Sayın Bakan, burada çok mağdur
pozisyonuna büründü. Gerçekten, kim Sur’u yaktı yıktı, kim gasbetti, kim ranta
peşkeş çekti, her şey açık, ortada. Yani biz bunları net olarak ifade ederken
Sayın Bakan bizim sorularımızın hiçbirine cevap vermedi. (AK PARTİ sıralarından
gürültüler)
Sayın
Bakan, biz, orada hâlâ cenazelerin olduğunu ifade ediyoruz beş aydır. Bir buçuk
aydır da “Operasyon bitti.” diyorsunuz, niye açmıyorsunuz Sur’u insanlar gidip
yakılan yıkılan evlerini görmesin? Niye, orada insanların çocuklarının
cenazesini çıkarmalarına izin vermiyorsunuz? Orayı dümdüz edip bir araziye
çevirip sonra da yapmış olduğunuz projeyi oraya bilfiil uygulamak istiyorsunuz.
Oradan hafriyatlar çıkarken, insanlar eşyalarını, kadınlar yataklarını,
yorganlarını hafriyatların döküldüğü yerden toplarken siz bunları görmüyor
musunuz? 
GÖKCEN
ÖZDOĞAN ENÇ (Antalya) – Kim yaptı onları, kim?
ÇAĞLAR
DEMİREL (Devamla) – Siz, o kadınların taleplerini görmüyor musunuz,
haykırışlarını görmüyor musunuz? O insanların anılarının orada yok edildiğini
bilmiyor muyuz sanki.
RAVZA
KAVAKCI KAN (İstanbul) – Teröristlerin yok ettiği…
ÇAĞLAR
DEMİREL (Devamla) – Sayın milletvekilleri, ben, daha bugün, yeni, Sur’dan
geldim ve bütün Sur’un sokaklarını biliyorum Sayın Bakan. O sokaklarda neler yaşandığını,
bire bir orada yaşayan insanlar anlattı. Orada yaşayan insanları dinlediniz mi?
Siz, Gazi Caddesi’ni hangi rant sahiplerine peşkeş çekeceksiniz? Siz, kadın
cenazeleri hafriyatların içerisinden çıkarılırken, şu anda Araştırma Hastanesi
morgunda beklerken, kim olduğunu neden burada açıklamadınız? (AK PARTİ
sıralarından gürültüler)
Siz
bunların hepsinin hesabını vermek zorundasınız. Biz bunların hesabını hukuken
de her anlamda soracağız, sormaya da devam edeceğiz. (HDP sıralarından
alkışlar)
MURAT
GÖKTÜRK (Nevşehir) – Siz hesap verin! Önce siz hesap vereceksiniz! Önce siz
hesap vereceksiniz teröriste “terörist” demediğiniz için! Önce siz hesap
vereceksiniz! 
İDRİS
BALUKEN (Diyarbakır) – Kimin kime hesap vereceği görünür, merak etmeyin, az
kaldı!
ÇAĞLAR
DEMİREL (Diyarbakır) – Ne konuştuğunuzu bilin ondan sonra laf yetiştirin!
Göreceğiz kim hesap verecek!
MURAT
GÖKTÜRK (Nevşehir) – Göreceksiniz!
GÖKCEN
ÖZDOĞAN ENÇ (Antalya) – Ne yapacaksın, öldürecek misin? 
ÖZGÜR
ÖZEL (Manisa) – Sayın Başkan…
BAŞKAN
– Buyurun Sayın Özel.
ÖZGÜR
ÖZEL (Manisa) – Sayın Bakan, konuşması sırasında, grubumuz adına konuşan Sayın
Gürsel Tekin’in konuşmasına atfen, ancak konuşmasında ifade ettiği birtakım
hususları kendisine atfen tekrar ederken çarpıtarak ve yanlış anlaşılmaya mahal
verecek şekilde ifade etmiştir. Bu konuda cevap hakkımızı kullanmak istiyoruz.
BAŞKAN
– Şimdi, Sayın Özel, grubunuzun ya da Gürsel Tekin Bey’in ismini zikretti mi
Sayın Bakan?
OSMAN
AŞKIN BAK (Rize) – Hayır canım, “İstanbul’un 7 tepesi var.” dedi, nerede
olduğunu söyledi.
ÖZGÜR
ÖZEL (Manisa) – Efendim, Gürsel Bey’in konuşmasında bahsettiği bir hususu
tekrar edip daha sonra da o ifadeleri çarpıttı, hiçbir şüpheye yer yok Gürsel
Bey’i kastettiğine. 
İDRİS
BALUKEN (Diyarbakır) – Evet, biz de öyle anladık.
BENNUR
KARABURUN (Bursa) – O sadece bilgi verdi, sadece bilgi verdi.
ÖZGÜR
ÖZEL (Manisa) – Sayın Bakanın şahitliğine de başvurabiliriz dilerseniz.
BAŞKAN
– Sayın Bakanım, doğru mudur? Şahitliğine başvuru…
ÇEVRE
VE ŞEHİRCİLİK BAKANI FATMA GÜLDEMET SARI (Adana) – İsimleriyle ifade etmedim,
sadece bir bilgi paylaştım.
BAŞKAN
– Ya, bir bilgi paylaşımında bulundu.
Buyurun.
(CHP sıralarından alkışlar)
İki
dakika veriyorum.
Yeni
bir sataşmaya meydan vermeyelim lütfen.
14.- İstanbul Milletvekili Gürsel Tekin’in,
Çevre ve Şehircilik Bakanı Fatma Güldemet Sarı’nın (11/6) esas numaralı Gensoru
Önergesi üzerinde Hükûmet adına yaptığı konuşması sırasında şahsına sataşması
nedeniyle konuşması
GÜRSEL
TEKİN (İstanbul) – Değerli Başkan, belli ki Sayın Bakan dikkatle dinlemiş,
öncelikle kendisine çok teşekkür ediyorum. Ama benim sorduğum çok önemli
sorular vardı, o soruların hiçbirinin cevabı yok. Ben de İstanbul’u çok iyi
biliyorum, 7 tepenin nerede olduğunu da biliyorum. 
Ben
size şu soruyu sordum, tekrar sormak istiyorum: Çamlıca Tepesi’nin yanındaki 56
dönümü kime bağışladınız, kime rant olarak verdiniz; onu sordum, bir. 
İki
-Sayın Bakanım burada- Sayın Bakanım, Esenler’deki büyük arsayı yani askerî
alanı hangi gerekçeyle acaba Sayın Başbakan -Bakanlığınızla ilgili bir kuşkusu
mu vardı- size devretmedi, bir ilçe belediyesine devretti? 
Üçüncüsü,
birçok rant alanını ve haritayı size gösterdim, en kısa süre içerisinde o
haritanın tamamını sizlere göndereceğim. Sizden rica ediyorum, ne olursunuz,
Türkiye Büyük Millet Meclisinin karşısında, 56 dönüm alanı yani, sözde cami
yapacağız… En kutsal alanımızı bile ranta alet ediyorsunuz, yazık günahtır!
Cami dediniz, eyvallah. Caminin yanındaki 56 dönümü kime açtınız, kime
verdiniz, hangi gerekçeyle ilçe belediyenizin, büyükşehir belediyenizin, Kültür
Bakanlığınızın itirazına rağmen bu ranta açtınız? Bu soruyu sormuştum, ne yazık
ki bu soruların cevabını alamadım. 
Çok
teşekkür ediyorum. (CHP sıralarından alkışlar)
BAŞKAN
– Teşekkürler.
Sayın
Baydemir…
OSMAN
BAYDEMİR (Şanlıurfa) – Sayın Başkan, Sayın Bakan konuşmasını yaparken, hitap
ederken birden fazla kez yine Belediye Başkanlığı dönemimdeki işlemlere atıfta
bulunarak gerçekleri olduğundan farklı göstermiştir ama aynı zamanda, yine,
Belediye Başkanı olduğum dönem içerisinde belediye imkânlarının şiddete destek
sunma zemininde kullanıldığına dair sataşmada bulunmuştur. 69’a göre söz talep
ediyorum. 
BAŞKAN
– Sayın Baydemir, lütfen -iki dakika size de söz veriyorum- bitirelim bu
tartışmayı, bir hayli uzadı çünkü. (HDP sıralarından alkışlar) 
15.- Şanlıurfa Milletvekili Osman
Baydemir’in, Çevre ve Şehircilik Bakanı Fatma Güldemet Sarı’nın (11/6) esas
numaralı Gensoru Önergesi üzerinde Hükûmet adına yaptığı konuşması sırasında
şahsına sataşması nedeniyle konuşması
OSMAN
BAYDEMİR (Şanlıurfa) – Sayın Bakan, saygıdeğer milletvekilleri; bir kez daha
söylüyorum: Şu ana kadar yapılan bütün hitaplarda bir ortak paydamızın hâlen
olduğu açığa çıkıyor; o da, koruma amaçlı imar planının Sur şehrinin anayasası
olduğu ve koruma amaçlı imar planının çıktılarının dışına zinhar çıkılmaması
gerektiğine dair bir ortak paydamız var. Eğer bu ortak paydaysa ve eğer siz
samimiyseniz, eğer siz dürüstseniz, şu anda sokak dokusu yıkılıyor, öncelikle
bu sokak dokusunun yıkımını bir kere durdurmanız lazım. 
İkinci
bir husus da, bir kentin -şehrin hizmetkârı, hizmetkârlığı bağlamında- sahibi
Bakanlık değil, halkın hür, özgür iradesiyle seçilmiş yerel yönetimleri,
belediye başkanlarıdır. İstanbul’da da bu böyledir, Diyarbakır’da da bu
böyledir. Siz kim oluyorsunuz, hangi yetkiyle, hangi hakla, hangi hadle,
seçilmiş belediye başkanlarını, meclisini -ki bunlar koruma amaçlı imar
planının da sahibidirler- dışlayarak yapıyorsunuz? Her fırsatta yumuşak karın
olan belediyeler, yerel yönetimler, en dokunulur olan, en güçsüz olan,
dilediğinizde cezaevine koyduğunuz, dilediğinizde ifadeye çağırdığınız belediye
başkanları, güya, sözüm ona şiddete destek veriyormuş! Kim ki Diyarbakır
Büyükşehir Belediyesi açısından, Belediye Başkanlarımız ve Meclis üyelerimiz
açısından “Şiddete destek veriyor.” diyorsa, “Bir kazmayı, bir küreği şiddetin
hizmetine sunmuş.” diyorsa aldıkları oy kadar başlarına taş düşsün. (HDP
sıralarından alkışlar) Kim bu iddiayı ortaya koyuyorsa ve ispat etmiyorsa
aldığımız oy kadar başınıza taş düşsün. Yeter yahu! Yeter! Bu kadar da iftira
olmaz. (AK PARTİ sıralarından gürültüler)
Peki,
kim şiddet araçlarını elinde bulunduruyor? Aha, burada bakan beyler var.
Tanklar onlara bağlı, toplar onlara bağlı. 
BENNUR
KARABURUN (Bursa) – Çukurları kim açtı?
OSMAN
BAYDEMİR (Devamla) - Sayın Bakan, o bayatlamış olan biber gazları sizlere
bağlı. Şiddeti siz topluma uyguluyorsunuz. 
(Mikrofon
otomatik cihaz tarafından kapatıldı) 
OSMAN
BAYDEMİR (Devamla) - Her gün, her Allah’ın günü şiddeti siz topluma
uyguluyorsunuz. (HDP sıralarından alkışlar) Dolayısıyla, şiddeti durdurup, bir
kez daha insani zemine, ahlaki zemine ve siyasetle çözme zeminine geri
dönmekten başka bu ülkenin çözümü yoktur. Kimse, zorla, zorbalıkla tarihte
iyiyi inşa edemedi.
BAŞKAN
– Süreniz dolmuştur Sayın Baydemir. 
OSMAN
BAYDEMİR (Devamla) - Vallahi de billahi de tillahi de siz de zorla, zorbalıkla
çözümü inşa edemeyeceksiniz. (HDP sıralarından alkışlar)
VII.- GENSORU (Devam)
A) Ön Görüşmeler (Devam)
2.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel'in, Sur ve Silopi ilçelerinde alınan acele kamulaştırma kararı ve
Türkiye genelindeki kentsel dönüşüm projeleriyle vatandaşları mağdur ettiği ve
sermaye için rant yarattığı, uygulanan RES ve HES projeleriyle doğanın tahrip
edilmesine sebebiyet verdiği iddiasıyla Çevre ve Şehircilik Bakanı Fatma
Güldemet Sarı hakkında gensoru açılmasına ilişkin önergesi (11/6) (Devam)
BAŞKAN
- Sayın milletvekilleri, Çevre ve Şehircilik Bakanı Sayın Fatma Güldemet Sarı
hakkındaki gensoru önergesinin gündeme alınıp alınmayacağı hususundaki
görüşmeler tamamlanmıştır. 
Şimdi,
gensoru önergesinin gündeme alınıp alınmayacağı hususunu oylarınıza sunacağım. 
Gensoru
önergesinin gündeme alınmasını kabul edenler… Kabul etmeyenler… Gensoru
önergesinin gündeme alınması kabul edilmemiştir. 
Birleşime
otuz dakika ara veriyorum. 
Kapanma Saati:20.17 
DÖRDÜNCÜ OTURUM
Açılma Saati: 21.06
BAŞKAN: Başkan Vekili Ahmet AYDIN
KÂTİP ÜYELER: Mustafa AÇIKGÖZ (Nevşehir), Ali Haydar
HAKVERDİ (Ankara)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 74’üncü Birleşiminin
Dördüncü Oturumunu açıyorum.
Birleşime
on dakika ara veriyorum.
Kapanma Saati: 21.07
BEŞİNCİ OTURUM
Açılma Saati: 21.41
BAŞKAN: Başkan Vekili Ahmet AYDIN
KÂTİP ÜYELER: Mustafa AÇIKGÖZ (Nevşehir), Ali Haydar
HAKVERDİ (Ankara)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 74’üncü Birleşiminin
Beşinci Oturumunu açıyorum.
Danışma
Kurulunun bir önerisi vardır, okutup oylarınıza sunacağım.
18/04/2016
IX.- ÖNERİLER
A) Danışma Kurulu Önerileri
1.- Danışma Kurulunun, Genel Kurulun
18/4/2016 Pazartesi günkü gündemin “Özel Gündemde Yer Alacak İşler” kısmında
yer alan (11/7) esas numaralı Gensoru Önergesi’nin 19/4/2016 Salı günkü birleşimde,
(11/8) esas numaralı Gensoru Önergesi’nin 21/4/2016 Perşembe günkü birleşimde
görüşülmesine ilişkin önerisi
Danışma Kurulu Önerisi
Danışma
Kurulunun 18/4/2016 Pazartesi günü yaptığı toplantıda; Genel Kurulun 18/4/2016
Pazartesi günkü gündemin “Özel Gündemde Yer Alacak İşler” kısmında yer alan
(11/7) esas numaralı Gensoru Önergesi’nin 19/4/2016 Salı günkü birleşimde,
(11/8) esas numaralı Gensoru Önergesi’nin 21/4/2016 Perşembe günkü birleşimde
görüşülmesinin, Genel Kurulun onayına sunulması uygun görülmüştür.
   İsmail
Kahraman
 Türkiye
Büyük Millet Meclisi Başkanı
 
 Bülent Turan Özgür
Özel
 Adalet ve Kalkınma Partisi  Cumhuriyet
Halk Partisi 
 Grup Başkan Vekili Grup
Başkan Vekili
 Erkan Akçay İdris
Baluken
 Milliyetçi Hareket Partisi Halkların
Demokratik Partisi
 Grup Başkan Vekili Grup
Başkan Vekili
BAŞKAN
– Danışma Kurulu önerisini oylarınıza sunuyorum: Kabul edenler... Kabul
etmeyenler... Kabul edilmiştir.
Sayın
milletvekilleri, alınan karar gereğince gensoru önergelerinin görüşme takvimi tekrar
düzenlendiği için bugünkü görüşmelerimizin sonuna gelmiş bulunmaktayız.
Alınan
karar gereğince, (11/7) esas numaralı Gensoru Önergesi’nin gündeme alınıp
alınmamasına dair görüşmelerin yapılması ve komisyonlardan gelen diğer işleri
sırasıyla görüşmek için 19 Nisan 2016 Salı günü saat 15.00’te toplanmak üzere
birleşimi kapatıyorum.
Kapanma Saati: 21.43




(x) (10/162) esas numaralı Meclis
Araştırması Önergesi’nin tam metni tutanağa eklidir. 


(X) Bu bölümde hatip tarafından Türkçe
olmayan kelimeler ifade edildi.


(x) Bu bölümde Hatip tarafından Türkçe
olmayan kelimeler ifade edildi.




