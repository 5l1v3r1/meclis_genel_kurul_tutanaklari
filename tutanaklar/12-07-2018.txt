



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 4’üncü
Birleşim
 12
Temmuz 2018 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- AÇIKLAMALAR
1.- İstanbul Milletvekili Nazır Cihangir İslam’ın, Meclis
televizyonunda TBMM Başkanlığına aday olarak isminin zikredilmediğine ve bunun
düzeltilmesi gerektiğine, adayların oylamadan önce kürsüden kendisini tanıtması
konusunda bir teamül oluşturulmasını talep ettiğine ilişkin açıklaması
2.- Kars Milletvekili Ayhan Bilgen’in, Hakkâri Milletvekili
Leyla Güven ile İstanbul Milletveili Kadri Enis Berberoğlu hakkında tahliye
kararı çıkması gerektiğine ve Genel Kurulda bulunamamaları hususunu kamuoyunun
dikkatine sunduğuna ilişkin açıklaması
3.- İstanbul Milletvekili Engin Altay’ın, Hakkâri
Milletvekili Leyla Güven ile İstanbul Milletvekili Kadri Enis Berberoğlu’nun
yemin edememesinin Meclis için hoş olmayan bir durum olduğuna ve millî
sarayların Cumhurbaşkanlığına bağlanmasına ilişkin açıklaması
4.- Kocaeli Milletvekili Lütfü Türkkan’ın, Erzurum
Milletvekili Muhammet Naci Cinisli’nin TEDAŞ misafirhanesinde yaşadığı olaya ve
TEDAŞ Genel Müdürünün istifasını istediğine ilişkin açıklaması
5.- İstanbul Milletvekili Mehmet Muş’un, Meclisin,
Külliye’nin ve Cumhurbaşkanlığının sahibinin millet olduğuna, dönemsel olarak
ihtiyaca göre bunların tahsisiyle alakalı düzenlemelerin yapılabileceğine ve
Meclisin 2 üyesinin yemin edememelerini savunmanın söz konusu olmadığına fakat
uygulamaların hukuk çerçevesinde yapıldığına ilişkin açıklaması
6.- İstanbul Milletvekili Engin Altay’ın, TBMM’nin yasama
organı olduğuna, kararnameyle değişiklik yapılmasının hukuk devletiyle
ilişkilendirilmesini yadırgadığına ve Meclisin 2 üyesinin yemin edemediği
durumda hukuk devletinden söz edilemeyeceğine ilişkin açıklaması
7.- Kars Milletvekili Ayhan Bilgen’in, anayasal kurumların
kararnamelerle farklı bir statüye kavuşturulmasının hukuk devletine aykırı bir
tutum olduğuna ilişkin açıklaması



III.- OTURUM BAŞKANLARININ KONUŞMALARI
1.- Oturum Başkanı TBMM Geçici Başkanı Durmuş Yılmaz’ın, 11 Temmuz
1995’te Bosna Hersek’in Srebrenitsa kentinde yaşanan soykırımda hayatını
kaybedenlere Allah’tan rahmet dilediğine, faillerini lanetlediğine ilişkin
konuşması 

IV.- ÖNERİLER
A) Danışma Kurulu Önerileri
1.- Danışma Kurulunun, Genel Kurulun 12 Temmuz 2018 Perşembe
günkü birleşiminde TBMM Başkanı seçilinceye kadar çalışmalarına devam etmesine,
haftalık çalışma günlerinin dışında 13 Temmuz 2018 Cuma günü saat 15.00’te
toplanarak gündeminde bulunan işlerin görüşülmesine ilişkin önerisi 

V.- SEÇİMLER
1.- Türkiye Büyük Millet Meclisi Başkanı seçimi 

VI.- TEBRİK, TEMENNİ VE TEŞEKKÜRLER
1.- Türkiye Büyük Millet Meclisi Başkanı Binali Yıldırım’ın,
Başkan seçilmesi dolayısıyla teşekkür konuşması 
12 Temmuz 2018
Perşembe
BİRİNCİ OTURUM
Açılma Saati: 14.00
BAŞKAN: Geçici Başkan
Durmuş YILMAZ
KÂTİP ÜYELER : Geçici
Kâtip Üye Rümeysa KADAK (İstanbul),
Geçici Kâtip Üye
Dersim DAĞ (Diyarbakır)
-----0-----
BAŞKAN – Türkiye Büyük Millet Meclisinin 4’üncü
Birleşimini açıyorum. 
Toplantı yeter sayısı vardır.
Gündeme geçiyoruz. 
Sayın milletvekilleri…
NAZIR CİHANGİR İSLAM (İstanbul) – Sayın Başkan, usul
hakkında söz istiyorum efendim. 
BAŞKAN – Sayın İslam, buyurun. 
II.- AÇIKLAMALAR
1.- İstanbul Milletvekili Nazır Cihangir İslam’ın, Meclis
televizyonunda TBMM Başkanlığına aday olarak isminin zikredilmediğine ve bunun
düzeltilmesi gerektiğine, adayların oylamadan önce kürsüden kendisini tanıtması
konusunda bir teamül oluşturulmasını talep ettiğine ilişkin açıklaması
NAZIR CİHANGİR İSLAM (İstanbul) – Teşekkür ederim
efendim. 
Birinci hadise: Türkiye Büyük Millet Meclisi
Başkanlığına aday olduğum hâlde size bağlı olan Meclis televizyonu ismimi
zikretmemiştir. Bu durumun acilen düzeltilmesini ve bütün milletvekillerinin ve
bütün vatandaşlarımızın bundan haberdar olmasını istiyorum. 
İkinci mesele şudur efendim: Aşağı yukarı burada bir
haftadır yan yanayız, birlikte çalışıyoruz. 
BAŞKAN – Duyulmuyor. Lütfen… 
NAZIR CİHANGİR İSLAM (İstanbul) – Mikrofona verebilir
misiniz efendim? 
BAŞKAN – Buyurun. 
NAZIR CİHANGİR İSLAM (İstanbul) – Sayın Başkan, Türkiye
Büyük Millet Meclisinin değerli üyeleri; hepinizi saygıyla selamlıyorum. 
Birinci hadise: Türkiye Büyük Millet Meclisi
Başkanlığına aday olduğum hâlde Başkanlığınızda bulunan Meclis televizyonu aday
olarak ismimi zikretmedi. Bunun acilen düzeltilmesini talep ediyorum ve seçime
bundan sonra geçilmesini arzu ediyorum. 
İkinci hadise: Burada diğer üyelerle aşağı yukarı bir
haftadır birlikteyiz, ben yüzde 80’ini hemen hemen ilk defa görüyorum. Şundan
eminim ki onlar da beni ilk defa veya diğer adayları ilk defa görüyorlar.
Talebim, sizin bir teamülü, bir geleneği başlatmanız. Burada adaylar çıksın hiç
olmazsa on dakika kendilerini tanıtsın ve burada üyelerimizin kime oy verdiği
açıkça belli olsun.
Hepinize saygılarımı sunarım, diğer aday arkadaşlarıma
da başarılar dilerim.
Sağ olun efendim. 
BAŞKAN – Sayın İslam, teşekkür ediyorum.
Birinci hususla ilgili olarak gerekli düzeltme
yapılmıştır, biraz sonra belgesi gelecektir.
İkinci isteğinizle ilgili olarak Meclisin böyle bir
teamülü yoktur, dolayısıyla olagelen teamülü devam ettirmek istiyorum.
Teşekkür ediyorum.
NAZIR CİHANGİR İSLAM (İstanbul) – Her teamülün bir
başlangıcı vardır Sayın Başkanım, bunu da siz başlatın diyorum. 
AYHAN BİLGEN (Kars) – Sayın Başkan, söz talebim var.
BAŞKAN - Ayhan Bey, buyurun.
2.- Kars Milletvekili Ayhan Bilgen’in, Hakkâri Milletvekili
Leyla Güven ile İstanbul Milletveili Kadri Enis Berberoğlu hakkında tahliye
kararı çıkması gerektiğine ve Genel Kurulda bulunamamaları hususunu kamuoyunun
dikkatine sunduğuna ilişkin açıklaması
AYHAN BİLGEN (Kars) - Ben de Genel Kurulu saygıyla
selamlıyorum.
Tabii, usul tartışması sizin takdiriniz, araya girmek
istemem ama bizim açımızdan bu Parlamentonun saygınlığı şüphesiz seçmen
iradesinin buraya tam yansımasıyla anlamlı olur, değerli olur ve seçmen
iradesinin üzerinde hiçbir irade olmaması gerekir, bu beklenir. Ne yazık ki
Hakkâri Milletvekilimiz Leyla Güven seçilmiş olmasına rağmen bugün burada
değil. Tahliye kararı çıkması gerektiği hâlde, geçmişte bu yöndeki uygulamalar
bilindiği hâlde ne Leyla Güven ne de Enis Berberoğlu bugün Genel Kurulda
değiller. Bunu kamuoyunun dikkatine, sizin dikkatinize özellikle tekrar sunmak
istiyoruz çünkü demokrasinin saygınlığı, güvenilirliği seçmen iradesinin
sandıktan çıktığı gibi Parlamentoda temsil konusunda hiçbir zafiyetin, hiçbir
eksikliğin olmamasıdır.
Teşekkür ediyoruz.
BAŞKAN - Söz isteyen, Engin Altay Bey.
Buyurun. 
3.- İstanbul Milletvekili Engin Altay’ın, Hakkâri
Milletvekili Leyla Güven ile İstanbul Milletvekili Kadri Enis Berberoğlu’nun
yemin edememesinin Meclis için hoş olmayan bir durum olduğuna ve millî
sarayların Cumhurbaşkanlığına bağlanmasına ilişkin açıklaması
ENGİN ALTAY (İstanbul) - Teşekkür ederim Sayın Başkan.
Meclis Başkanlık seçimine geçmezden evvel iki hususu
zatıalinizin ve Genel Kurulun takdirlerine arz etmek için söz talep ettim,
verdiğiniz için teşekkür ederim efendim. 
Birincisi şudur: Türkiye Büyük Millet Meclisi 27’nci
Dönem yemin töreni tamamlandı, ikmal edildi, Meclis bugün Başkanını seçecek
demokratik bir seçimle. Ama biraz önce Sayın Ayhan Bey'in de söylediği üzere
iki sayın üyenin yemin edememiş olması, bugün üyesi bulundukları Meclisin
Başkanlık seçiminde oy kullanamıyor olmaları Türkiye Büyük Millet Meclisi için
de hoş olmayan bir durumdur. Böyle Meclislere “ayıplı meclis” denir. Bu
bakımdan, Başkanlığınızın bu konuda kamuoyuna bir değerlendirme yapmasında ben
şahsen fayda görüyorum. 
Efendim, ikinci mesele şudur: Bilindiği üzere 703
sayılı Kararname’yle, Türkiye Büyük Millet Meclisinin uhdesinde bulunan Millî
Saraylar Dairesi ve buna bağlı çeşitli saraylar, köşkler, kasırlar, Yıldız
Porselen dâhil, milletvekillerimizin misafirhaneleri dâhil Cumhurbaşkanlığına
bağlanmıştır. Millî sarayların Türkiye Büyük Millet Meclisine verilmesinden
maksat, oturduğunuz koltuğun arkasında yazan yazının gereğidir; yani,
cumhuriyetle birlikte egemenlik saltanattan alınmış, halka, millete verilmiş
idi. Bu kararnameyle millî sarayların tekrar saraya devredilmesine, başta o
koltukta geçici olarak bile oturan zatıalinizin, sonra Meclisin 1’inci partisi
Adalet ve Kalkınma Partisinin -ki bizim görüşümüz bellidir- sonra Halkların
Demokratik Partisinin, sonra Milliyetçi Hareket Partisinin, özelde de Sayın
Devlet Bahçeli’nin, sonra İYİ PARTİ’nin tutumunu, görüşünü, yorumunu 81 milyon
merak etmektedir. Bu Meclisi oluşturan 600 sayın milletvekillinin aldığı
mazbata, millî iradenin onlara verdiği mazbatadır. Millî irade, mazbatanın
alındığı gün iradeyi saraya teslim edip etmeyeceğini bugün ortaya koymak
durumundadır. Sistem değişmiştir, şudur, budur. 
AHMET HAMDİ ÇAMLI (İstanbul) – Cumhurbaşkanını kim
seçti? 
ENGİN ALTAY (İstanbul) – Ama bu Meclisin millî
sarayları Beştepe’ye bağlaması benim için utançtır, ayıptır, züldür. 
Teşekkür ediyorum. (CHP sıralarından alkışlar)
BAŞKAN – Sayın Lütfü Türkkan, söz istemişsiniz,
buyurun. 
4.- Kocaeli Milletvekili Lütfü Türkkan’ın, Erzurum
Milletvekili Muhammet Naci Cinisli’nin TEDAŞ misafirhanesinde yaşadığı olaya ve
TEDAŞ Genel Müdürünün istifasını istediğine ilişkin açıklaması
LÜTFÜ TÜRKKAN (Kocaeli) – Sayın Başkan, değerli
milletvekilleri; yeni yasama dönemiyle beraber, İYİ PARTİ milletvekili Sayın
Naci Cinisli’nin yaşadığı bir ayıbı burada, Meclis huzurunda, bütün
milletvekilleriyle paylaşmak istiyorum. Sayın Naci Cinisli, TEDAŞ
misafirhanesinde rezervasyon yaptırarak ikamet etmektedir. Mecliste yemin
ettiğimiz günün akşamı misafirhaneye gittiğinde kendisinin artık orada
kalamayacağı ve odayı boşaltması gerektiği söylenmiş. Kendisi de, “Benim
rezervasyonum var, gidecek başka da bir yerim yok. Burada kalacağım.” ısrarı
üzerine, odanın anahtarını alamamıştır. Daha sonra bunu bizim, sosyal medyada
duyurmamızın üstüne konunun halledildiğini söyleyip geri gittiğinde arabada
beklemek zorunda kalmıştır; zira, odasının kapısının anahtarı verilmediği gibi
odasından eşyalarının alınmasına da müsaade edilmemiştir. Bunun sebebini
sorduğunda, ilk önce telefona çıkmayan Sayın TEDAŞ Genel Müdürünün talimatıyla
İYİ PARTİ milletvekilinin orada kalamayacağı kendisine iletilmiştir. “Sadece
İYİ PARTİ mi?” diye sorduğunda “Bütün muhalefet milletvekilleri TEDAŞ
misafirhanesinde kalmayacaktır bundan sonra.” cevabını almıştır. Gece saat onda
arabada beklerken, orada yemekten çıkan bakana rastlayan sayın milletvekilimiz
durumu arz ettiğinde bakan “Böyle bir şey olur mu efendim? Asla olmaz…” TEDAŞ
Genel Müdürü de yanındayken “Bu konuyu halledin.” deniliyor. Sayın
milletvekilimiz odasına çıkıyor, bu sefer gelen görevli “Biz sizin odanızı
değiştireceğiz.” diyor. Saat gece on ikiyi bulmuştur. “Hangi odaya
bırakacaksınız?” “Biz de henüz bulamadık ama bulduğumuz bir odaya sizi
yerleştireceğiz. Burayı boşaltın.” diyor. O şartlar altında sayın
milletvekilimiz odasını terk etmek zorunda kalmıştır, eşyalarıyla beraber TEDAŞ
misafirhanesinden sokağa atılmıştır. 
Misafirhanelerde kalacak kişileri kanunlar tanzim
etmiştir. Hangi hakla, hangi cesaretle milletvekilimiz gecenin bir saatinde
sokağa atılmıştır? Bu konuda kendisine ulaştığım Adalet ve Kalkınma Partisi
Genel Başkan Yardımcısı ve Parti Sözcüsü Mahir Ünal’dan daha sonra da bir cevap
alamadım ama bu konunun kamuoyunda ve Mecliste takipçisi olacağımızı, bu ayıbı
işleyen TEDAŞ Genel Müdürünün de istifasını istediğimizi burada, huzurunuzda
belirtmek istiyorum.
Saygılar sunarım. (İYİ PARTİ ve CHP sıralarından
alkışlar) 
BAŞKAN – Sayın Muş, buyurun.
5.- İstanbul Milletvekili Mehmet Muş’un, Meclisin,
Külliye’nin ve Cumhurbaşkanlığının sahibinin millet olduğuna, dönemsel olarak
ihtiyaca göre bunların tahsisiyle alakalı düzenlemelerin yapılabileceğine ve
Meclisin 2 üyesinin yemin edememelerini savunmanın söz konusu olmadığına fakat
uygulamaların hukuk çerçevesinde yapıldığına ilişkin açıklaması
MEHMET MUŞ (İstanbul) – Sayın Başkan, değerli
milletvekilleri; bugün özel bir gündemle toplanmış bulunmaktayız. Türkiye Büyük
Millet Meclisinin gündeminde Meclis Başkanlığı seçimleri bulunmaktadır.
Dolayısıyla bunun dışındaki konularla alakalı bir tartışma yapmayı biz çok
doğru bulmuyoruz, onu ifade etmem gerekir. Fakat burada söylenen ve tartışılan
bir iki meseleyle alakalı da kanaatlerimizi belirtmekte fayda görüyorum.
Birinci konu şudur: Millî saraylar meselesi. Şimdi,
sayın milletvekilleri, Türkiye'de kamunun tasarrufunda olan bütün taşınmazlar
maliye hazinesine aittir yani buradaki alan, arazi, bu Meclis binasının
bulunduğu, Genel Kurulun içerisinde bulunduğu bütün bu alan da maliye
hazinesine aittir, Külliye’nin olduğu yer de maliye hazinesine aittir, diğer
bütün kamu kurumlarının bulundukları alanlar da maliye hazinesine aittir.
Dolayısıyla bunların hepsi devletindir yani milletindir. Dönemsel olarak bunların
tahsisiyle alakalı çeşitli düzenlemeler yapılabilir. Türkiye Büyük Millet
Meclisinin sahibi de millettir, Külliye’nin sahibi de millettir,
Cumhurbaşkanlığının sahibi de millettir. “Efendim, saraylar Meclise bağlıydı,
şimdi Külliye’ye bağlı oldu…” Bunu farklı bir tartışmaya çekmenin biz AK PARTİ
olarak doğru olmadığı kanaatindeyiz. Yapılan düzenlemeler ihtiyaca göre dönem
dönem yapılır, dönem dönem gözden geçirilir. Dolayısıyla bunlar hayata ve
Türkiye'de gelişmelere göre cereyan eden meselelerdir.
Bir diğer konu: Yemin meselesi. Biz bütün
milletvekillerinin Türkiye Büyük Millet Meclisinde yemin etmesini arzu ederiz.
Bu noktada bir milletvekilin ya da iki milletvekilinin burada yemin etmemesini
bizim savunmamız söz konusu değildir. Fakat gözden kaçırılmaması gereken nokta
şudur: Türkiye bir hukuk devletidir ve Türkiye'de hukuk işlemektedir. 
DİRAYET DİLAN TAŞDEMİR (Ağrı) - Hukuk var mı? Hangi
hukuk? Hikâye anlatma. 
MEHMET MUŞ (İstanbul) - Hukuki gerekliliklere göre,
hukuki gerekçelere göre Türkiye Büyük Millet Meclisi ve -şu an itibarıyla siz
yönetiyorsunuz- sizin aldığınız kararlar ve bundan sonra alınacak kararlar bu
hukuk düzenine göre alınır, hukuka göre karar verilir. Bununla alakalı ne bizim
bir tasarrufumuz söz konusu olabilir ne de herhangi bir başka partinin
tasarrufu söz konusu olabilir. Türkiye, hukuk gerekliliklerine göre hareket
etmek durumundadır ve yargının bu noktadaki uygulamaları vardır. Bu noktada şu
an durum böyledir yarın öbür gün hukukî olarak başka gelişmeler olur, farklı
gelişmeler olur o zaman yemin etmeleriyle alakalı herhangi bir sorun kalmaz,
gelir yeminlerini ederler. Dolayısıyla bizim meseleye yaklaşımımız hukuk
çerçevesindedir ve şunu asla hiçbirimizin gözden kaçırmaması gerekir: Türkiye
bir hukuk devletidir ve yapılan bütün uygulamalar hukuk çerçevesinde
yapılmaktadır. 
Teşekkür ediyorum. 
ENGİN ALTAY (İstanbul) – Sayın Başkan…
BAŞKAN – Engin Bey, buyurun.
BÜLENT TURAN (Çanakkale) – Oylamaya geçelim Başkanım.
ENGİN ALTAY (İstanbul) – Sayın Turan, oradan yönetin
isterseniz! 
BAŞKAN- Ama lütfen bunu çok fazla uzatmayalım.
Buyurun. 
ENGİN ALTAY (İstanbul) - Sayın Başkan, Mehmet Muş biraz
önce yerimden yaptığım konuşmayı saptırmak suretiyle sataşmada bulundu; takdir
ederseniz oradan söz verin ya da yerimden izahatta bulunmam lazım.
BAŞKAN – Lütfen buradan konuşun ve gündeme geçelim.
ENGİN ALTAY (İstanbul) – Peki.
BAŞKAN - Buyurun. 
6.- İstanbul Milletvekili Engin Altay’ın, TBMM’nin yasama
organı olduğuna, kararnameyle değişiklik yapılmasının hukuk devletiyle
ilişkilendirilmesini yadırgadığına ve Meclisin 2 üyesinin yemin edemediği
durumda hukuk devletinden söz edilemeyeceğine ilişkin açıklaması
ENGİN ALTAY (İstanbul) – Şunu garipsediğimi belirtmek
isterim: Türkiye Büyük Millet Meclisi kanun koyandır, yasama organıdır,
kanunların yapıldığı yerdir. Burada bu Meclisin bir sayın üyesinin, üstelik
1’inci partinin grup başkan vekilinin kararnameyle Türkiye Büyük Millet Meclisi
Kanunu’nda değişiklik yapılmasını hukuk devletiyle ilişkilendirmesini, olağan
bir şey gibi ortaya koymasını ben yadırgadım, eminim yüce Genel Kurul da
yadırgamıştır. 
Evet, parti aidiyetiyle, lidere bağlılıkla liderin
tasarruflarını savunmanızı anlayışla karşılarım ama el insaf, milletin
tasarruflarını da biraz anlayışla karşılayın. Bu millet bizlere, hepimize
yasama organı olarak görev verdi Sayın Başkan, yetkilerinizi tek adama verin
diye vermedi. Diğer işler tamam, yürütmeyle ilgili şu, bu; bir şey demiyorum,
milletin orta yerde bir takdiri var. Ama tekrar söylüyorum: Ben ilaveten
Meclisteki diğer siyasi partilerin de millî sarayların Cumhurbaşkanına
bağlanmasıyla ilgili görüşlerini merak ediyorum, eminim kamuoyu da ediyordur.
Yani sükût ikrardan gelir. Eğer diğer siyasi partiler bu konuda bir
değerlendirme yapmıyorsa ben yapılan tasarrufu tasdik ve kabul ettikleri kanaatini
taşırım.
Bir şey daha söyleyeyim. Cezaevindeki her iki sayın
milletvekili de milletvekili adaylığı için başvurduğunda cumhuriyet savcıları
“Evet, sen aday olma ehliyetine sahipsin.” diye ellerine belge verdiler. O
belgeyle YSK bu arkadaşlarımızı milletvekili adayı olarak kabul etti. Gene
sevgili mevkidaşımın bunu çok doğal bir şey gibi sunmasını da çok yadırgadığımı
üzülerek belirtmek istiyorum. Bir Meclisin iki üyesinin yemin edemediği yerde
hukuk devletinden söz edilemez.
Arz ederim efendim. (CHP sıralarından alkışlar)
BAŞKAN – Sayın milletvekilleri, Ayhan Bey de bir söz
istedi, son kez ona söz veriyorum ve ondan sonra gündeme geçeceğim.
Buyurun.
7.- Kars Milletvekili Ayhan Bilgen’in, anayasal kurumların
kararnamelerle farklı bir statüye kavuşturulmasının hukuk devletine aykırı bir
tutum olduğuna ilişkin açıklaması
AYHAN BİLGEN (Kars) – Sayın Başkan, tabii, konuyla
ilgili ikrarın sükût olarak yorumlanması doğal olarak partimiz adına bir kanaat
açıklamayı zorunlu kıldı, aksi takdirde kamuoyu yanlış bir algıya sahip olacak.

Hukuk devletlerinde normlar hiyerarşisi çok nettir. En
üstte anayasa, sonra yasalar, sonra kararnameler ve diğer düzenlemeler gelir.
Anayasal kurumların kararnameyle değişikliği asla hukuk devletinde olabilecek
bir durum değildir, yürütme yetkisi bile olsa hukuk usulünde Anayasa
değişikliği gerektirir. Dolayısıyla sadece saraylar konusu değil, birçok başka
konu da birkaç gündür kararnamelerle farklı bir statüye kavuşturuluyor. Bu, çok
açıkça hukuk devletine aykırı bir tutumdur, yaklaşımdır; doğru bulmuyoruz,
partimiz bu yaklaşımı reddediyor. 
III.- OTURUM BAŞKANLARININ KONUŞMALARI
1.- Oturum Başkanı TBMM Geçici Başkanı Durmuş Yılmaz’ın, 11
Temmuz 1995’te Bosna Hersek’in Srebrenitsa kentinde yaşanan soykırımda hayatını
kaybedenlere Allah’tan rahmet dilediğine, faillerini lanetlediğine ilişkin
konuşması 
BAŞKAN – Sayın milletvekilleri, bundan yirmi üç yıl
önce 11 Temmuz 1995’te Bosna Hersek’in Srebrenitsa kentinde yaşanan soykırımın
yıl dönümündeyiz. Kadını, yaşlısı, genci, çocuğu ayırt edilmeden en az 8.372
Boşnak’ın Sırp Cumhuriyeti ordusu tarafından katledilmesinin acısı
hafızalarımızda tazeliğini korumaktadır. Birleşmiş Milletler tarafından güvenli
bölge ilan edilen ve barış gücü konuşlandırılan bu bölgede bu soykırımın
yaşanmış olmasından dünya çapındaki uluslararası örgütler ile devletler
tarafından alınması gereken dersler bulunduğunu belirtmek istiyorum. Soykırımda
hayatını kaybedenlere Allah’tan rahmet diliyor, soykırımın faillerini ise
lanetliyorum. Bir daha böyle soykırımların yaşanmamasını temenni ediyorum.
Başkanlığın Genel Kurula sunuşları vardır.
Danışma Kurulunun bir önerisi vardır, okutup oylarınıza
sunacağım.
IV.- ÖNERİLER
A) Danışma Kurulu Önerileri
1.- Danışma Kurulunun, Genel Kurulun 12 Temmuz 2018 Perşembe
günkü birleşiminde TBMM Başkanı seçilinceye kadar çalışmalarına devam etmesine,
haftalık çalışma günlerinin dışında 13 Temmuz 2018 Cuma günü saat 15.00’te
toplanarak gündeminde bulunan işlerin görüşülmesine ilişkin önerisi 
Danışma Kurulu Önerisi
Danışma Kurulunun 12/07/2018 Perşembe günü (bugün)
yaptığı toplantıda aşağıdaki önerilerin Genel Kurulun onayına sunulması uygun
görülmüştür.
 Durmuş
Yılmaz
 Türkiye
Büyük Millet Meclisi
 Geçici
Başkanı
 Mehmet Muş Engin
Altay
 Adalet ve Kalkınma
Partisi Cumhuriyet Halk Partisi
 Grubu Başkan
Vekili  Grubu Başkan
Vekili
 Ayhan
Bilgen Erkan
Akçay
 Halkların Demokratik
Partisi Milliyetçi Hareket
Partisi
 Grubu Başkan
Vekili Grubu Başkan
Vekili
Lütfü Türkkan
İYİ PARTİ
Grubu Başkan Vekili
Öneriler:
TBMM Genel Kurulunun 12 Temmuz 2018 Perşembe günkü
(bugün) birleşiminde TBMM Başkanı seçilinceye kadar çalışmalarına devam etmesi,
haftalık çalışma günlerinin dışında 13 Temmuz 2018 Cuma günü saat 15.00’te
toplanarak gündeminde bulunan işlerin görüşülmesi önerilmiştir.
BAŞKAN – Öneriyi oylarınıza sunuyorum: Kabul edenler...
Kabul etmeyenler... Öneri kabul edilmiştir. 
Gündemin “Seçim” kısmına geçiyoruz.
V.- SEÇİMLER
1.- Türkiye Büyük Millet Meclisi Başkanı seçimi 
BAŞKAN – Gündemimize göre Türkiye Büyük Millet Meclisi
Başkanının seçimini yapacağız. Başkanlık için aday gösterme önergeleri vardır,
müracaat sırasına göre okutuyorum:
Türkiye Büyük Millet Meclisi Başkanlığına
Anayasa’nın 94’üncü ve TBMM İçtüzüğü’nün 10’uncu
maddesi uyarınca 27’nci Dönem ilk devre Türkiye Büyük Millet Meclisi
Başkanlığına aday olmak istiyorum.
Gereğini sağılarımla arz ederim. 
 Binali
Yıldırım
 İzmir

(AK PARTİ sıralarından alkışlar)
Türkiye Büyük Millet Meclisi Başkanlığına
Anayasa’nın 94’üncü ve TBMM İçtüzüğü’nün 10’uncu
maddesi uyarınca, 27’nci Dönem ilk devre Türkiye Büyük Millet Meclisi Başkanı
adayı olarak İzmir Milletvekili Binali Yıldırım’ın adaylığını arz ve teklif
ederiz. 
Saygılarımızla. 
 Mehmet Naci Bostancı  Mehmet
Muş Bülent Turan
 Ankara  İstanbul
 Çanakkale 
 Özlem Zengin  Cahit
Özkan  Mehmet Mehdi Eker
 Tokat  Denizli
 Diyarbakır
 Muhammet Emin Akbaşoğlu Mustafa
Elitaş  Serkan Bayram
 Çankırı  Kayseri İstanbul
 Mehmet
Habib Soluk 
 Sivas
Türkiye Büyük Millet Meclisi Başkanlığına
27’nci Dönem birinci yasama yılında yapılacak Türkiye
Büyük Millet Meclisi Başkanı seçimleri için Başkan adayımız İstanbul
Milletvekili Sayın Hayrettin Nuhoğlu’dur. 
Bilgilerinize arz ederiz. 
Saygılarımızla. 
 Yavuz Ağıralioğlu Lütfü
Türkkan
 İstanbul Kocaeli

(İYİ PARTİ sıralarından alkışlar) 
Türkiye Büyük Millet Meclisi Başkanlığına
Anayasa’nın 94’üncü ve Türkiye Büyük Millet Meclisi
İçtüzüğü’nün 10’uncu maddesi uyarınca, 27’nci Dönem ilk devre Türkiye Büyük
Millet Meclisi Başkanlığına aday olmak istiyorum. 
Gereğinin yapılmasını saygılarımla arz ederim. 
 Hayrettin
Nuhoğlu 
 İstanbul
(İYİ PARTİ sıralarından alkışlar) 
Türkiye Büyük Millet Meclisi Başkanlığına
Anayasa’nın 94’üncü, TBMM İçtüzüğü’nün 10’uncu
maddeleri uyarınca, 27’nci Dönem birinci devre Türkiye Büyük Millet Meclisi
Başkanı seçiminde adayım. 
Gereğini arz ederim. 
Saygılarımla. 
 Erdoğan
Toprak 
 İstanbul
(CHP sıralarından alkışlar)
Türkiye Büyük Millet Meclisi Başkanlığına
Anayasa’nın 94’üncü, TBMM İçtüzüğü’nün 10’uncu
maddeleri uyarınca, 27’nci Dönem birinci devre Türkiye Büyük Millet Meclisi
Başkanı seçiminde İstanbul Milletvekili Erdoğan Toprak’ı aday olarak
gösteriyoruz.
Gereğini arz ve talep ederiz. 
Saygılarımızla. 
 Engin Altay  Özgür
Özel  Engin Özkoç
 İstanbul  Manisa
 Sakarya 
Türkiye Büyük Millet Meclisi Başkanlığına
Anayasa'nın 94’üncü ve TBMM İçtüzüğü’nün 10’uncu
maddesi uyarınca 27’nci Dönem ilk devre Türkiye Büyük Millet Meclisi Başkanı
adayı olarak Siirt Milletvekilimiz Sayın Meral Danış Beştaş’ın adaylığını arz
ve teklif ederiz.
Saygılarımızla.
 Fatma Kurtulan Ayhan
Bilgen  Ayşe Acar Başaran
 Mersin Kars Batman
 Garo Paylan Rıdvan
Turan Kemal Peköz
 Diyarbakır Mersin Adana
 Murat Çepni Hakkı
Saruhan Oluç Bedia Özgökçe Ertan
 İzmir İstanbul Van
 Filiz Kerestecioğlu Demir Dirayet
Dilan Taşdemir
 Ankara Ağrı
(HDP sıralarından alkışlar) 
Türkiye Büyük Millet Meclisi Başkanlığına
İstanbul Milletvekili Sayın Nazır Cihangir İslam’ı
Türkiye Büyük Millet Meclisi Başkanlığına aday gösteriyorum. 
Gereğini saygılarımla arz ederim.
 Abdulkadir
Karaduman
 Konya
BAŞKAN – Bilgilerinize sunulmuştur.
Meclis Başkanlığı için aday isimlerini seçim
çevrelerinin alfabetik sırasına göre mühürlü oy pusulasında yer aldığı şekliyle
okutuyorum:
Nazır Cihangir İslam  (İstanbul)
Hayrettin Nuhoğlu (İstanbul) 
Erdoğan Toprak (İstanbul) 
Binali Yıldırım (İzmir)
Meral Danış Beştaş (Siirt)
BAŞKAN – Sayın milletvekilleri, Anayasa’nın 94’üncü
maddesinin dördüncü fıkrası uyarınca Başkan seçimi gizli oyla yapılacaktır.
Başkan seçilebilmek için ilk iki oylamada üye tam
sayısının üçte 2 çoğunluğu yani en az 400 oy, üçüncü oylamada üye tam sayısının
salt çoğunluğu yani en az 301 oy aranacaktır. Üçüncü oylamada salt çoğunluk
sağlanamazsa bu oylamada en çok oy alan iki aday için dördüncü oylama yapılacak
ve dördüncü oylamada en fazla oy alan aday Başkan seçilmiş olacaktır.
Gizli oylamanın ne şekilde yapılacağını arz ediyorum:
Divanın sağındaki Komisyon sırasındaki kâtip üyeler Adana’dan başlayarak
Denizli’ye kadar -Denizli dâhil- ve Diyarbakır’dan başlayarak İstanbul’a kadar
-İstanbul dâhil- solumda bulunan sıralardaki kâtip üyeler ise İzmir’den
başlayarak Mardin’e kadar -Mardin dâhil- ve Mersin’den başlayarak Zonguldak’a
kadar -Zonguldak dâhil- adı okunan milletvekillerine mühürlü oy pusulası ile
zarf verecek ve milletvekillerinin adını defterden işaretleyecektir. 
Oyunu kullanacak sayın milletvekili mühürlü oy pusulası
ve zarfı aldıktan sonra oy kabinine girecek, oy pusulasında adı yazılı
adaylardan hangisine oy verecekse o adayın adının önündeki kareyi çarpı
işaretiyle işaretleyip oy pusulasını kabinde zarfa koyduktan sonra Başkanlık
Divanı kürsüsünün önüne konulan oy kupalarına atacaktır. 
Sayın milletvekillerinin oylamanın gizliliği noktasında
gerekli hassasiyeti göstermelerini rica ediyorum. 
Sayın üyelerin oylamada dikkat edecekleri hususları arz
ediyorum: Oy kullanırken pusuladaki adaylardan sadece birinin adının önündeki
kare işaretlenecektir. Birden fazla adayın işaretlendiği oy pusulaları geçersiz
sayılacaktır. 
Kabinlere aynı renk tükenmez kalemler konulmuştur.
Sayın üyeler bu kalemleri kullanacaklardır. 
Oy pusulasında adayların adının önünde yer alan kare
dışındaki herhangi bir işaret, imza veya karalama bulunması durumunda oy
geçersiz sayılacaktır. 
Sayın kâtip üyelerin yerlerini almalarını rica
ediyorum. 
Mühürlü oy pusulaları ve zarfları sayın kâtip üyelere
teslim edilsin. 
Sayın milletvekilleri, oylamanın sayım ve dökümü için
ad çekme suretiyle 5 kişilik bir tasnif komisyonu tespit ediyorum. Tasnif
komisyonuna seçilen üyeler oylama işlemi bittikten sonra komisyon sıralarında
yerlerini alacaklardır.
Sayın Şahin Tin, Denizli? Burada.
Sayın Aytun Çıray, İzmir? Burada.
Sayın Utku Çakırözer, Eskişehir? Yok.
Sayın Ahmet Berat Çonkar, İstanbul? Yok.
Sayın Muhammet Naci Cinisli, Erzurum? Burada.
Sayın Metin Bulut, Elâzığ? Burada.
Sayın Muhammet Müfit Aydın, Bursa? Burada.
Tasnif komisyonunu da belirledikten sonra…
Sayın milletvekilleri, şimdi oylamaya Adana ilinden
başlıyoruz.
(Oylar toplandı)
BAŞKAN – Oyunu kullanmayan sayın milletvekili var mı?
Oylama işlemi bitmiştir. 
Oy kupaları kaldırılsın.
Tasnif Komisyonu üyeleri lütfen yerlerini alsınlar.
Tasnif Komisyonu üyelerinin adlarını tekrar okutuyorum:
Şahin Tin, Denizli; Aytun Çıray, İzmir; Muhammet Naci Cinisli, Erzurum; Metin
Bulut, Elâzığ; Muhammet Müfit Aydın, Bursa.
(Oyların ayrımına başlandı)
BAŞKAN - Değerli milletvekilleri, Tasnif Komisyonunun
oluşması için ad çekmiştik ve çekilen adlardan birinin burada olduğunu
görmüştük ama şu anda burada yok. Dolayısıyla Tasnif Komisyonu bir üye eksik,
onu -inşallah burada vardır- ad çekmek suretiyle tamamlamaya çalışacağım.
Hüda Kaya, İstanbul. 
(Oyların ayrımına devam edildi)
BAŞKAN – Sayın milletvekilleri, Tasnif Komisyonu
tutanağı gelmiştir, okutuyorum:
Türkiye Büyük Millet Meclisi Başkanlığına
27’inci Yasama Dönemi Birinci Devre Türkiye Büyük
Millet Meclisi Başkanı seçimi için yapılan 1’inci tur oylamaya 581 üye
katılmıştır. Kullanılan oyların dağılımı aşağıda gösterilmiştir.
Saygıyla arz olunur.
Tasnif Komisyonu
 Üye Üye Üye
 Şahin Tin Hüda
Kaya Muhammet Naci Cinisli
 Denizli  İstanbul Erzurum
 Üye Üye
 Metin Bulut Muhammet
Müfit Aydın
 Elâzığ Bursa
İstanbul Milletvekili Nazır Cihangir İslam :
4
İstanbul Milletvekili Hayrettin Nuhoğlu :
43
İstanbul Milletvekili Erdoğan Toprak :
134
İzmir Milletvekili Binali Yıldırım :
331
Siirt Milletvekili Meral Danış Beştaş :
65
Boş :
Yok
Geçersiz :
4
Toplam :
581
BAŞKAN – Sayın milletvekilleri, bu sonuca göre Türkiye
Büyük Millet Meclisi Başkanı seçiminin 1’inci tur oylamasında Anayasa’da
öngörülen üçte 2 oy çoğunluğu bulunamamıştır. 
Sayın milletvekilleri, şimdi Türkiye Büyük Millet
Meclisi Başkanı seçiminde 2’nci tur oylamasına başlıyoruz. Bu oylamada da üye
tam sayısının üçte 2 çoğunluğu yani en az 400 oy aranacaktır. 
Sayın milletvekilleri, oylamaya ilişkin kurallara ve
oylamanın gizliliğine yönelik gerekli açıklamaları ilk oylamada belirtmiştim.
Gereken hassasiyetin gösterileceğine inanıyorum. 
Şimdi oylamanın sayım ve dökümü için ad çekmek
suretiyle 5 kişilik bir Tasnif Komisyonu tespit ediyorum. Tasnif Komisyonuna
seçilen üyeler oylama işlemi bittikten sonra komisyon sıralarındaki yerlerini
alacaklardır.
Osman Nuri Gülaçar, Van? Yok.
Cevdet Yılmaz, Bingöl? Yok.
Sevda Erdan Kılıç, İzmir? Yok.
Tulay Hatımoğulları Oruç, Adana? Yok.
Ümit Dikbayır, Sakarya? Yok. 
Habip Eksik, Iğdır? Yok.
Tuba Vural Çokal, Antalya? Yok.
Baha Ünlü, Osmaniye? Burada.
Orhan Erdem, Konya? Yok.
Oğuzhan Kaya, Çorum? Yok. 
Arzu Erdem, İstanbul? Burada. 
Cemal Taşar, Bitlis? Yok.
Zehra Taşkesenlioğlu, Erzurum? Yok.
Hayati Yazıcı, Rize? Yok.
Tacettin Bayır, İzmir? Burada.
Sibel Özdemir, İstanbul? Burada.
Volkan Bozkır, İstanbul? Burada.
Ad çekimiyle Tasnif Komisyonu tamamlanmıştır.
Sayın milletvekilleri, lütfen, ikinci oylamada
kullanılacak zarflar ve mühürlü oy pusulaları kâtip üyelere verilsin.
Sayın milletvekilleri, şimdi oylamaya Adana ilinden
başlıyoruz.
(Oylar toplandı)
BAŞKAN – Oyunu kullanmayan sayın üye var mı? Yok. 
Oylama işlemi bitmiştir. 
Oy kupalarını lütfen kaldıralım. 
Tasnif Komisyonu üyeleri lütfen yerlerini alsınlar. 
Tasnif Komisyonu üyelerinin adlarını tekrar okutuyorum:
Baha Ünlü, Osmaniye; Arzu Erdem, İstanbul; Tacettin Bayır, İzmir; Sibel
Özdemir, İstanbul; Volkan Bozkır, İstanbul. 
(Oyların ayrımı yapıldı)
BAŞKAN – Sayın milletvekilleri, Tasnif Komisyonu
tutanağı gelmiştir, okutuyorum:
Türkiye Büyük Millet Meclisi Başkanlığına
27’nci Yasama Dönemi Birinci Devre Türkiye Büyük Millet
Meclisi Başkanı seçimi için yapılan 2’nci tur oylamaya 584 üye katılmış,
kullanılan oyların dağılımı aşağıda gösterilmiştir.
Saygıyla arz olunur.
Tasnif Komisyonu
 Üye Üye Üye
 Baha Ünlü Arzu
Erdem Tacettin Bayır
 Osmaniye İstanbul İzmir
 Üye Üye
 Sibel Özdemir Volkan
Bozkır
 İstanbul İstanbul
İstanbul Milletvekili Nazır Cihangir İslam :
4
İstanbul Milletvekili Hayrettin Nuhoğlu :
42
İstanbul Milletvekili Erdoğan Toprak :
131
İzmir Milletvekili Binali Yıldırım :
336
Siirt Milletvekili Meral Danış Beştaş :
65
Boş :
Yok
Geçersiz :
6
Toplam :
584
BAŞKAN – Sayın milletvekilleri, bu sonuca göre Türkiye
Büyük Millet Meclisi Başkanı seçiminin 2’nci tur oylamasında Anayasa’da
öngörülen üçte 2 oy çoğunluğu bulunamamıştır. 
Birleşime on beş dakika ara veriyorum.
Kapanma Saati: 16.22
İKİNCİ OTURUM
Açılma Saati: 16.43
BAŞKAN: Geçici Başkan
Durmuş YILMAZ
KÂTİP ÜYELER : Geçici
Kâtip Üye Rümeysa KADAK (İstanbul),
Geçici Kâtip Üye
Dersim DAĞ (Diyarbakır)
-----0-----
BAŞKAN – Sayın milletvekilleri, Türkiye Büyük Millet
Meclisinin 4’üncü Birleşiminin İkinci Oturumunu açıyorum. 
Türkiye Büyük Millet Meclisi Başkanı seçimine devam
ediyoruz. 
Sayın milletvekilleri, şimdi Türkiye Büyük Millet
Meclisi Başkanı seçiminde 3’üncü oylamaya başlıyoruz.
3’üncü oylamada salt çoğunluk sağlanamazsa bu oylamadan
en çok oy alan 2 aday için 4’üncü oylama yapılacak ve 4’üncü oylamada en fazla
oy alan aday Başkan seçilmiş olacaktır. 
Sayın milletvekilleri, oylamaya ilişkin kurallara ve
oylamanın gizliliğine yönelik gerekli açıklamaları ilk oylamada belirtmiştim.
Gereken hassasiyetin gösterileceğine inanıyorum.
Şimdi, oylamanın sayım ve dökümü için ad çekmek
suretiyle 5 kişilik bir Tasnif Komisyonu tespit ediyorum. Tasnif Komisyonuna
seçilen üyeler oylama işlemi bittikten sonra komisyon sıralarındaki yerlerini
alacaklardır.
Yücel Bulut, Tokat? Yok.
Mustafa Demir, İstanbul? Yok.
İlhami Özcan Aygun, Tekirdağ? Yok.
Kenan Sofuoğlu, Sakarya? Burada.
Yaşar Kırkpınar, İzmir? Burada.
Ulaş Karasu, Sivas? Burada.
Hüseyin Kaçmaz, Şırnak? Burada.
Ahmet Çolakoğlu, Zonguldak? Burada.
Beş üye tamamlanmıştır.
Sayın milletvekilleri, lütfen, üçüncü oylamada
kullanılacak zarflar ve mühürlü oy pusulaları kâtip üyelere verilsin.
Sayın milletvekilleri, şimdi oylamaya Adana ilinden
başlıyoruz. 
(Oylar toplandı)
BAŞKAN – Oyunu kullanamayan sayın üye var mı? Yok.
Oylama işlemi bitmiştir. 
Oy kupaları kaldırılsın.
Tasnif Komisyonu üyeleri lütfen yerlerini alsınlar. 
Tasnif Komisyonu üyelerinin adlarını tekrar okutuyorum:

Tasnif Komisyonu: Ahmet Çolakoğlu, Zonguldak; Ulaş
Karasu, Sivas; Kenan Sofuoğlu, Sakarya; Yaşar Kırkpınar, İzmir; Hüseyin Kaçmaz,
Şırnak.
(Oyların ayrımı yapıldı)
BAŞKAN – Sayın milletvekilleri, Tasnif Komisyonu
tutanağı gelmiştir, okutuyorum:
Türkiye Büyük Millet Meclisi Başkanlığına
27’inci Yasama Dönemi Birinci Devre Türkiye Büyük
Millet Meclisi Başkanı seçimi için yapılan 3’üncü tur oylamaya 584 üye
katılmış, kullanılan oyların dağılımı aşağıda gösterilmiştir.
Saygıyla arz olunur.
Tasnif Komisyonu
 Üye  Üye
 Üye
 Ahmet Çolakoğlu  Ulaş
Karasu  Kenan Sofuoğlu 
 Zonguldak  Sivas
 Sakarya
 Üye  Üye

 Yaşar Kırkpınar  Hüseyin
Kaçmaz 
 İzmir  Şırnak
İstanbul Milletvekili Nazır Cihangir İslam :
5
İstanbul Milletvekili Hayrettin Nuhoğlu :
40
İstanbul Milletvekili Erdoğan Toprak :
135
İzmir Milletvekili Binali Yıldırım :
335 (AK PARTİ ve MHP sıralarından alkışlar)
Siirt Milletvekili Meral Danış Beştaş :
63
Boş :
Yok
Geçersiz :
6
Toplam :
584
BAŞKAN – Sayın milletvekilleri, bu sonuca göre İzmir
Milletvekili Sayın Binali Yıldırım 3’üncü oylamada Anayasa’da öngörülen
çoğunluğu sağlamış ve 335 oyla Türkiye Büyük Millet Meclisi Başkanı
seçilmiştir; kendilerini tebrik eder, başarılar dilerim. (AK PARTİ ve MHP
sıralarından alkışlar)
Sayın Başkan teşekkür için söz istemiştir. 
Sayın Başkanım, buyurun. (AK PARTİ sıralarından ayakta
alkışlar)
VI.- TEBRİK, TEMENNİ VE TEŞEKKÜRLER
1.- Türkiye Büyük Millet Meclisi Başkanı Binali Yıldırım’ın,
Başkan seçilmesi dolayısıyla teşekkür konuşması 
TÜRKİYE BÜYÜK MİLLET MECLİSİ BAŞKANI BİNALİ YILDIRIM
(İzmir) – Sayın Başkan, değerli milletvekilleri; 27’nci Dönem yasama
Meclisimizin milletimize, ülkemize hayırlı olmasını Yüce Mevla’mdan niyaz
ediyorum. 
Gazi Meclisimizin 28’inci Başkanı olarak şahsımı seçmiş
olmanızdan dolayı hepinize teşekkür ediyorum.
Sözlerimin başında, nice meşakkat ve imkânsızlıklar
içinde, millî iradenin bağımsızlık ve egemenlik ruhuyla ayağa kalkmasını
sağlayan Birinci Meclis üyelerini, başta Türkiye Büyük Millet Meclisi ilk
Başkanı Gazi Mustafa Kemal Atatürk ve arkadaşları olmak üzere istiklal
mücadelemizin bütün kahramanlarını ve ecdadımızı en samimi duygularla yâd
ediyor, ruhları şad olsun, mekânları cennet olsun diyorum. (AK PARTİ
sıralarından alkışlar)
Gazi Meclisimize bu dönemde önemli görev ve
sorumluluklar düşüyor. Bildiğiniz gibi, 24 Haziran seçimleriyle beraber Türkiye
Büyük Millet Meclisi yeni yönetim sistemiyle birlikte yasama faaliyetlerine de
başlangıç yapıyor. Bu dönemde yüce Meclisin görevi, sorumlulukları çok daha
artmıştır. Yasama ve denetim görevleriyle Meclisimiz bir yandan memleketimizin,
milletimizin ihtiyacı olan yasaları hayata geçirirken diğer yandan
Cumhurbaşkanlığı hükûmet sisteminin Cumhurbaşkanının ve kabinesinin
icraatlarını daha etkin ve verimli yapabilmesine imkân sağlayan yasal taleplerini
de yerine getirecek, değerlendirecektir.
Yeni dönem Meclisi, yapılan Anayasa değişikliği
doğrultusunda uzlaşma kültürünü daha da geliştirme imkânına sahip olmuştur.
Zira oy veren vatandaşlarımızın hemen hemen tamamı bu yüce Meclis çatısı
altında temsil imkânına kavuşmuştur. Yeni dönem, güven ve istikrarı icraatta,
yürütmede temin ederken yasama meclisinde de temsilde adaleti getirmiştir. 
Bilindiği gibi, yeni dönemde yürütmenin bütçe kanunu
tasarısı dışında Meclise tasarı gönderme yetkisi yoktur. Bir başka deyişle,
kanun yapma yetkisi tamamen Meclise ve değerli milletvekillerimize ait
olacaktır. Bu durum, yasama organını çok daha önemli hâle getirmektedir. Meclis
araştırması, Meclis soruşturması, yazılı soru önergeleri, genel değerlendirme
gibi mekanizmaların yeni dönemde etkin bir şekilde uygulanması mümkün hâle
gelecektir. 
Görev sürem içerisinde, milletimizin beklentilerini
karşılayacak şekilde yasama ve denetleme faaliyetleri ile milletvekillerimizin
bölgelerine yönelik taleplerinin, sorunlarının gündemde tutulması ve hükûmet
nezdinde etkin bir şekilde takip edilmesi konusunda üzerime düşen sorumluluğu
bihakkın yerine getireceğimi bilmenizi isterim. Çalışmalarımızda rehberimiz
milletimizin iradesi, Anayasa’mız ve İç Tüzük olacaktır.
Seçilmeme katkı sunan bütün milletvekillerine, tabii,
açıkça desteğini, iradesini ortaya koyan AK PARTİ Grubuna, Milliyetçi Hareket
Partisi Grubuna teşekkür ediyorum. (AK PARTİ ve MHP sıralarından alkışlar) Oy
veren ya da vermeyen bütün milletvekillerinin Başkanı olacağımın bilinmesini
ister, hepinizi saygıyla selamlarım. (AK PARTİ ve MHP sıralarından alkışlar) 
Bir önceki yasama döneminde yüce Mecliste hizmet veren,
başarılı görevler ifa eden Meclis Başkanımız İsmail Kahraman’a teşekkür
ediyorum. Ayrıca, 27’nci Dönemin en yaşlı üyesi sıfatıyla bu birleşimleri
yönetmesi beklenen ancak mazereti sebebiyle bunu yerine getiremeyen Antalya
Milletvekili Sayın Deniz Baykal’a acil şifalar diliyorum. Yasama Meclisinin
oluştuğu ilk andan itibaren en yaşlı üye sıfatıyla Meclis Başkanlığını üstlenen
Sayın Durmuş Yılmaz’a teşekkür ediyorum, güzel bir Meclis yönetimi ifa
etmiştir; bütün milletvekilleri ve milletimiz adına kendisine teşekkür
ediyorum. (AK PARTİ ve İYİ PARTİ sıralarından alkışlar) Yardımcısı Hakkı Köylü
Milletvekilimize de ayrıca teşekkür ediyorum.
MAHMUT TANAL (İstanbul) – Tutuklu milletvekillerine...
TÜRKİYE BÜYÜK MİLLET MECLİSİ BAŞKANI BİNALİ YILDIRIM
(Devamla) – Efendim?
MAHMUT TANAL (İstanbul) – Tutuklu milletvekillerine
mesajınız var mı Başkan?
TÜRKİYE BÜYÜK MİLLET MECLİSİ BAŞKANI BİNALİ YILDIRIM
(Devamla) – Biraz sabredersen Tanal, daha “Bismillah.” dedik, başladın dalmaya!
(AK PARTİ sıralarından alkışlar) 
Evet, tabii, yeni dönemde şüphesiz yüce Meclisin bütün
üyeleri, bütün milletvekilleri ülkemizin, milletimizin beklentileri
doğrultusunda, en güzel şekilde görev yapmanın gayreti içerisinde olacaktır.
Bizim amacımız -değerli milletvekillerimizin- bu yüce çatı altında, ülke ve
millet menfaatine, yürütmenin görevlerini daha etkin şekilde yapabilmesi için
ihtiyacı olan düzenlemeleri yapmak, bir yandan da millî irade adına yürütmeyi
denetlemek olacaktır. Bu sebeple, bu dönemde bütün milletvekillerime
yapacakları katkılardan dolayı peşinen teşekkür ediyorum. 
Tabii, 16 Nisan halk oylamasıyla doksan beş yıllık
cumhuriyet dönemimizin parlamenter sisteminden Cumhurbaşkanlığı sistemine geçiş
yapıldı. Parlamenter sistemin son Başbakanı, yeni sistemin ilk Meclis Başkanı
olarak hepinizi saygıyla, sevgiyle selamlarken 24 Haziran seçimleri sonucu
göreve başlayan Sayın Cumhurbaşkanıma ve Kabinesine de görevlerinde başarılar
diliyorum. (AK PARTİ sıralarından alkışlar) 
Bugünlere gelmemizde bu yüce Meclisin birçok konuda
aktif katkısı oldu. Bu Meclis, cumhuriyetin temellerinin atıldığı yerdir. Bu
Meclis, cumhuriyetin kurulduğu yerdir. Bu Meclis, darbelere karşı kahramanca
direnen milletvekillerimizin olduğu yüce çatıdır. (AK PARTİ sıralarından
alkışlar) 
15 Temmuz gecesi, hiçbir parti farkı gözetmeksizin bu
Meclis açık durdu. Bu Meclis, bombalara rağmen millî iradeyi, egemenliğin
kayıtsız ve şartsız millete ait olduğu esasından taviz vermeden darbecilere
karşı direnmesini başarmış bir Meclistir. 15 Temmuzun 2’nci yılını pazar günü
tekrar anacağız. Bu vesileyle ülkemizin birliği için, vatanın ve milletin
bölünmez bütünlüğü için hayatını seve seve veren bütün şehitlerimize, 15 Temmuz
şehitlerimize Allah’tan rahmet diliyorum, mekânları cennet olsun, bütün
gazilerimize hayırlı ömürler diliyorum. 
Bugünlere gelmemde birçok fedakârlığa katkı sağlayan
eşim Semiha Hanım ve bütün aile fertlerime de bu vesileyle teşekkürlerimi
sunuyorum. (AK PARTİ sıralarından alkışlar)
Hepinizi sevgiyle, saygıyla selamlıyorum. 
Sağ olun, var olun. (AK PARTİ sıralarından ayakta
alkışlar, MHP ve İYİ PARTİ sıralarından alkışlar)
BAŞKAN – Gündemdeki işleri görüşmek üzere 13 Temmuz
2018 Cuma günü saat 15.00’te toplanmak üzere birleşimi kapatıyorum.
Kapanma Saati: 17.44



