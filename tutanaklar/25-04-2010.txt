






DÖNEM: 23







DÖNEM: 23 YASAMA
YILI: 4



TÜRKİYE BÜYÜK MİLLET MECLİSİ
TUTANAK DERGİSİ
CİLT : 68
94’üncü Birleşim
25 Nisan 2010 Pazar
(Bu Tutanak
Dergisinde yer alan ve kâtip üyeler tarafından okunmuş bulunan her tür belge
ile konuşmacılar tarafından ifade edilmiş ve tırnak içinde belirtilmiş alıntı
sözler aslına uygun olarak yazılmıştır.)
İ Ç İ N D E K İ L E R


 I. - GEÇEN TUTANAK ÖZETİ
 II. - GELEN KÂĞITLAR
III.
- YOKLAMALAR
IV. - BAŞKANLIĞIN GENEL KURULA SUNUŞLARI
A)
MECLİS ARAŞTIRMASI ÖNERGELERİ
1.- Adıyaman Milletvekili
Şevket Köse ve 23 milletvekilinin, baz istasyonlarının
insan sağlığına etkilerinin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/690)
2.- Adana
Milletvekili Hulusi Güvel ve 24 milletvekilinin,
tıbbi amaçlı bitkisel ürünlerin denetimsiz kullanımının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/691)
3.- Diyarbakır
Milletvekili Selahattin Demirtaş ve 19 milletvekilinin,
tutuklu ve hükümlülerin sağlık hizmetlerinde yaşadıkları sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/692)
B) Genel Görüşme Önergeleri
1.- MHP Grup
Başkan Vekilleri İzmir Milletvekili Oktay Vural ve Mersin Milletvekili Mehmet Şandır’ın, Ermeni iddialarına karşı izlenen politika
konusunda genel görüşme açılmasına ilişkin önergesi (8/14)
C) Tezkereler
1.- (10/67, 75,
82, 122, 141, 180, 193, 208, 216, 229, 304, 309, 320, 324, 336, 337, 342, 374,
377, 388, 404) esas numaralı Meclis Araştırması Komisyonu Başkanlığının, 7-12
Mayıs 2010 tarihleri arasında Kanada’da inceleme çalışması yapmak üzere,
Komisyon üyelerinden oluşan, üye sayısı ve isimleri belirlenen Parlamento heyetine
ilişkin tezkeresinin Başkanlıkça da uygun bulunduğuna ilişkin Başkanlık
tezkeresi (3/1177)

V.-
ÖNERİLER
A) Siyasi Parti Grubu Önerileri
1.- (10/361) esas
numaralı Meclis araştırması önergesinin ön görüşmelerinin Genel Kurulun 25/4/2010 Pazar günkü birleşiminde yapılmasına ilişkin MHP
Grubu önerisi
2.- (10/20,
10/286, 10/441, 10/493) esas numaralı Meclis araştırması önergelerinin ön
görüşmelerinin Genel Kurulun 25/4/2010 Pazar günkü
birleşiminde birlikte yapılmasına ilişkin CHP Grubu önerisi

VI.-
SATAŞMALARA İLİŞKİN KONUŞMALAR
1.- Giresun
Milletvekili Nurettin Canikli’nin, Gaziantep
Milletvekili Yaşar Ağyüz’ün, grubuna sataşması
nedeniyle konuşması
2.- İstanbul
Milletvekili Kemal Kılıçdaroğlu’nun, Giresun
Milletvekili Nurettin Canikli’nin, grubuna sataşması
nedeniyle konuşması
3.- Mersin
Milletvekili Mehmet Şandır’ın, Bilecik Milletvekili
Fahrettin Poyraz’ın, grubuna sataşması nedeniyle konuşması
4.- Gaziantep
Milletvekili Yaşar Ağyüz’ün, Bilecik Milletvekili
Fahrettin Poyraz’ın, şahsına sataşması nedeniyle konuşması
5.- Kırıkkale
Milletvekili Osman Durmuş’un, Bilecik Milletvekili
Fahrettin Poyraz’ın, mensubu bulunduğu Hükûmete
sataşması nedeniyle konuşması
6.- Konya
Milletvekili Faruk Bal’ın, Bilecik Milletvekili Fahrettin Poyraz’ın, mensubu
bulunduğu Hükûmete sataşması nedeniyle konuşması
7.- Giresun
Milletvekili Nurettin Canikli’nin, Mersin
Milletvekili Mehmet Şandır ve Kırıkkale Milletvekili Osman Durmuş’un,
AK PARTİ Grubu Başkanına sataşması nedeniyle konuşması
8.- Samsun
Milletvekili Suat Kılıç’ın, Kayseri Milletvekili Mehmet Şevki Kulkuloğlu’nun, AK PARTİ Grubu Başkanına sataşması
nedeniyle konuşması
9.- Kayseri
Milletvekili Mehmet Şevki Kulkuloğlu’nun, Samsun
Milletvekili Suat Kılıç’ın, şahsına sataşması nedeniyle konuşması
10.- Yozgat
Milletvekili Bekir Bozdağ’ın, Konya Milletvekili
Faruk Bal’ın, AK PARTİ Grubu Başkanına sataşması nedeniyle konuşması

VII.-
AÇIKLAMALAR

1.- Mersin
Milletvekili Kadir Ural’ın, sarf ettiği bazı sözlerinin maksadını aşan bir
şekilde yanlış anlaşılması ve yorumlanmasından dolayı üzüntü duyduğuna ve
“şerefsiz” kelimesi yanlış anlaşıldıysa özür dilediğine ilişkin açıklaması
2.- Mersin
Milletvekili Mehmet Şandır’ın, Başbakana hakaret
kastının olmadığına ilişkin açıklaması
3.- Tokat
Milletvekili Reşat Doğru’nun, okullarını bitiren öğrenciler iş bulamadıkları
için almış oldukları öğrenci kredilerini ödeyemediklerinden Hükûmetin
bu kredi borçlarında bir iyileştirme yapması gerektiğine, kredi miktarının
artırılmasına ve imkânı olmayan öğrencilerin yurtlarda ücretsiz kalmasına ilişkin
açıklaması 
4.- Samsun
Milletvekili Suat Kılıç’ın, bir gruba mensup milletvekilleri tarafından 1’inci
maddeden itibaren verilen ve standart olarak hazırlanmış bulunan önergelerde
hakaret kastı bulunduğuna ve bunun Başkanlıkça önlenmesi gerektiğine ilişkin
açıklaması
5.- Manisa
Milletvekili Şahin Mengü’nün, Anayasa Komisyonu
Başkanı ve İstanbul Milletvekili Burhan Kuzu’nun, kendisinin de görev yaptığı
dönemde Türkiye Barolar Birliğinde yapılan anayasa çalışmasıyla ilgili
söylediği sözlere ilişkin açıklaması
6.- İstanbul
Milletvekili Ayşe Nur Bahçekapılı’nın, Anayasa
Komisyonu Başkanı ve İstanbul Milletvekili Burhan Kuzu’nun ve Manisa
Milletvekili Şahin Mengü’nün, kendisinin de görev
yaptığı dönemde Türkiye Barolar Birliğinde yapılan anayasa çalışmasıyla ilgili
söylediği sözlere ilişkin açıklaması
7.- Mersin
Milletvekili Mehmet Şandır’ın, Yozgat Milletvekili
Bekir Bozdağ’ın, grup sözcüleri Faruk Bal’ın
konuşmasını farklı yorumlamasına ilişkin açıklaması
8.- Anayasa
Komisyonu Başkanı ve İstanbul Milletvekili Burhan Kuzu’nun, Konya Milletvekili
Atilla Kart’ın, kendisinin yazdığı kitaptan bir paragrafı okuyup ondan önceki
ve sonraki pragrafları okumayarak Genel Kurulu yanlış
bilgilendirdiğine ilişkin açıklaması

VIII.-
KANUN TASARI VE TEKLİFLERİ İLE KOMİSYON-LARDAN GELEN DİĞER İŞLER

A) Kanun Tasarı ve Teklifleri


1.- Türk Ticaret
Kanunu Tasarısı ve Adalet Komisyonu Raporu (1/324) (S. Sayısı: 96)
2.- Türk Borçlar
Kanunu Tasarısı ve Adalet Komisyonu Raporu (1/499) (S. Sayısı: 321)
3.-
Milletlerarası Para Fonu ile Milletlerarası İmar ve Kalkınma Bankasına Katılmak
İçin Hükümete Yetki Verilmesine Dair Kanuna Ek Milletlerarası Para Fonu Ana
Sözleşmesinde Değişiklik Yapılmasına İlişkin Belgelerin Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/761) (S.
Sayısı: 458) 
4.- Kooperatifler
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı ile Adalet ve Kalkınma Partisi Grup Başkanvekili Kayseri
Milletvekili Mustafa Elitaş’ın, Kooperatifler Kanununda
Değişiklik Yapılmasına Dair Kanun Teklifi ile Tarım, Orman ve Köyişleri ile Bayındırlık, İmar, Ulaştırma ve Turizm
Komisyonları Raporları (1/811, 2/633) (S. Sayısı: 496)
5.- Adalet ve
Kalkınma Partisi Grup Başkanı İstanbul Milletvekili Recep Tayyip Erdoğan ve 264
Milletvekilinin, 7/11/1982 Tarihli ve 2709 Sayılı
Türkiye Cumhuriyeti Anayasasının Bazı Maddelerinde Değişiklik Yapılması
Hakkında Kanun Teklifi ve Anayasa Komisyonu Raporu (2/656) (S. Sayısı: 497) 




IX.-
DİSİPLİN CEZASI İŞLEMLERİ
A)
VERİLENLER
1.- Kayseri
Milletvekili Mehmet Şevki Kulkuloğlu’na, kürsüde
açtığı pankarttaki ifadeleriyle Türkiye Cumhuriyeti Başbakanına hakaret ederek
Meclisin mehabetine gölge düşürmesi nedeniyle kınama cezası verilmesi
B)
VERİLMEYENLER
1.- Samsun
Milletvekili Suat Kılıç’ın, bir konuşmasında kullandığı “kıvırtma” sözcüğünden
dolayı kınama cezası işlemi nedeniyle konuşması

X.-
USUL HAKKINDA GÖRÜŞMELER
1.- “Kıvırtma” kelimesininin hakaret anlamına gelip gelmediği ve bu
kelimeyi kullanan muhalefet partisi milletvekiline ve iktidar partisi
milletvekiline farklı davranılıp davranılmadığı hakkında
2.- Hatip kürsüde
konuşurken birleşime ara vererek hatibin süresi bitmeden sözünün kesilmesi ve
yeni oturumda hatibin sözlerini tamamlamak istemesine rağmen, buna imkân
tanımaması ile asıl konu görüşülürken Oturum Başkanının görüşünü açıklayıp
açıklayamayacağı hakkında

I.- GEÇEN TUTANAK ÖZETİ
TBMM Genel Kurulu
saat 12.00’de açılarak yedi oturum yaptı.

Birinci Oturum
Mersin
Milletvekili Akif Akkuş ve 22 milletvekilinin, artan şiddet ve suç olayları ile
bu olaylarda çocukların ve gençlerin kullanılmasının nedenlerinin (10/687), 
İstanbul
Milletvekili Kemal Kılıçdaroğlu ve 22
milletvekilinin, tasfiye hâlindeki bir finans kurumunun oluşturduğu
mağduriyetin (10/688),
Zonguldak
Milletvekili Ali İhsan Köktürk ve 25 milletvekilinin, TRT yönetimindeki
kadrolaşma ve diğer iddiaların (10/689),
Araştırılarak
alınması gereken önlemlerin belirlenmesi amacıyla birer Meclis araştırması
açılmasına ilişkin önergeleri Genel Kurulun bilgisine sunuldu; önergelerin
gündemdeki yerini alacağı ve ön görüşmelerinin, sırası geldiğinde yapılacağı, 
Cumhuriyet Halk Partisi Grubu Adına Grup Başkan Vekilleri İstanbul
Milletvekili Kemal Kılıçdaroğlu, Ankara Milletvekili
Hakkı Suha Okay ve İzmir
Milletvekili Kemal Anadol’un, bazı yabancı firmaların
Türkiye’de rüşvet dağıttığı iddiaları karşısında gerekeni yapmadığı iddiasıyla
Başbakan Recep Tayyip Erdoğan hakkında gensoru açılmasına ilişkin önergesi
(11/11) Genel Kurulun bilgisine sunuldu; önergenin gündeme alınıp alınmayacağı
konusundaki ön görüşme gününün Danışma Kurulu tarafından tespit edilip Genel
Kurulun onayına sunulacağı, 
Açıklandı.

Gündemin “Genel
Görüşme ve Meclis Araştırması Yapılmasına Dair Öngörüşmeler”
kısmında yer alan:
(10/117) esas
numaralı, sanayi sektöründe yaşanan sorunların araştırılarak alınması gereken
önlemlerin belirlenmesi amacıyla Meclis araştırması açılmasına ilişkin
önergenin görüşmelerinin Genel Kurulun 24/4/2010
Cumartesi günkü birleşiminde yapılmasına ilişkin MHP,
(8/13) esas
numaralı, Türkiye'nin Ermeni iddialarıyla mücadele stratejisinin tartışılması
amacıyla verilmiş olan genel görüşme önergesinin görüşmesinin Genel Kurulun 24/4/2010 Cumartesi günkü birleşiminde yapılmasına ilişkin
CHP,
Grubu önerileri
yapılan görüşmelerden sonra kabul edilmedi.

MHP Grup önerisi
nedeniyle; Tekirdağ Milletvekili Enis Tütüncü, Niğde Milletvekili Mümin İnan,
Tokat Milletvekili Reşat Doğru, Van Milletvekili Kayhan Türkmenoğlu, Karaman
Milletvekili Hasan Çalış ve Bursa Milletvekili Necati Özensoy,

CHP Grup önerisi
nedeniyle; Bursa Milletvekili Onur Öymen, Niğde
Milletvekili Mümin İnan, Tokat Milletvekili Reşat Doğru, Antalya Milletvekili
Mehmet Günal, Tekirdağ Milletvekili Enis Tütüncü,
İzmir Milletvekili Kamil Erdal Sipahi ve Konya Milletvekili Mustafa Kabakcı;
Kırıkkale
Milletvekili Osman Durmuş, 22 Nisan 2010 Perşembe günkü 91’inci Birleşimin
tartışmalı oturumunda, tartışanları ayırma gayretinin basın yayın organlarında
Meclisi kötüleme ve karalama kampanyasına dönüşmesine,
İstanbul Milletvekili
Birgen Keleş, Eskişehir Milletvekili Hasan Murat Mercan’ın, konuşmasının çok
hüzün verici olduğuna, 
Antalya
Milletvekili Atila Emek, Eskişehir Milletvekili Hasan
Murat Mercan’ın, konuşmasındaki sözlerini kendisine iade ettiğine,
İstanbul
Milletvekili Şükrü Mustafa Elekdağ, Eskişehir
Milletvekili Hasan Murat Mercan ve Çankırı Milletvekili Suat Kınıklıoğlu’nun konuşmalarındaki bazı ifadelerine ve kendi
konuşmasındaki bazı ifadelerinin yanlış yorumlanmasına, 
Samsun
Milletvekili Haluk Koç, Dışişleri Komisyonu Başkanı Hasan Murat Mercan’ın
konuşmasını hayretle karşıladığına,
Mersin
Milletvekili İsa Gök, Eskişehir Milletvekili Hasan Murat Mercan’ın
konuşmasındaki “Mecliste bu konu konuşulmasın.” ifadelerine,
İstanbul
Milletvekili Şükrü Mustafa Elekdağ, Çankırı
Milletvekili Suat Kınıklıoğlu’nun, konuşmasında,
Başbakan’ın, Başkan Obama ve Başbakan Putin ile
yaptığı görüşmelerde bulunmadığına, bu itibarla Karabağ hakkında söylemiş
olduğu değerlendirmelerin doğru olmadığına,
İlişkin;
Birer açıklamada
bulundular.

Birleşime saat
14.22’de ara verildi.





 Sadık YAKUT




 Başkan
  Vekili 









 Yusuf COŞKUN Gülşen
  ORHAN




 Bingöl Van
  




 Kâtip
  Üye Kâtip
  Üye






İkinci, Üçüncü, Dördüncü, Beşinci,
Altıncı, Yedinci Oturum
Gündemin “Kanun
Tasarı ve Teklifleri ile Komisyonlardan Gelen Diğer İşler” kısmının:
1’inci sırasında
bulunan ve İç Tüzük’ün 91’inci maddesi kapsamında değerlendirilerek temel kanun
olarak bölümler hâlinde görüşülmesi kabul edilen, Türk Ticaret Kanunu Tasarısı
ve Adalet Komisyonu Raporu’nun (1/324) (S. Sayısı: 96),
2’nci sırasında
bulunan ve İç Tüzük’ün 91’inci maddesi kapsamında değerlendirilerek temel kanun
olarak bölümler hâlinde görüşülmesi kabul edilen, Türk Borçlar Kanunu Tasarısı
ve Adalet Komisyonu Raporu’nun (1/499) (S. Sayısı: 321),
3’üncü sırasında
bulunan, Milletlerarası Para Fonu ile Milletlerarası İmar ve Kalkınma Bankasına
Katılmak İçin Hükümete Yetki Verilmesine Dair Kanuna Ek Milletlerarası Para
Fonu Ana Sözleşmesinde Değişiklik Yapılmasına İlişkin Belgelerin Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu’nun (1/761)
(S. Sayısı: 458),
4’üncü sırasında bulunan, Kooperatifler Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı ile
Adalet ve Kalkınma Partisi Grup Başkanvekili Kayseri Milletvekili Mustafa Elitaş’ın, Kooperatifler Kanununda Değişiklik Yapılmasına
Dair Kanun Teklifi ile Tarım, Orman ve Köyişleri ile
Bayındırlık, İmar, Ulaştırma ve Turizm Komisyonları Raporlarının (1/811, 2/633)
(S. Sayısı: 496), 
Görüşmeleri
komisyon yetkilileri Genel Kurulda hazır bulunmadığından ertelendi.

5’inci sırasında
bulunan ve görüşmelerine devam olunan, Adalet ve Kalkınma Partisi Grup Başkanı
İstanbul Milletvekili Recep Tayyip Erdoğan ve 264 Milletvekilinin, 7/11/1982 Tarihli ve 2709 Sayılı Türkiye Cumhuriyeti
Anayasasının Bazı Maddelerinde Değişiklik Yapılması Hakkında Kanun Teklifi ve
Anayasa Komisyonu Raporu’nun (2/656) (S. Sayısı: 497) birinci görüşmesinde
16’ncı maddesine kadar kabul edildi.

Anayasa Komisyonu
Başkanı ve İstanbul Milletvekili Burhan Kuzu, Manisa Milletvekili Şahin Mengü’nün, 
Manisa
Milletvekili Şahin Mengü, Anayasa Komisyonu Başkanı
ve İstanbul Milletvekili Burhan Kuzu’nun, 
Şırnak
Milletvekili Hasip Kaplan, Bursa Milletvekili Onur Öymen’in, 
Tunceli Milletvekili
Kamer Genç, Samsun Milletvekili Suat Kılıç’ın, 
Sözlerini yanlış
yorumladığına ilişkin birer açıklamada bulundular. 

İzmir
Milletvekili K. Kemal Anadol, İzmir Milletvekili
İbrahim Hasgür’ün, grubuna, 
İzmir
Milletvekili Ahmet Ersin, Konya Milletvekili Hüsnü Tuna’nın, şahsına, 
Yozgat
Milletvekili Bekir Bozdağ, İzmir Milletvekili K.
Kemal Anadol’un, grubuna, 
Ankara
Milletvekili Hakkı Suha Okay,
Yozgat Milletvekili Bekir Bozdağ’ın, grubuna, 
Samsun
Milletvekili Suat Kılıç, Ankara Milletvekili Hakkı Suha
Okay’ın, grubuna, 
İstanbul
Milletvekili Ayşe Nur Bahçekapılı, Yalova Milletvekili Muharrem İnce’nin,
grubuna, 
Yalova
Milletvekili Muharrem İnce, İstanbul Milletvekili Ayşe Nur Bahçekapılı’nın,
şahsına, 
Van Milletvekili
Hüseyin Çelik, Yalova Milletvekili Muharrem İnce’nin, şahsına, 
Yalova
Milletvekili Muharrem İnce, Van Milletvekili Hüseyin Çelik’in, şahsına, 
Samsun
Milletvekili Suat Kılıç, Tunceli Milletvekili Kamer Genç’in, grubuna, 
Bilecik
Milletvekili Yaşar Tüzün, Tunceli Milletvekili Kamer
Genç’in, konuşmasında, kâtip üyelerin evrakları eksik okuduğunu dile getirirken
kendi isminden de bahsederek şahsına, 
Sataşması
nedeniyle birer konuşma yaptılar. 

Alınan karar
gereğince, 25 Nisan 2010 Pazar günü, saat 12.00’de toplanmak üzere birleşime
03.06’da son verildi.





 Mehmet Ali ŞAHİN




 Başkan
  









 Murat
  ÖZKAN Fatih
  METİN




 Giresun
   Bolu




 Kâtip
  Üye Kâtip
  Üye









 Harun
  TÜFEKCİ Bayram
  ÖZÇELİK




 Konya Burdur




 Kâtip
  Üye Kâtip
  Üye









 Gülşen ORHAN




 Van




 Kâtip
  Üye




No.: 129
II.- GELEN KÂĞITLAR
25 Nisan 2010 Pazar

Genel Görüşme Önergesi
1.- MHP Grup
Başkanvekilleri İzmir Milletvekili Oktay Vural ve Mersin Milletvekili Mehmet Şandır’ın, Ermeni iddialarına karşı izlenen politika
konusunda bir genel görüşme açılmasına ilişkin önergesi (8/14) (Başkanlığa
Geliş Tarihi: 24.04.2010) 

Meclis Araştırması Önergeleri
1.- Adıyaman
Milletvekili Şevket Köse ve 23 Milletvekilinin, baz
istasyonlarının insan sağlığına etkilerinin araştırılarak alınması gereken
önlemlerin belirlenmesi amacıyla bir Meclis araştırması açılmasına ilişkin
önergesi (10/690) (Başkanlığa geliş tarihi: 04.03.2010)
2.- Adana
Milletvekili Hulusi Güvel ve 24 Milletvekilinin,
tıbbi amaçlı bitkisel ürünlerin denetimsiz kullanımının araştırılarak alınması
gereken önlemlerin belirlenmesi amacıyla bir Meclis araştırması açılmasına
ilişkin önergesi (10/691) (Başkanlığa geliş tarihi: 04.03.2010)
3.- Diyarbakır
Milletvekili Selahattin Demirtaş ve 19
Milletvekilinin, tutuklu ve hükümlülerin sağlık hizmetlerinde yaşadıkları
sorunların araştırılarak alınması gereken önlemlerin belirlenmesi amacıyla bir
Meclis araştırması açılmasına ilişkin önergesi (10/692) (Başkanlığa geliş
tarihi: 04.03.2010) 


25 Nisan 2010 Pazar
BİRİNCİ OTURUM
Açılma Saati: 12.04
BAŞKAN: Başkan Vekili Sadık YAKUT
KÂTİP ÜYELER: Gülşen ORHAN (Van),
Murat ÖZKAN (Giresun)

BAŞKAN – Türkiye Büyük Millet Meclisinin 94’üncü Birleşimini
açıyorum.
III.- Y O K L A M A
BAŞKAN – Elektronik cihazla yoklama yapacağız.
Beş dakika süre veriyorum.
(Elektronik cihazla yoklama yapıldı)
BAŞKAN – Sayın milletvekilleri, toplantı yeter sayısı vardır,
gündeme geçiyoruz.
Başkanlığın Genel Kurula sunuşları vardır. 
Meclis araştırması açılmasına ilişkin üç önerge vardır, ayrı ayrı okutuyorum:
IV.- BAŞKANLIĞIN GENEL KURULA
SUNUŞLARI
A) Meclis Araştırması Önergeleri
1.- Adıyaman Milletvekili Şevket
Köse ve 23 milletvekilinin, baz istasyonlarının insan
sağlığına etkilerinin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/690)
Türkiye Büyük Millet Meclisi Başkanlığına
Dünyada gelişen bilim ve teknoloji, sağlık alanında çeşitli
gelişmeleri tetiklemekle birlikte, ciddi oranlarda sağlık sorunlarına da neden
olmaktadır. Bu sorunlar ise insan sağlığı açısından uzun süreçte olumsuzlukları
artırmakta, gelecek kuşakların sağlık sorunlarıyla karşı karşıya kalması için
gerekli zemini hazırlamaktadır. Bilim ve teknolojik gelişmelerin toplum yaşamı
için vazgeçilmezliği de düşünülürse toplum sağlığını tehdit eden gelişmelerle
bilim ve teknoloji alanında yaşanan gelişmeler arasında bir dengenin bulunması
ve toplum sağlığının korunması amacıyla yapılan düzenlemelerin çoğaltılması
konusunda kamuoyunda yoğun tartışmalar bulunmaktadır.
Cep telefonu teknolojisinde yaşanan gelişmeler, bahsi geçen
konudaki en önemli örneklerden biridir. Cep telefonu iletişim kapsama alanını
genişletmek amacıyla kurulan ve iki yönlü mobil ağ sisteminde yayın yapan
birimler olan baz istasyonları son yıllarda toplum
sağlığını önemli oranda tehdit eden aygıtlardır. Bu aygıtların illerin her yerinde,
şehir merkezlerinde özellikle insanların yoğun olarak bulundukları yerlerde
takılı olması insanların tepkisine de neden olmaktadır. Son dönemlerde okul
yakınlarında, cami minarelerinde, trafik ışıklarının yakınlarında baz istasyonlarına daha sık rastlanır olunmuştur. 
Son dönemlerde baz istasyonlarının halk
tarafından tepkiyle karşılanmaması için saatlerle ya da güzel görünümlü
cisimlerle kaplandığı görülmektedir. Oysaki alınan mahkeme kararlarına
bakıldığında, baz istasyonlarının birçok hastalığa neden
olduğu ve bundan dolayı kaldırılması gerektiğine dair çok sayıda karar
bulunmaktadır. Buna rağmen baz istasyonlarının
sayıları günden güne artmaktadır. Baz istasyonlarının kira bedeli karşılığında
takılır olması, ekonomik krizle boğuşan ülkemizde insanların sağlığının ne
kadar ucuzladığı üzerine yorumlara neden olmaktadır.
Ülkemizde sayıları giderek artan baz
istasyonları insan sağlığı açısından endişeyle karşılanmaktadır. Hemen hemen her mahallede bulunan ve sayıları gün geçtikçe de
artan baz istasyonlarının insan sağlığı açısından daha
uygun yerlere takılması sıkça dile getirilmektedir. 
Şehir merkezi dışına taşınan baz
istasyonlarının, daha güçlü sinyal seviyesine sahip olması gerekliliği telefon
şirketlerine daha fazla maliyete neden olmaktadır. Maliyetleri artırmamak ve
giderleri azaltmak amacıyla insan sağlığının tehdit edilir olmasına
yöneticilerin göz yumması ise ayrı bir sorun olarak karşımızda durmaktadır.
Çeşitli kamu kurum ve kuruluşlarının, belediyelerin, halkın yoğun olarak
bulundukları yerlerin halk sağlığını olumsuz etkileyen böyle bir duruma açık
olmasının yasa koyucular tarafından ayrıca değerlendirilmesi gerekmektedir.
Teknolojiden yararlanabilmek amacıyla baz
istasyonlarının kullanılması mecburiyetinin yanı sıra insan sağlığını en az etkileyecek
çözüm yollarının bulunması, bu konuda insan sağlığını daha az etkileyecek yeni
teknolojilerin araştırılması, baz istasyonlarının neden olduğu sağlık
sorunlarının ve bu sorunların doğmadan çözümüne ilişkin yolların tespiti
amacıyla Anayasanın 98. ve Türkiye Büyük Millet Meclisi Iç
Tüzüğü'nün 104. ve 105. maddeleri uyarınca Meclis Araştırması açılmasını
saygılarımızla arz ederiz.
1) Şevket Köse  (Adıyaman)
2) Durdu Özbolat (Kahramanmaraş)
3) Enis Tütüncü (Tekirdağ)
4) Ramazan Kerim Özkan (Burdur)
5) Mevlüt Coşkuner (Isparta)
6) Tacidar Seyhan (Adana)
7) Ali Rıza Ertemür (Denizli)
8) Ahmet Küçük (Çanakkale)
9) Kemal Demirel (Bursa)
10) Yaşar Ağyüz (Gaziantep)
11) Nesrin Baytok (Ankara)
12) Hulusi Güvel (Adana)
13) Hüsnü Çöllü (Antalya)
14) Tayfur Süner (Antalya)
15) Gürol Ergin (Muğla)
16) Ergün Aydoğan (Balıkesir)
17) Tekin Bingöl (Ankara)
18) Mehmet Ali Susam (İzmir)
19) Erol Tınastepe (Erzincan)
20) Fatma Nur Serter (İstanbul)
21) Mehmet Ali Özpolat (İstanbul
22) Ensar Öğüt (Ardahan)
23) Ali Koçal  (Zonguldak)
24) Muhammet Rıza Yalçınkaya (Bartın)

2.- Adana Milletvekili Hulusi Güvel ve 24 milletvekilinin, tıbbi amaçlı bitkisel
ürünlerin denetimsiz kullanımının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/691)
Türkiye Büyük Millet Meclisi Başkanlığına
Yasal olarak gıda takviyesi adı altında Tarım ve Köyişleri Bakanlığı'ndan ruhsat alınarak satışa sunulan
bitkisel ürünler eczacılık veya tıp mesleği ile ilgisi olmayan kişiler tarafından
değişik hastalıklara karşı tavsiye edilmekte, bazı karışımlar halinde
satılmakta, tedavi iddiasıyla tanıtımı yapılmaktadır
Internet ve televizyon aracılığı ile zayıflama sağladığı, cinsel
gücü artırdığı, şeker ve tansiyon hastalıklarını tedavi ettiği iddiasıyla
tanıtımı ve satışı yapılan bu ürünlerin yan etkileri, etkileşimleri, içerikleri
bilinmemekte zaman zaman hastalara zarar vermekte ve
ölümlere yol açmaktadır. Yetersiz yasal düzenlemeler ve mevzuattaki çok
başlılık nedeniyle bu sorunun önü alınamamakta, sorun giderek büyümektedir.
Bu nedenlerle ülkemizde internet ve televizyon aracılığı ile
yapılan ilaç istismarına ilişkin sorunlarının saptanması ve alınacak
tedbirlerin Yüce Meclisimizce belirlenmesi amacıyla Anayasanın 98 inci İç
Tüzüğün 104 ve 105 inci maddeleri gereğince Meclis Araştırması açılmasını arz
ederiz   02.03.2010
1) Hulusi Güvel (Adana)
2) Birgen Keleş (İstanbul)
3) Ergün Aydoğan (Balıkesir)
4) Kemal Demirel (Bursa)
5) Şevket Köse (Adıyaman)
6) Hüsnü Çöllü (Antalya)
7) Nesrin Baytok (Ankara)
8) Durdu Özbolat (Kahramanmaraş)
9) Tacidar Seyhan (Adana)
10) Mehmet Sevigen (İstanbul)
11) Tayfur Süner (Antalya)
12) Yaşar Ağyüz (Gaziantep)
13) Gürol Ergin (Muğla)
14) Tekin Bingöl (Ankara)
15) Mehmet Ali Susam (İzmir)
16) Ramazan Kerim Özkan (Burdur)
17) Erol Tınastepe (Erzincan)
18) Fatma Nur Serter (İstanbul)
19) Mehmet Ali Özpolat (İstanbul)
20) Ahmet Küçük (Çanakkale)
21) Ali Rıza Ertemür (Denizli)
22) Mevlüt Coşkuner (Isparta)
23) Ensar Öğüt (Ardahan)
24) Ali Koçal (Zonguldak)
25) Muhammet Rıza Yalçınkaya (Bartın)

Gerekçe;
Gerçekliği tartışmalı klinik çalışmalarla etkisinin ispatlandığı
iddia edilen bitkisel kökenli ürünlerin ve zayıflama ilaçlarının internette ve
televizyonlarda reklam ve satışında son zamanlarda büyük artış gözlenmektedir.
Çeşitli bitki karışımlarından hazırlandığı öne sürülen ve içindeki
etken maddeler ile bu maddelerin etkileşimleri konusunda yeterli çalışma ve
bilginin olmadığı, zaman zaman insanların ölümüne
neden olacak denli ciddi komplikasyonlara neden olan
bu çeşit her derde deva bitkisel temelli hapların satışı yeterince
denetlenememekte, üzerlerinde hemen hiç kontrol uygulanmadan satışa ve
kullanıma sunulduğu bilinmektedir.
Söz konusu bitkisel ürünlerin ilaç sayılamayacağı bu nedenle hangi
hastalıklarda kullanılacağı konusunda reklam yapılamayacağının açık olmasına
rağmen hem internette hem televizyonlarda bu bitkisel karışımların hangi
hastalıklara iyi geldiği konusunda yanlış bilgilendirme yapılmakta,
insanlarımızın sağlığı tehlikeye atılmaktadır.
Sağlık Bakanlığı tarafından ilaç istismarının önüne geçilmesi
amacıyla yeterli düzenleme yapılmamış olması nedeniyle bu durumun önüne
geçilememektedir. Gerek yasal düzenlemeler konusundaki eksikliklerin
giderilmemesi gerek eczaneler dışında ilaç satışına göz yumulması konunun
üzerine ciddiyetle gidilmemekte olduğu gerçeğini ortaya çıkarmaktadır.
İlaç istismarı konusunda iki temel sorun olduğu saptamasını yapmak
mümkündür. İlk olarak içindeki etken maddeler, etkileşimleri ve yan etkileri
konusunda yeterli bilgi bulunmayan ve zaman zaman
ölümlere varan sonuçlar doğuran zayıflama sağlayacağı veya cinsel gücü
artıracağı iddia edilen ilaçların tanıtımının ve satışının yapılmasıdır. İlaç
istismarında bir diğer sorun ise bitkisel kökenli ürünlerin çeşitli
hastalıklara iyi geleceği iddiasıyla satışa sunulmasıdır.
Dünya Sağlık Örgütü rakamlarına göre gelişmekte olan ülkelerde
tüketilen ilaçların yüzde 25 ile 50'si sahte ilaçlardan oluşmaktadır. Ülkemizde
ilaçların büyük çoğunluğunun kamu aracılığıyla alınması nedeniyle bu oran daha
düşük düzeyde olmakla birlikte tehlikenin boyutu gün geçtikçe büyümektedir.
Dünya Sağlık Örgütü ölümcül sonuçlarına rağmen, zayıflamak amaçlı
ilaçların kullanımının giderek artmasının endişe verici olduğunun altını
çizmekte ve reçete ile satılması gereken bu tip ilaçların zayıflama hayali
yaşayan birçok kişi tarafından kullanılması konusunda Hükümetleri ve ilgilileri
gerekli önlemleri alması konusunda uyarmaktadır.
Alternatif ilaç, bitkisel ürün, ilaçlarla bitkisel tedavi,
zayıflama ilacı adları altında internet veya televizyonlar aracılığı ile
tanıtımı ve satışı gerçekleştirerek yapılan ilaç istismarı ülkemizde giderek
büyüyen bir sorun oluşturmakta, herhangi bir ölüm olayı meydana gelmeden
gündemde yer almamaktadır. Alternatif ilaç adı altında yapılan ilaç istismarı
konusunda toplumsal farkındalığın artırılması başta
olmak üzere bu konuda önlemler alınması gerekliliği bulunmaktadır.
Bu nedenlerle toplum sağlığının korunması açısından ilaç
istismarlarının önüne geçilmesine ilişkin sorunların saptanması ve alınacak
tedbirlerin Yüce Meclisimizce tespiti amacıyla bir Meclis Araştırması
açılmasının yerinde olacağı kanısını taşımaktayız. 
3.- Diyarbakır Milletvekili
Selahattin Demirtaş ve 19 milletvekilinin, tutuklu ve
hükümlülerin sağlık hizmetlerinde yaşadıkları sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/692)
Türkiye Büyük Millet Meclisi Başkanlığına
Cezaevlerinde bulunan tutuklu ve hükümlülerin sağlık
hizmetlerinden yararlanamadığı, sürekli tedavi olması gerekenler için bu
olanağın sağlanmadığı uzun zamandır kamuoyuna yansımış durumdadır. Bu durumda
ki tutuklu ve hükümlülerin durumunun araştırılması ve yeterli sağlık hizmeti
almalarının önündeki engellerin saptanması, tedavi gerekçesi ile tahliye
edilebileceklerin tespiti için Anayasanın 98'nci, İçtüzük'ün 104 ve 105'inci
maddeleri uyarınca bir Meclis araştırması açılmasını dilerim.  04
03.2010
1) Selahattin Demirtaş (Diyarbakır)
2) Gültan Kışanak (Diyarbakır)
3) Ayla Akat Ata (Batman)
4) Bengi Yıldız (Batman)
5) Akın Birdal (Diyarbakır)
6) Emine Ayna (Mardin)
7) Fatma Kurtulan (Van)
8) Hasip Kaplan (Şırnak)
9) Hamit Geylani (Hakkâri)
10) İbrahim Binici (Şanlıurfa)
11) M. Nuri Yaman (Muş)
12) Mehmet Nezir Karabaş (Bitlis)
13) Mehmet Ufuk Uras (İstanbul)
14) Osman Özçelik (Siirt)
15) Özdal Üçer (Van)
16) Pervin Buldan (Iğdır)
17) Sebahat Tuncel (İstanbul)
18) Sevahir Bayındır (Şırnak)
19) Sırrı Sakık (Muş)
20) Şerafettin Halis (Tunceli)
Gerekçe
Adalet Bakanlığının resmi açıklamalarına göre 31 Ocak 2010 tarihi
itibariyle cezaevlerinde kalan tutuklu ve hükümlü sayısı 117.547 kişidir. Bunun
41.049'u tutuklu, 19.642'si hükmen tutuklu, 56.856'sı ise hükümlüdür. Bu sayı
gün geçtikçe de artmaktadır. Bu durum cezaevi koşullarını iyice ağırlaştırmaktadır.
Örneğin, yatak ve ranzaların yetersiz olduğu bu nedenle tutuklu ve hükümlülerin
bir yatakta 2 kişi kaldığı ya da nöbetleşe kullandığı, basın aracılığıyla zaman
zaman kamuoyuna yansımaktadır.
Koğuşların ısınmadığı, havalandırmanın sağlanmadığı, sıcak ve
soğuk su gereksiniminin yeterli ölçüde karşılanmadığı da bilinmektedir.
Bu olumsuzluklar, tutuklu ve hükümlülerin sağlık sorunlarını da
gündemde tutmaktadır.
Cezaevlerindeki tutuklu ve hükümlülerin sağlık sorunlarına ilişkin
gerek TBMM İnsan Haklarını İnceleme Komisyonuna, gerekse de İnsan Hakları
Derneğine yapılan başvuruların çokluğu bu konunun ciddi bir şekilde ele
alınmasının gerektirecek ölçüdedir.
Başvuran mahkumların pek çoğu sürekli
tedavi gerektiren ve ölümcül sonuçlara yol açabilecek hastalıklara yakalanmış
olan tutuklu ve hükümlülerdir. Cezaevi ve Adalet Bakanlığının işleyişindeki
bürokratik gecikmeler, cezaevinin bulunduğu ilde bulunan hastanenin o hastalığı
tedavi için yetersiz oluşu gibi nedenler bu sorunları daha da artırmaktadır.
Oysa yeterli önlem alınmazsa, gerekli tedavi yapılmazsa ölümle
karşılaşılmaktadır. Örneğin kanser hastası ve 77 yaşında olan Ali Çekin 31
Temmuz 2009 tarihinde Siirt Cezaevinde tedavisi yapılmadığı için yaşamını
yitirmiştir.
İHD Diyarbakır Şubesinin 2009 yılında Doğu ve Güneydoğudaki
cezaevlerinde yaşanan ihlallere ilişkin yayınladığı raporda çok çarpıcı
istatistikler yer almaktadır. Bu rapora göre, 131 kişinin sağlık hakkı ihlal
edilmiştir. 2008-2009 yıllarında hastalıklarından dolayı cezaevlerinde yaşamını
yitirenlerin sayısının 52 olduğu göz önünde tutulursa durumun ciddiyeti daha
iyi görülebilir.
Tutuklu ve hükümlülerin gerek yaşamları gerekse de sağlıkları
devletin sorumluluğu altında ve demokratik bir devletin gerekliliklerindendir.
Özgürlükleri devlet tarafından sınırlanan tutuklu ve hükümlülerin bu haklarının
devlet tarafından güvence altına alınması ve eksiksiz karşılanması
gerekmektedir.
Bu konuda ülkemizin de taraf olduğu Birleşmiş Milletler, Avrupa
Birliği gibi kuruluşlarca hazırlanmış pek çok uluslar arası sözleşme vardır.
Örneğin, bunlardan biri olan BM Kişi Hakları ve Siyasal Haklar Uluslar Arası
Sözleşme'nin 10. Maddesi 1. bölümüne göre: "Özgürlüğünden yoksun
bırakılmış olan herkese insanca ve insan kişiliğinin niteliğinden gelen onuruna
saygı gösterilerek davranılır".
Ne yazık ki Adalet Bakanlığı ve Cezaevi yönetimleri bu konuda
yeterli çabayı göstermemektedir. İnsan Hakları Derneğinin açıklamalarına göre
cezaevlerinde çok ciddi sağlık sorunu olan, ölüm kıyısında olan ve bir an önce
tahliye edilmesi gereken tutuklu ve hükümlü sayısı 48'dir. Bu kişilerin tahliye
edilerek tam teşekküllü hastanelerde tedavi altına alınması gerekmektedir. Her
geçen gün bu hasta tutuklu ve hükümlüler ölüme biraz daha yaklaşmaktadır. Oysa
devletin görevi yaşatmaktır. Üstelik bunlar devletin güvencesinde ve
korumasında olan kişilerdir.
Cezaevlerindeki sağlıksız koşulların tespiti, sağlık sorunları
olan tutuklu ve hükümlülerin belirlenmesi ve bu konuda yardımcı olabilecek TTB,
TIHV ve İHD ile bir an önce ilişkiye geçilerek çalışmalara başlanması
gerekmektedir.
Bu çerçevede, tutuklu ve hükümlülerin durumunun araştırılması ve
yeterli sağlık hizmeti almalarının önündeki engellerin saptanması, tedavi
gerekçesi ile tahliye edilebileceklerin tespiti için Meclis Araştırma Komisyonu
kurulması yerinde olacaktır.
BAŞKAN – Bilgilerinize sunulmuştur. 
Önergeler gündemdeki yerlerini alacak ve Meclis araştırması açılıp
açılmaması konusundaki görüşmeler sırası geldiğinde yapılacaktır.
B) Genel Görüşme Önergeleri
1.- MHP Grup Başkan Vekilleri
İzmir Milletvekili Oktay Vural ve Mersin Milletvekili Mehmet Şandır’ın, Ermeni iddialarına karşı izlenen politika
konusunda genel görüşme açılmasına ilişkin önergesi (8/14)
TBMM Başkanlığına
Tarihimizin 1915-1923 tarihleri arasındaki dönemini ve bu
dönemdeki Osmanlı Yönetimi ile Türkiye Cumhuriyetini ve milletini ağır itham
altında bırakan kararın ABD Temsilciler Meclisi Dış İlişkiler Komitesinde ve
İsveç parlamentosunda kabul edilmesi konusunun ve son yıllarda sözde Ermeni
soykırımını inkârın "suç sayılması" ve Avrupa'da siyaset, sanat,
kültür, ekonomi ve hatta spor alanlarında faaliyet gösteren Türklerin üzerinde
baskı kurulma çabalarının, ABD Başkanı Obama'nın 24
Nisan'da kabul edilmez anma mesajının ve Ermenistan'la imzalanan protokollerin
mahiyet ve akıbetinin TBMM Genel Kurulu tarafından değerlendirilmesi amacıyla
Anayasanın 98. ve İçtüzüğün 101 ve 102. maddeleri uyarınca Genel Görüşme
açılmasını Milliyetçi Hareket Partisi Grubu adına arz ederiz. 24 Nisan 2010




 Oktay
  Vural Mehmet
  Şandır




 İzmir Mersin




 MHP Grup Başkan
  Vekili  MHP Grup Başkan
  Vekili





Gerekçe:
Bilindiği üzere sözde Ermeni soykırımını tanıyan ülkeler; Almanya,
Arjantin, Belçika, Fransa, Hollanda, İsviçre, İtalya, Kanada, Kıbrıs Rum
Kesimi, Litvanya, Lübnan, Polonya, Rusya, Slovakya,
Şili, Uruguay, Vatikan, Venezuela ve Yunanistan'dır.
Ermeni sorunu sürekli olarak gündemde tutularak Türkiye
Cumhuriyeti ve Türk Milleti zor duruma düşürülmeye çalışılmaktadır. Ermeni
lobileri son yıllarda, sözde Ermeni soykırımının tanınması yanında sözde Ermeni
soykırımını inkârın "suç sayılması" için uğraş vermektedir.
"Ermeni soykırımı olmamıştır" fikir ve ifade hürriyeti tüm insanlığın
elinden alınmaya çalışılmaktadır. Bu çabalar özellikle son iki yıldır yoğunluk
kazanmıştır.
Ermenistan Parlamentosu 4 Ekim 2006 tarihinde çıkardığı bir
yasayla Ermeni soykırımı iddialarını reddeden, bu iddiaların inkârını
destekleyen ya da haklı göstermeye çalışanlara asgari ücretin 100-300 katı
(yaklaşık 5 bin -15 bin YTL) para cezası veya 4 yıla kadar hapis cezası
verilmesini kanunlaştırmıştır
Fransız Meclisi 2001 yılında kabul ettiği bir kanunla sözde Ermeni
soykırımını tanımış iken 12 Ekim 2006 tarihinde de sözde Ermeni soykırımının
inkârını cezalandıracak olan yasa tasarısını kabul edip senatoya göndermiştir.
21 Aralık 2004 tarihinde Hollanda Meclisi Türkiye'den sözde Ermeni
soykırımının tanınması talep eden bir yasa tasarısını kabul etmiş ve 2006 yılı
Haziran ayında da soykırımın inkârının suç sayılmasına yönelik bir yasa
tasarısını Hollanda Meclisi'ne sunmuştur.
Avrupa Parlamentosu 18 Haziran 1987 kararıyla sözde Ermeni
soykırımını tanımıştı. AP, AB Dışişleri Komisyonunun 4 Eylül 2006 Pazartesi
tarihinde kabul ettiği raporda Türkiye'nin sözde Ermeni soykırımını kabul
etmesini yeniden istemiştir. AP'nın Yunan parlamenterlerinin
baskısıyla, Türkiye'nin Süryanilere ve Pontus Rumlarına da soykırım uyguladığı
yönünde ifadeler rapora dâhil edilmiştir.
Yasa ve parlamento kararları yanında, Avrupa'da siyaset, sanat,
kültür, ekonomi ve hatta spor alanlarında faaliyet gösteren Türklerin üzerinde
baskı kurulmaya başlanmıştır. Belçika ve Hollanda'da "Ya Ermeni
soykırımını tanıyın, ya da istifa edin" şeklindeki baskılarda bulunarak
milletvekili adaylarının istifaları sağlanmıştır. Avrupa'da özellikle Fransa'da
sanat dünyasında sivrilmiş Türkler baskı altına alınma çabaları hız
kazanmıştır.
İsveç'te 11 Mart 2010 tarihinde 1915'te Ermenilerin, Asurilerın, Süryanilerin, Keldanilerin,
Pontus Rumların ve diğer Hıristiyan azınlıkların soykırıma uğratıldığına dair
karar tasarısı kabul edilmiştir. Bu karara da tepki sadece Büyükelçinin
Ankara'ya bir süreliğine çağrılması ve Sayın Başbakan'ın gezisini ertelemesi
şeklinde geçiştirilmiştir.
ABD'de ise, Temsilciler Meclisi ve Senato'ya şimdiye kadar birçok
kez "Ermeni Soykırımı"nın tanınması için çeşitli tasarılar sunulmuş,
bunun yanı sıra donemin ABD Başkanlarından, özellikle
24 Nisan mesajlarında, "soykırım" sözcüğünü kullanmaları talep
edilmiştir. ABD'de 2007 yılından itibaren sözde Ermeni soykırımı çabaları
yoğunluk kazanmıştır.
Türkiye, Azerbaycan topraklarından çıkmadan, sınırlarımızı
belirleyen Kars Anlaşmasını kabul etmeden ve sözde soykırım yalanlarını hasmane yaklaşımla yerine getiren Ermenistan'la TBMM'nin
belirlediği irade dışında protokol imzalamak durumunda bırakılmıştır.
Ermeni soykırımı konusunda ABD Temsilciler Meclisi Dış İlişkiler
Komitesi karar almıştır. Bu tasarının görüşülmesinde Türkiye'nin ortaya
koyacağı tepkinin geçici olduğunun anlaşıldığı ifade edilerek, bu konuda
zafiyet içinde olmamız bir koz olarak kullanılmıştır. Bu karar tasarısının
kabulünün ardından bir eylem planı harekete geçirilmiş de değildir. Sadece ABD
Büyükelçisinin bir sure Ankara'ya çağrılması suretiyle tepki geçiştirilmiştir.
Bu karar alındığında Sayın Başbakan önce ABD'ye muhtemel geziye çıkmayacağı
belirtilmiş maalesef alınan karara rağmen ABD'ye gitmiş ve Ermenistan
Cumhurbaşkanı ile görüşmüş ve durumu kabullenmiştir. ABD Başkanı da 24 Nisan
2010'da kabul edilemez açıklamasını yinelemiştir.
Genel Görüşme talebimizin gerekçesini de; son yıllarda sözde
Ermeni soykırımını inkârın "suç sayılması" ve Avrupa'da siyaset,
sanat, kültür, ekonomi ve hatta spor alanlarında faaliyet gösteren Türklerin
üzerinde baskı kurulma çabaları ile ABD Temsilciler Meclisi Dış İlişkiler
Komitesinde kararın kabul edilmesinin ve bu konuda yapılacak girişimlerin,
Türkiye ile Ermenistan arasında imzalanan protokollerin mahiyeti ve akıbetinin
TBMM Genel Kurulu tarafından değerlendirilmesi oluşturmaktadır.
BAŞKAN – Bilgilerinize sunulmuştur. 
Önerge gündemde yerini alacak ve genel görüşme açılıp açılmaması
konusundaki ön görüşme sırası geldiğinde yapılacaktır. 
Türkiye Büyük Millet Meclisi Başkanlığının bir tezkeresi vardır,
okutup oylarınıza sunacağım. 
C) Tezkereler
1.- (10/67, 75,
82, 122, 141, 180, 193, 208, 216, 229, 304, 309, 320, 324, 336, 337, 342, 374,
377, 388, 404) esas numaralı Meclis Araştırması Komisyonu Başkanlığının, 7-12
Mayıs 2010 tarihleri arasında Kanada’da inceleme çalışması yapmak üzere,
Komisyon üyelerinden oluşan, üye sayısı ve isimleri belirlenen Parlamento
heyetine ilişkin tezkeresinin Başkanlıkça da uygun bulunduğuna ilişkin
Başkanlık tezkeresi (3/1177)
Türkiye Büyük Millet Meclisi Genel Kuruluna
Madencilik Sektöründeki Sorunların Araştırılarak Alınması Gereken
Önlemlerin Belirlenmesi Amacıyla Kurulan Meclis Araştırması Komisyonunun yurt
dışında inceleme çalışması yapabilmesi, gidecek Komisyon üyelerinin sayıları ve
inceleme süresinin Türkiye Büyük Millet Meclisi Başkanlığınca tespit edilmesi
kaydıyla Genel Kurulun 22.04.2010 tarihli 91 inci Birleşiminde kararlaştırılmıştı.
Buna göre adı geçen Komisyonun, yurt dışında inceleme çalışması
yapabilmesine dair, Başkanlığımızca da uygun görülen ilişikteki önerisi Genel
Kurulun onayına sunulur.
 Türkiye
Büyük Millet Meclisi
 Başkanı
 Mehmet
Ali Şahin
Türkiye Büyük Millet Meclisi Başkanlığına
Madencilik Sektöründeki Sorunların Araştırılarak Alınması
Gereken Önlemlerin Belirlenmesi Amacıyla kurulan (10/67, 75, 82, 122, 141, 180,
193, 208, 216, 229, 304, 309, 320, 324, 336, 337, 342, 374, 377, 388, 404) Esas
Numaralı Meclis Araştırma Komisyonumuz, yurt içinde; kamu kurum ve kuruluşları,
sivil toplum örgütleri, üniversiteler ve maden sektör temsilcileri ile
görüşmelerini tamamladıktan sonra, madencilik sektöründe, maden arama, maden
çıkarma, zenginleştirme ve maden kapama faaliyetlerini yerinde inceleyerek
madencilik sektörünün geneli hakkında bilgi edinmiştir.
Ülkemizdeki madencilik faaliyetleri ile bu alanda gelişmiş
ülkelerdeki madencilik uygulamaları arasında mukayese yapabilmek; kömür, altın,
bakır, petrol, çinko, krom, nikel ve gümüş gibi maden ocak ve işletme
örneklerini de yerinde görmek, Bölgesel-Federal Maden Bakanları ile temaslarda
bulunmak amacıyla, Kanada'da incelemelerde bulunmayı uygun görmüştür.
Bu kapsamda; TBMM Genel Kurulunun 22.04.2010 tarihli 91.
Birleşiminde alınan karar gereğince, aşağıda adı, soyadı ve seçim bölgesi
yazılı Komisyon üyelerinin, 07 Mayıs 2010-12 Mayıs 2010 tarihleri arasında
Kanada'da inceleme ve araştırmalarda bulunması hususunu tensiplerinize
saygılarımla arz ederim.
 Mehmet
Altan Karapaşaoğlu
 Bursa
 Komisyon
Başkanı
Adı/Soyadı
 Seçim Bölgesi
M. Altan Karapaşaoğlu  Bursa
Polat Türkmen  Zonguldak
Osman Ertuğrul  Aksaray
M. Salih Erdoğan  Denizli
Kutbettin Arzu  Diyarbakır
Tahir Öztürk Elâzığ
Hasip Kaplan  Şırnak
Ali Koçal  Zonguldak 

-Yol dâhil toplam 6 gün.
BAŞKAN – Oylarınıza sunuyorum...
KEMAL KILIÇDAROĞLU (İstanbul) – Karar yeter sayısı istiyorum Sayın
Başkan.
BAŞKAN – Arayacağım Sayın Kılıçdaroğlu.
KAMER GENÇ (Tunceli) – Sayın Başkan, daha önce bu konuda bir karar
alınmıştı, tekrar karar almaya gerek yok.
BAŞKAN – Kabul edenler... Kabul etmeyenler...
KAMER GENÇ (Tunceli) – Daha önce karar alınmıştı Sayın Başkan,
Kanada’ya bu Komisyonun gitmesi için karar alınmıştı. Şimdi bilgiye sunulması
lazım, niye oylama yapıyorsunuz?
BAŞKAN – Daha önceki karar ön izindi Sayın Genç. 
KAMER GENÇ (Tunceli) – Komisyonun Kanada’ya gitmesi konusunda
karar alınmıştı. Şimdi bunun bilgiye sunulması lazım, yani şu şu komisyon üyeleri Kanada’ya gidecek denmesi lazım. Hep
böyle yapıyoruz, bilgiye sunuyoruz.
BAŞKAN – Teşekkür ediyorum Sayın Genç. 
Karar yeter sayısı vardır, kabul edilmiştir. 
Milliyetçi Hareket Partisi Grubunun İç Tüzük’ün 19’uncu maddesine
göre verilmiş bir önerisi vardır, okutup işleme alacağım ve oylarınıza
sunacağım.
Okutuyorum:
V.- ÖNERİLER
A) Siyasi Parti Grubu Önerileri
1.- (10/361) esas numaralı Meclis
araştırması önergesinin ön görüşmelerinin Genel Kurulun 25/4/2010
Pazar günkü birleşiminde yapılmasına ilişkin MHP Grubu önerisi
 Tarih:
25.04.2010
Türkiye Büyük Millet Meclisi Başkanlığına
Danışma Kurulu 25.04.2010 Pazar günü (bugün) toplanamadığından,
Grubumuzun aşağıdaki önerisinin İçtüzüğün 19 uncu Maddesi gereğince Genel
Kurulun onayına sunulmasını arz ederim.
Saygılarımla.
 Mehmet
Şandır
 Mersin
 MHP
Grup Başkan Vekili
Öneri:
Türkiye Büyük Millet Meclisinin Gündeminin, Genel Görüşme
ve Meclis Araştırması Yapılmasına Dair Öngörüşmeler
Kısmında yer alan 10/361 esas numaralı, “Yolsuzlukların sebeplerinin, sosyal ve
ekonomik boyutlarının araştırılarak alınması gereken önlemlerin belirlenmesi
amacıyla” Anayasanın 98. ve İçtüzüğün 104 ve 105. Maddeleri Gereğince Meclis
Araştırması önergelerinin görüşmelerinin Genel Kurulun 25.04.2010 Pazar günlü
birleşiminde yapılması önerilmiştir.
BAŞKAN – Milliyetçi Hareket Partisi grup önerisi lehinde söz
isteyen Mehmet Şandır, Mersin Milletvekili.
Buyurun Sayın Şandır. (MHP sıralarından alkışlar) 
MEHMET ŞANDIR (Mersin) – Sayın Başkan, değerli milletvekilleri;
öncelikle yüce heyetinizi saygıyla selamlıyorum. Huzurlu, güzel bir görüşme,
müzakere günü diliyorum, buna çok ihtiyacımız var.
Değerli arkadaşlarım, giderek artan, azalmayan -maalesef, bunu
söylerken üzülerek söylüyorum- bu yolsuzluk iddiaları, ispat edilsin edilmesin
şüyuu vukuundan beter. Toplumdaki yansıması itibarıyla gerçekten en önemli
sorunumuz hâline gelen yolsuzlukların sebeplerinin araştırılması ve yolsuzlukla
mücadele stratejisinin belirlenmesi için daha önce vermiş olduğumuz araştırma
önergesinin bu konuda bir komisyon kurulması talebimizin gündeme alınmasını arz
ediyoruz.
Türkiye Büyük Millet Meclisi, 2003 tarihinde, 2003’ün 1’inci
ayında, yolsuzlukların sebeplerinin sosyal ve ekonomik boyutlarının
araştırılarak alınması gereken önlemlerin belirlenmesi için bir komisyon
kurmuş. Bu Komisyon, çalışma, yani şöyle veya böyle, netice itibarıyla bir
çalışma ortaya koymuş, bazı belirlemeleri yapmış ve Genel Kurula, Türkiye Büyük
Millet Meclisine sunulmuştu. Buradaki hususların, belirlenen tedbirlerin ne
kadarı uygulandı, ne kadarı uygulanmadı, tam bilemiyorum. Ama sonuç itibarıyla
yolsuzluklar bitmedi, azalmadı ve sosyal, toplumsal etkisi her geçen gün
toplumu kemiren ve yapılacak, yapılan tüm güzellikleri anlamsız kılan bir
sonuca doğru hızla gidiyor. Türkiye Büyük Millet Meclisi olarak buna seyirci
kalamayız, kalmamalıyız. Tabii Türkiye’yi, Türk milleti adına siyasi iktidar
yönetiyor, AKP İktidarı, AKP Grubu yönetiyor ama bu konu, tüm Meclisin
meselesidir, Türkiye’nin meselesidir. Çünkü yolsuzlukla mücadeleyi
başaramazsak, bu konuda toplumda veya bireyde bir güven duygusu oluşturamazsak,
bunun yansıması, toplumsal bir yozlaşmadır, geleceğe güvensizliktir ve
yoksullaşmadır. Ekonomik kriz, ekonomik tedbirler, sorunlar, farklı anlamlarda,
farklı kapsamda tartışılabilinir ama bana göre, yoksullukla mücadelenin
başlangıcı yolsuzlukla mücadele olmalıdır. Milliyetçi Hareket Partisi olarak
biz, 1999 seçimleri öncesinde, bunu birbirleriyle ilişkili iki proje hâlinde
topluma sunmuştuk, “Yolsuzlukla mücadele yoksullukla mücadelenin başlangıcıdır,
esasıdır.” gerekçesiyle topluma sunmuştuk ve toplumda da çok yüksek düzeyde
kabul görmüştü.
Değerli milletvekilleri, bu konuda söylenebilecek ve siyasi
iktidarı suçlayabilecek çok malzeme olduğunu ifade edebiliriz ve bunu bir
siyasi araç, bir muhalefet aracı olarak da kullanabiliriz, bir propaganda aracı
olarak da kullanabiliriz ama ben, meselenin geldiği sonuç itibarıyla aldığı
boyutu, anlamı bunun çok daha ötesinde görüyorum. Bir millî mesele hâline
gelen, bir millî sorun hâline gelen yolsuzlukla mücadelede biz, iş birliği
yapmamız, birlikte hareket etmemiz ve Türkiye’yi, Türk toplumunu, Türk
milletini bu illetten kurtarmak gibi bir ortak sorumluluğumuz olduğu
kanaatindeyiz. Bu sebeple, size Milliyetçi Hareket Partisinin davetini,
teklifini, çağrısını buradan ifade etmek istiyorum.
Değerli milletvekilleri, bakınız, anayasa yapıyoruz. Anayasa
yaparken eğer temiz siyaseti, temiz yönetimi oluşturamamışsak, toplumda böyle
bir algı yaratamamışsak bizim yapacağımız anayasaya toplumsal desteği ve güveni
bulamayız. Onun için, geliniz, bizim bu çağrımıza kulak veriniz. Milliyetçi
Hareket Partisi olarak biz, özellikle, siyasi ahlak yasasının hemen
çıkartılmasını, Anayasa’dan önce çıkartılmasını ısrarla söylüyoruz. Çünkü, eğer toplum indinde, nezdinde, bireyin kafasında, gönlünde
Anayasa çıkartacak bu Meclisin, bu Genel Kurulun yaklaşımından bir tedirginlik,
bir huzursuzluk, bir güvensizlik varsa dünyanın en güzel sistemini de kursanız
bir toplumsal paylaşımı, milletin bunu sahiplenmesini sağlayamazsınız. Onun
için, gelin, bir siyasi ahlak yasası çıkartalım. Yolsuzluklarla mücadele için
bir millî program hazırlayalım. Bu, çok önemli. Bu
millî programda tartışarak, katılımı temin ederek birtakım ilkeler
belirleyelim, tedbirler belirleyelim. Yakın zamanda, orta vadede, uzun vadede
yapılması gerekenler belirlensin. 
Bir yolsuzlukla mücadele kurulu kuralım. Ombudsman oluşturduk ama
münhasıran yolsuzlukla mücadeleyi takip edecek, alınması gereken tedbirleri,
alınan kararları takip edecek bir kurul oluşturalım. 
Kamu denetçiliği sistemine geçiş için bir yasal düzenleme yapalım.
Kamuyu denetleyemezsek, kamunun gücünü birtakım çıkarları için kullanan
yöneticileri, siyasetçiler dâhil, adil bir şekilde, tarafsız bir şekilde
denetleyemezsek, denetlediğimizi de topluma ifade edemezsek, bu noktada bir
güven oluşturamazsak, toplumda bir kültür hâline gelen “Devlet malı deniz,
yemeyen…” anlamında yerleşen sözler…
OKTAY VURAL (İzmir) – Tekel işçileri için söyledi Başbakan. 
MEHMET ŞANDIR (Devamla) - …“Benim memurum işini bilir.”
nitelemeleri, maalesef birlikte yapılan her şeyin altını oymaktadır veya onu
anlamsız hâle getirmektedir. Bunun için, bir kamu denetçiliği sistemi kuralım,
Türkiye denetim kurumunu oluşturalım. Bu anlamda, yönetimin önünde bulunan, en
önde duran siyasetçileri bu yolsuzluk ithamının gölgesinden kurtaralım.
Değerli milletvekilleri, bunu aşmamız lazım. Bakın, bundan
kaçınıyor Adalet ve Kalkınma Partisi Grubu bir mantık geliştirerek ama teklif
ediyoruz, gelin Türkiye’deki tüm dokunulmazlık sistemini gözden geçirelim.
Yalnız milletvekili dokunulmazlığını değil, tüm dokunulmazlık sistemini gözden
geçirelim ama mutlaka milletvekili dokunulmazlığını yeniden sınırlayalım.
Siyaseti temiz siyaset hâline getiremezsek, siyasetin verdiği karara bu toplumun güvenmesini
beklemeyelim. Bu şekilde, özellikle belediye şirketleriyle, kamu şirketleriyle,
kamu kuruluşları vasıtasıyla kullanılan kaynaklardaki denetimi, yolsuzluk
iddialarını ortadan kaldıracak denetimi etkin hâle getirelim. 
Yapılacak birçok şey var ama tekrar ifade ediyorum, Milliyetçi
Hareket Partisinin çağrısı olarak: Anayasa yapmaktan çok daha önemli, çok daha
önce ele alınması gereken siyasi ahlak yasasını mutlaka çıkarmamız lazım. Bu
anlamda, bir millî program hazırlayarak, yolsuzlukla mücadele kurulu ve denetim
kurumu…
(Mikrofon otomatik cihaz tarafından kapatıldı)
BAŞKAN - Sayın Şandır, lütfen, tamamlayınız.
Buyurun.
MEHMET ŞANDIR (Devamla) – Sayın Başkan, bitireceğim.
Özerk, bağımsız, siyasetin baskısının dışında denetim kurumunu
kurarak Türkiye’yi bu yoğun, yaygın yolsuzluk iddia ve ithamından kurtarmamız
lazım. Aksi takdirde, havanda su dövmek gibi kanun çıkarmak,
Anayasa değiştirmek veya iktidar olmak hiç de anlamlı hâle gelmiyor çünkü bir
sonuç olarak söylüyorum, bugün ülkemizin geldiği bir sonuç olarak söylüyorum:
Toplumsal cinnet geçiriliyorsa, gazetelerde, televizyonlarda her gün
seyrettiğimiz o manzaraları bu Türkiye yaşıyorsa -ki bunu yaşatmaya hakkımızın
olmadığını söylüyorum- eğer yolsuzluklar artık bir toplumsal yozlaşmaya
dönüşüyor ve toplum hızla yoksullaşıyorsa, buna tedbir almak sorumlusu olan
Türkiye Büyük Millet Meclisi öncelikle bu konuyu gündemine almak
mecburiyetindedir diyor ve önerimize desteğinizi bekliyoruz.
Hepinize saygılar sunuyor, teşekkür ediyorum efendim. (MHP
sıralarından alkışlar)
BAŞKAN – Teşekkür ediyorum Sayın Şandır. 
Milliyetçi Hareket Partisi grup önerisi aleyhinde söz isteyen
Yaşar Ağyüz, Gaziantep Milletvekili.
Buyurun Sayın Ağyüz. (CHP sıralarından
alkışlar)
YAŞAR AĞYÜZ (Gaziantep) – Sayın Başkan, değerli milletvekilleri;
Milliyetçi Hareket Partisi Grubunun ülkemizin en önemli sorunu olan
yolsuzluklar konusunda verdiği araştırma önergesi hakkında söz aldım. Hepinizi,
bu pazar günü, saygıyla, sevgiyle selamlıyorum.
Değerli arkadaşlarım, yolsuzluk, ülkemizde kanıksanan bir olay
olmaya başladı. Yolsuzlukla mücadeledeki başarısızlık ve duyarsızlık, maalesef,
kamu kaynaklarının talan edilmesine kadar vardı. Uluslararası değerlendirme kriterlerinde ve AB ilerleme raporunda, yolsuzlukla
mücadelede başarılı olmadığımız somut olarak gösterilmektedir. 
Biz bu noktaya, tabii bir günde, beş günde, bir senede, beş senede
gelmedik. Trende baktığınız zaman, özellikle 2003 yılından günümüze kadar
yolsuzluk her alanda yapılmaya başlanmıştır. Yolsuzluk bugün değil, 1995
yılında, İstanbul metrosu hiç alakasız bir kişiye
verildiği zaman başlamıştır. İstanbul Büyükşehir Belediyesi, bir ay sonra
kuruyan ağaçları trilyonlara ithal ettiği zaman başlamıştır, AKBİL’de başlamıştır, Başakşehir’de
başlamıştır ve 2003 yılında iktidara taşınmıştır. İktidara nasıl taşınmıştır?
Seyre baktığınız zaman da…
NURİ USLU (Uşak) – İSKİ ne oldu, İSKİ?
YAŞAR AĞYÜZ (Devamla) - …bir iktidarın ilk işi İhale Kanunu’nu 17
sefer değiştirmek olur ise, yandaşlarına koşulsuz, kuralsız önünü açan kaideler
koymaya çalışır ise siz vicdanlı insanlar olarak şüphelenmez misiniz? Bir TOKİ’nin yasası 15 kez değiştirilir ise, TOKİ ihaleleri ve
yaptırımları denetim dışı bırakılır ise ve 16 katrilyonluk ihalenin 10
katrilyonu bizce malum, kamuoyunca malum şirketlere verilir ise vicdanınız
rahatsız olmaz mı? TMSF’ye devredilen haklı haksız
kaynakların, Başbakanın oğlunun genel müdür olduğu şirkete üzerine kredi
verilerek, bir yabancı şirketten de yüzde 25’lik ortaklık alındığını bilirseniz
vicdanınız sızlamaz mı, rahatsız olmaz mı? Ben oluyorum; o nedenle, MHP
Grubunun bu önerisi çok doğrudur, desteklenmesi gereken bir öneridir. 
Tabii bunu da 1 Mayıs araştırma önergesi gibi, faili meçhuller
gibi, TOKİ’nin araştırma önergesi gibi güdümlü
oylarınızla reddedeceksiniz çünkü diyeceksiniz ki: “Bizim önemli meselemiz
Anayasa değişikliği. Ne yapıyorsunuz siz? Anayasa değişikliği varken bu tür
önemsiz konular -sizce önemsiz, bizce önemli- görüşülür mü?” ve çok güdümlü
oylarınızla reddedeceksiniz ama reddedin. Bu aşamada tarihe iz düşüren
soruşturma önergeleridir bunlar. Onun için, bugün yargılanmazsanız vicdanen,
yarın tarih önünde hesap vereceksiniz. 
Bakın, değerli arkadaşlarım…
FİKRİ IŞIK (Kocaeli) – Yolsuzluk konusunda ne yaptınız!
YAŞAR AĞYÜZ (Devamla) - Bir şey biliyorsan gelir burada
konuşursun, oradan ne laf atıyorsun! 
FİKRİ IŞIK (Kocaeli) – Ne yaptınız yolsuzluk konusunda! (CHP
sıralarından gürültüler)
BAŞKAN – Lütfen sayın milletvekilleri…
YAŞAR AĞYÜZ (Devamla) - Yevmiyeli laf
atıcı gibi ne laf atıyorsun! Bilgin varsa gelirsin buraya!
BAŞKAN – Sayın milletvekilleri, lütfen müdahale etmeyin.
FİKRİ IŞIK (Kocaeli) – 1 milyar dolardan fazla parayı…
YAŞAR AĞYÜZ (Devamla) - Şimdi, bakın, değerli arkadaşlar… (AK
PARTİ ve CHP sıralarından gürültüler)
BAŞKAN – Lütfen sayın milletvekilleri…
YAŞAR AĞYÜZ (Devamla) – TOKİ Kanunu’nu değiştirdiniz, Maden
Yasası’nı değiştirdiniz. Maden Yasası’nda yaptığınız değişikliklerle şimdi Kaz
dağları talan ediliyor değerli arkadaşlarım. 
Peki, oradan laf atan arkadaşım bana şunun cevabını versin: 2 bin
adet HES projesi var.
FİKRİ IŞIK (Kocaeli) – Yolsuzluktan bahsediyorsun ama…
YAŞAR AĞYÜZ (Devamla) – Yolsuzluktan bahsediyoruz, ispat ediyoruz
işte. 
Sayısız enerji lisansı alınmış. Herkes biliyor ki enerji
lisansları bugün spekülasyona düşmüş. 10 milyon dolara Enerji Bakanlığının kapısında enerji lisansı
devrinin yapıldığını bilmiyor musunuz! (CHP sıralarından alkışlar) Antalya’da,
Turizm Bakanlığınca golf alanı tahsis edilen kişinin, bir ay sonra 20 milyon
dolara hiçbir şey yapmadan devrettiğini bilmiyor musunuz! Bunlar, Tayyip
Erdoğan’ın koruması altında yapılan işler. Bunlar, açık ve net oynanıyor. 
Peki, gelelim, değerli arkadaşlarım, bu özelleştirmelerde sadece
yerliler mi nemalanıyor ihalelerde? Yabancılar da… Mesela, Ofer
diye bir marifetli şahıs var; bu Ofer’ın oğlu Sami Ofer’la, Hong Kong’da, Kemal Unakıtan
TÜPRAŞ ihalesi öncesi, Galataport ihalesi öncesi ne
konuştu arkadaşlar, ne konuştu, bunu ben bilmek istiyorum. Bunlara açıklık
getirmediğiniz müddetçe Offer’a TÜPRAŞ hisselerinin
yüzde 14,76’sının verilip -o günkü düşük bedelle- 800 milyon dolar cebine
koyduğunuzu biz unutmayız, vatandaş unutmaz, halk unutmaz. Hani tüyü bitmemiş
yetimin hakkı vardı? Ne oldu? Tüyü bitmemiş yetimin hakkı falan bir kenarda
kaldı. Bakın, aynı şirkete Galataport’u vermeye
çalıştınız, ihale ettiniz. 
O günün Turizm Bakanı ne diyor, bakın, 2003’te Başbakanlıkta
yapılan Galataport’la ilgili toplantıda geçen
konuşmaları şöyle aktarıyor: “Toplantı, Başbakanın makam odasının karşısındaki
salonda yapıldı. Bizi ve profesyonelleri salonda yirmi dakika kadar beklettiler.
Bu arada, Başbakan, kendi makam odasında, Galataport’la
ilgili olarak Carribean profesyonelleri dışında
birileriyle özel görüşme yaptı.” Buyurun. Ve devam ediyor: “Bu görüşmelere
yalnızca Unakıtan katıldı. Çeviriyi ise Başbakanın
gözde danışmanı Egemen Bağış yaptı.” Ben söylemiyorum, yalanlanmayan bir belge.
Bunlara cevap arıyoruz biz. Bunlara cevap ararken buna kızarak “Yalan
söylüyorsunuz, yanlış söylüyorsunuz.” demeye ne hakkınız var. 
Galataport ihalesi, çok
cüzi bedele verildi ve yargıdan döndü. Siz, niye yargıya karşısınız?
Özelleştirmeleriniz yargıdan dönüyor, imar planı tadilatlarınız yargıdan
dönüyor, ihaleleriniz yargıdan dönüyor. Siz, kendi yanlışlarınızı yargıya kabul
ettiremediğiniz için, şimdi yargıyı kuşatmaya çalışıyorsunuz. Bu, çok yanlış
bir yoldur. Çoğunluk diktatoryasıyla bunu
sağlayabilirsiniz ama bunun hesabını çok ağır ödersiniz. Kendi bindiğiniz
otobüsü duvara vurduğunuz gibi Türkiye’yi de duvara vurmaya çalışıyorsunuz. Biz
buna müsaade etmeyiz, sonuna kadar da mücadelemizi sürdüreceğiz değerli
arkadaşlarım.
Bakın değerli arkadaşlar, Türkiye’de hâlen, 82 yabancı ortaklı
şirketin maden arama ruhsatı var. Kaç kez sorduk Sayın Bakana: Nerede bu
şirketler? Türk ortakları kim? Çıkmıyor meydana. Geçen gün, Bergama’da, yine
şimdi medya patronu olan, davetiyecilikten gelen bir şirketin işlettiği altın
madeni var. Bakın, o arkadaş ne diyor Vatan gazetesine: “Bir gün İstanbul’a
gidiyordum, telefonum çaldı. Beni arayan kişi dedi ki ‘Eti Gümüş ihalesine
giriyoruz, bu çok kârlı bir iş, ucuza da alacağız, ortak olur musun?’ dedi. Ben
düşündüm, sonunda 41,2 milyon dolara aldık, hayırlı olsun dedik. Ben, böyle bir
parayı hiç görmemiştim.” Peki, böyle bir parayı o gününde görmeyen insan, sizin
borazancılığınızı yapan basını nasıl ele geçiriyor? İki televizyonu nasıl
oluyor? Nasıl oluyor? Adam “Benim cebimde 100 bin dolar yok.” diyor, Eti Gümüşü
alıyor, Bergama altın madenini alıyor, iki üç tane, sizin borazancılığınızı
yapan basını alıyor ve biz bunlara sessiz kalıyoruz. Olur
mu böyle bir şey? 
SONER AKSOY (Kütahya) – Eti Gümüş 41 milyon dolara satıldı. 
YAŞAR AĞYÜZ (Devamla) – Hani “temiz toplum” diyordunuz, “temiz
siyaset” diyordunuz. “Temiz siyaset” diyen insanlar olarak yüreğiniz varsa
yolsuzlukları inceleme kurulu kurarsınız, Anayasa’dan dokunulmazlığı
kaldırırsınız, herkes hesap verir. Ama siz bunu yapacağınıza yasalarla
oynuyorsunuz, şimdi de Maden Yasası’yla oynuyorsunuz değerli arkadaşlarım.
Tabii, bununla bitmiyor, bir de Hariri görüşmesi var meşhur -Türk
Telekom’u sattığınız- 6,5 milyar dolar, dörtte 1’i peşin, gerisi dört taksit.
Kaç taksit? Dört taksit. Kârı ne Telekom’un? 1 milyon 700 bin dolar. Her yıl,
yarısını…
FİKRİ IŞIK (Kocaeli) – Sen niye gidip almadın?
YAŞAR AĞYÜZ (Devamla) – Sen gidip alsaydın uyanık, belki
ortaklığın vardır yani.
Bakın şimdi, böyle bir para -ballı börek- bir gecede peşkeş
çekiliyor arkadaşlar. Gelelim Tekele… 292 milyon dolara aldı, 100 milyon
dolarlık içinde alacağı olan Tekeli üzerinden bir yıl geçmeden, daha ödeme
süresi bitmeden, 900 milyon dolara sattı ve sizin genel müdürünüz, o alan
şirketin genel müdürü oldu.
(Mikrofon otomatik cihaz tarafından kapatıldı) 
BAŞKAN – Sayın Ağyüz, lütfen
tamamlayınız sözlerinizi.
YAŞAR AĞYÜZ (Devamla) – Değerli arkadaşlarım, Petrol Genel
Müdürünüz, Çalık’ın Genel Müdürü oldu petrol ihalelerini aldıktan sonra,
Bakü-Ceyhan Petrol Boru Hattı’nı aldıktan sonra. Bunların hesabını soracak vizyonu, soracak düzenlemeyi yapmak zorundayız. Anayasa
değişikliğiyle Tayyip Erdoğan’ı Yüce Divandan kurtaracak düzenlemeler
yapacağınıza, gelin, Anayasa’yı tamamen masaya yatıralım ve Anayasa’nın tüm
hükümlerini çağdaş, demokrat... 
“İleri demokrasi” dediğiniz var ya, aslında siz demokrat falan
değilsiniz, siz kendinize demokratsınız. Başınızda adalet var, adaletli
değilsiniz; kalkınma var, kalkınmadan yana değilsiniz. Siz Adalet ve Kalkınma
Partisi değil, “afla kendini kurtarma partisi”siniz.
(CHP sıralarından alkışlar)
AHMET YENİ (Samsun) – Oy bile kullanamıyorsunuz, oy.
YAŞAR AĞYÜZ (Devamla) – Bu önergenin desteklenmesini diliyor,
hepinize saygılar sunuyorum. (CHP sıralarından alkışlar) 
BAŞKAN – Teşekkür ediyorum Sayın Ağyüz.
OSMAN KILIÇ (Sivas) – Siz demokrat mısınız Allah’ını seversen? Oy
kullanamıyorsunuz oy, halkın oyunu kullanamıyorsunuz.
YAŞAR AĞYÜZ (Gaziantep) – Hey gidi güdümlü! Senin gibi olacağıma
milletvekilliğinden istifa ederim.
NURETTİN CANİKLİ (Giresun) – Sayın Başkan…
BAŞKAN – Buyurun Sayın Canikli. 
NURETTİN CANİKLİ (Giresun) – Sayın Konuşmacı partimize çok ağır
hakaretlerde bulunmuştur. (CHP sıralarından gürültüler)
BAŞKAN – Bir saniye sayın milletvekilleri, lütfen…
Ne dedi, ne söyledi Sayın Canikli? 
NURETTİN CANİKLİ (Giresun) – Sayın Başkan, suistimallerle
ilgili, yolsuzluklarla ilgili olarak üzerine gidilmediği ve onlarla ilgili alet
olduğu şeklinde, doğrudan, o anlama gelebilecek açıklamalarda bulundu. 
Sataşmadan dolayı söz istiyorum Sayın Başkan.
BAŞKAN – Sayın Canikli, yeni bir
sataşmaya mahal vermeden iki dakika süre veriyorum. (AK PARTİ sıralarından
alkışlar)
HÜSEYİN ÜNSAL (Amasya) – Bize gelince tutanak kontrolü…

VI.- SATAŞMALARA İLİŞKİN
KONUŞMALAR
1.- Giresun Milletvekili Nurettin Canikli’nin, Gaziantep Milletvekili Yaşar Ağyüz’ün, grubuna sataşması nedeniyle konuşması
NURETTİN CANİKLİ (Giresun) – Sayın Başkan, değerli milletvekili
arkadaşlarım; tabii, yolsuzluk, herhangi bir kişiye, bir kuruma yolsuzluk
ithamı son derece önemli bir ithamdır. Bunu yaparken asgari olarak bu ithamı
yapacak olan arkadaşlarımızın birtakım özelliklere sahip olabilmesi gerekir, bu
değerlendirmeleri yapabilecek sistematiğe sahip olabilmesi gerekir, metodolojiye sahip olabilmesi gerekir. (CHP sıralarından
gürültüler) Eğer çıkar buradan sadece gazete haberleriyle, dedikodu
haberleriyle çok önemli konularda iddialarda bulunursanız bu
samimiyetsizliktir, bilgisizliktir.
ZEKERİYA AKINCI (Ankara) – Söylenenlerin hangisi yanlış?
NURETTİN CANİKLİ (Devamla) –
Bu şekilde bir suçlama, bir itham olamaz değerli arkadaşlar. 
ZEKERİYA AKINCI (Ankara) – Hangisi yanlış söylenenlerin?
NURETTİN CANİKLİ (Devamla) –
Şimdi bakın, Galataport; Galataport
gerçekleşmemiş bir ihaledir. 
ZEKERİYA AKINCI (Ankara) – Niye gerçekleşmedi?
NURETTİN CANİKLİ (Devamla) –
Ekonominin yükselme dönemlerinde, fiyatların arttığı dönemlerde…
ZEKERİYA AKINCI (Ankara) – Niye gerçekleşmedi?
YAŞAR AĞYÜZ (Gaziantep) – Yargıdan döndü. Yargı iptal etti. 
NURETTİN CANİKLİ (Devamla) –
…eğer yargının iptali nedeniyle daha sonra gerçekleşirse fiyatlar artar,
bu son derece doğaldır. Bu, TÜPRAŞ için de geçerlidir, diğer benzer, biraz önce
ifade edilen ihaleler için de geçerlidir. Onun için, metodoloji
son derece önemlidir, onun için konuya hâkim olmak son derece önemlidir. 
YAŞAR AĞYÜZ (Gaziantep) – Galataport
ihalesi yapıldı, bilmiyorsan öğren! 
NURETTİN CANİKLİ (Devamla) –
Bakın, bir ekonomide fiyatlar sürekli yükseliyor…
YAŞAR AĞYÜZ (Gaziantep) – Galataport’u
mahkeme iptal etti.
NURETTİN CANİKLİ (Devamla) – …ve TÜPRAŞ’ta
olduğu gibi TÜPRAŞ’ta satılan hisse senetleri o gün
geçerli olan, piyasa rayicinde geçerli olan, borsada geçerli olan fiyatlar
üzerinden satılıyor. Başka nasıl yapacaksınız? On beş gün sonra, bir ay sonra
borsada oluşacak fiyat üzerinden satabilir misiniz değerli arkadaşlar? 
ZEKERİYA AKINCI (Ankara) – Kısa yoldan icabına bakacaksınız.
NURETTİN CANİKLİ (Devamla) –
Bunun muhakemesini yapamayan insanların töhmet altında bırakmaya hakkı
yok, burada iddiada bulunmaya hakkı yok. Basit bir kuraldır. 
ZEKERİYA AKINCI (Ankara) – Tekeli ne yaptınız, Tekeli?
NURETTİN CANİKLİ (Devamla) –
Tersi de mümkün, tersi de mümkün. Bakın, İstanbul İETT’nin sattığı arazi
1 milyar dolara satıldı, yargı durdurdu, yürütmeyi durdurma kararı verdi ama
ekonomide fiyatların düştüğü bir döneme denk geldi. Bugün 300 milyon dolara
satabilir misiniz değerli arkadaşlar? 700 milyon dolarlık kayıp var aynı
olaydan dolayı. 
YAŞAR AĞYÜZ (Gaziantep) – Tekelden, Telekom’dan bahsediyorum ben. 
NURETTİN CANİKLİ (Devamla) - Dolayısıyla, önemli olan şudur: Eğer
bir ihale yapılmışsa, herkese açık ihale yapılmışsa sorun yok. Buna bir
itirazınız var mı? Yok. Buna bir iddianız var mı? Yok. 
(Mikrofon otomatik cihaz tarafından kapatıldı) 
ZEKERİYA AKINCI (Ankara) – Var, var! 
NURETTİN CANİKLİ (Devamla) - Sadece gazete haberleriyle dedikodu
yapmanın bir anlamı yok. Hepsini iade ediyor, reddediyoruz. 
BAŞKAN – Sayın Canikli, teşekkür
ediyorum. 
NURETTİN CANİKLİ (Devamla) – Kalkınma ve adalet konusunda en son
konuşacak partilerden bir tanesi…
BAŞKAN – Lütfen Sayın Canikli… 
Teşekkür ediyorum.
YAŞAR AĞYÜZ (Gaziantep) – Kendini yorma, seni de biliyoruz
İstanbul’dan. 
NURETTİN CANİKLİ (Devamla) – Herkes konuşur ama… 
BAŞKAN – Sayın Canikli, lütfen… 
YAŞAR AĞYÜZ (Gaziantep) - Senin İstanbul defterdarlığını da
açarız, Senin AKBİL’i de açarız, AKBİL’i, AKBİL’i de açalım
istersen.
NURETTİN CANİKLİ (Devamla) – Hepinizi saygıyla selamlıyorum. (AK
PARTİ sıralarından alkışlar) 
BAŞKAN – Teşekkür ediyorum Sayın Canikli.

Milliyetçi Hareket Partisi… 
KEMAL KILIÇDAROĞLU (İstanbul) – Sayın Başkan… 
YAŞAR AĞYÜZ (Gaziantep) – Sayın Başkan… 
KEMAL KILIÇDAROĞLU (İstanbul) - Efendim, Sayın Hatip kürsüye
çıkıyor, dedikodu ve gazete haberlerinden bahsediyor. Ortada dedikodu yok,
gazete haberleri yok. Dolayısıyla, izin verirseniz, sataşma var ve söz
istiyorum. 
BAŞKAN – Ne dedi de sataştı Sayın Kılıçdaroğlu,
ne söyledi? 
KEMAL KILIÇDAROĞLU (İstanbul) – Sayın Yaşar Ağyüz’ün
yaptığı açıklamaları birer dedikodu haberi olarak sundu. 
BAŞKAN – Yani gazete haberi diye söylemek sataşmak mı Sayın… 
KEMAL KILIÇDAROĞLU (İstanbul) – Gazete haberi ve dedikodu diye söyledi. Ne gazete ne de
dedikodu. Bir sataşma var. Böyle bir şey olamaz efendim. 
BAŞKAN – Buyurun Sayın Kılıçdaroğlu. 
YAŞAR AĞYÜZ (Gaziantep) – “Gerçekleşmemiş bir şey.” diyor. İhalesi
yapıldı Galataport’un.
NURETTİN CANİKLİ (Giresun) – Sayın Başkan, gazeteden okudu,
kendisi gazeteyi gösterdi. 
YAŞAR AĞYÜZ (Gaziantep) – Gazete değil, belge bak, belge… 
NURETTİN CANİKLİ (Giresun) – “Vatan gazetesi” dedi. 
AHMET YENİ (Samsun) – İSKİ’yi konuşacak herhâlde Sayın Başkan, İSKİ’yi, Yuvacık’ı konuşacak! 
2.- İstanbul Milletvvekili
Kemal Kılıçdaroğlu’nun, Giresun Milletvekili Nurettin
Canikli’nin, grubuna sataşması nedeniyle konuşması
KEMAL KILIÇDAROĞLU (İstanbul) – Teşekkür ediyorum Sayın Başkan. 
Sayın Başkan, burada Cumhuriyet Halk Partili Değerli Hatibin
yaptığı açıklamaların tamamında yargı kararı vardır, hiçbirisinde dedikodu
yoktur. 14,76’lık hisse, Ofer’e sattığınız… Danıştay
kararıyla kesinleşmiştir, ihaleye fesat karıştırıldığı, düşük bedelle satıldığı
Danıştay kararında vardır. Bu satışı yapanlar hakkında da görevi kötüye
kullanmaktan dava açılmıştır. 
Galataport ihalesiyle
ilgili olarak da yargı kararı vardır, rekabet sağlanmadığı için iptal
edilmiştir. Siz oturun kalkın yargıya dua edin, yoksa birilerine Türkiye
Cumhuriyeti’ni neredeyse peşkeş çekeceksiniz. Siz eğer bunu yaparsanız her
yerde her ortamda bunu söyleyeceğiz. (CHP sıralarından alkışlar, AK PARTİ
sıralarından gürültüler) 
NURETTİN CANİKLİ (Giresun) – Yuvacık’la
ilgili de yeni, Yargıtayın kararı var, onu da
söylesenize. 
KEMAL KILIÇDAROĞLU (İstanbul) – Var, var, yargı kararı var. 
V.- ÖNERİLER (Devam)
A) Siyasi Parti Grubu Önerileri (Devam)
1.- (10/361) esas numaralı Meclis
araştırması önergesinin ön görüşmelerinin Genel Kurulun 25/4/2010
Pazar günkü birleşiminde yapılmasına ilişkin MHP Grubu önerisi (Devam)
BAŞKAN – Milliyetçi Hareket Partisi grup önerisi lehinde
söz isteyen Kamer Genç, Tunceli Milletvekili.
Buyurun Sayın Genç. 
NURETTİN CANİKLİ (Giresun) – 50 milyon dolarlık barajı 4 milyar
dolara mal etmişler.
KEMAL KILIÇDAROĞLU (İstanbul) – Yuvacık’la
ilgili, biz, adli soruşturmaya bir şey söylüyor muyuz?
NURETTİN CANİKLİ (Giresun) – Konu suistimal
olduğu zaman hiç kimse bunu… Yuvacık’ın
soruşturulması gerekir. 
YAŞAR AĞYÜZ (Gaziantep) – Sizinle kimse yarışamaz. Cumhuriyet
tarihinde sizinle kimse yarışamaz. Cumhuriyet tarihinin hiçbir hükûmeti AKP İktidarının yolsuzluğuyla yarışamaz.
BAŞKAN – Sayın Ağyüz, düşüncelerinizi
ifade ettiniz. 
Sayın Genç, buyurun. 
KAMER GENÇ (Tunceli) – Sayın Başkan, değerli milletvekilleri;
Milliyetçi Hareket Partisinin, yolsuzlukların sebeplerinin, sosyal-ekonomik
boyutlarının araştırılması, gerekli önlemlerin alınması amacıyla verdiği grup
önerisi lehine söz almış bulunuyorum. Hepinize saygılar sunuyorum.
Sayın milletvekilleri, maalesef, bir bağımsız milletvekili olarak
Türkiye Büyük Millet Meclisinde koruma imkânım yok. Burada konuşma… Büyük bir
baskı kuruluyor üzerimde. En başta Meclis Başkanı Mehmet Ali Şahin’in yarattığı
hileli yönetim, basiretsiz yönetim dolayısıyla burada çok büyük bir tehdit
altında tutuluyorum.
MUHYETTİN AKSAK (Erzurum) – Senin gözüne dizine dursun!
KAMER GENÇ (Devamla) – Bakın, Türk halkına da sizi şikâyet
ediyorum. Akşam ben burada konuşurken Grup Başkan Vekiliniz Suat Kılıç bakın
kürsüye çıkıp ne diyor? “Milletin imanı ile, milletin
inancı ile, milletin Peygamberi ile dalga geçmeyecektin.” 
AHMET YENİ (Samsun) – Geçtiniz işte.
KAMER GENÇ (Devamla) – Arkadaşlar, ben Yüce Peygamberimize sizden
bin kat kadar saygılıyım. (AK PARTİ sıralarından gürültüler) 
MUHYETTİN AKSAK (Erzurum) – Keşke öyle olsa, mutlu oluruz.
BAŞKAN – Sayın milletvekilleri, lütfen…
KAMER GENÇ (Devamla) – Yüce Peygamberimiz diyor ki… “İslam’ı
anlatır mısın?” diyor, Peygamber efendimiz diyor ki: “İslam iyi ahlaktır, ben
de bunu yaymak için geldim.” diyor. (AK PARTİ sıralarından gürültüler)
Sayın Başkan, bunlar şey ediyorlar mı?
BAŞKAN – Uyarıyorum Sayın Genç.
Sayın milletvekilleri, lütfen…
KAMER GENÇ (Devamla) – Bakın, yani İslam sizin şeyinizde değil,
inhisarınızda değil. 
Peygamber efendimiz diyor ki: “Münafıklardan sakının.” diyor.
“Münafık kim?” diyor, “Yalan söyleyendir.” diyor, “Devlet malına el atandır.”
diyor, “Emanete ihanet eden kişidir.” Şimdi, değerli milletvekilleri, ben değil
bir Müslüman’a “Peygamberle dalga geçiyorsun.” demem, bir Hıristiyan’a bile
demem. Çünkü Peygamberlik makamına çok büyük bir saygım var, bu lafları
kullanamam. 
Şimdi, yine Grup Başkan Vekiliniz diyor ki: “Kendisinin şeytanla
bağlantısı var.” diyor. Arkasından da diyor ki: “Şeytan ona rast gelse yolunu
değiştirir.” E, tabii yolunu değiştirir. Şeytan kimin yanına gider? Arkadaşının
yanına gider, öyle değil mi arkadaşlar? Onun için benim yanıma gelmez. 
Şimdi, bu arkadaşların bir söz… Yani kendilerine bir anlaşma
yapmalarını istiyorum. Biliyorsunuz, Bülent Arınç,
Oktay Vural’la bir söz düellosunda demişti ki: “Ya, Kamer Genç Oktay Vural
yanında melaike.” Şimdi ben melaike miyim, şeytan mıyım? Yani ona bir karar
verin. Yani Bülent Arınç diyor ki: “Bu bir melaike
Oktay Vural’ın yanında.” Senin Grup Başkan Vekilin de böyle diyor. Böyle bir
şey olur mu değerli milletvekilleri? 
Bakın, burada çok tehdit ediyorsunuz beni, konuşturmuyorsunuz, çok
hakaret ediyorsunuz, bana küfrediyorsunuz. Ben Tunceli halkının temsilcisiyim
burada. (AK PARTİ sıralarından gürültüler)
AHMET YENİ (Samsun) – Tövbe mi ettin?
KAMER GENÇ (Devamla) – Bana yapılan hakaretler Tunceli halkına ve
Türk halkına yapılıyor çünkü bu halkın hakkını koruduğum için buraya gelmişim,
lütfen bu davranışlarınızdan vazgeçin.
Dün, Mustafa Elitaş’la Suat Kılıç grubu
ayaklandırdı, neredeyse tekrar akşam saat iki buçukta beni linç edecektiniz.
Bakın, Meclis Başkanınız -benim sözüm duyulmuyor, ben sataşmadan söz
istiyorum arkadaşlar- diyor ki: “Ben sana ‘Hatamı anladım, yanlış söyledim,
özür dilerim.’ diye buraya, kürsüye, söz verdim.” Ya, Mehmet Ali Şahin, ben
hangi gün bu kürsüye özür dilemek için geldim? Çünkü ben özür dileyecek laf
sarf etmem arkadaşlar. Ben bilinci öyle şaşırmış, bilinçaltı laflar söylemem.
Benim aklım da başımda, daima ne konuştuğumu bilen bir insanım ama maalesef
Mehmet Ali Şahin orada, benim sesim duyulmuyor, onun sesi duyuluyor ve burada
Meclisi yanlış yönetiyor, Anayasa’yı yanlış oylatıyor, açık oylama yapıyor.
Burada bir talimat almış, gelmiş, maalesef bu Anayasa’yı kendisi o keyfî
yönetimiyle, kavga çıkararak, özellikle grubu üzerime saldırarak kavga
çıkarmaya çalışıyor. Burada birleşime ara verince AKP’liler karşımda, tutanaklar
da kapanıyor ve ondan sonra başlıyorlar hakaretler etmeye. Hakaret yapan, insan
değildir, insanlık vasfını taşımıyor. 
Arkadaşlar, ben burada gerçekleri söylüyorum. Şimdi, ne yapacağız
yani şimdi, ne yapacağız? Ben kendimi sizin 50 kişiniz karşısında nasıl
koruyacağım ya, nasıl koruyacağım, bir söyler misiniz? Kendinizi benim yerime
koyun. Ben buraya çıkıp halkın isteklerini dile getiriyorum. Siz doğru dürüst
memleketi yönettiniz de ben mi karşı çıktım? Hayır.
AHMET YENİ (Samsun) – Dürüst konuşacaksın, dürüst!
KAMER GENÇ (Devamla) – Dürüstü senden anlayacak değilim. Sizin
arkanızda neler olduğunu söylüyorum. 
BAŞKAN – Sayın milletvekilleri, lütfen…
KAMER GENÇ (Devamla) – Söyleyeyim mi şimdi? Bakın, en basiti, TOKİ’de bir olayın üzerine gittim. Çemişgezek Ulukale köyünde 16 trilyon 250 milyar liraya bir ihale
vermiştiniz, ben dedim ki: “Yahu, Çemişgezek’in merkezinde bir evi 50 milyar
liraya veriyorsunuz, Ulukale köyünde 162 milyar
liraya veriyorsunuz.” Kime veriyorsunuz? Kendinizin Küçükçekmece’deki belediye
meclis üyesine veriyorsunuz. Benim bu ikazım üzerine geldi -yazıyı burada
gösterdim- o 16 trilyon 250 milyar liralık ihale 8,5 trilyona indi arkadaşlar.
Demek ki, bakın, TOKİ 35 katrilyon ihale yapıyor. Gelin, şu TOKİ’nin
bir dosyasını açalım arkadaşlar ya, hele devletin hangi mallarını, en kıymetli
mallarına el konulmuş.
AHMET YENİ (Samsun) – KİT Komisyonu denetliyor.
KAMER GENÇ (Devamla) – Biliyorsunuz son getirdiğiniz bir
kanunla artık TOKİ hazineye ait işte araziyi de, arsayı da, ondan sonra, binayı
da, istediği hazine arsasına el koyuyor, yarın bir gün gidecek belki de işte
Dolmabahçe Sarayı’na mı el koyacak veyahut da çok kıymetli arazisi olan
camilere mi el koyacak, onlarda kendine uygun bir imar değişikliği yapacak?
Bakın sayın milletvekilleri, ben, bundan sonra eğer benim üzerimde
bu tehdit devam ederse halka gideceğim “Ey halk, bu AKP Grubu böyle saldırgan
olmuş, bunun cezasını vereceksiniz.” diyeceğim, zaten verecek size halk. 
Şimdi, bakın arkadaşlar, burada ihaleler yapılıyor -kaç defa dile
getirdim- İstanbul Belediyesi altmış tane kavşak, yol ihalesini yapıyor. Nasıl,
ihaleyi, yapıyor? Davetiye usulüyle yapıyor, açık ihaleyle yapmıyor. Kamu İhale
Kurumuna itiraz ediliyor buna. Kamu İhale Kurumu… Bakın, siz 4734 sayılı
Kanun’u bir yönetmelikle değiştiriyorsunuz, diyorsunuz ki: “Efendim, eğer bir
ihaleye itiraz edilirse…” 2007’de yapmışsınız Sayın Grup Başkan Vekili, git,
eğer bilmiyorsan şey et. Diyor ki: “Kamu İhale Kurumuna yapılan itirazı, ya
itirazı reddeder Kamu İhale Kurumu veyahut da usulsüzlükleri tespit ederse yine
aynı merciye bildirir, ihale mercisine bildirir.”
Hiçbir ihale, çok usulsüz ihaleler olmasına rağmen Kamu İhale Kurumu da
“Efendim, ihale tamamen hukuka aykırıdır ama ne yapalım ki yapılan yönetmelik
değişikliğiyle bunun üzerinde bir değişiklik yapamıyoruz.” diyor, derhâl
mercisine iade ediyor. O arada, yine, yönetmelikte, Kamu İhale Kanunu’nda bir
değişiklik yapmışsınız. Efendim, eğer bir ihale üzerinde sözleşme yapılmışsa
artık o ihale iptal edilmez. Bu yolda yapılan bir sürü şikâyetler, maalesef,
işte, İçişleri Bakanı tarafından uyutuluyor. Sonuçta Danıştaya
gidiyor. Danıştay 1. Dairesinin İstanbul Belediye Başkanı ile İmar Dairesi
Başkanının bu işleri usulsüz yaptığına dair hakkında soruşturma yapılması,
sonunda verdiği karar var. Bu kararı getirdim, burada gösterdim. 
Peki, ben soruyorum şimdi İstanbul Başsavcısına, Adana Belediye
Başkanını İçişleri Bakanı görevden alıyor da, hiçbir sebep yok, bu Belediye
Başkanının yaptığı itirazın da reddedilmesi için, Adalet Bakanlığı Müsteşar
Yardımcısı gidiyor, ilgili hâkimle de görüşüyor. Böyle bir şey olur mu? Ondan
sonra… 
AHMET YENİ (Samsun)- Yalan!
KAMER GENÇ (Devamla) – Yalanı siz söylüyorsunuz, yalanı söyleyen
sizsiniz.
Peki, o Müsteşar Yardımcısı bu dosya arifesinde niye Mersin’e
gitti, niye gitti, onun sebebini izah eder misin? 
AHMET YENİ (Samsun) - Başka iş için gitti.
KAMER GENÇ (Devamla) - Ondan sonra, Adana Belediye Başkanını
görevden alıyorsunuz. İstanbul Belediye Başkanının arkasında bir sürü ihale
yolsuzlukları var.
YILMAZ TANKUT (Adana) – Elâzığ Belediye Başkanı, Elâzığ. 
KAMER GENÇ (Devamla) - Bunu niye yapıyorsunuz?
Bakın, sizinle iş birliği yapan Müfit Gürtuna,
efendim, dedi ki: “Benden sonra İstanbul Belediyesinde 5 bin tane imar tadilatı
yapıldı, 5 bin.” İşte, ben yalan söylemiyorum, Müfit Gürtuna
söyledi bunu, televizyon kanalında söyledi. “Her ihalede en azından 50 milyar
lira para, pardon 5 milyon dolar şey ediyor, 5 bin tane tadilat yapıldı.” dedi.
AHMET YENİ (Samsun) – Karar ver rakamına, rakamına. 
KAMER GENÇ (Devamla) - Tam 250 milyar dolar, İstanbul’da yeşil
alanların imara açılması ve işte, okul alanlarının, beğenmedikleri yerlerin
imara açılmasından dolayı sırf İstanbul Belediyesinde 250 milyar dolarlık rant elde edildi.
Şimdi, bakın, bunun bir yolu var. Gelin, arkadaşlar, yani alnınız
temizse, aksa gelin bir komisyon kuralım. Bu komisyonda gidelim araştırma
yapalım. Yani niye korkuyorsunuz? Yani, namuslu, şerefli, haysiyetli insanlar…
Yolsuzluk mu var? Arkadaş, hepimiz… Bu memlekette yolsuzluk yapanlar şerefsizdir,
onları destekleyenler şerefsiz, namussuzdur. Haydi
arkadaşlar, bu Mecliste bütün herkesin üstündeki kirliliği kaldıralım, gidelim
araştırma yapalım. Bunun mantıklı yolu bu değil mi arkadaşlar? Yok, “Efendim,
gidin yolsuzluk varsa savcılığa ihbar edin.” 
NURETTİN CANİKLİ (Giresun) – Hükûmet
gerekeni yapıyor, gereken tedbirleri alıyor. 
KAMER GENÇ (Devamla) – Yahu, savcı korkuyor kardeşim. Hangi savcı
memlekette görev yapıyor? İşte, savcı karar vermiş İstanbul Belediyesi
hakkında, tam 60 tane ihale yolsuzluğu var arkadaşlar. 
NURETTİN CANİKLİ (Giresun) – Yargılaması ne olmuş? Ne olmuş
mahkeme sonucu, ne olmuş?
KAMER GENÇ (Devamla) – Buna gelince, bakın, Sayıştay Kanunu…
Anayasa’nın 160’ıncı maddesini değiştirdiniz, belediyelerin denetimini getirdiniz
Sayıştaya verdiniz. Sayıştay tamamen AKP’leşti.
Şimdi, Sayıştayda doğru dürüst görev veren yok ve en
ufak bir inceleme yaptın mı hemen gidip görevden alıyorlar. 
AHMET YENİ (Samsun) – Ayıp, ayıp!
KAMER GENÇ (Devamla) – 2005 yılında ben, Sayıştay Başkanı buraya
gelmişti, bir soru sordum. 
(Mikrofon otomatik cihaz tarafından kapatıldı) 
NURETTİN CANİKLİ (Giresun) – Sayıştay bağımsız, onu mu
denetliyorsun? Sayıştayın bağımsız olduğunu
bilmiyorsun. Sayıştay bir mahkeme. 
BAŞKAN – Sayın Genç, lütfen tamamlayınız.
KAMER GENÇ (Devamla) – İstanbul belediyelerinde ne kadar inceleme
yaptınız?
Bana bir yazı geldi, diyor ki: “İstanbul Belediyesinde 2005
yılında yapılan
denetim sonunda 1 katrilyon 750 trilyon liralık usulsüzlük
yapılmıştır.” Nedir, bunları bize söyle, “Yok.” 
NURETTİN CANİKLİ (Giresun) – Nerede mahkeme kararı, nerede? Hangi
mahkeme kararı?
KAMER GENÇ (Devamla) – Yahu, hangi mahkeme kararı? Danıştay
kararını…
NURETTİN CANİKLİ (Giresun) – Sayıştayın
sorgulamasını karıştırma! Karıştırıyorsun, bilmiyorsun! Sorgulama her an
yapılır. Bunu bile bilmiyorsun yahu! Öğren de gel.
BAŞKAN – Sayın Canikli, lütfen…
KAMER GENÇ (Devamla) – Yahu, senin kafan ermez böyle şeylere. 
Şimdi, bak, o Giresun… Bak, Halk Bankasıyla ilgili meseleyi dile
getireceğim. Şu Halk Bankasındaki yoğun bir kredi kapatma var ya, o büyük bir,
100 milyon dolarlık krediler var ya, onların kimler tarafından kapatıldığını
getireceğim buraya. Bundan sonra getireceğim, merak etme. 
Şimdi, burada…
NURETTİN CANİKLİ (Giresun) – Sayıştay mahkeme. Sayıştayın
en son zimmet kararı önemli.
KAMER GENÇ (Devamla) –
Yahu, bak, sen maliyecisin. Ben maliyede senden çok kıdemliyim.
NURETTİN CANİKLİ (Giresun) – Ben biliyorum da sen bilmiyorsun.
Bende problem yok, problem sende! Bilmiyorsun, bilmiyorsun…
KAMER GENÇ (Devamla) – Ben senin kararlarını da çok inceledim. O
Merkezi Uzlaşma Komisyonunda gidip de Citibank’ın 3,5
milyar dolarını bir kalemde silmedi mi sizin Hükûmetiniz?
Citibank’ın 3,5 milyar dolarını Merkezi Uzlaşma
Komisyonunda bir kalemde sildiniz. Bunda, ahlak olan insanlar bunu yapar mı
arkadaşlar? Yani bu ortada. (CHP sıralarından “Şaban
Dişli” sesleri)
(Mikrofon otomatik cihaz tarafından kapatıldı)
NURETTİN CANİKLİ (Giresun) – Git mahkemeye şikâyet et, git yargıya
başvur. 
KAMER GENÇ (Devamla) – Merkezi Uzlaşma Komisyonunda daha neler var
neler. 
BAŞKAN – Teşekkür ediyorum Sayın Genç. 
KAMER GENÇ (Devamla) – Şimdi, Sayın Başkan, özellikle yani ne
yapacağız? Ben burada çıkıp da gerçekleri dile getirdiğim zaman…
BAŞKAN – İfade ettiniz Sayın Genç düşüncelerinizi. 
MUHYETTİN AKSAK (Erzurum) – Konuşuyorsun, konuşuyorsun,
“Söyleyemiyorum.” diyorsun!
BAŞKAN – Sayın Genç, teşekkür ediyorum. (MHP sıralarından
alkışlar) 
Milliyetçi Hareket Partisi grup önerisi aleyhinde söz
isteyen Fahrettin Poyraz, Bilecik Milletvekili. 
Buyurun Sayın Poyraz. (AK PARTİ sıralarından alkışlar)
FAHRETTİN POYRAZ (Bilecik) – Saygıdeğer Başkanım, değerli
milletvekili arkadaşlarım; Milliyetçi Hareket Partisi Grubunun yolsuzluklara
ilişkin vermiş olduğu grup önerisinin aleyhinde söz almış bulunuyorum. Yüce
heyetinizi saygıyla selamlıyorum. 
Sayın milletvekilleri, çok yoğun bir şekilde Anayasa değişikliği
çalışmalarımızın yürütüldüğü bugünlerde, hepimizin farklı görüşleri olmasına
rağmen yine de çok uyumlu bir çalışma yaparken grup önerisi getirmeniz, bize
göre zamanlaması açısından uygun gelmemektedir. Hükûmet,
zaten bu anlamda nerede yolsuzluk, usulsüzlük varsa, kararlılıkla da bunların
üzerine gitmektedir. Haddizatında yaptığımız bu Anayasa değişiklikleri, bir
yönüyle de yolsuzlukların üzerine gitme noktasında yargının elini güçlendirmek
amacıyla yapılmaktadır. 
Değerli milletvekilleri, getirmiş olduğunuz öneriler ve
getireceğiniz tüm teklifler, elbette ki ülkemiz ve milletimiz çıkarları
açısından önem taşıyor olabilir, ancak takdir edersiniz ki devam etmekte olan
görüşmeler daha da önem arz etmektedir. 
En son söyleyeceğim sözü ilk önce söyleyeyim: Bizim AK PARTİ Grubu
olarak, bu önemli görüşmelerin ivedilikle tamamlanması noktasında bir
kararımız, kararlılığımız var, bundan da vazgeçmiş değiliz. 
Diğer taraftan, grup önerisiyle ilgili olarak buraya gelen
arkadaşlarımız, her ne kadar bir kısım arkadaşlar grup önerisinin aleyhinde de
söz almış olsalar, sanki lehindeymiş gibi konuşma yaptılar. 
Biz AK PARTİ olarak, iktidara geldiğimiz andan itibaren ısrarla 3
Y ile mücadele edeceğimizi söyledik. Bunlar yolsuzluk, yoksulluk ve yasaklar
konusuydu ve bu konularda bugüne kadar da sabırla, azimle mücadele ettik,
etmeye devam edeceğiz. Ama şu da bir gerçek ki bugün bu kürsüye gelip konuşan
arkadaşlarımız, her ne kadar “Mahkeme kararıyla konuşuyoruz. Elimizde bilgi
var, elimizde belge var.” deseler de şöyle geri dönüp geçmişlerine baktıkları
zaman, değerli arkadaşlar, İSKİ’ler nerede, hangi
yönetimde, hangi siyasi partinin çatısı altında oldu? Ergun
Göknel mahkemelerde yargılanıp hapislerde yatarken,
hangi siyasi parti çatısı altında görevdeydi? Hangi dönemde, hangi belediyenin,
hangi siyasi iktidarın dönemindeydi? 
ALİ ARSLAN (Muğla) – Cezasını aldı adam!
FAHRETTİN POYRAZ (Devamla) – Onu bırakalım, değerli arkadaşlar,
bugün, buraya çıkıp, bu kürsüde bizi yolsuzlukla itham eden bir siyasi partinin
kendi hesaplarında yapılan incelemelerde 1 trilyon lirayı aşan yolsuzluk,
usulsüzlük tespit edilip bu partinin saymanı hapisle mahkûm edilmedi mi? (AK
PARTİ sıralarından alkışlar) 
AHMET KÜÇÜK (Çanakkale) – Hadi lan sen
de!
AHMET YENİ (Samsun) – Hangi parti o? Belli değil.
FAHRETTİN POYRAZ (Devamla) - Diğer taraftan, bu ülkede yaklaşık
45-50 milyon dolara yapılması bütün teknik heyetlerce kabul edilen ve bu bilirkişi
raporlarına bağlanan bir baraj ihalesi, İzmit’te, bugün Hazine tarafından,
kefil olması sebebiyle, yaklaşık 4 milyar doları aşan bir maliyetle bu millete
bedel olarak ödettirilmedi mi? 
YAŞAR AĞYÜZ (Gaziantep) – Meclise geldi, o günkü Başkanın dokunulmazlığı
kaldırılmıştı. 
FAHRETTİN POYRAZ (Devamla) - Peki değerli arkadaşlar, bizim bu
noktada alnımız açık, Allah’a şükür, bu noktada veremeyeceğimiz hesabımız yok. 
Diğer taraftan, bir başka siyasi parti, AK PARTİ döneminde
yolsuzlukların artık kanıksandığını, yaygınlaştığını ifade ediyor. 
ABDURREZZAK ERTEN (İzmir) – Her yerde, her yerde. 
FAHRETTİN POYRAZ (Devamla) - Değerli arkadaşlar, geri dönüp
baktığımız zaman, 1999-2002 döneminde, bu ülkede bankacılık sektöründe 21 tane
banka battı veya batırıldı. 
YILMAZ TANKUT (Adana) – Yalan söylüyorsun. 
KAMİL ERDAL SİPAHİ (İzmir) – Yalan söyleme be! 
YILMAZ TANKUT (Adana) – Ayıp sana, ayıp!
FAHRETTİN POYRAZ (Devamla) - Bu dönemde 50 milyar doları aşan bir
zarar TMSF tarafından bu milletin cebinden bu bankayı batıranlara,
hortumlayanlara ödendi, ödettirildi. 
RECEP TANER (Aydın) – Yalan söylüyorsun!
FAHRETTİN POYRAZ (Devamla) - Biz ne yaptık? Göreve gelir gelmez,
şu geçtiğimiz sekiz yıllık dönemde hortumcuların tepesine çöktük, aşağı yukarı
bu 50 milyar doların 30 milyar dolarını bu batık bankalardan tahsil ettik. 
RECEP TANER (Aydın) – Deniz Feneri ortada duruyor. 
FAHRETTİN POYRAZ (Devamla) - Değerli arkadaşlar, aslında çok fazla
söze gerek yok. (MHP sıralarından gürültüler)
BAŞKAN – Sayın milletvekilleri, lütfen hatibi dinleyelim.
FAHRETTİN POYRAZ (Devamla) – Ama isterseniz, daha somut, daha
bilgilendirici rakamlar üzerinden konuşalım. Yolsuzluklar nerede oluyor?
RECEP TANER (Aydın) – Ali Dibo’lar bakan
oldu, bakan. 
FAHRETTİN POYRAZ (Devamla) - Eğer elinizde kamu gibi bir güç
varsa, kamu bankaları varsa yolsuzlukların yapılabileceği en yumuşak karın bu
bölgedir. Bakalım, rakamlar nasıl söylüyor? 3 tane büyük bankamız var, Ziraat
Bankası, Halk Bankası, aslında 4’tü, bir de Emlak Bankamız vardı… 
AHMET YENİ (Samsun) – Paylaşılmış partilerce. 
FAHRETTİN POYRAZ (Devamla) - Ama biliyorsunuz, 2001 yılında o da
tasfiye edildi, battı 2001 yılında. 
LÜFTİ ÇIRAKOĞLU (Rize) – Yediler, yediler. 
FAHRETTİN POYRAZ (Devamla) - Ve Vakıflar Bankası var. Şimdi
rakamlardan konuşalım. Rakamlarda takipteki alacaklar konusuna bir değinelim. 
Bakın değerli arkadaşlar, Ziraat Bankasının, 1998’den başlayalım,
takipteki alacakları -küsuratları atıyorum- 83 trilyon lira. 99, takipteki
alacaklar 140 trilyon lira. 2000, takipteki alacaklar 191 trilyon lira. 2001,
takipteki alacaklar, arkadaşlar, lütfen rakama dikkat edin, bir yıl önce
takipteki alacaklar 191 trilyon lira iken, 2001 yılında bu rakam tam tamına,
eski rakamlarla söylemeye devam edeceğim, 2 katrilyon 950 trilyon liraya çıkmış.

AHMET YENİ (Samsun) – Vay be!
FAHRETTİN POYRAZ (Devamla) – Şimdi, devam ediyoruz: 2002 yılında
biraz toparlanma olmuş, 2 katrilyon 472 trilyon lira diye devam etmiş. 
AHMET YENİ (Samsun) – İktidarda kim vardı?
FAHRETTİN POYRAZ (Devamla) – Şimdi, değerli arkadaşlar, en son
Ziraat Bankasının -çok uzatmayacağım- bu 2002, 2003’lü yıllarda 2,800; 2,700
gitmiş ama 2004’ten itibaren bu rakamlar 381 trilyonlu gibi rakamlara inmiş, bu
şekilde devam etmiş. 
Peki, Ziraat Bankası bu şekilde de Halk Bankasının durumu nasıl
bir de ona bakalım, Halk Bankasının rakamlarını konuşalım.
RECAİ YILDIRIM (Adana) – Utanmadan Halk Bankasından nasıl
bahsediyorsunuz? 
FAHRETTİN POYRAZ (Devamla) – Şimdi, 1999, Halk Bankasının
takipteki alacakları 150 trilyon lira. (MHP sıralarından “Çalık’a bak, Çalık’a”
sesleri, gürültüler) Eski rakamlarla konuşuyorum. 2000 yılı, Halk Bankasının
takipte alacakları 375 trilyon liraya çıkmış; yüzde 100’den fazla bir artış
var. 
Değerli arkadaşlar, bu rakama da lütfen dikkat edin. 2001 yılına
gelindiği zaman Halk Bankasının takipteki alacakları 1 katrilyon 453 trilyon
liraya çıkmış. 2002 yılı 1 katrilyon 300 ve bu şekilde rakamlar devam ediyor. 
S. NEVZAT KORKMAZ (Isparta) – Bakanların servetinden haber ver. 
AHMET YENİ (Samsun) – İktidarda kim vardı?
S. NEVZAT KORKMAZ (Isparta) - Dünyanın en zengin başbakanlarından
biri olduğunu söyle. 
FAHRETTİN POYRAZ (Devamla) – Şimdi, değerli arkadaşlar, değerli
arkadaşlar…
AHMET YENİ (Samsun) – İktidarda kim vardı söylesene. 
FAHRETTİN POYRAZ (Devamla) Şimdi, iktidarda kimin olduğunu
milletimiz de biliyor.
Bu dönemde, Halk Bankasındaki 2002 sonu itibarıyla takibe alınan
kredilerinin toplam kredilere oranı yüzde 95 seviyelerine gelmiş. Yani 5 puan
daha gitse diyeceğiz ki: Halk Bankasının verdiği bütün krediler battı, batırıldı,
geri gelmedi.
SONER AKSOY (Kütahya) – Nereye gitti?
FAHRETTİN POYRAZ (Devamla) – Bitti.
AHMET YENİ (Samsun) – Hortum nerede?
FAHRETTİN POYRAZ (Devamla) – Ve değerli arkadaşlar, bu rakamların
içinde, her iki bankanın rakamlarının içinde tasfiye edilmiş olan Emlak Bankası
da var yani bir kamu bankası –dikkatinizi çekerim, özel banka değil- bu dönemde
batırılmıştır.
Ve değerli arkadaşlar, 2003 yılında, 2002 sonu itibarıyla yüzde 95
rakamlarına varan takibe alınan kredi oranlarının toplam kredi oranlarına oranı
2003 yılında yüzde 1 oranlarına jet gibi düşüyor 2003 yılında verilen
kredilerle. 2008 yılında bu rakam yüzde 3’tür. Peki, sektördeki oran nedir?
Sektördeki oran ise yüzde 5’tir, gene o oranın altında.
Şimdi, bu rakamlar nereden geldi, nereden çıktı bu rakamlar yani
ben bunları kafamdan mı uyduruyorum? Hayır. Bu rakamlar devletin arşivlerinde,
Başbakanlık Yüksek Denetleme Kurulu raporlarında, hepsinde ayrıntılı bir
şekilde var.
Peki, bu raporlar nereye veriliyor? Bu raporlar hepinizin bildiği
gibi KİT Komisyonuna veriliyor ve KİT Komisyonunda muhalefetin, gerek
Cumhuriyet Halk Partisi gerek Milliyetçi Hareket Partisi Grubu üyesi
arkadaşlarımızın da olduğu KİT Komisyonunda görüşülüyor. Dolayısıyla burada
aslında…
NECATİ ÖZENSOY (Bursa) – KİT’te niye konuşmuyorsun o zaman?
OSMAN DURMUŞ (Kırıkkale) – Niye yargılamadınız?
YILMAZ TANKUT (Adana) – Her şey elinizde, niye yargılamıyorsunuz?
FAHRETTİN POYRAZ (Devamla) – Değerli arkadaşlar, bu noktada
önümüze tabii -“Niye yargılamadınız?” diyorlar- önemli bir sıkıntı çıktı
değerli arkadaşlar. 1999’da çıkartılmış olan, bir kısmının kamuoyuna “Rahşan
affı” olarak yansıttıkları…
YILMAZ TANKUT (Adana) – Değiştir, değiştir Anayasa’yı, değiştir! 
FAHRETTİN POYRAZ (Devamla) – …bu Af Kanunu önümüzdeki en büyük
engel olarak karşımıza çıkmıştır. Bu da Meclis tutanaklarında, kayıtlarında
var. 
YILMAZ TANKUT (Adana) – Elini tutan mı var senin?
FAHRETTİN POYRAZ (Devamla) – Peki, biz ne yaptık değerli
arkadaşlar? Öncelikle şunu söyleyeyim: Bu geçtiğimiz sekiz yıllık dönem zarfında
bir taraftan yolsuzlukla, bir taraftan yoksullukla, bir taraftan yasaklarla
mücadele ederken işte buralardaki kaynakları, israf edilen, tüketilen
kaynakları aldık yatırımlara harcadık. (MHP sıralarından gürültüler) Ve bu
sayededir ki değerli arkadaşlar, bu ülkede 10 bin kilometrenin üzerinde,
cumhuriyet tarihinde yapılmıştan daha fazla duble yol
yaptık. Bu sayede bu ülkede içme suyu olmayan köyün kalmadığı bir altyapı
sağlandı. Bu sayede bu ülkede BELDES uygulamalarıyla küçük belediyelerimize
kaynak aktarıldı.
(Mikrofon otomatik cihaz tarafından kapatıldı) 
BAŞKAN – Sayın Poyraz, lütfen sözlerinizi tamamlayınız.
FAHRETTİN POYRAZ (Devamla) – Teşekkür ediyorum Başkanım.
Bu sayede bu ülkede hızlı trenle tanışıldı. Bu sayede bu ülkede
Avrupa’yla Asya kıtası Marmaray’la birbirine
bağlandı. Bu sayede bu ülkede binlerce okul, binlerce hastane, yüz binlerce
toplu konut yapıldı ve bu sayede bu ülkede yüzlerce organize sanayi bölgesinin
altyapısı bitirildi.
YAŞAR AĞYÜZ (Gaziantep) – İşsizlikten bahset, işsizlikten!
FAHRETTİN POYRAZ (Devamla) – Değerli arkadaşlar, bizim bu noktada
aslında alnımız açık. Milletimize hesabımızı her zaman vermeye hazırız.
Söylediğimiz şey şudur: Eğer mahkeme varsa, hukuk varsa, elinizde bilgi belge
varsa hadi buyurun mahkemelere gidin. 
RECEP TANER (Aydın) – Dokunulmazlıkları kaldırın,
dokunulmazlıkları!
FAHRETTİN POYRAZ (Devamla) – Ama mahkemeler de yeterli gelmiyorsa
o zaman nihai kararı verecek olan halktır. AK PARTİ olarak 2 defa genel seçime,
2 defa yerel seçime gittik. Halk da zaten kararını verdi ve AK PARTİ’ye dedi ki: “Biz senin uygulamalarından memnunuz.
Size inanıyoruz, size güveniyoruz. Başkalarının vızıltılarına, başkalarının
söylentilerine kulak asmayın, işinize bakın, hizmet etmeye devam edin.” Biz
bunu yapıyoruz.
Teşekkür ediyorum. (AK PARTİ sıralarından alkışlar) 
BAŞKAN – Teşekkür ediyorum Sayın Poyraz.
MEHMET ŞANDIR (Mersin) – Sayın Başkanım…
BAŞKAN – Buyurun. 
YAŞAR AĞYÜZ (Gaziantep) – Sayın Başkan… 
BAŞKAN - Bir saniye Sayın Ağyüz, önce
Sayın Şandır’a bir sorayım.
MEHMET ŞANDIR (Mersin) – Sayın Başkanım, bizim verdiğimiz bir
önerge üzerinde konuşuluyor ve Sayın Hatip bizim de iktidar ortağı olduğumuz
dönemi kapsayacak şekilde bazı iddialarda bulundu. Müsaade ederseniz kürsüden
cevap vermek istiyorum.
OSMAN DURMUŞ (Kırıkkale) – Sayın Başkan, o dönemin Bakanı olarak
ben de konuşmak istiyorum. Sataştı arkadaşımız. (AK PARTİ sıralarından “Ooo” sesleri, gürültüler)
BAŞKAN – Bir saniye sayın milletvekilleri… Lütfen sayın
milletvekilleri…
Ama Sayın Şandır, hem Sayın Bakan hem siz olmaz yani grup olarak
ikinizden birisine söz vereyim. 
Buyurun.
YAŞAR AĞYÜZ (Gaziantep) – Sayın Başkanım…
BAŞKAN – Bir saniye Sayın Ağyüz…
Buyurun Sayın Şandır.
İki dakika süre veriyorum Sayın Şandır.
VI.- SATAŞMALARA İLİŞKİN
KONUŞMALAR (Devam)
3.- Mersin Milletvekili Mehmet Şandır’ın, Bilecik Milletvekili Fahrettin Poyraz’ın,
grubuna sataşması nedeniyle konuşması 
MEHMET ŞANDIR (Mersin) – Sayın Başkan, değerli milletvekilleri;
üzüntü verici hadise yani biri bir şey söylüyor, arkadaşlarımız alkışlıyor,
buna üzülüyorum. Ben buraya gelirken güzel bir gün temennisiyle başladım ve
asla hiçbir müşahhas olay üzerinde iktidarı da suçlamadım. Buradan tutanakları
çıkartıp okuyabilirsiniz, izleyen arkadaşlarımız var. Vicdanlarınızın gözlerine
bakarak sesleniyorum. Gelin, bir siyasi ahlak yasası kuralım; gelin,
yolsuzluklarla mücadele için bir kurum oluşturalım diye Milliyetçi Hareket
Partisinin çağrısında bulundum. Ama Adalet ve Kalkınma Partisinin Sayın
Sözcüsü, sanki suçüstü yakalanmış olmanın telaşıyla geriye döndü…
AHMET YENİ (Samsun) – Rakamları söyle…
MEHMET ŞANDIR (Devamla) – Şimdi, bakın, yüreğiniz yetiyorsa,
yüreğiniz yetiyorsa… (AK PARTİ sıralarından
“Bağırma” sesleri) 
Dinleyin beni! 
Yüreğiniz yetiyorsa gelin kuralım komisyonu. Bu ülkenin tarihinde ne
kadar yolsuzluk varsa sonuna kadar araştıralım. Var mısınız? (MHP sıralarından
alkışlar, AK PARTİ sıralarından gürültüler)
S. NEVZAT KORKMAZ (Isparta) – Var mısınız? Hadi… Niye sustunuz?
YILMAZ TANKUT (Adana) – Genel başkanlardan başlayalım önce.
MEHMET ŞANDIR (Devamla) – Evet, öncelikle şunun hesabını verin… 
S. NEVZAT KORKMAZ (Isparta) – Niye sustunuz? Hadi var mısınız?
MEHMET ŞANDIR (Devamla) – Öncelikle şunun hesabını verin: Değerli
AKP Grubu milletvekilleri, Kayıkçı Ahmet Efendi’nin oğlu Recep Tayyip
Erdoğan’ın, nasıl, gemi sahibi çocukların babası olduğunun hesabını verin.
Önce, bu millete bunun hesabını verin. (MHP sıralarından alkışlar)
Kasımpaşa’nın gecekondularında oturan Recep Tayyip Erdoğan…
RECAİ YILDIRIM (Adana) – Çamlıca villalarından bahset.
MEHMET ŞANDIR (Devamla) - …işçi emeklisi Recep Tayyip Erdoğan’ın
bugün Çamlıca sırtlarında beş konakta birden oturduğunun hesabını verin. (MHP
sıralarından alkışlar, AK PARTİ sıralarından gürültüler)
(Mikrofon otomatik cihaz tarafından kapatıldı)
BAŞKAN – Sayın Şandır, teşekkür ediyorum. 
NURETTİN CANİKLİ (Giresun) – Sayın Başkan…
BAŞKAN – Bir saniye Sayın Canikli… 
MEHMET ŞANDIR (Devamla) – Sayın Başkan, söz verin, cevap vereyim. 
BAŞKAN – Hayır, iki dakika verdim. Bitti Sayın Şandır. Teşekkür
ediyorum. 
MEHMET ŞANDIR (Devamla) – Sayın Başkanım, sözüm bitmedi. Tekrar
ediyorum…
(MHP ve AK Parti sıralarından gürültüler)
BAŞKAN – Teşekkür ediyorum Sayın Şandır. 
MEHMET ŞANDIR (Devamla) - …bu bankaların kuruluşu, bu battığı
iddia edilen bankaların kuruluşunun hiçbirinin altında MHP’nin imzası yok. 
BAŞKAN – Sayın Şandır, lütfen… (AK PARTİ ve MHP sıralarından
gürültüler)
MUSTAFA ELİTAŞ (Kayseri) – Hortumlatan kim? Peşkeş çeken kim?
MEHMET ŞANDIR (Devamla) – Peşkeşse niye soruşturmadınız? Yetmiyor
mu yüreğiniz?
BAŞKAN – Sayın Şandır… Lütfen Sayın Şandır, bak iki dakika süre…
MUSTAFA ELİTAŞ (Kayseri) – Hortumların ucu nereye gidiyordu?
MEHMET ŞANDIR (Devamla) – Tekrar ediyorum: Hükûmetsiniz,
iktidarsınız, tüm belgeleriyle eğer ortaya çıkartıp soruşturma yapmazsanız
namertsiniz!
BAŞKAN – Sayın Şandır, lütfen…
MEHMET ŞANDIR (Devamla) – Sayın Başkan, izin verin, izah edeyim.
BAŞKAN - Sayın milletvekilleri, birleşime beş dakika ara
veriyorum.
Kapanma Saati: 13.31

İKİNCİ OTURUM
Açılma Saati: 13.40
BAŞKAN: Başkan Vekili Sadık YAKUT
KÂTİP ÜYELER: Fatih METİN (Bolu),
Murat ÖZKAN (Giresun)


BAŞKAN – Sayın milletvekilleri, Türkiye Büyük Millet Meclisinin
94’üncü Birleşiminin İkinci Oturumunu açıyorum.
Milliyetçi Hareket Partisi Grubu önerisi üzerindeki görüşmeler
tamamlanmıştı. 
YAŞAR AĞYÜZ (Gaziantep) – Sayın Başkan… 
FARUK BAL (Konya) – Sayın Başkan…
BAŞKAN – Bir saniye sayın milletvekilleri, şurayı bir açalım,
ondan sonra.
Şimdi, Milliyetçi Hareket Partisi… 
FARUK BAL (Konya) – Sayın Başkan, ara vermeden önceki oturumda
konuşan hatip, benim de bakan olarak görev aldığım dönemde banka
hortumculuğundan bahsetmek suretiyle şahsıma, partime ve Hükûmetime
sataşmada bulunmuştur.
NURETTİN CANİKLİ (Giresun) – Sayın Başkan, oturum değiştiği için
bütün sataşmalar…
BAŞKAN – Sayın milletvekili, bir saniye, lütfen oturur
musunuz.
Sayın grup başkan vekillerini, sayın eski bakanları, sayın
milletvekillerini dinleyeceğiz. 
Sayın Bakan, öncelikle…
FARUK BAL (Konya) – Sataşma nedeniyle söz istiyorum. 
BAŞKAN – Anladım. Sayın Bal, öncelikle Milliyetçi Hareket Partisi
Grubu olarak Sayın Şandır söz istedi…
FARUK BAL (Konya) – Olabilir, ben o dönemde bakandım ve bankadan
sorumluydum.
BAŞKAN – Önce Sayın Ağyüz’ü bir
dinleyeyim Sayın Bal ondan sonra, daha önce talep etmişti. 
Buyurun Sayın Ağyüz.
YAŞAR AĞYÜZ (Gaziantep) – Sayın Başkanım, AKP adına konuşan sözcü
“Bu araştırma önergesinde söz alan muhalefet partisi sözcüsü aleyhte söz
almasına rağmen aleyhte bir tek söz söylemedi, geçmişine baksın, geçmişte
yapılanların hesabını versin.” dedi. Bu sataşmadır. 
Bir de “Yargı kararsız konuşuyor.” dedi. Büyükşehir Belediyesinde
altı tane yargı kararı var. Sataşmadan dolayı söz istiyorum Sayın Başkan. 
NURETTİN CANİKLİ (Giresun) – Sayın Başkan, oturum değişti. 
YAŞAR AĞYÜZ (Gaziantep) – Eğer oturum değişti diyorsanız, o zaman
AKP ile ortaklığınız var. AKP bize hakaret edecek, siz oturumu kapatacaksınız.
Böyle bir şey olmaz!
NURETTİN CANİKLİ (Giresun) – İç Tüzük çok açık Sayın Başkan.
YAŞAR AĞYÜZ (Gaziantep) – Böyle bir şey olmaz! 
BAŞKAN – Sayın Ağyüz, lütfen…
YAŞAR AĞYÜZ (Gaziantep) – Lütfeni yok.
Eğer Sayın Grup Başkan Vekilinin dediği doğruysa ortaklığınız var. 
BAŞKAN - Birleşimi niye kapattığımı sayın
Genel Kurulda bulunan tüm milletvekilleri, sayın milletvekilleri gördüler. 
YAŞAR AĞYÜZ (Gaziantep) – Sataşmadan söz istiyorum.
MEHMET ŞANDIR (Mersin) – Sayın Başkanım, ama o söz kesmek için yol
olmamalı.
BAŞKAN - Hayır, söz kesmek için yol olduğunu söylemedim ki, söz de
kesmedim ki Sayın Şandır, niye öyle söylüyorsunuz? 
YAŞAR AĞYÜZ (Gaziantep) – Efendim, 69’uncu maddeye göre sataşmadan
söz istiyorum.
OSMAN DURMUŞ (Kırıkkale) – Sayın Başkan, kayıtlarda var, oturum
kapatmadan söz istedim ben. 
BAŞKAN - Yani, İç Tüzük’ün hükmü ayrı, burada okurum ben İç
Tüzük’ün hükmünü ama ben bilerek, isteyerek, kasıtlı bir şekilde kesmedim fakat
tüm sayın milletvekilleri… Burada, salonda, Genel Kurulda elektrikli bir ortam
meydana geldi, bunun için birleşime ara verdik.
Buyurun Sayın Ağyüz. (CHP sıralarından
alkışlar)
İki dakika süre veriyorum. (AK PARTİ sıralarından gürültüler)
ÜNAL KACIR (İstanbul) – Böyle bir şey mi olur ya! Neresi sataşma
bunun ya!
FİKRİ IŞIK (Kocaeli) – Bunun neresi sataşma? Her şeye söz
veriyorsun. 
4.- Gaziantep Milletvekili Yaşar Ağyüz’ün, Bilecik Milletvekili Fahrettin Poyraz’ın, şahsına
sataşması nedeniyle konuşması
YAŞAR AĞYÜZ (Gaziantep) – Sayın Başkan, değerli milletvekilleri;
milletvekilleri, suçluluk telaşı içerisinde muhalefeti konuşturmamaya
çalışmayın. 
Demin AKP sözcüsü benim için “Geçmişine baksın.” ibaresini
kullandı. Bakın, İSKİ’de bir tek kişiye mal olan suç,
cezasını çekerek yargılanmıştır, siyasi organize suç değildir. Bizim
ispatladığımız şeyler, siyasi organize suçlardır ve o günkü İSKİ’ye
Cumhuriyet Halk Partisi sahip çıkmamıştır. 
FİKRİ IŞIK (Kocaeli) – Yuvacık’ı bir
söylesene! Siyasi rantları söylesene!
YAŞAR AĞYÜZ (Devamla) - Yuvacık Barajı’nın sorumlusu burada
milletvekilliği yaptı, kaç sefer “Dokunulmazlığımı kaldırın.” dedi niye
kaldırmadınız? Şimdi elinizde yetki var, iktidarsınız, 336 sayınız var. Yani,
kâğıt üzerinde devri sabık yaratacağınıza, MHP Sözcüsü Grup Başkan Vekilinin
dediği gibi, gelin, geçmişi bütünüyle yatıralım, hodri meydan! Ama, bizim sorularımıza cevap vermeyeceksiniz ve
suçlayacaksınız.
KADİR URAL (Mersin) – Sıkıyorsa gelin, açalım.
YAŞAR AĞYÜZ (Devamla) - Bakın, ben bir şey daha soruyorum: Malavi Fahri Konsolosu olan kişi enerjiye yeni girmişken
BOTAŞ’ın kontrat devrinde en büyük payı kim aldı, neden aldı, kimin sayesinde
aldı? Bunu soruyorum ben. 
İkincisi de: Siz, “bir hırka, bir lokma”yı ilke edinen insan değil
misiniz? 1997’de YİMPAŞ’a Almanya’da Müslümanları
soyduran Tayyip Erdoğan ve Melih Gökçek değil mi? Bunun hesabını soruyoruz biz,
bunun hesabını soruyoruz. (AK PARTİ sıralarından “değil” sesleri, gürültüler) 
SUAT KILIÇ (Samsun) – Sen bir müfterisin! 
YAŞAR AĞYÜZ (Devamla) - Niye kaçıyorsunuz? Niye kaçıyorsunuz? (AK
PARTİ sıralarından gürültüler)
Yargı kararı var. Yargı kararını ispat edersek, sözcü ve grup
başkan vekili istifa edecek mi görevinden? 
SUAT KILIÇ (Samsun) - Sayın Başkan, bu şekilde bir konuşmayı devam
ettiremezsiniz!
YAŞAR AĞYÜZ (Devamla) - Saygılar sunuyorum. (CHP sıralarından
alkışlar)
NURETTİN CANİKLİ (Giresun) – Sayın Başkan, konuşmacı, Sayın
Başbakana hakaret etmiştir. Sataşmadan söz istiyorum Sayın Başkan.
YAŞAR AĞYÜZ (Gaziantep) – Ben kimseye hakaret etmedim. 
BAŞKAN – Sayın Canikli, bir saniye.
Sayın Durmuş, buyurun.
NURETTİN CANİKLİ (Giresun) – Çok ağır hakaretlerde bulunmuştur
Sayın Başkan. 
YAŞAR AĞYÜZ (Gaziantep) – Ama sen yolsuzluğu hakaret kabul
ediyorsan doğru.
NURETTİN CANİKLİ (Giresun) – Hâlâ “Hakaret değil.” diyorsunuz.
YAŞAR AĞYÜZ (Gaziantep) – Sizin için meslek oldu, meslek.
NURETTİN CANİKLİ (Giresun) – Sizin mesleğiniz.
BAŞKAN - Sayın Canikli, vereceğim, bir
saniye bekleyin lütfen. Oturur musunuz Sayın Canikli.
5.- Kırıkkale Milletvekili Osman Durmuş’un, Bilecik Milletvekili Fahrettin Poyraz’ın,
mensubu bulunduğu Hükûmete sataşması nedeniyle
konuşması
OSMAN DURMUŞ (Kırıkkale) – Sayın Başkanım, teşekkür ediyorum.
Değerli milletvekilleri, burası Türkiye Büyük Millet Meclisi,
burası yolsuzlukların yaygara yapılacağı yer değil. Elinde bir iddiası, bir
tezi olan varsa, onu yargıya teslim etmezse namerttir. Aranızda aynı hükûmetin üyesi Sayın Başesgioğlu
var, aranızda aynı hükûmetin bürokratı Sayın Tüzmen var, ben onları söylemiyorum. Benim Bakanlığımla,
MHP’nin bakanlıklarıyla ilgili bir iddianız varsa, bunu da gündeme getirmez
iseniz… Beş yıl süreyle dokunulmazlığımız yoktu. Sağlık Bakanlığında beş kamyon
evrakı getirdiniz, beş defa soruşturma yaptınız, dördü Sağlık Bakanlığında,
birisi Başbakanlıkta. Sonra Başbakanınız imzasıyla iftiharname
tarzında bir müfettiş raporunu yayınladınız, basın yayın organları da bunu
gösterdi. 
Bir örnek vereyim: Bağcılar Devlet Hastanesi 34 trilyon liraya
ihale edilmiştir. Burada yolsuzluk var şayiasıyla iki yıl ertelediniz.
Maliyenin hukukçuları “Bu hastaneyi yapmazsanız kamuyu zarara uğratırsınız.”
dedi. O hastaneyi mecbur kaldınız bitirdiniz. 500 yataklı hastane sadece 34
trilyona. Siz, Erzurum’dakini 87 trilyon liraya ihale ettiniz. Sonra müteahhit bitirdi, paket anlaşmayı bozdunuz diye sizi
mahkemeye verdi. Danıştay araya girdi. 34 trilyonluk hastaneyi 43 trilyon
liraya bitirdiniz, kamuyu 9 trilyon zarara uğrattınız. Bu, Yüce Divana gidecek
bir hesabınızdır, bir. 
İki: Sağlık Bakanınızı mahkemeye verdim kendi imzamla, on dört
ayrı yolsuzluk dosyasıyla. Savcılık şimdi soruşturuyor, dokunulmazlığı kalktığı
gün de Bakanın kendisi soruşturulacak.
(Mikrofon otomatik cihaz tarafından kapatıldı) 
BAŞKAN – Sayın Durmuş, teşekkür ediyorum.
OSMAN DURMUŞ (Devamla) – Ben teşekkür ediyorum.
BAŞKAN – Peki.
Sayın Bal, buyurun. 
NURETTİN CANİKLİ (Giresun) – Sayın Başkan…
BAŞKAN – Bir saniye Sayın Canikli.
REŞAT DOĞRU (Tokat) – Sayın Başkanım, ben de istiyorum. (AK PARTİ
sıralarından gürültüler)
FİKRİ IŞIK (Kocaeli) – Olur mu böyle şey ya!
MUSTAFA ELİTAŞ (Kayseri) – Oy veren seçmenleri de çağırmanız
lazım. 
ÜNAL KACIR (İstanbul) – Sayın Başkan, böyle bir şey olamaz!
BAŞKAN – Sayın milletvekilleri, lütfen…
Buyurun Sayın Bal.
6.- Konya Milletvekili Faruk
Bal’ın, Bilecik Milletvekili Fahrettin Poyraz’ın, mensubu bulunduğu Hükûmete sataşması nedeniyle konuşması
FARUK BAL (Konya) – Sayın Başkan, değerli milletvekilleri; 1997
yılında bankacılıkla ilgili kanun Anayasa Mahkemesi tarafından iptal edilmişti.
Anayasa Mahkemesi bankacılıkla ilgili kanunu iptal ettikten sonra bankalar,
bakkal dükkânı açılacak kadar basit bir prosedürle,
bir dilekçeyle açılıyordu. İşte ondan sonra onlarca banka kuruldu. 
Bu bankaların, 1997, 1998 tarihinde kurulanların isimlerini
söylüyorum: EGS Bank, Citibank, Bank Ekspres, Bayındırbank, Atlas Bank, Okan Bank, Egebank, Etibank, Türkbank. Şimdi, bu bankalar hortumlamak için kurulmuştu,
devleti hortumlamışlardı. Milliyetçi Hareket Partisinin
koalisyon ortağı olduğu 57’nci Hükûmet, 1999 yılının
Haziran ayında bu bankacılık sorununa ilk neşteri atmak üzere faaliyete geçti,
Bankacılık Düzenleme ve Denetleme Kurulunu kurdu, Tasarruf Mevduatı Sigorta
Fonu’nu kurdu ve bankacılığı hortumlama aracı olarak kullanan kişilerin üzerine
oluşturduğu yasal düzenleme ile yürüdü, banka hortumlayan bakanları kulağından
tutup Amerikalardan getirtip yargının önüne verdi. O dönemde 26 milyar
dolarlık bir banka hortumu tespit edilmiştir. Bunun 18 milyar doları, yapılan
bu düzenlemeyle, BDDK ve TMSF düzenlemesiyle geri alınmıştır. 
Şimdi, değerli arkadaşlarım, biraz önce konuşan genç milletvekili
arkadaşımızın belki bunlara yaşı müsait olmadığı için aklı ermeyebilir!
AHMET YENİ (Samsun) – Müsait, müsait. 
FARUK BAL (Devamla) – Eğer bir iddiası var ise bu iddiayı ispat etmek
mükellefiyetindedir. 
AHMET YENİ (Samsun) – Rakamları söyle. 
FARUK BAL (Devamla) - Ben de o dönemde görevli bir bakan olarak
onun getireceği önergeye imza atmayı…
(Mikrofon otomatik cihaz tarafından kapatıldı)
BAŞKAN – Sayın Bal, teşekkür ediyorum. 
FARUK BAL (Devamla) – Sayın Başkan, bu teşekkür olmadı. Müsaade
edin, sözümüzü bitireyim. 
KADİR URAL (Mersin) – Şeref yoksunu ilan ediyoruz şeref yoksunu! 
BAŞKAN – Sayın Bal, her konuşmacıya iki dakika süre verdim. Sayın
Bal, maksat anlaşılmıştır, teşekkür ediyorum.
KADİR URAL (Mersin) - Çıkarıp göstermezseniz şeref yoksunusunuz,
hepiniz şerefsizsiniz!(x) (AK PARTİ sıralarından gürültüler) 
BAŞKAN – Sayın Canikli, buyurun.
MUSTAFA ELİTAŞ (Kayseri) – Sayın Başkan, bütün
milletvekillerine “şerefsiz” dedi,
sözünü geri alsın. 
NURETTİN CANİKLİ (Giresun) – Sayın Başkan… Sayın Başkan…
LÜTFİ ÇIRAKOĞLU (Rize) – Gelsin, özür dilesin. 
MUSTAFA ELİTAŞ (Kayseri) – Sayın Başkan… Sayın Başkan…
BAŞKAN – Sayın milletvekilleri, birleşime beş dakika ara
veriyorum. 
Kapanma Saati: 13.51 

ÜÇÜNCÜ OTURUM
Açılma Saati: 14.04
BAŞKAN: Başkan Vekili Sadık YAKUT
KÂTİP ÜYELER: Gülşen ORHAN (Van),
Murat ÖZKAN (Giresun)


BAŞKAN – Sayın milletvekilleri, Türkiye Büyük Millet Meclisinin
94’üncü Birleşiminin Üçüncü Oturumunu açıyorum.
MEHMET ŞANDIR (Mersin) – Sayın Başkan… (Gürültüler)
BAŞKAN – Bir saniye sayın milletvekilleri… Lütfen…
LÜTFİ ÇIRAKOĞLU (Rize) - Mahkemeye gideceğiz!
BAŞKAN – Milliyetçi Hareket Partisi Grup önerisi üzerindeki
görüşmeler yapılırken Mersin Milletvekili Sayın Kadir Ural’ın, bir sözü
nedeniyle söz talebi vardır. 
Buyurun Sayın Ural. (AK PARTİ sıralarından gürültüler)
Bir saniye sayın milletvekilleri… Bir saniye bir dinleyin, ondan
sonra konuşun.
ÖMER FARUK ÖZ (Malatya) – Öyle bir şey olur mu ya! Burası Türkiye
Büyük Millet Meclisi.
BAŞKAN – Buyurun. 
VII.- AÇIKLAMALAR
1.- Mersin Milletvekili Kadir
Ural’ın, sarf ettiği bazı sözlerinin maksadını aşan bir şekilde yanlış
anlaşılması ve yorumlanmasından dolayı üzüntü duyduğuna ve “şerefsiz” kelimesi
yanlış anlaşıldıysa özür dilediğine ilişkin açıklaması
KADİR URAL (Mersin) – Teşekkür ediyorum.
Sayın Başkan, hakkımızda söylenilen MHP’ye yönelik asılsız ve
dayanaksız suçlamalara karşı bunları ispat mükellefiyetinin iddia ve itham
sahiplerine ait olduğunu hatırlatırım. Şeref ve haysiyetlerle oynayanların bunu
ispat etmeleri… (AK PARTİ sıralarından gürültüler)
ÖMER FARUK ÖZ (Malatya) – Ne söylüyor bu, özür dileyeceği yerde!
BAŞKAN – Sayın milletvekilleri, bir saniye…
KADİR URAL (Mersin) - …kaçınamayacakları bir ahlaki görev ve
sorumluluktur. Sözlerimi bu anlamda söyledim. Maksadını aşan bir şekilde
anlaşıldı ve yorumlandıysa bundan dolayı üzüntü duyduğumu belirtmek isterim.
(AK PARTİ sıralarından “Vay, vay, vay!” sesleri, gürültüler)
MUHYETTİN AKSAK (Erzurum) -
Ne biçim adamsın sen! 
KADİR URAL (Mersin) – Ayrıca…
BAŞKAN – Sayın milletvekilleri, bir saniye… Sonuçlanmadı.
MUHYETTİN AKSAK (Erzurum) - Yazık! Yazık sana! 
ÖMER FARUK ÖZ (Malatya) – Burası Türkiye Büyük Millet Meclisi…
KADİR URAL (Mersin) – Ayrıca, Sayın Genel Başkanımız “O dönem için
dokunulmazlıkları kaldırın, bizi yargılayın.” dedi. Kaldırın dokunulmazlıkları
hep beraber yargıya gidelim, hesaplaşalım. Beş yıl boyunca MHP’nin bakanlarının
ve milletvekillerinin dokunulmazlıkları yoktu ve siz iktidardaydınız. Verseydiniz
Yüce Divana her şey elinizdeydi. (AK PARTİ sıralarından gürültüler)
BAŞKAN – Sayın Ural… Sayın Ural…
KADİR URAL (Mersin) - Hâlen yetki elinizde. 
Devam ediyorum efendim (AK PARTİ sıralarından sıra kapaklarına
vurmalar)
SUAT KILIÇ (Samsun) – Sayın Başkan, özür dilemeye davet edecek
misiniz?
ÖMER FARUK ÖZ (Malatya) – Adam gibi özür dilesin!
BAŞKAN – Sayın Ural, lütfen Meclisin mehabetine yakışmayan ve İç
Tüzük’te kaba ve yaralayıcı olarak belirlenen sözünüzden dolayı özür diler
misiniz Sayın Ural, lütfen.
KADİR URAL (Mersin) – Devam ediyorum efendim.
BAŞKAN – Lütfen özür diler misiniz Sayın Ural.
SUAT KILIÇ (Samsun) – Devamı yok Sayın Başkan, özür dilesin.
BEKİR BOZDAĞ (Yozgat) – Sayın Başkan, o zaman İç Tüzük’ü
uygulatın!
KADİR URAL (Mersin) – Bu duygu ve düşüncelerle söylemiş olduğum
“şerefsiz” kelimeleri, “İddiaları ispat etmezseniz” şeklinde değiştirilir ve
tutanaklardan çıkartılırsa memnum olurum.
ÖMER FARUK ÖZ (Malatya) – Hayır… Hayır…
KADİR URAL (Mersin) - İddiaları mahkeme kararlarıyla ispat ediniz
diyorum, “şerefsiz” kelimesi eğer yanlış anlaşıldıysa özür diliyorum. 
BAŞKAN – Teşekkür ediyorum Sayın Ural.
KADİR URAL (Mersin) – Bu kadar basit. (AK PARTİ sıralarından gürültüler)
ZEYİD ASLAN (Tokat) – Sen en büyük şerefsizsin!
KADİR URAL (Mersin) - Sensin şerefsiz lan!
BAŞKAN – Lütfen Sayın Ural.
NURETTİN CANİKLİ (Giresun) – Sayın Başkan…
BAŞKAN – Sayın Canikli, buyurun.
KADİR URAL (Mersin) – Biz söyleyince özür diliyoruz da onlar
söyleyince niye diletmiyorsunuz? 
BAŞKAN – Sayın Ural, herkes için o söz Türkiye Büyük Millet
Meclisi Genel Kuruluna yakışmayacak sözdür, herkesin de özür dilemesi gerekir. 
Buyurun Sayın Canikli. 
NURETTİN CANİKLİ (Giresun) – Sayın Başkan, 2 konuşmacı da Sayın
Başbakanımıza hakaret içeren ifadeler kullanmışlardır. O çerçevede…
BAŞKAN – Sayın Canikli, lütfen yeni bir
sataşmaya mahal vermeden buyurun. 
NURETTİN CANİKLİ (Giresun) – Tamam. 
VI.- SATAŞMALARA İLİŞKİN
KONUŞMALAR (Devam)
7.- Giresun Milletvekili Nurettin Canikli’nin, Mersin Milletvekili Mehmet Şandır ve Kırıkkale
Milletvekili Osman Durmuş’un, AK PARTİ Grubu
Başkanına sataşması nedeniyle konuşması
NURETTİN CANİKLİ (Giresun) – Biraz önce Sayın Osman Durmuş bir söz
söyledi, ifade kullandı. Ben de aynısını söylüyorum, aynısını söylüyorum:
Elinde bir iddiası olup da bu iddiasını yargıya intikal ettirmeyen -aynen
ifadesi- namerttir. 
OSMAN DURMUŞ (Kırıkkale) – Var var,
savcıya verdim, savcıya verdim. 
NURETTİN CANİKLİ (Devamla) – Ben de aynı şeyi söylüyorum: Sayın
Başbakanla ilgili…
OSMAN DURMUŞ (Kırıkkale) – Sayın Başkan verdim, savcıya verdim
Sayın Başkan. 
NURETTİN CANİKLİ (Devamla) – İster Çamlıca’daki
iddia edilen villalarla ilgili ister oğlunun gemisiyle, gemi iddialarıyla
ilgili. 
OSMAN DURMUŞ (Kırıkkale) – Ben savcılığa ilettim, on dört tane
delili ben savcıya verdim. 
NURETTİN CANİKLİ (Devamla) –Ne olursa olsun, hangi iddia olursa
olsun… 
ŞENOL BAL (İzmir) – Meclis soruşturması gerekiyor. 
NURETTİN CANİKLİ (Devamla) – Sayın Durmuş’un
söylediği sözü aynen söylüyorum. (AK PARTİ sıralarından alkışlar) Eğer elinde
bir iddiası olan varsa ve bunu yargıya intikal ettirmiyorsa namerttir. 
OKTAY VURAL (İzmir) – Meclis soruşturması açalım. 
NURETTİN CANİKLİ (Devamla) – Hepinizi saygıyla selamlıyorum. (AK
PARTİ sıralarından alkışlar) 
BAŞKAN – Teşekkür ediyorum Sayın Canikli.

ŞENOL BAL (İzmir) – Denetlesin, denetim görevini yapsın Meclis. 
FAHRETTİN POYRAZ (Bilecik) – Sayın Başkan…
MEHMET ŞANDIR (Mersin) – Sayın Başkan…
BAŞKAN – Buyurun Sayın Şandır, yerinizden buyurun. 
MEHMET ŞANDIR (Mersin) – Sayın Başkanım, bir cümle lütfen. 
BAŞKAN – Buyurun, açtım mikrofonu. 
VII.- AÇIKLAMALAR (Devam)
2.- Mersin Milletvekili Mehmet Şandır’ın, Başbakana hakaret kastının olmadığına ilişkin
açıklaması
MEHMET ŞANDIR (Mersin) – Sayın Başkanım, Sayın Başbakana hakaret
kastım yoktur. Tutanaklara geçmesi için söylüyorum. 
NURETTİN CANİKLİ (Giresun) – Yapmayın. 
MEHMET ŞANDIR (Mersin) – Sayın Arkadaşımızın sözüne ben de
katılıyorum, kim burada hangi iddiayı ortaya koyuyorsa, özellikle İktidar
Partisi için söylüyorum… (AK PARTİ sıralarından gürültüler) 
NURETTİN CANİKLİ (Mersin) – Kim koyuyor? 
FATİH ARIKAN (Kahramanmaraş) – Muhalefet de aynı şeyi yapıyor. 
MEHMET ŞANDIR (Mersin) – Çünkü belgeler ellerindedir. Onların
arkasında durmalı, iddia ettiklerini ispat etmeli, yargıya götürmeliler,
gerekiyorsa Meclis soruşturması açılmasına biz de imza vereceğiz. Bunu ifade
ediyorum. Ama şunu tekrar ediyorum: Sayın Başbakana hakaret kastım yoktur.
Gazetelere yansıyan bir hususu ben de burada dile getirdim. 
Teşekkür ederim. 
OSMAN DURMUŞ (Kırıkkale) – Meclis soruşturması açılmasını
istiyorum. 
BAŞKAN – Teşekkür ediyorum Sayın Şandır. 
FAHRETTİN POYRAZ (Bilecik) – Sayın Başkanım… Sayın Başkanım…
V.- ÖNERİLER (Devam)
A) Siyasi Parti Grubu Önerileri (Devam)
1.- (10/361) esas numaralı Meclis
araştırması önergesinin ön görüşmelerinin Genel Kurulun 25/4/2010
Pazar günkü birleşiminde yapılmasına ilişkin MHP Grubu önerisi (Devam)
BAŞKAN – Milliyetçi Hareket Partisi grup önerisini oylarınıza
sunuyorum…
FAHRETTİN POYRAZ (Bilecik) – Sayın Başkanım… Sayın Başkanım…
BAŞKAN - Kabul edenler… Kabul etmeyenler…Kabul
edilmiştir. 
Teşekkür ediyorum. 
FAHRETTİN POYRAZ (Bilecik) – Sayın Başkanım… Sayın Başkanım, söz
istiyorum. 
BAŞKAN – Cumhuriyet Halk Partisi Grubunun…
SUAT KILIÇ (Samsun) – Kabul edilmemiştir…
BAŞKAN – Kabul edilmemiştir, düzeltiyorum. 
ORHAN ZİYA DİREN (Tokat) – “Kabul edilmiştir” dediniz, tutanaklara
geçti. 
BAŞKAN – Cumhuriyet…
FAHRETTİN POYRAZ (Bilecik) – Sayın Başkanım, söz istiyorum. 
BAŞKAN – Sayın Poyraz, lütfen. 
FAHRETTİN POYRAZ (Bilecik) – Lütfen dinleyin. 
BAŞKAN – Sayın Poyraz, Sayın Canikli
grup adına konuştu, tamam. Lütfen Sayın Poyraz.
FAHRETTİN POYRAZ (Bilecik) – Hayır. Ben şahsım için söz istiyorum. Sorar mısınız?
SUAT KILIÇ (Samsun) – Şahsına sataşma var. 
BAŞKAN – Milliyetçi Hareket Partisinin eski bakanlarında grup
adına konuşulduğu için söz vermedim. Lütfen oturur musunuz Sayın Poyraz.
FAHRETTİN POYRAZ (Bilecik) – Sayın Başkanım, şahsım adına… Sayın
Bal, kürsüden, kastederek şahsımın özelliklerini, tahkir edici, alay edici
konuşmuştur. 
BAŞKAN – Sayın Poyraz, konu anlaşılmıştır.
FAHRETTİN POYRAZ (Bilecik) – Hayır, anlaşılmadı. 
BAŞKAN – Sözleriniz de tutanaklara geçti. Teşekkür ediyorum.
ÜNAL KACIR (İstanbul) – Sayın Başkan, kimseyi çocuk yerine
koymayın.
FAHRETTİN POYRAZ (Bilecik) – Kimseyi çocuk yerine koyamazsınız,
öyle bir şey yok!
ÜNAL KACIR (İstanbul) – Kimseye çocuk muamelesi yapamazsınız,
olmaz böyle bir şey!
BAŞKAN – Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup oylarınıza sunacağım.
Okutuyorum: 
2.- (10/20, 10/286, 10/441,
10/493) esas numaralı Meclis araştırması önergelerinin ön görüşmelerinin Genel
Kurulun 25/4/2010 Pazar günkü birleşiminde birlikte
yapılmasına ilişkin CHP Grubu önerisi
  25.04.2010
Türkiye Büyük Millet Meclisi Başkanlığına
Danışma Kurulu; 25.04.2010 Pazar günü (Bugün) toplanamadığından,
Grubumuzun aşağıdaki önerisini, İçtüzüğün 19 uncu maddesi gereğince Genel
Kurulun onayına sunulmasını saygılarımla arz ederim.
 Kemal
Kılıçdaroğlu
 İstanbul
 Grup
Başkan Vekili
Öneri:
Türkiye Büyük Millet Meclisi Gündeminin, Genel Görüşme ve Meclis
Araştırması Yapılması Yapılmasına Dair Öngörüşmeler
Kısmında yer alan (Üniversite Öğrencilerinin Sorunları Hakkında); (10/20),
(10/286), (10/441) ile (10/493) esas numaralı Meclis Araştırma Önergelerinin
görüşmelerinin, Genel Kurul’un 25.04.2010 Pazar günlü birleşiminde birlikte
yapılması önerilmiştir.
BAŞKAN – Cumhuriyet Halk Partisi Grubu önerisinin lehinde söz
isteyen Rıza Yalçınkaya, Bartın Milletvekili.
Buyurun Sayın Yalçınkaya. (CHP
sıralarından alkışlar)
MUHAMMET RIZA YALÇINKAYA (Bartın) – Sayın Başkan, değerli
milletvekili arkadaşlarım; Cumhuriyet Halk Partisinin, üniversite
öğrencilerinin sorunlarının araştırılması ve çözüme kavuşturulması konusunda
vermiş olduğu araştırma önergesinin gündeme alınmasına yönelik olarak söz almış
bulunuyorum. Hepinizi saygılarımla selamlıyorum. (Gürültüler)
Sayın Başkan, Genel Kurulu sükûnete çağırır mısınız.
BAŞKAN – Buyurun Sayın Yalçınkaya.
MUHAMMET RIZA YALÇINKAYA (Devamla) – Değerli arkadaşlarım,
bildiğiniz üzere bir ülkenin kalkınmasının iki temel koşulu vardır. Bunlar
eğitimli nüfus ve teknolojik gelişmedir. Bu anlamda, nitelikli insan yetiştirme
görevi verilen üniversitelerimiz, ülkemizin ekonomik ve sosyal gelişmesinin belkemiğidir.
Her yıl üniversiteye girmek amacıyla sınavlara başvuran yaklaşık 1,5 milyon
gencimizden sadece 500 bini bir programa yerleştirilmekte, geriye kalan 1
milyonu ise yükseköğrenimden mahrum bırakılmaktadır. Hâlbuki,
Anayasa’mızın 42’nci maddesi, devlete, halkın eğitim ve öğrenim ihtiyaçlarını
karşılamayı en başta gelen ödev olarak vermiş ve kimsenin eğitim ve öğrenim
hakkından yoksun bırakılamayacağını açıkça belirtmiştir.
Değerli arkadaşlarım, yükseköğrenimde çözüm bekleyen birçok
sorunun olduğu hepimiz tarafından bilinmektedir. Şu andaki sistem artık tamamen
paralı eğitime dönük, devletin eğitimden yavaş yavaş
elini çekmeye başladığı ve parası olmayanın eğitim ve öğrenim hakkından mahrum
bırakıldığı bir sisteme dönüşmüştür. Türkiye’de aileler çocuklarının
üniversiteye hazırlık masrafları için her yıl yaklaşık 3 milyar TL para
harcamaktadır. Milyarlar harcayarak ve birçok sınavdan geçerek üniversiteye
yerleşmeye hak kazanan öğrencilerimiz, eğitimleri sırasında birçok sorunla baş
başa kalmaktadır. Bu sorunların başında ekonomik, eğitim, öğretim,
sosyokültürel ve psikolojik problemler gelmektedir. Yükseköğrenim
öğrencilerinin içinde bulundukları bu sorunlarla eğitimlerini sürdürmeye
çalışmaları, onların başarılarının önündeki en önemli engeldir. Bu nedenle
devletin, üniversite öğrencilerinin sorunlarını artık tam anlamıyla tespit
etmesi ve gerekli önlemleri alması zorunludur.
Yaşadığı şehrin dışındaki bir üniversiteye giden öğrencinin
üniversiteye ilk adım maliyeti; harç ücreti, kayıt parası, yol, yurt, yemek,
ders araç gereçleri, fotokopi, kitap masrafı derken çok büyük rakamları
tutmaktadır. Bu tutar yurda yerleşemeyen öğrenciler için daha da artmaktadır.
Yapılan araştırmalar öğrencilerin yarısının ayda 250 TL’den az bir gelirle
geçinmeye çalıştığını, yetersiz beslendiklerini ve kötü koşullarda
barındıklarını ortaya koymuştur. Yoksul ailelerden gelen, maddi imkânsızlıklar
içerisinde olan öğrencilerimiz son derece yetersiz, 180 TL burs parasıyla
geçinmek zorunda kalmakta, yarı aç yarı tok bir şekilde okullarına ve yaşama
tutunmaya çalışmaktadır.
Ülkemizde devlet tarafından
öğrencilere sağlanan burslar yetersizdir. Öğrencilerimizin yurt problemleri
çözümlenememiştir. Harçların yüksek olması da öğrencilerimizin en büyük
problemlerinin başında gelmektedir. Hükûmet
üniversite öğrencilerinin bu problemlerinin çözümü konusunda her eğitim-öğretim
yılında birçok vaatlerde bulunmakta fakat bu vaatlerini çok çabuk unutarak
yerine getirmemektedir. Eğitim sorumluluğunu omuzunda
taşımak istemeyen Hükûmet anayasal görevini unutarak
çözümü paralı eğitimde bulmakta ve eğitimde özelleştirmeye doğru hızla
ilerlemektedir. 
Değerli arkadaşlarım, bu durum çok üzücü ve ülkemiz adına çok acı
bir tablodur. Hükûmetin eğiteme verdiği önem
bütçesiyle, istatistiki verileriyle, araştırma
raporları ve öğrenci problemleriyle maalesef artık utanılacak bir duruma
gelmiştir. 2006-2007 eğitim yılında Kredi ve Yurtlar Kurumuna barınma
imkânlarından yararlanmak için 197 bin öğrenci müracaat ederken Kredi ve
Yurtlar Kurumunun boş yatak sayısı 88 bin olup öğrencilerin barınma ihtiyacının
karşılanma oranı yüzde 45 olmuştur. Kalacak yurt bulamayan öğrencilerimiz
cemaat ve tarikatların yurtlarına mahkûm edilmekte, âdeta onların kucağına
bırakılmaktadır. Bu üzücü durum devletimizin bir ayıbıdır. Devletimizin yurt
yapmaya harcayacak hiç kaynağı yok mudur?
Değerli milletvekillerim, 2002-2010 arasında devletin 35 milyar
TL’lik kaynağı TOKİ’ye aktarılmıştır. TOKİ’ye aktarılan bu kaynağın onda 1’i üniversitelerin yurt
sorununu çözmek için harcanmış olsa idi bugün ülkemizde yükseköğretimde okuyan
öğrencilerimizin barınma sorunu tamamen çözülmüş olurdu. Maalesef, ülkemizde
devletin sorumluluğunda olması gereken eğitimin yükü öğrencinin ve ailelerin
sırtındadır. 
Öğrencilerimize devlet tarafından aylık 180 TL öğrenim kredisi
verilirken yine devlete ait yurtlarda aylık en az 90 TL yatak ücreti ve 120 TL
yemek ücreti alınmaktadır yani verilen krediden 30 lira fazlası öğrenciden
alınmaktadır. Yatak ücreti 2002 yılında aylık 25 TL iken AKP Hükûmeti bu ücreti yüzde 300’den fazla artırarak 90 TL
yapmıştır. Bu ülkede enflasyon son yedi yıl içerisinde yüzde 300’ün üzerinde
artmış mıdır? Nedir bu vicdansızlık? Hâlbuki, olması
gereken, sosyal devletin görevi olarak öğrencilerimizin barınma ve yemek
ihtiyaçlarının devlet tarafından ücretsiz karşılanmasıdır. Yurtlarda yemek ve
yatak ücretsiz olsaydı şu an için yurtlarda kalan 230 bin öğrenci için bunun
devlete bir yıllık maliyeti toplamda yaklaşık 484 milyon TL olurdu. Devlet
gençlerimiz için bu parayı ödese ne olur? Makroekonomideki bütün dengeler
altüst mü olur? Ülkenin mali dengesi mi bozulur? Eğer 480 milyon TL’lik harcama
mali dengeleri bozuyorsa, Başbakanlık Yüksek Denetleme Kurulu tarafından tespit
edildiği üzere, 2004 yılında İstanbul ve İzmir’de devlete ait yedi arsanın TOKİ
tarafından gerçek değerinin en az 773 milyon TL altında bir değere özel
şirketlere verildiğinde mali dengeler bozulmadı mı? Sadece Oymapınar Barajı’nın
satışıyla bu gençlerimize vermeye kıyamadığımız 470 milyon TL’nin 7-8 katını
tek bir şirkete aktarmadınız mı? O zaman mali dengeler bozulmadı mı? Tekelin
bir fabrikasını satarken devleti 700 milyon lira zarar ettirmediniz mi? O zaman
bu dengeler bozulmadı mı? Bunlar gibi yüzlerce örnek var. 
Değerli arkadaşlar, korkmayın, gençlerimizin yükseköğrenim sorunlarını
çözmek amacıyla harcayacağınız 484 milyon TL ile kamu mali dengesi bozulmaz.
Yurtlarda her şey ücretsiz olsa da gene bu devlete hiçbir şey olmaz. Ülkemizin
asıl mali dengesini bozan halkımızın bir vampir gibi kanını emen, göz yumulan
yolsuzluklardır. (CHP sıralarından alkışlar) 
(Mikrofon otomatik cihaz tarafından kapatıldı) 
YAŞAR AĞYÜZ (Gaziantep) – Onu söyleme, kızarlar.
BAŞKAN – Sayın Yalçınkaya, lütfen
tamamlayınız.
Buyurun.
MUHAMMET RIZA YALÇINKAYA (Devamla) – Tamamlıyorum.
Bu ülkede yolsuzluklar sonucu üç beş firmaya aktarılan milyarlarca
TL’lik kaynağın yüzde 1’ini yurtlarda kalan 230 bin genç için harcasaydınız bu
öğrencilerin ve ailelerinin yaşadıkları sıkıntılar sona erebilirdi,
öğrencilerin hayatında çok şey değişirdi. Böylelikle öğrencilerimizden ve
onların ailelerinden alacağınız hayır dualarıyla bu ülkeye ve bu ülkenin güzel
insanlarına karşı işlemiş olduğunuz günahlardan bir ölçüde belki de kurtulmuş
olurdunuz. 
Değerli arkadaşlar, sözlerime son verirken yaklaşık 3 milyon
üniversite öğrencimizin, yani geleceğimizin güvencesi gençlerimizin
sorunlarının çözümüne yönelik, gündelik siyasi çıkarlardan uzak politikalar
ortaya konularak bu konuya yeterli kaynak aktarılmasını temenni ediyor,
önerimize destek vermenizi bekliyor, hepinizi saygıyla selamlıyorum. (CHP
sıralarından alkışlar) 
BAŞKAN – Teşekkür ediyorum Sayın Yalçınkaya.
Cumhuriyet Halk Partisi grup önerisi aleyhinde söz isteyen,
Tayfun İçli, Eskişehir Milletvekili.
Buyurun Sayın İçli.
H. TAYFUN İÇLİ (Eskişehir) – Teşekkür ediyorum Sayın Başkanım.
Değerli milletvekili arkadaşlarım, sizleri saygıyla selamlıyorum.
Cumhuriyet Halk Partisi grup önerisi aleyhinde söz aldım. 
Değerli arkadaşlarım, artık gelenek hâline geldi çünkü burada söz
alabilmek için olağanüstü bir çaba sarf ediliyor. Otuz kırk önerge arasında
kura çekilmek suretiyle söz alabiliyoruz.
ÖMER FARUK ÖZ (Malatya) – Tayfun Bey, bari bunu siz söylemeyin.
Günde 10 defa konuşuyorsunuz.
H. TAYFUN İÇLİ (Devamla) – Değerli arkadaşım, ne olur. Yani, bu
gerçekten... Bakın, Sayın Grup Başkan Vekilinizle birlikte oradaydık. Yani
muazzam bir mücadele veriliyor. 
Şunu söyleyeyim: Değerli arkadaşlarım, AKP’nin gündemi ile
Türkiye’nin gerçek gündemi birbirine tamamen zıt. 
Değerli arkadaşlarım, mutfak yanıyor. Tencereler kaynamıyor. Kaynıyorsa
da acaba “Et mi kaynıyor, dert mi kaynıyor.” diye bir atasözü var. Türkiye’de,
değerli arkadaşlarım, mutfaktan bir duman çıkıyorsa, o yanan dert, dert; derdin
dumanı. 
Şimdi, üniversite gençliğinin sorununu konuşuyoruz. Eğer bir
ülkede işçisi, memuru, esnafı, tüccarı, sanayicisi, çiftçisi, çok ciddi
sıkıntılar içindeyse, hayvancılık yapılamıyorsa, tarım yapılamıyorsa,
fabrikalarda üretim yapılamıyorsa ortada kazanç yoktur. Kazanç yoksa o grubun
çocukları, üniversitede okuyan çocukların durumu nasıl olur? İçler acısı olur.
Geçen konuşmamda söyledim, birçok çiftçi arıyor, üniversitede okuyan
çocuklarına 50 TL gönderemediğini söylüyor. Düşünebiliyor musunuz, o
üniversitede okuyan çocukların hangi hâl içinde olduğunu düşünebiliyor musunuz?
O çocuklar analarından, babalarından para isteyemiyorlar çünkü analarına,
babalarına, evlerine haciz gelmiş, icra gelmiş. 
Değerli arkadaşlarım, Türkiye'nin gerçekten gündemi bu ama biz
artık, sabahlara kadar… Bugün sabah saat iki buçukta bitti Meclis, tekrar
burada çalışıyoruz. Sabahlara kadar bir Anayasa maratonu başladı, AKP’nin
dayatmasıyla. Çok ilginçtir, vatandaşlarla konuştuğumuzda, bu Anayasa
değişikliğiyle memurlara, emeklilere maddi katkı sağlanacağı şeklinde de
yalanlar Türk halkına bir şekilde empoze edilmeye çalışılıyor.
Değerli arkadaşlarım, değerli vatandaşlarım; bu yalan. Şu Anayasa Teklifi’nin
içinde memurlara, işçilere para verecek, onların ekonomik durumunu
iyileştirecek hiçbir şey yok, buna inanın, bunu yaşayarak görün. 
Bakın, dün gece, bu getirilen teklifin bütün maddelerinin birlikte
oylanmasına dair bir hüküm var. Değerli arkadaşlarım, birbiriden ayrı,
birbirinden farklı olan konularda Anayasa’yı aynı teklifte oylamak Anayasa’nın
175’inci maddesine aykırı. Anayasa’nın 175’inci maddesi 1987 yılında değişti ve
orada, birbirinden farklı olan konuların ayrı ayrı
oylanması kararlaştırıldı. Bunu nereden söylüyorum? Bunu kafamdan atmıyorum.
Bakın, elimde, tekrar söylüyorum, Türkiye Büyük Millet Meclisi Tutanak Dergisi
var; Birleşim 103, Oturum Bir. Adalet Bakanı Oltan Sungurlu hükûmet
adına söz alıyor, aynı zamanda teklif sahibi, önerge veriliyor. Orada, tekrar,
okuyorum, şunu söylüyor: “Yapılan değişiklikler farklı farklı
hususlarda ise vatandaşa hepsine birden oy vermek mecburiyeti tanımamak için,
tercih imkânı kullanılabilmesi için biz bu değişikliği yaptık.” 
Bugün size yeni bir şey söylüyorum, tutanaklara geçsin: Bu dosya
Anayasa Mahkemesine gittiğinde çok saygıdeğer raportörler
ve üyeler bunu yapsın. 
Peki, 1987’de bu yapıldı da uygulama nedir? Evet, size uygulamadan
iki örnek: Tarih 23 Temmuz 1975, 4121 sayılı Anayasa değişikliği hakkındaki
Yasa Türkiye Büyük Millet Meclisinde görüşülüyor. Başlangıç dâhil on beş
maddesi görüşülüyor. Birbirinden farklı hükümlerin şayet halk oylamasına
sunulması gerekiyorsa bunun farklı farklı oylanmasına
karar veriliyor. Ama bir de 13/8/1999 tarih, 4446
sayılı bir Kanun da burada. Bu da Anayasa değişikliği. Ben
o zaman burada Anayasa Komisyonu üyesiydim, milletvekiliydim. Hatırlayın,
tahkim tartışılmıştı, uluslararası tahkim, özelleştirme, devletleştirme. Farklı
üç maddeden birinin ayrı olarak halk oylamasına sunulmasına, iki maddenin ayrı…
Çünkü, özelleştirmeyle tahkim ayrı konulardır, çocuk
hakları ayrı konulardır değerli arkadaşlarım. 
Şimdi, dün bir örnek verdim. AKP’li bir arkadaşımız laf attı,
“Örneğin yanlış.” dedi. Ben dedim ki: “Şeker hastasına tutup da kalp hastasının
veyahut başka bir hastanın ilacını verirseniz tedavi etmez, öldürürsünüz.”
Arkadaşım itiraz etti.
Bakın, başka bir örnek vereyim: İlacın azı sağlık getirir -o
hastalığınızla ilgili olsa dahi- fazlası ölüm getirir, ölüm. Yani, burada
sendikal haklarla ilgili bir konuyu bir taraftan oylarken bir taraftan parti
kapatmayı oylarsanız birisi şeker hastasına iyi gelir, birisi kalp hastasına
iyi gelir; ha, o da hastalığı varsa. Hastalığı olmayan insana başka
hastalıkların ilacını verirseniz o hastayı öldürürsünüz.
Değerli arkadaşlarım, burada, tabii, bu görüşmeler yapılırken
değişik birtakım şeylerden söz ediliyor. Değerli Hasip
Kaplan burada olsaydı, keşke dinleseydi. Geçen gün bu Anayasa turlarında “Kan
nakli verdik.” diyor Sayın Hasip Kaplan, “AKP’nin bu
taslak için iki ünite kana ihtiyacı varmış, biz beş ünite kan verdik.” dedi.
Okumuşsunuzdur gazetelerde.
HAMİT GEYLANİ (Hakkâri) – O siyaset gereği bir ironi idi. Onu
kullanmanın gereği yok. 
H. TAYFUN İÇLİ (Devamla) – İroni, biliyorum, ben de ironi
yapacağım. Eleştiri anlamında söylemiyorum, çok güzel bir ironi yapmış, ben de
onun devamını getireceğim. 
Değerli arkadaşlarım, kan nakillerinde eğer uygun kan vermezseniz
o hastayı öldürürsünüz. Yani Rh+ A ise hasta, siz kan
verirken sizin kanınızın da Rh+ A olması lazım. Eğer,
kan uyuşmazlığı varsa hastayı öldürürsünüz; değil mi? Onu anlatmaya çalışıyorum
ironi olarak.
Şimdi, şu Anayasa taslağına bakıyorum: Barış ve Demokrasi
Partisindeki arkadaşlar kan nakli yaptılar, peki niye yaptılar? Bu birbiriyle
farklı konularda çünkü sizi ilgilendiren, hoşunuza giden maddeler var, hoşunuza
gitmeyen maddeler var, benim de bu taslak içinde hoşuma giden maddeler var,
hoşuma gitmeyen maddeler var. E, peki arkadaş, siz farklı farklı
konuları buraya ayrı ayrı getirirseniz, bu kadar birbirimizi yormamıza, tansiyonun
yükselmesine gerek kalmayacak. Kaldı ki, bu benim bir arzum değil, bu,
Anayasa’nın ruhu. Anayasa’nın ruhu… Kanunlar yapılırken neden madde ve madde
gerekçeleri yazılır? İleride bu, kanunlaştığı zaman bunu
uygulayan hâkimler, yargıçlar, avukatlar “Ya, bu insanlar neyi amaçlamışlar?”
diye bakmaları gereken gerekçelere bakarlar, Anayasa Komisyonundaki tutanaklara
bakarlar, teklif sahibinin, Hükûmetin, Komisyonun bu
konudaki düşüncelerine bakarlar, o da yetmez, Genel Kuruldaki benim yaptığım
konuşmaya, sizlerin yaptığınız konuşmaya bakarak kelime anlamında bulamadıkları
olayı yasanın ruhunda ararlar. 
İşte, Anayasa’nın 1987’de 175’inci maddesindeki olay budur.
Anayasa 175’i değiştirmeden, Anayasa 175 burada olduğu sürece, Anayasa’nın
175’inci maddesini görmezden gelerek böyle bir iş yaparsanız, bu nereden döner
değerli arkadaşlarım? Anayasa Mahkemesinden döner. Döndüğü zaman da, ne olur
Anayasa Mahkemesine saldırmayın. Onlar sizin yaptığınız, bizim yaptığımız
Anayasa’yı uygulamakla yükümlü. Siz Anayasa’yı değiştirmeden Anayasa’yı rafa
kaldırmaya kalkarsanız, kendi içimizde çelişkiye düştüğümüz gibi dünyaya da
rezil oluruz. 
Bakın, burada görüşeceğiz, Anayasa’nın 145’inci maddesini
değiştirmeye kalkıyoruz. Değerli arkadaşlarım, Anayasa’nın 145’inci maddesi
askerî yargıyla ilgili. Şimdi, biliyorsunuz, Ceza Muhakemeleri Kanunu’nda bir
gece yarısı önergesiyle değişiklik yapıldı, Anayasa Mahkemesi mevcut Anayasa’ya
göre bunu iptal etti, yürürlüğünü durdurdu. Şimdi, biz Anayasa 145’i
değiştirmeye kalkacağız, ama değiştirmeden, Türkiye’de hukuk dışı uygulamalar
yapılıyor. Onu anlatmaya çalışıyorum. Elimizdeki Anayasa’ya sadık kalmak durumundayız.
Anayasa’ya göre yemin ederken de Anayasa’ya sadakat yemini ettik. Evet, bizim
gücümüz var Anayasa’yı değiştirmeye ama neye göre, bizi sınırlayan olay nedir?
Bizi sınırlayan olay, elimizdeki Anayasa’dır; iki, içtihatlardır, yüksek yargı
organlarının kararlarıdır. Bir, Anayasa Mahkemesi eğer Anayasa’ya uygunluk
denetimi yapıyorsa, bu hak onların hakkıysa -ki hakkı- iki, Avrupa İnsan
Hakları Mahkemesi, Anayasa 90’a göre uluslararası sözleşmeler, devletler arasında yapılan sözleşmeler yasa üstü. 
Değerli arkadaşlarım, bunu her seferinde sizlere özellikle
belirtmek istiyorum, yine dün akşam söyledim. Eğer yasa koyucunun meramı başka
bir şey olsaydı derdi ki: “Değişikliğin tümü birden mi yoksa bölümler hâlinde
mi yoksa maddeler hâlinde mi oylanacağına Türkiye Büyük Millet Meclisi karar
verir.” Ama öyle dememiş. Ne demiş? Kelime anlamı “Hangilerinin birlikte,
hangilerinin ayrı ayrı oylanacağı Türkiye Büyük
Millet Meclisi tarafından kararlaştırılır.” demiş.
(Mikrofon otomatik cihaz tarafından kapatıldı)
BAŞKAN – Sayın İçli, lütfen sözlerinizi tamamlayınız.
Buyurun.
H. TAYFUN İÇLİ (Devamla) – Bitiriyorum Sayın Başkanım.
Değerli arkadaşlarım, sizlerden rica ediyorum, biz farklı
ülkelerin parlamentolarında çalışan insanlar değiliz, aynı ülkenin
çocuklarıyız. Bakın, dün, Çanakkale kara savaşlarının 95’inci yıl dönümüydü.
Avustralya Valisi, Başbakanı Çanakkale’de törenlere katıldı. Bakın, yıl 1915.
Dün, Taksim’de başka başka şeyler konuşuluyor. Bir yurt işgal ediliyor emperyalistler tarafından; bir tarafta,
Doğu cephesinde Ruslar işgal etmiş, bir tarafta, Çanakkale’de bir başkaları
işgal etmiş, İstanbul düşman işgali altında, her taraf işgal altında ve bu
ülkenin vatan evlatları vatan savunmasında işgalcilere karşı, emperyalistlere
karşı ama bu ülkede dün başka başka şeyler,
kardeşleri birbirine düşürecek oyunlar oynanmaya başlıyor. Aklımızı
başımıza toplayalım. Bu ülke bizim ülkemiz. Biz bu ülkenin insanlarıyız,
kardeşiz. Biz barış içinde yaşamak durumundayız ve iyi şeyler üretmek
durumundayız, tüketmek değil. Tükete tükete ülke ne
hâle geldi hep birlikte görüyoruz. Daha çok üretmeliyiz diyorum, daha çok
paylaşmalıyız diyorum ve teşekkür ediyorum, sağ olun.
BAŞKAN – Teşekkür ediyorum Sayın İçli.
Cumhuriyet Halk Partisi grup önerisi lehinde söz isteyen Beytullah Asil, Eskişehir Milletvekili.
Buyurun Sayın Asil. (MHP sıralarından alkışlar)
BEYTULLAH ASİL (Eskişehir) – Sayın Başkan, değerli
milletvekilleri; gençler ne istediğini biliyor; gençler, kendilerini
geliştirmek istiyor ve kendilerini geliştirebilmeleri için bizden ortam ve
fırsat istiyor; gençler, bir araya gelmek, tanışmak ve birbirine güvenmek
istiyor; gençler, katılmak, söz söylemek ve sorumluluk almak istiyor; gençler,
ne istediğini biliyor ve bizden de devlet olarak vecibelerimizi yerine
getirmemizi bekliyor. 
Ülkemizde, gençlik, doğrudan doğruya ya da dolaylı olarak
daima gündemimizde. Ülkemizin genç
nüfusu ve potansiyel gücü, gençliğin sürekli gündemde olmasının temel
nedenidir. Öncelikle belirtmek gerekir ki bir yerde sorun varsa, çözüm, o
sorunun farkına varmakla başlar. Sorunların tümünü içine alan bir bakış
açısıyla meselenin doğru bir şekilde ortaya konulması ve olası farklı çözüm
önerilerinin tartışılması ise çoğu zaman en iyi çözüm seçeneğini ortaya
çıkarır. Bütün bu nedenlerle, en iyi çözüm seçeneğini ortaya çıkarmak,
meselelerin doğru bir şekilde ortaya konulması ve farklı çözüm önerilerinin
tartışılmasına zemin hazırlamak gayesiyle Cumhuriyet Halk Partisinin vermiş
olduğu araştırma önergesinin lehinde söz aldım. Bu vesileyle yüce heyeti
saygıyla selamlıyorum. 
Değerli milletvekili arkadaşlarım, Toplum Gönüllüleri Vakfının
“Üniversite Gençliğinin İhtiyaçları Araştırması” adı altında yayımlandığı bir
araştırmada gençler sorunlarını nasıl ortaya koyuyor: 
“Üniversite öğrencilerinin sosyalleşmesinin önünde, örgütlenme
başta olmak üzere, ciddi yönetsel engeller var. Öğrencilerin bir araya
gelmesini sağlayacak kolaylıklar maalesef bizlere sağlanmıyor.” diyorlar. 
“Pek çok yerleşim biriminde sosyal hayat imkân ve ortamları yok,
var olan az miktarda imkân ise gençlerin yararına sunulmuyor, hizmet ve
kolaylıklar gençler gözetilerek düzenlenmiyor, gençlerden yararlanma öne
çıkarılıyor.” 
Akademik imkânsızlıkları sıralarken de kaynak azlığı öne çıkıyor
ancak gelişigüzel bir bolluktan çok, kendini geliştirme ve kendi kendine
öğrenmenin desteklenmesi gerektiğini ifade ediyorlar. 
Eğitim ve öğretim yönetimi noktasında, yönetimle öğrenci
arasındaki mesafe, öğrencilerin temel adalet duygularını zedeleyecek kadar
uzak. Kaynaklar öğrenci ihtiyaç ve koşullarına göre düzenlenip yönetilmiyor.
Yönetim bu konuda bir endişe de maalesef taşımıyor. 
Öğrenci koşullarına uygun barınma hizmeti sunulmuyor, yapılmıyor,
barınma hizmetleri, barınacak kişilerin ihtiyaçlarından çok, yönetimin
anlayışını yansıtacak şekilde hayata geçiriliyor. 
Yurt imkânları ve yurt hayatı hakkında görüşleri de şöyle: Kaynak
ve imkânlar az ancak bu az olan kaynak ve imkânların da bu kaynak ve
imkânlardan yararlanacaklar gözetilmeksizin kullanıldığını ifade ediyor. 
Yurtlar, asgari insani şartlara sahip değil, var olan şartlar onur
kırıcı. Sınırsız kaynaklar değil, insani şartlar ve kendisini geliştirme
düzenlemelerine ihtiyaç var. Yerleşkeler plansız, düzensiz, temel hizmetler
eksik veya koordineli değil, konumlama kötü. Yerleşke uygulamaları öğrencilerin
ihtiyaçlarını gözetmeden yürütülüyor. Araç ve yol eksiklikleri had safhada.
Üniversite içi ve dışı ulaşımda, gençler hiç yokmuş gibi uygulamalar yapılıyor.

Gençler, sadece ekonomik girdi olarak düşünülüyor. Öğrenim
hayatının koşullarına uymayan ulaşım, erişim ve koordinasyon zorlukları öne
çıkıyor. Sağlık güvencesi kapsam ve uygulamaları yetersiz. Üniversite
gençliğinin beslenme ihtiyaçları karşılanmıyor. Beslenme hizmetleri, sadece
beslenme mekânlarının varlığıyla sağlanmış kabul ediliyor. Pahalılığa ek olarak
kalite, temizlik, hijyen gibi, en önce sağlanması
gereken koşullar maalesef sağlanmıyor. 
İhtiyaçların karşılanmadığı noktalarda düşük maddi gelir düzeyi
bir sorun olarak ortaya çıkıyor. Hak, eşitlik, adalet ve insan hakları arasında
temel eksiklikler açıkça hissediliyor ve zaman zaman,
ihtiyaçların merkezinde yer alıyor. Gençliğin sahip olduğu imkânlar yetersiz
ancak mesele sadece bunlarla da ibaret değil. Mesele, bu
imkânların rasyonel olmayan uygulamalarla kullanılması. Rasyonel olmayan
yaklaşımların kaynağı, eldeki imkânların tasarlanmasından tüketilmesine kadar
hiçbir aşamasında gençliğin fikrinin alınmaması, gençliğin kendine özgü koşul
ve özelliklerinin hesaba katılmamasıdır. Gençliği hesabın dışında tutmak,
gençleri gelişmemiş nitelikleriyle baş başa bırakmaktır. Yüksek sesle söylemese
bile, geri kaldığının, geride ve yalnız bırakıldığının farkındadır.
Değerli arkadaşlarım, bunlar, gençlerin kendilerini ifade etmekte
zorlandıkları, üniversite tahsilleri boyunca karşılaştıkları sıkıntıları, gençlerin
kendi ağızlarından ifadeleri. 
O hâlde, ortada bu kadar çok genç kendini yalnız hissederken,
gençler kendilerini imkânsızlıklar içerisinde hissederken, gençler kendilerine
fırsat eşitliğinin tanınmadığı noktasında birleşmişken, hemfikirken bize düşen
görev de bu gençlerin önümüze koyduğu çözümsüzlüklere çözüm bulma noktasıdır.
Onun için de bu tür araştırma önergeleri bu yüce Meclisin önüne çıkmış bir
fırsattır. Bu araştırma önergelerini bir suçlama aracı olarak, bir gündemi
saptırma aracı olarak, gündem değiştirme aracı olarak kullandığımızı ifade eder
ve o yaklaşımla burada oy kullanırsanız bu fırsatları kaçırmış oluruz. 
Geçen, Yükseköğrenim Kanununda Değişiklik Yapılmasına Dair Kanun
Tasarısı üzerinde konuşurken de ifade ettim. Değerli arkadaşlarım, Türkiye’de
16-24 yaş arası 12,8 milyon genç var. Bu gençlerin yüzde 30’u çalışıyor, yüzde
30’u okuyor, yüzde 40’ı ise ne çalışıyor ne de okuyor; 16 ile 24 yaş arasındaki
5,1 milyon gencimiz ne çalışabiliyor ne okuyabiliyor. 
İşte, bu bir fırsat, bu araştırma önergeleri önümüze çıkmış büyük
bir fırsat. Bunu, muhalefetin Türkiye Büyük Millet Meclisini çalışmaya teşvik
etme noktasında, gençlerin meselelerini çözme noktasında, bu çözümü yakalama
noktasında bir fırsat olarak görüp ve bu fırsatı sunan muhalefete de teşekkür
etmek suretiyle, olumlu oy vermek suretiyle…
(Mikrofon otomatik cihaz tarafından kapatıldı)
BAŞKAN – Sayın Asil, lütfen tamamlayınız.
Buyurun.
BEYTULLAH ASİL (Devamla) – …bu araştırma önergelerinin ve bu
araştırma önergelerinin ortaya çıkartacakları çözüm önerilerini yüce Meclisin
önüne getirdiklerinde işte o zaman gençlerimizin önünü açacak güzel işleri
yapmış oluruz. Gençlerimizin önünü açmak demek, ülkemizin önünü, milletimizin
önünü, dünya insanlığının önünü de açmak demektir. O nedenle sizleri bu
önergeye destek vermeye davet ediyor, Milliyetçi Hareket Partisi olarak bu
önergeyi destekleyeceğimizi ifade ediyor, yüce heyetinizi saygıyla
selamlıyorum. (MHP sıralarından alkışlar)
BAŞKAN – Teşekkür ediyorum Sayın Asil.
Cumhuriyet Halk Partisi grup önerisi aleyhinde söz isteyen Kerem Altun, Van Milletvekili.
Buyurun Sayın Altun. (AK PARTİ
sıralarından alkışlar)
KEREM ALTUN (Van) – Sayın Başkan, çok değerli milletvekilleri;
Cumhuriyet Halk Partisinin üniversite öğrencilerinin barınma sorunlarıyla ilgili
grup önerisinin aleyhinde AK PARTİ Grubu adına söz aldım. Yüce Meclisi saygıyla
selamlıyorum. 
İlk önce, eğitimi ve yükseköğretimi konuşacağımıza göre, mümkün olduğu
kadar pedagojik ve akademik yaklaşımla konuya bakmak lazım. İlk önce, neden
yükseköğretim önemli, neden eğitim önemli? Bunun hiç tartışması yok. Bu ülkenin
nüfusunun yüzde 50’si yirmi sekiz yaşın altında. Dolayısıyla eğer biz bu nüfusu
çağın bilgi ve becerisiyle donatırsak, her türlü ihtiyaçlarını
karşılayabilirsek, başvurduğumuz ve nüfusu gittikçe ihtiyarlayan Avrupa
karşısında bu bizim için çok önemli bir avantaj olacaktır. Dolayısıyla,
muhalefetin eğitimle ilgili bu konudaki hassasiyetinin bir belirtisi olarak
böyle bir önergeyi getirmelerini de önemsiyoruz doğrusu. 
Ülkeler, kendi yükseköğretim sistemini ve bu sistemleri oluşturan
kurumların, millî ihtiyaçları dikkate alarak, ulusal kalkınmaya etkin bir
biçimde katkıda bulunulmasına yardımcı olacak önlemleri almak zorundadır. Hükûmetimiz, genç bir nüfusun ihtiyaç ve talebini karşılayabilmek
amacıyla yükseköğrenimi nitelik ve nicelik yönünden desteklemektedir. 
Adalet ve Kalkınma Partisi, sekiz yıldır iktidardadır ve bu
dönemde Türkiye’yi her alanda ileriye taşıyacak, insanımızın refahını, huzurunu
artıracak birçok hizmete imza attı. Eğitimi en önemli alanlarımızdan biri
olarak belirledik. Merkezî bütçeden en büyük payı ilk defa eğitime ayırdık.
2002 yılında 7,5 milyar TL olan Millî Eğitim Bakanlığı bütçesini 2010 yılında
28,24 milyar TL’ye yükselttik ve böylece 2002’ye göre yüzde 278’lik bir artış
sağladık. Buna paralel olarak, 2002 yılında 2,5 milyar TL olan yükseköğrenim
bütçesini yüzde 275 artırarak 9,4 milyar TL’ye çıkardık. 
Değerli milletvekilleri, üniversite öğrencilerinin 2003 yılındaki
birtakım bilgileri rakamlarla vermek istiyorum: 2003 yılında 45 TL olan kredi
miktarı, 2010 yılında yüzde 344 artışla 200 TL’ye ulaşmıştır. Yüksek lisans
öğrencileri, bunun 2 katı, 400 TL almaktadır. Doktora öğrencilerine ve amatör
millî sporcu olan öğrencilere 600 TL burs ödenmektedir. Bakınız, 2003 yılında
451 bin öğrenciye burs, kredi verilirken, bugün 2010 yılında kredi alan öğrenci
sayısı 960 bine ulaşmıştır. 2003 yılından itibaren, isteyen her öğrenciye
durumuna göre burs veya öğrenim kredisi verilmektedir. 
2003 yılında 188 bin olan yurt kapasitesi bugün itibarıyla 230
bine ulaşmıştır. 2003 yılından itibaren 50.387 yatak kapasiteli 130 adet yurt
blok hizmete girmiştir. 2010 yılından itibaren yatırım programına devam edilen
79 adet, 60.150 yatak kapasiteli yurt projeleri bulunmaktadır. Bunlardan 16 bin
kapasiteli 20 adet yurt önümüzdeki öğretim dönemi hizmete girecektir, diğerleri
ise inşaat ihalesi ve sözleşme aşamasındadır. 
Değerli milletvekilleri, verilen önerge önemlidir, biraz önce
söyledim. Ancak önemli bir başka konu da Meclisimizin gündemindedir.
Anayasa’nın kısmi değişikliğini yapıyoruz. Elbette yeri geldikçe, bizim de
önemsediğimiz bu konu enine boyuna tartışılacaktır. Millî Egemenlik Haftası’nda
görüştüğümüz Anayasa değişikliği bize 1920 yılındaki Birinci Kurucu Meclisi
hatırlatmaktadır. 
Müsaadenizle, örneklik bakımından biraz da Birinci Kurucu
Meclisten bahsetmek istiyorum. O günlerin zor şartları içinde, bugün duvarında
her gün birkaç kez okuduğumuz “Egemenlik kayıtsız şartsız milletindir.”
düsturunun yazıldığı Türkiye Büyük Millet Meclisi açıldı. O Meclis ki, bunca iş
arasında 1921 Anayasası’nı hazırladı hem de Polatlı’da düşmanın top sesleri
yankılanırken. 
Değerli arkadaşlar, Birinci Meclisin üyeleri çeşitli tabakalardan
gelmiş insanlardı. Aralarında hacılar, hocalar, gazeteciler, idareciler,
köylüler, esnaflar, elçiler, yüksek rütbeli subaylar, fikir adamları vardı.
Kılık kıyafetleri farklıydı, giyinişleri, zevkleri, hayat telakkileri
farklıydı. Kimisi çarıklı, kimisi sarıklıydı, kimisi setre pantolonlu, kimisi
şalvarlıydı; kimisi fes, kimisi kalpak, kimisi kasket, kimisi sarık taşıyordu.
Kimisi Konya’dan, kimisi Cebelibereket’ten, kimisi Karesi’den,
kimisi Erzurum’dan, kimisi doğudan, kimisi batıdan geliyordu. Bütün bu rengarenk, çeşit çeşit insanları
birleştiren tek bir emel vardı: Vatanın ve milletin kurtulması. Hepsinin
ideali, ihtirası, heyecanı buydu. Düşünceleri ihlas,
kalpleri hamiyet doluydu. Cesurdular, inandıkları dava için dünyaya kafa
tuttular. Nereleri varsa verdiler, neye inandılarsa onu söylediler.
Eğilmediler, ezilmediler. Hak dediler, yürüdüler arkalarına bakmadan. 
Birinci Meclis, milletimizin yiğit sesidir. Birinci Meclis,
heyecanın, vatan sevgisinin mabedidir. Birinci Meclis, feragatin, fedakârlığın
sembolüdür. Her şeyden önce, inandıkları için başardılar. Bu başarı, bu zafer,
doğunun pek çok milleti için de kutup yıldızı olmuş ve mücadele yollarını
aydınlatmıştır. Milletimizin istikbali için aynı ruh, aynı inanç ve aynı
heyecanla görev yapan bu gazi Meclisimizin saygıdeğer milletvekillerinin de bu
Millî Egemenlik Haftası’nda daha özgür, daha demokrat bir Türkiye için yoğun
mesai harcadıklarına tanıklık ediyoruz, tarih tanıklık ediyor milletimizin
ihtiyaç ve taleplerini karşılayacak daha sivil bir anayasa için. 
Saygıdeğer milletvekilleri, ülkemiz geçmişte büyük travmalar yaşadı. Artık hükûmetlerin,
partilerin, demokrasinin ve özgürlüklerin yasaklandığı dönemleri tarihin
karanlığına bırakalım, hukuk ve adaletin ileri standardı için adımlar atalım.
Bildik ezberlerden, millî iradeye vurulmak istenen prangalardan bir bir kurtulalım. Muhteşem maziyi muhteşem geleceğe
bağlayacak sözden, sevgiden köprüler yapalım. Aziz milletimizden alacağımız
ilham ve güçle aydınlık geleceğimizi birlikte inşa edelim. Demokrasinin
nimetlerinden birisi olan eşitliği, kantarı kanun olan, kantar topu da ehliyet,
hizmet, seçkinlik ve şahsiyet olarak belirlenen hakka ve adalete dayalı bir
eşitlik için çaba sarf edelim. Unutmayalım ki demokrasi ancak bir hukuk
devletinde yaşar, hepimize de lazımdır.
Bugün yüce Meclisimizin huzuruna gelen kısmi Anayasa değişikliği,
temel hak ve özgürlüklere ilişkin bölümleri evrensel standartlara uygun,
cumhuriyetimizin temel nitelikleri korunarak devlet yönetiminin esas
hükümlerine yer veren, kuvvetler ayrılığı prensibi dikkate alınarak yasama,
yürütme ve yargı erkleri arasında ilişkiler açık, net ve anlaşılır bir biçimde
hazırlanmıştır. 
(Mikrofon otomatik cihaz tarafından kapatıldı) 
BAŞKAN – Sayın Altun, lütfen
tamamlayınız.
KEREM ALTUN (Devamla) – Cumhuriyet Halk Partisi grup önerisi
aleyhinde oy kullanacağımızı belirtir, hepinizi saygıyla selamlarım. (AK PARTİ
sıralarından alkışlar)
BAŞKAN – Teşekkür ediyorum Sayın Altun.
KEMAL KILIÇDAROĞLU (İstanbul) – Sayın Başkan…
BAŞKAN – Sayın Doğru, İç Tüzük’ün 60’ıncı maddesine göre bir söz
talebiniz var, buyurun.
Bir dakikalık süre veriyorum.
VII.- AÇIKLAMALAR (Devam)
3.- Tokat Milletvekili Reşat
Doğru’nun, okullarını bitiren öğrenciler iş bulamadıkları için almış oldukları
öğrenci kredilerini ödeyemediklerinden Hükûmetin bu
kredi borçlarında bir iyileştirme yapması gerektiğine, kredi miktarının
artırılmasına ve imkânı olmayan öğrencilerin yurtlarda ücretsiz kalmasına
ilişkin açıklaması 
REŞAT DOĞRU (Tokat) – Teşekkür ederim Sayın Başkanım.
Üniversite gençliği okumak istiyor, barınmak istiyor, kredi ve
burs almak istiyor. Bunların yanında da özellikle son zamanlarda, okullarını
bitiren öğrenciler iş bulma umuduyla her tarafa doğru yöneliyor. Hükûmetin, acil olarak, okumuş olan gençlerimize iş bulması
gerekiyor. Özellikle de almış oldukları öğrenci kredilerini iş bulamadıkları
için de geri ödeyemiyorlar. Bundan dolayı da Hükûmetten
bu kredilerin borçlarında bir iyileştirme yapılmasını, faizlerin silinmesi
noktasında çalışma yapılmasını istiyorlar.
Ayrıca, üniversitede okuyan öğrencilerimizden bazıları çok zor
imkânlar içerisinde okumalarından dolayı da öğrenci yurtlarında ücretsiz
kalmayı ve kredi miktarının da artırılmasını bekliyorlar. 
Bunları dile getirmek istedim.
Teşekkür ederim Sayın Başkan.
BAŞKAN – Teşekkür ediyorum Sayın Doğru.
Cumhuriyet Halk Partisi grup önerisini oylarınıza sunuyorum…
III.- Y O K L A M A
(CHP sıralarından bir grup milletvekili ayağa kalktı)
KEMAL KILIÇDAROĞLU (İstanbul) – Toplantı yeter sayısı istiyoruz.
BAŞKAN – Bu arada yoklama talebi var, yerine getireceğim.
Sayın Kılıçdaroğlu, Sayın Hamzaçebi, Sayın Kaptan, Sayın Selvi,
Sayın Özdemir, Sayın Baratalı, Sayın Keleş, Sayın Barış, Sayın Köktürk, Sayın Yalçınkaya, Sayın Arıtman, Sayın Güner,
Sayın Köse, Sayın Ersin, Sayın Dibek, Sayın Öztürk,
Sayın Coşkuner, Sayın Meral, Sayın Coşkunoğlu, Sayın Ünsal.
Yoklama için üç dakika süre veriyorum.
(Elektronik cihazla yoklama yapıldı) 
BAŞKAN – Sayın milletvekilleri, toplantı yeter sayısı vardır.
V.- ÖNERİLER (Devam)
A) Siyasi Parti Grubu Önerileri (Devam)
2.- (10/20, 10/286, 10/441,
10/493) esas numaralı Meclis araştırması önergelerinin ön görüşmelerinin Genel
Kurulun 25/4/2010 Pazar günkü birleşiminde birlikte
yapılmasına ilişkin CHP Grubu önerisi (Devam)
BAŞKAN – Cumhuriyet Halk Partisi grup önerisini oylarınıza
sunuyorum: Kabul edenler… Kabul etmeyenler… Kabul edilmemiştir.
Birleşime beş dakika ara veriyorum.
Kapanma Saati: 15.01
DÖRDÜNCÜ OTURUM
Açılma Saati: 15.08
BAŞKAN: Mehmet Ali ŞAHİN 
KÂTİP ÜYELER: Gülşen ORHAN (Van),
Murat ÖZKAN (Giresun) 
BAŞKAN – Sayın milletvekilleri, Türkiye Büyük Millet Meclisinin
94’üncü Birleşiminin Dördüncü Oturumunu açıyorum.
Sayın milletvekilleri, alınan karar gereğince gündemin “Kanun
Tasarı ve Teklifleri ile Komisyonlardan Gelen Diğer İşler” kısmına geçiyoruz. 
1'inci sırada yer alan, Türk Ticaret Kanunu Tasarısı ve Adalet Komisyonu
Raporu'nun görüşmelerine kaldığımız yerden devam edeceğiz. 
VIII.- KANUN TASARI VE TEKLİFLERİ
İLE KOMİSYONLARDAN 
GELEN DİĞER İŞLER
A) Kanun Tasarı ve Teklifleri
1.- Türk Ticaret Kanunu Tasarısı
ve Adalet Komisyonu Raporu (1/324) (S. Sayısı: 96)
BAŞKAN – Komisyon? Yok. 
Ertelenmiştir. 
2'nci sırada yer alan, Türk Borçlar Kanunu Tasarısı ve Adalet
Komisyonu Raporu'nun görüşmelerine kaldığımız yerden devam edeceğiz. 
2.- Türk Borçlar Kanunu Tasarısı
ve Adalet Komisyonu Raporu (1/499) (S. Sayısı: 321)
BAŞKAN – Komisyon? Yok. 
Ertelenmiştir. 
3'üncü sırada yer alan, Milletlerarası Para Fonu ile
Milletlerarası İmar ve Kalkınma Bankasına Katılmak İçin Hükümete Yetki
Verilmesine Dair Kanuna Ek Milletlerarası Para Fonu Ana Sözleşmesinde
Değişiklik Yapılmasına İlişkin Belgelerin Onaylanmasının Uygun Bulunduğuna Dair
Kanun Tasarısı ve Dışişleri Komisyonu Raporu'nun görüşmelerine kaldığımız
yerden devam edeceğiz. 
3.- Milletlerarası Para Fonu ile
Milletlerarası İmar ve Kalkınma Bankasına Katılmak İçin Hükümete Yetki
Verilmesine Dair Kanuna Ek Milletlerarası Para Fonu Ana Sözleşmesinde
Değişiklik Yapılmasına İlişkin Belgelerin Onaylanmasının Uygun Bulunduğuna Dair
Kanun Tasarısı ve Dışişleri Komisyonu Raporu (1/761) (S. Sayısı: 458) 
BAŞKAN – Komisyon? Yok. 
Ertelenmiştir. 
4’üncü sırada yer alan, Kooperatifler Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı ile
Adalet ve Kalkınma Partisi Grup Başkanvekili Kayseri Milletvekili Mustafa Elitaş’ın; Kooperatifler Kanununda Değişiklik Yapılmasına
Dair Kanun Teklifi ile Tarım, Orman ve Köyişleri ile
Bayındırlık, İmar, Ulaştırma ve Turizm Komisyonları Raporlarının görüşmelerine
kaldığımız yerden devam edeceğiz.
4.- Kooperatifler
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı ile Adalet ve Kalkınma Partisi Grup Başkanvekili Kayseri
Milletvekili Mustafa Elitaş’ın, Kooperatifler
Kanununda Değişiklik Yapılmasına Dair Kanun Teklifi ile Tarım, Orman ve Köyişleri ile Bayındırlık, İmar, Ulaştırma ve Turizm
Komisyonları Raporları (1/811, 2/633) (S. Sayısı: 496)
BAŞKAN – Komisyon? Yok. 
Ertelenmiştir. 
5’inci sırada yer alan, Adalet ve Kalkınma Partisi Grup Başkanı
İstanbul Milletvekili Recep Tayyip Erdoğan ve 264 Milletvekilinin; 7/11/1982 Tarihli ve 2709 Sayılı Türkiye Cumhuriyeti
Anayasasının Bazı Maddelerinde Değişiklik Yapılması Hakkında Kanun Teklifi ve
Anayasa Komisyonu Raporu’nun birinci görüşmelerine kaldığımız yerden devam
edeceğiz. 
5.- Adalet ve Kalkınma Partisi
Grup Başkanı İstanbul Milletvekili Recep Tayyip Erdoğan ve 264 Milletvekilinin,
7/11/1982 Tarihli ve 2709 Sayılı Türkiye Cumhuriyeti
Anayasasının Bazı Maddelerinde Değişiklik Yapılması Hakkında Kanun Teklifi ve
Anayasa Komisyonu Raporu (2/656) (S. Sayısı: 497) (x)
BAŞKAN – Komisyon? Yerinde. 
Hükûmet? Yerinde. 
Sayın milletvekilleri, geçen birleşimde teklifin 15’inci
maddesinin oylaması tamamlanmıştı. 
Şimdi, 16’ncı maddeyi okutuyorum:
MADDE 16- Türkiye Cumhuriyeti Anayasasının 145 inci maddesi
aşağıdaki şekilde değiştirilmiştir.
“MADDE 145- Askerî yargı, askerî mahkemeler ve disiplin
mahkemeleri tarafından yürütülür. Bu mahkemeler; asker kişiler tarafından
işlenen askerî suçlar ile bunların asker kişiler aleyhine veya askerlik hizmet
ve görevleriyle ilgili olarak işledikleri suçlara ait davalara bakmakla
görevlidir. Devletin güvenliğine, anayasal düzene ve bu düzenin işleyişine
karşı suçlara ait davalar her hâlde adliye mahkemelerinde görülür.
Savaş hali haricinde, asker olmayan kişiler askerî mahkemelerde
yargılanamaz.
Askerî mahkemelerin savaş halinde hangi suçlar ve hangi kişiler
bakımından yetkili oldukları; kuruluşları ve gerektiğinde bu mahkemelerde adlî
yargı hâkim ve savcılarının görevlendirilmeleri kanunla düzenlenir.
Askerî yargı organlarının kuruluşu, işleyişi, askerî hâkimlerin
özlük işleri, askerî savcılık görevlerini yapan askerî hâkimlerin görevli
bulundukları komutanlıkla ilişkileri, mahkemelerin bağımsızlığı ve hâkimlik
teminatı esaslarına göre kanunla düzenlenir.”
BAŞKAN – Sayın milletvekilleri, 16’ncı madde üzerinde gruplar
adına ilk söz, Cumhuriyet Halk Partisi Grubu adına İzmir Milletvekili Sayın
Bülent Baratalı’ya aittir. 
Sayın Baratalı, buyurun efendim. (CHP sıralarından alkışlar) 
Süreniz on dakikadır. 
CHP GRUBU ADINA BÜLENT BARATALI (İzmir) – Sayın Başkan, değerli
milletvekilleri; Türkiye Cumhuriyeti Anayasasının Bazı Maddelerinin
Değiştirilmesi Hakkında Kanun Teklifi’nin 16’ncı maddesi üzerinde Cumhuriyet
Halk Partisi Grubunun değerlendirmelerini sunmak üzere söz almış bulunmaktayım.
Sizleri grubum ve şahsım adına saygıyla selamlıyorum.
Değerli arkadaşlar, anayasalar 1215’te Manga Carta
Libertatum ile başlar diye biliriz. İngiltere’de ve
bunun ardılları bütün ülkelerde anayasalar, çoğunlukla iktidarın, monark’ın, padişahın, sultanın, yani yetki kullananların,
muktedir olanların yetkilerinin yönetilenler adına sınırlanması için yapılır. 
Anayasalar daha çok içlerinde temel hakları, özgürlükleri
barındırırlar ve yine anayasalar, bunların kullanılmasını güvence altına
alırlar. Gerçi Sayın Burhan Kuzu “yüz elli yıl” diyor Türkiye’nin anayasal
geçmişine, ben aynı şekilde düşünmüyorum; çünkü Senedi İttifak’ı unutuyor.
Senedi İttifak’ın 1808 yılında olduğunu düşünürsek, Türkiye’de de anayasal
geleneğin an az iki yüz yıl olduğunu söylemek durumundayız. Senedi İttifak,
Tanzimat, Islahat fermanları, Birinci Meşrutiyet Anayasası, 1908 İkinci
Meşrutiyet Anayasası, Ankara Hükûmetinin yaptığı 1921
Anayasası, onun arkasından gelen cumhuriyet anayasaları; 24 Anayasası, 61 ve 82
anayasaları. Yani Türkiye’de önemli bir anayasal geleneğinin ve bir tabanın
olduğunu söylemek durumundayız.
Anayasalar toplumun bütün ihtiyaçlarını kapsarlar. Oysa, değerli milletvekilleri, bizim düzenlemelerimizde
anayasalar, toplumun devlet için tanzim ettiği bir yetki beratı olmak yerine,
devletin topluma çizdiği hadleri gösteren bir vesayet belgesi mahiyetindedir.
Bunu, 1982 Anayasası’na “hayır” demekten üç ay hapse mahkûm olan bir
milletvekili arkadaşınız olarak da söylüyorum. Türkiye’de anayasalar vesayet
anayasalarıdır. 
Yine Türkiye’de anayasalar gücü elinde bulunduranlar tarafından
yapılır. “Güç bendeyse ben yaparım,
oldu.” mantığı bugün burada da aynı şekilde tezahür etmektedir. Adalet ve
Kalkınma Partisi, Meclis üstünlüğünü kullanarak yeni bir anayasa yapmak
istemektedir.
Yine, bütün sorunların anayasalardan doğduğunu söylemek de bence
aymazlıktır, anayasaların her sorunu çözeceğini söylemek de sorunu basite
indirgemek olur. Bir toplumsal mutabakatın olması gereklidir çünkü anayasalar
toplumla yapılan bir sözleşmedir. Bunun daha çok zamanı… İhtilaller,
büyük harpler, büyük halk hareketleri sonunda yapılır anayasalar ama Türkiye'de
şimdi yapılıyor.
Peki, nasıl yapılmalı, ortam nedir? Bence uzun süre bir konsensüs aranmalı, toplumun bütün katmanları bu sürece
dâhil edilmelidir. Hiç beğenmediğimiz Afrika cumhuriyetlerinde bile, özellikle
Güney Afrika’da Anayasa yazma sürecinin yedi yıl sürdüğünü ve oradaki
yurttaşların bu sürece iki milyon önergeyle katıldıklarını düşünürsek bunu
önemsememiz gerekiyor.
Peki, Türkiye'de nasıl yapılıyor Anayasa, hangi ortamda yapılıyor?
Manzarayı umumiyeye bir bakmak istiyorum:
İşsizliğe bakıyorum, yüzde 14,5 olmuş. Bunun daha fazla olduğunu
biliyoruz.
170 bini mikro işletme düzeyinde olmak üzere kredi takibi altında
bulunan KOBİ sayısı 200 bin.
Her 4 üniversiteli gençten 1’isi işsiz.
9 milyona yakın engelli yurttaşımız kendi kaderine terk edilmiş.
Tarım ölmüş, çiftçi batmış. Son üç ayda gübre fiyatları yüzde
30-40 artarken buğdayın, ayçiçeğinin, arpanın fiyatları düşmüş; kırsal motorin
yine son bir yılda 2,3 liradan 3 liraya çıkmış. Gediz Ovası’nda, Saruhanlı’da 460 bin dönümlük ekili arazinin 350 bin dönümü
icralık; ilçede kayıtlı 17 bin çiftçinin 16 bin tanesine icra gitmiş. Bu aynı
manzara Türkiye'nin her tarafında var, Amik Ovası’nda da var, Harran Ovası’nda
da var. 
Yine, destekler konusunda 2010 yılında Hükûmetin
çiftçiye vermeyi taahhüt ettiği destek miktarı 2007’nin altında. 2009 yılında
verilen destek ise gayrisafi yurt için hasılaya oran
olarak 2002 yılının bile altında. 
Türkiye'nin dış borcu 130 milyar dolardan sekiz yılda 274 milyar
dolara çıkmış, 149 milyar dolar olan devlet borcu 302 milyar dolara yükselmiş.
Yani sekiz yıllık AKP İktidarında, cumhuriyet döneminden tam 2 misli borçlanma
olmuş. Bu paralara ne olmuş? Hiç açılan bir fabrika ve bir tane baraj olduğunu
söyleyemediğimiz gibi, Sayın Başbakan buradan 278 milyar TL’lik bir bütçe
yaptığımızı söyledi ama bu bütçenin 50 milyar TL’sinin bütçe açığı olduğunu, 57
milyar TL’sinin ise faiz ödemesi olduğunu nedense söylemedi.
Bu manzara altında Anayasa değişikliğini görüşüyoruz. Peki,
toplumun hangi katmanlarına çare oluyor bu Anayasa değişikliği, bakalım.
İşçinin, işsizin, memurun, emeklinin, esnafın, çiftçinin, sanayicinin,
öğrencinin, engellinin hiçbir derdine çare olmuyor. Şimdi de, değerli arkadaşlar,
çare olmadığı gibi, eğer bu değişiklik yapılırsa, yani “Sultan Recep Tayyip
Erdoğan anayasası” kabul edilirse -“SRTE” olarak ben bunu kısaca söylüyorum-
tam bir totaliter rejime Türkiye dönüştürülecektir. 
Şimdi, neden bu maddeyi görüşüyoruz? Çünkü bu madde 26 Haziran
2009 tarihinde bir gece yarısı kabul edilmişti, şimdi buna anayasal bir kılıf
hazırlanıyor. Mevcut askerlerin darbe yapmasını önlemek için cezalar konuyor ki
onlar sivil mahkemelerde yargılansın diye. Oysa Türkiye'nin mevcut düzenlemeleri,
böyle bir darbenin zaten askerî ve sivil yargı olarak önüne geçen
düzenlemelerdir. Çünkü darbe bir süreçtir değerli milletvekilleri. Darbeyi
sadece askerler yapacak diye bir kural da yoktur. Faşizm, askerî kurumların
sivil kurumlar üzerinde tahakküm kurduğu bir rejim olmak zorunda değildir. Çoğu
zaman, faşizm, sivil kurum ve kişilerin askerî kurumlar üzerinde vesayet
kurduğu bir rejimdir; şimdi yapılmak istenen gibi, uygulanmak istenen gibi.
Burada, bu değişiklikle yapılmak istenen, amaç, totaliter rejime gitme yolunda
bütün engelleri ortadan kaldırmaktır. 
Burada sekiz yıldır bir söylem duyuyoruz, “AB’ye uyum yasaları
çıksın.” diye. Halkımız böyle de uyutulmaya çalışılıyor. Buradan “Avrupa
demokrasisini getiriyoruz.” diyen arkadaşlarıma soruyorum: Avrupa'nın hangi
ülkesinde mutlak dokunulmazlık var? Avrupa'da hangi ülkenin devlet adamı
yargıdan kaçıyor? Avrupa'da hangi ülkede basın susturulmaya çalışılıyor,
gazetecilere fırça atılıyor ve devletin bu kürsüsünden, bu gazi Meclisten, bir
Başbakan Sayın Meclis Başkanını azarlıyor? Bunlar, değerli arkadaşlar,
öykündüğümüz Avrupa'da yok, yalnız Türkiye'de var. 
Eğer Avrupa'yı kıstas alacaksak, değerli milletvekilleri, değerli
muktedir arkadaşlar, iktidarın sahipleri, asgari ücret konusunda, çalışma
koşulları konusunda ve sosyal haklar konusunda Avrupa'yı kıstas alın.
“Sorunları çözdük.” diyorsunuz -bunu ortaya söylüyorum- ağalık düzeninde,
şeyhlik düzeninde, topraksız köylüye toprak için, berdelde, kan davasında, töre
cinayetlerinde, çocuk gelinler ve sokak çocukları konusunda ne yaptınız burada
sekiz yıldır? Bu düzeni
değiştirmek için neler yaptınız, hangi çareleri getirdiniz? Cevap
veriyorum: Hiçbirini yapmadınız. 
Değerli arkadaşlarım, daha önce de örnekleri görüldüğü gibi,
hukuku dolanmak adına ne varsa sizler tarafından gece yarısı getiriliyor. Yani,
ülkenin kaderini değiştirecek olan yasalar kamuoyunun bilgisine sunulmadan,
tartışılmadan, uzlaşıdan uzak “Ben yaptım, oldu.” mantığıyla, milletten kaçarak
gece yarısı çıkarılmaya çalışılıyor. Bunun bir nedeni var. Neden gece yarısı?
Suçüstü yakalanmamak için. Çünkü bunların gerçek yüzleri gün ışığında değil, kaos ortamında, puslu havalarda ve karanlıklarda açığa
çıkmaktadır ve çıkıyor. 
(Mikrofon otomatik cihaz tarafından kapatıldı)
BAŞKAN – Sayın Baratalı, süreniz doldu. Size ek süre veriyorum.
Lütfen konuşmanızı tamamlayın. 
BÜLENT BARATALI (Devamla) – Diğeri, bu paketle iktidar, kendi
hukuksuzluklarına karşı çıkabilecek tüm yargı denetimini bertaraf etme
amacındadır. Dünyanın hiçbir yerinde, hiçbir demokrasisinde, değerli
milletvekili, sanık kendi hâkimini tayin etmez. Oysa,
bu Anayasa Teklifi’yle, sanık ileride yargılanacağı hâkimi kendisi tayin
etmektedir.
Benim bir düşüncem var: Ben diyorum ki, bu teklif yoklukla
maluldür, çünkü antilaik faaliyetlerin odağı olmaktan
sabıkalı bir partinin demokratik bir anayasa yapma hakkı ve ehliyeti
bulunmamaktadır. Hukuki işlemlerde ehliyet esas olduğuna göre, bu da yoklukla
malul olduğuna göre, sanıyorum, değerli arkadaşlar, bunu uzun uzun tartışacağız, bu malullük hâlini.
Değerli arkadaşlar, AKP, bu değişiklikle, yargılanmaktan kurtulmak
ve ülkeyi yargı denetiminden uzak bir biçimde istediği gibi yönetmek
istemektedir. Böyle bir yönetimin cumhuriyetle, üstelik demokratik cumhuriyetle
bağdaşmayacağı çok açıktır. Bu değişiklikler, Türkiye Cumhuriyeti devletinin
kuruluşundan bu yana geliştirip ortaya koyduğu temel anlayışı tahrip eden,
kuruluş ilkelerine aykırı, hukuku siyasetin emrine almaya yönelik değişik bir
zihniyetin, karanlık bir zihniyetin tezahürüdür. 
Bu düşüncelerle, Cumhuriyet Halk Partisi Grubu olarak, az önce
açılımını yaptığım SRTE anayasasına, yani Sultan Recep Tayyip Erdoğan
anayasasına “hayır” diyor, bu düşüncelerle yüce Meclisi saygıyla selamlıyorum.
(CHP sıralarından alkışlar)
BAŞKAN – Sayın milletvekilleri, 16’ncı madde üzerinde ikinci söz,
Milliyetçi Hareket Partisi Gruba adına Mersin Milletvekili Sayın Behiç Çelik’e
aittir.
Sayın Çelik, buyurun efendim. (MHP sıralarından alkışlar) 
Sizin de süreniz on dakikadır.
MHP GRUBU ADINA BEHİÇ ÇELİK (Mersin) – Sayın Başkan, değerli
milletvekilleri; 497 sıra sayılı Anayasa Değişikliğine İlişkin Kanun
Teklifi’nin Anayasa’nın 145’inci maddesini değiştiren çerçeve 16’ncı maddesi
için söz aldım. Sizleri saygıyla selamlıyorum.
Değerli milletvekilleri, söz konusu Anayasa değişikliği, ülkemizin
temel nizamını tahrip edici mahiyet arz eden bazı hükümler incelendiğinde
açıkça görülecektir ki açılım politikalarına ve Habur
rezaletine hizmet etmektedir; Türk milletinin temel değerlerini tahrip
etmektedir; millî egemenliğin 90’ıncı yılında egemenliği ve bağımsızlığı
dönüştürmektedir. Bunu kabul etmek mümkün değildir. 
İktidar partisinin Anayasa’yı değiştirme aşamasına kadar getirdiği
yedi buçuk yıllık dönem, Türkiye'nin temel kurumlarının, iç dinamiklerinin, dış
politikalarının, güvenlik politikalarının, jeopolitik doğrularının
sulandırıldığı ya da farklı bir mahiyet arz edecek şekle dönüştürüldüğü dönemi
ifade etmektedir. Bunu özellikle vurguluyoruz çünkü farklı rejim arayışlarının
bir uğraşısı olduğunu görüyoruz. Bu bir iddia değil gerçektir. Bize gizli
gündem tatbikinin ipuçlarını vermektedir. Meşruiyet alanının dışına çıkmaya can
atan AKP’nin altından hukuki zemin kaymakta olduğu kesin ve gerçektir. 
AKP İktidarının meşruiyetini sağlayan yüzde 47 oyun demokraside
anlamı anayasal düzen içinde yasama ve yürütme faaliyetlerini icra etmesidir.
Elbette en çok oyu alan bir siyasi parti olarak AKP, iktidar olmalıydı,
olmalıdır ve olmuştur. Vatandaşın oyunun kutsal olduğuna inanan Milliyetçi
Hareket Partisi sonuçlara da saygı duymuştur ancak ne kadar oy alındığının
yanında oyların nasıl alındığının da önemine dikkat çekmek isterim. Gerilim
siyasetiyle, mağduriyet edebiyatıyla, hazine kaynaklarının istismarıyla,
muhtelif kanaat önderlerinin malum ikna yöntemleriyle, kamu çalışanlarının baskılanmasıyla,
sosyal devlet ilkesi dışına çıkılarak iane ve sadaka uygulamalarıyla, velhasıl
e-muhtırayla, sözde “Müslüman Cumhurbaşkanı” söylemleriyle, din
istismarcılığıyla…
AHMET YENİ (Samsun) – Ayıp, ayıp!
BEHİÇ ÇELİK (Devamla) - …millî iradenin iğfali sonucunu
doğurmuştur ki bu, kamu hukukunda önemli bir müessese olan siyasal meşruiyeti
gündeme getirir. Anayasa değişikliği bu bağlamda ele alındığında, uzlaşı
arayışı olmadığı için asla kamu vicdanında ve temel hukuk normları
muvacehesinde kabul görmez. 
Değerli milletvekilleri, “Statükoyu yıkacağız, statükoyla
mücadelemiz sürecek.” diyen AKP İktidarı, statükodan neyi kastettiğini açıklığa
kavuşturmalı ve kamuoyuyla paylaşmalıdır. Milliyetçi Hareket Partisi olarak
biz, Türk milletinin üstün millî ve manevi değerlerini korumayı ve
geliştirmeyi, Türkiye'nin kuruluş felsefesini savunmayı, millî devleti, üniter yapıyı, bayrağı, Türkçeyi, devletin ülkesi ve
milletiyle bölünmez bütünlüğünü, demokrasiyi, İstiklal Marşı’nı temel ve
vazgeçilmez, tartışılmaz ilkeler olarak benimsiyoruz. Statükoyu savunmak eğer
buysa, evet, biz statükocuyuz. Bunun tersini savunmak
yıkıcılıktır, bölücülüktür, anarşidir, kaostur.
Dünyada var olan sosyoekonomik ve kültürel bütün gelişmeleri takip edip
iktidarımızda reformist bir yaklaşımla uygulamak da temel gayemizdir. Bu
yönüyle atılımcı ve reformist yaklaşımımıza dikkatinizi çekmek isterim.
Değerli milletvekilleri, lekeli açılım siyasetinin hayata
geçirilmesine yol açacak olan bu Anayasa değişikliği aslında öncelik
sıralamasında aşağılarda olduğu anlaşılmaktadır. Türkiye'nin en öncelikli
sorunu açlık, işsizlik, yoksulluk, yolsuzluk, terör ve ekonomide ciddi
gerilemelerdir. Esnaf kepenk kapatıyor, mutfakta yangın var, memur, kamu
çalışanları ve işçiler perişan, öğrenciler perişan, asayiş bozuk ve intiharlar
artmış durumda, genel ahlak yozlaşmış, tarım sektörü ve çiftçiler çökertilmiş
ve çaresiz. 
Tekrar etmek isterim ki, böyle bir ortamda, biz, Anayasa
değişikliğinden ziyade insanları iş, güç sahibi yapacak, karınları doyuracak,
refaha ulaştıracak temel meseleleri tartışmalıydık, bu daha anlamlı olurdu ama
ne yazık ki gündeme getirilmekten kaçınılıyor.
Değerli milletvekilleri, sıklıkla ifade ettiğimiz gibi, siyasal
partilerin, muhtelif toplum kesimlerinin, devletin önemli kurum ve kuruluşlarının
görüşleri alınarak bir uzlaşma metni hazırlanması temel demokrasi değerlerine
uygun olurdu ama bu yapılmamıştır. Tam tersine, kurumlar arasına nifak
sokularak, onları birbirine düşürerek buradan güç devşirme faaliyeti oldukça
tehlikelidir, bu denenmiştir. Hele, bu, yargı erkini ele geçirme icraatı olarak
yapılırsa, kesinlikle dikta rejimine giden yolu açmış olur. Fitne çıkaran
fitnesinde önce kendi boğulur. AKP’nin izlediği politika ne yazık ki dayatmacı,
fitneci, nifakçı görünüm arz etmektedir. Tabiatıyla bu Anayasa değişikliği
toplum sözleşmesi özelliğinden uzak, konjonktürel
sayısal çoğunluğun oldu bittileriyle yürüyecek bir
süreci temin etmiştir.
Değerli milletvekilleri, her bakımdan tükenmiş olan bir iktidarın
dış desteklerle Anayasa değişikliği yapamayacağı açıktır. Yurt dışında
tasarlanmış, yurt içinde tanımlanmış, dolayısıyla kimliğini bulamamış bir
iktidarın bin yıllık kardeşliğe fitne tohumları ekerek sözde açılım
politikalarına hizmet edecek bir Anayasa değişikliğini bizim kabul etmemiz mümkün
değildir. Kanuna karşı hile yoluyla kuvvetler ayrımını kuvvetler birliğine
çevirerek otokratik yönetim özlemi dikkatimizden
kaçmamaktadır. Gelin, bu sevdadan vazgeçin, toplumu germeyin, bölmeyin,
mağduriyet edebiyatıyla milleti aldatmak ve kandırmak da artık mümkün değildir.
Gelin, ekonomik sorunlara çözüm bulun, dokunulmazlıkları kaldırın, parti
kapatmalarında bireysel sorumluluğu koyun, şiddet ve terör unsurunu ilave edin,
siyasi ahlak yasasını çıkarın, dolayısıyla Türkiye Büyük Millet Meclisinin denetim
mekanizmasını güçlendirin, yargı bağımsızlığını artıracak tedbirler alın.
Sayın Başkan, değerli milletvekilleri; Türk milletinin tarihin
derinliklerinde kurduğu en önemli kurum ordudur. Erinden en üst komutanına
kadar yüksek ahlak, disiplin, vakar, feragat ve fedakârlık timsali Türk ordusu,
daima insanlığa hakkı, adaleti ve barışı götürmüş, kadınıyla, çoluğuyla çocuğuyla bir bütün olarak birlikte gülmüş,
birlikte gururlanmış, birlikte ağlamıştır. Onun için Türk ordusu, mübarek bir
ocak, bağımsızlık ve egemenliğin yıkılmaz seddidir;
mazisinde vahşet, soykırım, katliam olmamıştır; bilir ki lüzum olmadıkça savaş
bir cinayettir. Batı tipi profesyonellik, lejyonerlik asla kabul edilemez; her
asker namusu ve şerefi için, aziz Türk milleti için yaşar ve ölür. Böyle bir
orduya dil uzatmak, aşağılamak, etkisizleştirmek olsa olsa
Türk milletinin hasımlarıyla iş birliği yapmak anlamına gelir ki bu da ihanetin
temel göstergesidir. Cumhuriyetimizin ve devletimizin ilelebet payidar olması,
demokrasimizin gelişerek hayatiyetini sürdürmesi ancak milletimizin üstün
değerleriyle bütünleşmiş ordumuz sayesinde mümkün olabilir. 
(Mikrofon otomatik cihaz tarafından kapatıldı)
BAŞKAN – Sayın Çelik, ek süre veriyorum, lütfen konuşmanızı
tamamlayın efendim. 
BEHİÇ ÇELİK (Devamla) – Sayın Başkan, teşekkür ediyorum. 
Bu sebeple, Türk ordusunun moralinin yüksek tutulması, her zaman
güç ve kudret sahibi olması düşmanlarımızı korkutur, dostlarımızı sevindirir. 
Burada bir hususa vurgu yapmak isterim. Bilindiği üzere geçen yıl
26 Haziran tarihinde 5918 sayılı Yasa yürürlüğe girdi ve 145’inci madde
hilafına bir düzenleme yapıldı. Ancak, Anayasa Mahkemesi bunu yürürlükten
kaldırdı. Mevcut 145’inci madde -Anayasa değişikliği de- söz konusu kanunun
iptaline gerekçe olan hususları kendi açısından düzeltme amaçlı bir uygulama
olarak getirilmektedir. 
Değerli milletvekilleri, AKP’nin tüm tertip ve tahriplerine rağmen
Türk milleti sağduyuyla kararını verecek, inançlarını, maneviyatını ve yüce
değerlerini koruyacaktır. Anayasa Değişikliği Teklifi “Kuvvetler ayrımının,
Devlet organları arasında üstünlük sıralaması” diye başlayan “Başlangıç”
bölümüne, 2’nci maddeye, 6’ncı maddeye, 14’üncü maddesine ve nihayet 175’inci
maddesine aykırılık teşkil etmektedir. Bu itibarla biz Milliyetçi Hareket
Partisi olarak bu Anayasa Değişikliği Teklifi’ne esastan ve usulden karşıyız.
Niyazımız odur ki, demokratik bir anayasa yapmak inşallah bize nasip olacaktır.

Çok teşekkür ediyorum. 
Saygılarımla. (MHP sıralarından alkışlar)
BAŞKAN – Sayın milletvekilleri, madde üzerinde üçüncü söz, Barış
ve Demokrasi Partisi Grubu adına Şanlıurfa Milletvekili Sayın İbrahim Binici’ye aittir. 
Sayın Binici, buyurun. (BDP sıralarından alkışlar)
Süreniz on dakikadır efendim. 
BDP GRUBU ADINA İBRAHİM BİNİCİ (Şanlıurfa) - Sayın Başkan, değerli milletvekilleri; 497
sıra sayılı Türkiye Cumhuriyeti Anayasasının Bazı Maddelerinde Değişiklik
Yapılması Hakkında Kanun Teklifi’nin 16’ncı maddesiyle ilgili Barış ve
Demokrasi Partisi adına söz almış bulunmaktayım. Bu vesileyle hepinizi saygıyla
selamlıyorum. 
Bu maddeye ilişkin Avrupa’daki örneklerini incelemekle sizleri
sunumumu yapmak istiyorum.
Almanya’da sadece savaş zamanında askerî mahkemelerin kurulmasına
izin veriliyor. İsveç, Letonya, Danimarka, Hollanda ve Finlandiya’da da askerî
mahkeme yok. Hollanda’da adli yargı için de bir özel daire bu görevi yerine
getiriyor. 
Avusturya Federal Anayasası’nın 84’üncü maddesiyle Avusturya’da
askerî yargılama yetkisi savaş zamanı hariç geçersizdir. Bu düzenlemeyle
Avusturya’da barış zamanında askerî mahkeme kurulması anayasal olarak mümkün
değildir. Genel yargıdan ayrı bir askerî yargı ve diğer hâkimlerden ayrı bir
askerî hâkimlik sistemi de yoktur. 
Çek Cumhuriyeti 1993’te askerî mahkemelerin görevlerini sivil
mahkemelere devretmiştir. Sivil mahkemelerde askerî suçların yargılanmasında
ayrı özel husus ve kurallar bulunuyor. 
Her fırsatta gelişmiş Avrupa demokrasisini referans gösteren AKP Hükûmeti, her nedense, Anayasa’nın 145’inci maddesi söz
konusu olunca bu ölçütü unutmuşa benziyor. Başta Avrupa ve Afrika ülkeleri
olmak üzere dünyada askerî yargının sivilleşme yoluyla tamamen kaldırılması
uygulaması ve eğilimi giderek yaygınlaşmaktadır. Bunun adil yargılanma hakkının
unsurları olan tabii hâkim ve yargılama birliği ilkeleriyle hâkim bağımsızlığı
ve tarafsızlığı ilkesi açısından ne kadar önem taşıdığı ortadadır. Bunu
sağlayacak olan ise, dünyada örnekleri görüldüğü gibi, sivilleşmedir. Bu
bakımdan, 145’inci madde tümden kaldırılamayacaksa en azından Anayasa’da askerî
mahkemelerin, sadece askerî personelin disiplin suçlarına bakan mahkemeler
olması lazımdır. AB ülkelerindeki standartlar bu şekildedir.
Sivillere karşı suç işleyen askerî personel sivil mahkemede
yargılanmalıdır. Askerî yargının varlığı ordunun varlığına bağlı olduğuna göre
bu yargının alanı da ordu mensupları ve onların askerî hizmetinin ifasından
kaynaklanan suçlar ve disiplin suçlarıyla sınırlı olmalıdır. Tersinden
söylersek, askerî yargı, askerlerin askerî suç kapsamı dışında kalan suçlarında
görevli olmama ve sivil kişileri yargılayamamalarıdır. 
Ayrıca, askerî suçları tanımlayan maddelerin kapsamı dar
tutulmalıdır. Kanunlardaki “askerî görev” tanımlamaları askerî darbelere de
zemin sunacak kadar genişletilmiştir çünkü askerî suçlar dışında kalan suçlar
bakımından asker kişileri askerî yargılamaya tabi tutmak, askerî yargının
varoluş mantığına da aykırıdır. Keza, sivil kişilerin de askerî yargılamaya
bağlı kılınmaları hem doğal yargıç ilkesine aykırılık teşkil etmekte hem de
askerî mahkemelerin varoluş gerekçelerine ters düşmektedir.
Sayın Başkan, değerli milletvekilleri; Parlamentoya geldiğimiz ilk
günden beri hep şunu ısrarla dile getirdik: “12 Eylül faşist darbe
Anayasası’nın tümden değiştirilmesi şarttır.” dedik. Türkiye’de büyük çoğunluğu
AB sürecinde dış dinamiklerin etkisiyle yapılan değişikliklere rağmen
hastalıklı birçok anayasal kurum hak ve özgürlükleri tehdit etmekte, toplumsal
barışın tesis edilmesi imkânsız hâle getirilmektedir. Bu yapıyla, köklü bir
hesaplaşmaya girilmeden atılacak demokratikleşme adımları güdük kalmaya
mahkûmdur. 
Hafızalarımızdan silinmeyen “iyi çocuklar” lafını bu ülkede herkes
her zaman hatırlamalıdır. Şemdinli davasını hepiniz hatırlıyorsunuz. Birileri
çıktı “iyi çocuklar” dedi. Hakkında Van 3. Ağır Ceza Mahkemesi tarafından çete
oluşturmak ve adam öldürmek suçlamalarından otuz dokuzar yıl hapis cezası
verildi. Hemen ardından bu kuvvet devreye girdi. İlgili iddianameyi hazırlayan
Van Cumhuriyet Savcısı Ferhat Sarıkaya HSYK tarafından meslekten ihraç edildi.
Şemdinli davasında, askerî yargı, hemen ilk celsede iyi çocukları suçsuzmuş
gibi toplumun içerisine salıverdiler. Sivil yargının makul sürede
neticelendirdiği dava uzatılmaya başlamış ve görevsizlik kararı verilerek dava
tekrar yargıya havale edilmiştir. 
Evet, askerî yargının etkin soruşturma ve adil yargılama
yapmadığına ilişkin daha onlarca örneği bu kürsüde verebiliriz. Bunun temel
nedeni ise askerî yargının bağımsız olmaması ya da olamamasıdır. Bağımsızlığın
olmadığı yerde tarafsızlık olabilir mi? Netice olarak, ülkemizde askerî yargı
hiçbir şekilde bağımsız değilken, yıllardır, Adalet Bakanı ve Müsteşarının
Hâkimler ve Savcılar Yüksek Kurulunda bulunması nedeniyle yargının bağımsız
olmadığını ileri sürenlerin askerî yargıyı görmezlikten gelmeleri
düşündürücüdür. 
Değerli Başkan, sayın üyeler; Birleşmiş Milletler İnsan Hakları
Komitesinin Uluslararası Medeni ve Siyasi Haklar Sözleşmesi’nin 14’üncü
maddesine ilişkin 1984 tarihli genel yorumunda üye devletlere aşağıdaki uyarı
açıklanmıştır. 
Komite, birçok ülkede sivilleri yargılayan askerî ya da özel
mahkemelerin varlığını not eder. Bu, adaletin eşit, tarafsız ve bağımsız
şekilde icrasına ilişkin ciddi sorunları beraberinde getirmektedir. Bu gibi
mahkemelerin çoğunlukla kurulma nedeni, normal adli standartlardan farklı
istisnai usullerin uygulanmasına imkân sağlamasıdır. Sözleşme, bu kategorideki
mahkemelerin kurulmasını yasaklamaz iken sözleşmede öngörülen koşullar bu
mahkemelerde sivillerin yargılanmasının çok istisnai durumlarda olmasını ve
14’üncü maddede öngörülen tüm garantileri gerçekten sağlaması gerektiği
sonucunu doğurmaktadır. Komite, sivilleri yargılama yetkisi tanıyan bazı taraf
devletlerin raporlarında bu konuda ciddi bilgi eksikliği olduğunu not
etmektedir. İnsan haklarının etkin kurulması ve adaletin düzenli olarak icrası
için gerekli olan 14’üncü maddedeki sıkı garantiler bazı ülkelerdeki askerî
mahkemeler ve özel mahkemeler tarafından sağlanmamaktadır. 
Sayın Başkan, değerli üyeler; bazılarının iddia ettiği gibi
“Halkımızın anayasal düzenlemelerine ihtiyacı yok.” belirlemesi hiç de doğru
değildir. Bu söylem, halktan kopuk olmanın en bariz göstergesidir.
(Mikrofon otomatik cihaz tarafından kapatıldı)
BAŞKAN – Sayın Binici, süreniz doldu. Size de ek süre veriyorum,
lütfen konuşmanızı tamamlayın.
İBRAHİM BİNİCİ (Devamla) – Teşekkür ediyorum Sayın Başkan.
Bugün ülkemizde 120 bini aşkın tutuklu ve hükümlü bulunuyorsa, bu
12 Eylül darbesinin bir sonucu değil midir? 
Toplumsal barış ve uzlaşı esas alınacaksa, Anayasa’nın bir bütün
olarak değiştirilmesi vazgeçilmez ön koşulumuzdur. Bugüne kadar, 82 darbe
Anayasası on altı kere değiştirilmiştir. Bu on yedi değişiklik de bu ülkeye
demokrasiyi, kardeşliği, birlikte özgür yaşamı getirmeyeceğine inanıyoruz.
Anayasa Komisyonu Başkanı Sayın Burhan Kuzu bu değişiklik Komisyonda
görüşülürken aynen şöyle demiştir: “Bu metot Anayasa’yı yamalı bohçaya çevirme,
bağlantıyı koparma tehlikesi taşısa da, muhteva olarak ilerlemeye yol
açmaktadır. Yeni bir anayasa yapmak arzu edilendir ancak çeşitli sebeplerle
gerçekleştirilememiştir.” diyor. Bu söylem dahi, yeni bir anayasanın
gerekliliğini net olarak ortaya koymaktadır. Dileğimiz şudur ki, bu Meclisin en
kısa sürede Anayasa’yı bir bütün olarak değiştirmesidir.
Hepinizi saygıyla selamlıyorum. (BDP sıralarından alkışlar)
BAŞKAN – Teşekkür ederiz Sayın Binici.
Madde üzerinde gruplar adına son söz, Adalet ve Kalkınma Partisi
Grubu adına Kastamonu Milletvekili Sayın Hakkı Köylü’ye
aittir.
Sayın Köylü, buyurun efendim. (AK PARTİ sıralarından alkışlar)
Süreniz on dakikadır.
AK PARTİ GRUBU ADINA HAKKI KÖYLÜ (Kastamonu) – Sayın Başkan,
değerli milletvekilleri; görüşmekte olduğumuz Türkiye Cumhuriyeti Anayasasının
Bazı Maddelerinde Değişiklik Yapılmasına İlişkin 497 sıra sayılı Kanun
Teklifi’nin çerçeve 16’ncı maddesiyle değiştirilmesi öngörülen Anayasa’mızın
145’inci maddesiyle ilgili olarak AK PARTİ Grubu adına söz almış bulunuyorum.
Yüce Meclisi saygı ile selamlıyorum. 
Sayın Başkan, değerli milletvekilleri; görüşmekte olduğumuz kanun
teklifinin çerçeve 16’ncı maddesiyle Anayasa’nın 145’inci maddesinde bazı
değişiklikler yapılması düşünülmüştür. Yapılması öngörülen değişiklikler;
mevcut hükümde oldukça geniş şekilde düzenlenmiş olan askerî yargının görev
alanına bazı sınırlamalar getirilmiştir. Anayasa’nın 145’inci maddesinin
birinci fıkrasında yer alan askerî mahkemelerin görev alanını belirleyen;
“askerî suç” , “asker kişi” , “askerî mahal” , “askerî hizmet ve görevle ilgili
olarak işlenen suç” gibi kavramlar soyut nitelikte ve yoruma açıktır. Bu
kavramların içi zaman zaman çıkarılan kanunlarla
doldurulmuş, zaman zaman mahkeme içtihatlarıyla
doldurulmuş ve bunlar arasında da zaman zaman
çelişkiler ortaya çıkmıştır. 
Konuyla ilgili birkaç açıklama yapmak istiyorum: Avrupa İnsan
Hakları Mahkemesinin sivillerle ilgili, sivillerin askerî mahkemede
yargılanmasından dolayı ülkemiz aleyhine vermiş olduğu -isimlerini burada
saymayacağım- birçok karar mevcuttur. Gene 2008 yıllı Avrupa Birliği Komisyonu
tarafından yayınlanan Katılım Ortaklığı Belgesi’nin “Kısa Vadeli Öncelikler”
bölümünün “Güvenlik Güçlerinin Sivil Denetimi” başlıklı bölümünde gene askerî
mahkemelerin yetkisinin askerî personelin yargılanmasıyla ilgili olarak
sınırlandırılması istenmiştir. Gene Katılım Ortaklığı Belgesi’nin, 2006
yılındaki, “Kısa Vadeli Öncelikler” başlıklı bölümde de sivil, asker ilişkileri
üzerinde durulurken gene “Askerî mahkemelerin sivilleri yargılamasının önüne
bütün engeller konulmalı ve sivillerin hiçbir şekilde bu mahkemelerde
yargılanmaması sağlanmalıdır.” denilmiştir. 
Türkiye’nin askerî mahkemeler ve askerî idare mahkemelerinin
hukuki kararlarının da temyiz mercisi olarak Yargıtayın
ve Danıştayın birer dairesi tarafından yerine
getirilmesi tavsiye edilmiştir. Yürürlükteki metne bakacak olursak, Anayasa’nın
145’inci maddesinde askerî yargı; askerî mahkemeler ve disiplin mahkemeleri
olarak ikiye ayrılmıştır. Bu mahkemeler asker kişilerin askerî olan suçlarıyla
bunların asker kişiler aleyhine veya askerî mahallerde yahut askerlik hizmetleriyle ve
görevleriyle ilgili olarak işledikleri suçlara bakmakla görevli oldukları
belirtilmiştir. Askerî mahkemelerin asker olmayan kişilere ait suçları da özel
kanunda belirtilen şekilde, ne zaman ve hangi suçlarda yargılayacaklarına dair
de hüküm vardır. Keza, sıkıyönetim mahkemelerinin de hangi suçlara ve hangi
kişileri yargılayacağına dair hükümler koyduğu görülmektedir. Keza “Askerî
yargı organlarının kuruluşu, işleyişi, askerî hâkimlerin özlük işleriyle askerî
savcılık görevlerini yapan askerî hâkimlerin mahkemelerinde görevli
bulundukları komutanlıkla ilişkileri, askerî hâkimlik teminatı, hâkim
bağımsızlığı ve askerlik hizmetlerinin gereklerine göre düzenlenir.” hükmü
vardır.
İşte, bunlarla birlikte Avrupa ülkelerine de şöyle bir göz
attığımız takdirde, İngiltere, İspanya, İtalya, Yunanistan, Polonya ve
İrlanda’da askerî mahkemeler vardır, sadece asker kişileri yargılamakla
görevlidirler. Bunun dışında Fransa’da, Paris’te askerî mahkeme bulunmaktadır.
Bu da Fransa dışında askerlerin görevleriyle ilgili olarak işledikleri suçlara
bakmakla görevli bir mahkemedir. Bu arada, Danimarka’da sadece açık denizde
bulunan askerlerin savaş gemilerinde işledikleri suçları ve Grönland’da
işlenen suçları yargılamaktadır. Fransa ve Danimarka’da bu şekildeyken,
Belçika, 2004 tarihinden itibaren askerî mahkemeleri tamamen kaldırmıştır.
Bunun dışında, Almanya, Hollanda, Belçika, Avusturya gibi ülkelerde savaş
zamanında askerî mahkemeler kurulabilmektedir. İsveç’te ise savaş zamanında
dahi askerî mahkeme kurulmamaktadır.
İncelenen bu ülkelerden ayrı bir askerî mahkemesi olanların
haricinde ülkemizde olduğu gibi buralardaki askerî mahkemelerin komutanlıkla
ilişkileri son derece sınırlıdır. Bizde ilişkilerin ileri derecede olduğunu
anlatmak için size sadece Askerî Mahkemeler Kuruluşu ve Yargılama Usulü
Kanunu’ndan bir iki hüküm okumak istiyorum. Tutuklama kararlarıyla ilgili
hüküm, 69’uncu maddede şöyle diyor: “Askerî mahkemede kıta komutanı veya askerî
kurum amiri şüphelinin tutuklanmasını istediği takdirde mahkemeden böyle bir
talepte bulunabilir, ayrıca savcı da bulunabilir. Savcıya tutuklama talebini
intikal ettirdiğinde askerî savcı bu talebi mahkemeye intikal ettirmek
zorundadır.” 
Arama, zapt ve el koyma… Ceza Muhakemesi Kanunu’na göre arama
kararı verme yetkisi hâkime ait iken, gecikmesinde sakınca bulunan hâllerde
bunu cumhuriyet savcısı kullanmakta iken, askerî yargıda ise askerî mahkeme
teşkilatında askerî mahkeme bulunan kıta komutanı veya onun izin verdiği kurum
amiri yahut da onların izin verdiği kişiler tarafından arama yapılabilmektedir.

Bütün bunları ne için söylüyoruz? Bunların yapılış sebebinin
başında askerî düzenin ve ordunun disiplininin ön planda geldiği hükmü gözümüze
çarpmaktadır. Burada, ordunun disiplininin ön planda geldiğini kabul etmekle
birlikte, eğer disiplin her şeyin önünde geliyorsa, bu takdirde, bu
mahkemelerin görevine giren suçlarda da birtakım kısıtlamalar, sınırlamalar
yapmamız gerekmektedir ki disiplinin ötesine taşmasın.
Askerî mahkemelerin görev alanı askerî suçların yargılanmasıyla
sınırlandırılmaktadır bu durumda. Askerî suç ise yüksek mahkeme tarafından
tanımlanmış, askerî suçun unsurları “Bir askerî yararı ihlal etmek.” ve “Askerî
nitelikte olmak.” şeklinde açıklanmıştır. 
Gene askerî mahkemelerin görev alanı tanımlanırken ve mahkemelerin
teşkilatı, yapılanması gündeme gelirken hâkim bağımsızlığı ve hâkim teminatı
esas alınmış ancak bunun yanında askerî hizmet ve görevin gerekleri de ilave
edilmiştir. Bu takdirde elbette ki hâkim bağımsızlığı ve hâkim teminatı biraz
da olsa geriye itilebilecektir.
Bütün bunları değerlendirdiğimizde, gerek Avrupa İnsan Hakları
Mahkemesinin kararları gerekse Avrupa Birliğiyle olan sözleşmelerimiz birlikte
nazara alındığında askerî mahkemelerin görev alanında bir daraltma yapmamız
gerektiği açıkça ortaya çıkmaktadır. 
Burada ne yapılmıştır, kısaca ondan bahsedeyim. Birincisinde,
asker olmayan kişilerin savaş hâli haricinde askerî mahkemelerde
yargılanamayacağı esası getirilmiştir. Herkesin de çok iyi bildiği gibi, bunun,
asker olmayan kişilerin, sivillerin askerî mahkemede yargılanmasının en bariz
görüldüğü hâller sıkıyönetim hâlleridir. Sıkıyönetim mahkemelerinde sivil hâkim
ve savcılar da görev yaptığı hâlde -oradaki askerî hâkimlerin elbette ki
beceriksiz falan olduğunu kesinlikle düşünecek değilim; onlar da cansiparane çalıştığı hâlde- sistemin yapısından
kaynaklanan, Askerî Yargılama Usulü Kanunu’ndan, Askerî Ceza Kanunu’ndan
kaynaklanan bazı sorunlardan dolayı birçok kişi mağdur olmuştur. İşte
hedefimiz, tekrar bu mağduriyetlere imkân verilmemesidir. 
Bir başka düzenleme, askerî mahallerde işlenen suçların askerî
mahkemelerin görev alanından çıkarılmasıdır. Elbette ki askerî mahallerde
işlenen asker kişilerin görevleriyle ilgili suçları veya asker kişilerin
askerlere karşı işledikleri suçlar tabii ki askerî mahkemelerin görevine
girecektir. 
Bu değişiklikle, askerî mahkemelerin görev ve yetkilerinin
demokratik hukuk devletinin gerektirdiği ölçülerde ve bu çerçevede yerine
getirilmesi düşünülmüştür. 
Teklifi, bu duygu ve düşüncelerle tasviplerinize sunarak hepinizi
saygıyla selamlıyorum. (AK PARTİ sıralarından alkışlar) 
BAŞKAN – Sayın Köylü, teşekkür ederim.
Şahıslar adına konuşmalara geçiyoruz. 
İlk söz, Adıyaman Milletvekili Sayın Ahmet Aydın’a aittir.
Sayın Aydın, buyurun. (AK PARTİ sıralarından alkışlar) 
AHMET AYDIN (Adıyaman) – Sayın Başkan, değerli milletvekilleri;
görüşülmekte olan teklifin çerçeve 16’ncı maddesi üzerine söz almış bulunuyor,
yüce heyetinizi saygıyla selamlıyorum.
Değerli arkadaşlar, bu maddeyle Anayasa’nın mevcut 145’inci
maddesi yeniden düzenlenmektedir. Dolayısıyla, askerî yargının görev alanı
çağdaş bir hukuk anlayışıyla yeni bir yapıya kavuşturuluyor.
Yapılan bu değişiklikle, askerî mahkemeler, asker kişiler
tarafından işlenen askerî suçlar ile bunların asker kişiler aleyhine veya
askerlik hizmet ve görevleriyle ilgili olarak işledikleri suçlara ait davalara
bakmakla görevlendirilmektedir. 
Yine, diğer taraftan, devletin güvenliğine, anayasal düzene ve
anayasal düzenin işleyişine karşı işlenen suçların yer aldığı davaların ise her
hâlükârda, kim tarafından işlenirse işlensin, adliye mahkemelerinde görüşülmesi
esas alınıyor.
Yine bu hükümle birlikte, savaş durumu haricinde, asker olmayan
kişilerin askerî mahkemelerde yargılanamayacağı ifade edilmiştir. 
Sayın Başkan, değerli milletvekilleri; bugün, modern dünyada
askerî yargının görev alanı daralmakla birlikte gittikçe adli yargının denetimi
altına girmiş ve hatta birçok ülkede askerî yargı tamamen kaldırılmıştır. Bugün
ülkemizde de, dünyadaki diğer demokratik ülkelerde mevcut olan böyle bir askerî
yargı sistemine ihtiyaç vardır. Burada önemli olan, demokratik, hukukun
üstünlüğüne dayanan, yargı birliği çerçevesinde adil yargılanma hakkı ve doğal
yargıç ilkelerinin oluşturulmasıdır. 
Yine bilindiği üzere, taraf olduğumuz Avrupa İnsan Hakları
Sözleşmesi ile mevcuttaki bir kanun arasında çatışma çıktığı takdirde
uluslararası sözleşme esas alınmaktadır. Bu sebeple, Avrupa İnsan Hakları
Mahkemesi de vermiş olduğu pek çok kararında, sivillerin askerî mahkemelerde
yargılanmasını, bağımsızlıktan ve tarafsızlıktan yoksun bir mahkeme tarafından
yargılandığı için, dolayısıyla, sözleşmenin 6’ncı maddesinde ifade edilen “adil
yargılanma hakkı ihlali” olarak görmektedir. Ergin-Türkiye kararında olduğu
gibi, Erikçi-Türkiye kararında olduğu gibi, sayabileceğimiz çok sayıda karar
var Türkiye aleyhinde işlenmiş. 
Mahkemenin -bu özellikle çok önemlidir- bir diğer çarpıcı gerekçesi
de, Türkiye'nin Avrupa Konseyi ülkeleri arasında, sivillerin barış zamanında
askerî mahkemelerde yargılanabildiği tek ülke olarak yer almasıdır. Burası çok
önemlidir değerli arkadaşlar, Avrupa Konseyi ülkeleri arasında bir tek
Türkiye’de barış zamanında siviller askerî mahkemede yargılanabiliyor. 
Yine, öte yandan, mahkemeye göre demokratik ülkelerde ordunun asli
görevinin ulusal güvenlikle sınırlı olması gerçeği yer almaktadır. Yargı
gücünün ise sivil iradeye ait olması gereği tartışmasızdır. 
Sayın Başkan, değerli milletvekilleri; mukayeseli hukuku
incelediğimiz zaman da, çoğu demokratik ülkelerde ayrı bir askerî yargı
sisteminin bulunmadığını ve asker kişilerin de adli mahkemelerde yargılandığını
görmekteyiz. Bazı ülkelerde ise askerî mahkemeler sadece disiplin mahkemesi
olarak görev yapmaktadır. Yine, Anayasa Mahkememiz de benzer bir içtihatla,
“Suçun Askerî Ceza Kanunu’nda açıkça yer alması onun askerî suç sayılmasına
yetmeyecektir.” şeklinde bir karar vermiştir. 
İster günümüzdeki evrensel insan hakları çerçevesinde olsun
ister Avrupa İnsan Hakları Mahkemesinin konuyla ilgili kararları olsun, yine
uluslararası referans belgeleri olarak gördüğümüz katılım ortaklığı belgesi,
ilerleme raporları ve iştişari ziyaret raporlarına
baktığımız zaman, mukayeseli hukuku incelediğimiz zaman, Anayasa Mahkemesinin
bu konuyla ilgili vermiş olduğu karara baktığımız zaman ve bunların hepsini
birlikte incelediğimiz zaman bu madde değişikliğinin çağdaş hukuk anlayışı
çerçevesinde bir düzenleme olacağı da kaçınılmazdır. 
Sayın Başkan, değerli milletvekilleri; AK PARTİ olarak bugüne
kadar yapmış olduğumuz tüm çalışmaların temelinde ve hizmetlerin odağında insan
vardır. Dili, dini, rengi, ırkı ne olursa olsun herkese eşit ve adil bir hizmet
sunmanın gayreti içerisinde olduk ve olmaya devam edeceğiz; zira,
insanı yaşatarak devleti yaşatmaya çalışıyoruz. 
Bugün dünyanın 17’nci büyük ekonomisi konumuna gelmiş, bölgesinde
lider, komşularıyla iyi ilişkiler kurabilen, artık işkence ve kötü muameleyle
anılmayan ve uluslararası alanda her açıdan çok daha iyi bir yerde olan bir
Türkiye var. AK PARTİ’yle birlikte Türkiye büyüyor,
kalkınıyor, gelişiyor, demokratikleşiyor, çağdaş dünyayla entegre
oluyor. 
(Mikrofon otomatik cihaz tarafından kapatıldı)
BAŞKAN – Sayın Aydın, lütfen konuşmanızı tamamlayınız efendim. 
AHMET AYDIN (Devamla) – Bizler, demokratik yapıyı güçlendirmek
suretiyle on yılların birikmiş tüm sorunlarını çözmeye çalışıyoruz ve
çözüyoruz. Artık, devlet, korkularını bıraksın istiyoruz, siyaset ise korkular
üzerinde yapılmasın, hepimizin ortak hassasiyetleri, siyasette istismar
edilmesin istiyoruz ve bu ülkede yaşayan herkes eşit, özgür ve onurlu bir
vatandaş olduğunu hissetsin istiyoruz; kendisine güvenilen bir devlet ve
vatandaşını koruyan bir devlet olsun istiyoruz. 
Biz, tüm bu gelişmeleri sağlarken, istiyoruz ki, muhalefet de
katkı sunsun, ülke insanlarının beklentileri doğrultusunda, hayat
standartlarının geliştirilmesi hususunda, demokratikleşme konusunda her açıdan
gayret sarf etsin, halkın yanında olduğunu icraatlarıyla göstersin. 
EŞREF KARAİBRAHİM (Giresun) – Olmadığımızı nereden biliyorsun?
AKİF AKKUŞ (Mersin) – Sekiz senedir yaptınız!
AHMET AYDIN (Devamla) – Ama maalesef bunu göremedik. Aksine
sorunların çözümü yerine sorun üretilmeye çalışılıyor. Siyasete ve siyasetçiye
güvenin tesisi yerine siyaset kurumunu zedeleyen girişimlerde bulunuluyor. Şunu
da hatırlatmak isterim ki, her şeyden kaçabilirsiniz, her türlü engellemelerde
bulunabilirsiniz, oylamalara katılmayabilirsiniz ancak milletten, millî
iradeden kaçış yok. (AK PARTİ sıralarından alkışlar) 
(Mikrofon otomatik cihaz tarafından kapatıldı)
ALİ KOÇAL (Zonguldak) – Çok doğru söylüyorsun, millî iradeden
kaçış yok! 
BAŞKAN - Sayın Aydın, ek
süreniz de doldu efendim. Genel Kurulu selamlayınız, lütfen, selamlayın.
EŞREF KARAİBRAHİM (Giresun) – İşkenceyi bir daha söylesene!
AHMET AYDIN (Devamla) – Zira, millet
iradesinin önünde duranlar, dün Meclisi boykot edenler, bugün burada yoklar.
Onun için değerli arkadaşlar, herkes bindiği dalı keserse, özellikle siyasetçi
bunu yaparsa, siyaset güçlenemez, dolayısıyla, demokrasi gelişemez ve sorunlar
çözülemez. İşte bundan dolayıdır ki…
EŞREF KARAİBRAHİM (Giresun) – Doğru, bindiğiniz dalı kesiyorsunuz!
BAŞKAN - Sayın Aydın,
sadece Genel Kurulu selamlamanız için açtım mikrofonunuzu. Lütfen…
AHMET AYDIN (Devamla) -
Bitiriyorum efendim. 
İşte, bundan dolayıdır ki, siyaseti halkın sorunlarının çözüm
aracı olarak görüp, bütün meselelerimizi de gücünü milletten alan bu çatı altında hep birlikte
çözelim istiyoruz. İstediğimiz ve yaptığımız bu bizim. Sizler de gelecek
nesiller tarafından hayırla yâd edilmek istiyorsanız, darbe Anayasası’nı
değiştiren bu tarihî fırsatı kaçırmayın diyor, hepinizi saygıyla selamlıyorum.
(AK PARTİ sıralarından alkışlar) 
ALİ KOÇAL (Zonguldak) – Darbe Anayasası’nda sen neredeydin? Hadi
Ahmet Bey, bankacıydı, para kazanıyordu, sen neredeydin?
AHMET AYDIN (Devamla) – İl başkanı…
K. KEMAL ANADOL (İzmir) – Darbe döneminin valileri, milletvekili
ya burada! Geç geç… Vali var vali, 12 Eylül valileri!
BAŞKAN - Sayın milletvekilleri, şahıslar adına ikinci söz Denizli
Milletvekili Sayın Hasan Erçelebi’ye aittir.
ALİ KOÇAL (Zonguldak) – Darbe döneminin paşaları içinizde,
valileri içinizde yani arkadaşlar.
BAŞKAN - Sayın
milletvekilleri, lütfen Hatibi dinleyelim, kendi aramızda konuşmayalım.
Sayın Erçelebi, buyurun efendim.
Sayın Erçelebi, sizin de süreniz beş
dakika efendim. 
Buyurun.
HASAN ERÇELEBİ (Denizli) – Sayın Başkan, değerli milletvekilleri;
Demokratik Sol Parti ve şahsım adına yüce heyetinizi saygıyla selamlıyorum.
Bu sabaha yakın aramızdan ayrılan Türkiye Barolar Birliği Başkanı
Profesör Doktor Sayın Özdemir Özok’a Allah’tan rahmet
diliyorum, kederli ailesine ve milletimize başsağlığı diliyorum. 
Değerli milletvekilleri, sözlerime, bir Karadenizli yurttaşımızın
bana üç gün önce ettiği telefon mesajıyla, haberiyle başlamak istiyorum. Dedi
ki: “Milletvekilum, ha bu Anayasa Hükûmetin
midur, milletin midur, bir
partinin midur?” Ben de ona dedim ki: “Bu Anayasa
Teklifi Sayın Recep Tayyip Erdoğan ve arkadaşlarınındır.” İşte, değerli
milletvekilleri, Anadolu’ya gittiğinizde böyle bir tabloyla karşılaşacaksınız. 
Değerli milletvekilleri, Türkiye'de yaratılmak istenen nedir
biliyor musunuz? Yaratılmak istenen, gergin bir siyasi ortam, birbiriyle
kavgalı görüntü veren, yıpratılmış anayasal kurumlar ve umutsuz bir toplum ve
bunun da göstergelerini görüyoruz. Her hafta salı günü gruplar miting alanına
dönüyor ve orada liderler gerçekten ağza alınmayacak sözler sarf ediyorlar. Bu
durum Genel Kurulumuza da yansıdı. Görmeye alışık olmadığımız ama son günlerde
kanıksadığımız davranışlar ve görüntüler bu yüce Meclise, bu gazi Meclise
yakışmıyor, bizlere yakışmıyor, o nedenle bu gergin siyasi ortamdan çıkmamız
lazım. 
Kurumlar birbirleriyle karşı karşıya getirilmeye çalışılıyor. Bir
tarafta YÖK, Danıştay; işte, öbür tarafta yargı organlarıyla başka kurumlar.
Ama bu süreçte en fazla yıpratılan ordumuz ve yargımız olmuştur. O yüzden, bir
kez de burada, hepinizin huzurunda söylüyorum: Başka bir Türk ordusu, başka bir
Türk yargısı yoktur; o yüzden dikkatli olmamız gerekir. 
ÖMER FARUK ÖZ (Malatya) – Başka bir Meclis de yok.
HASAN ERÇELEBİ (Devamla) – Başka Meclis de yok tabii, başka Meclis
de yok ama yakışıyor mu davranışlar? Tabii ki başka Meclis de yok. Başka yerde
arayan mı var çözümü? 
Değerli arkadaşlarım…
AHMET YENİ (Samsun) – Onun için, darbe Anayasası’na “Evet.” de!
HASAN ERÇELEBİ (Devamla) – Söyleyeceğim, söyleyeceğim, dur, hele
dur, sabret.
Değerli arkadaşlarım, umutsuz bir toplum yaratılmak isteniyor,
toplumun önde gelen insanları üç yıla yakın zamandır daha iddianame bile ortaya
konmadan tutuklanıyor; bu, halkta bezginlik, halkta yılgınlık yaratıyor; bu,
yanlıştır, bu türbülanstan çıkmamız lazım; aksi hâlde,
inanın, ne toplumdan ne kurumlardan ne de demokrasimizden hayır göreceğiz.
Lütfen, hepimiz aklımızı başımıza toplayalım.
ALİ KOÇAL (Zonguldak) – Aklı olan başına toplar, aklı olmayan ne
yapacak?
EŞREF KARAİBRAHİM (Giresun) – Akıllar başta değil mi?
HASAN ERÇELEBİ (Devamla) – Yarın referanduma gideceksiniz, halk
gerçekten sizi bekliyor ve kulağınızı çekecek referandumda, ben size
söyleyeyim. Ama halk şiddetini ayarlayamazsa korkarım kulağınız halkın elinde
kalacak, o yüzden aklınızı başınıza toplayın. 
AHMET YENİ (Samsun) – Biraz daha düzgün konuşalım Sayın Vekilim,
düzgün konuşalım.
HASAN ERÇELEBİ (Devamla) – Dikkatli olun çünkü sizi o referandumda
Tekel işçileri bekliyor, atamadığınız 320 bin öğretmen bekliyor, işsiz gençler
bekliyor, toprağını ekemeyen çiftçiler bekliyor, maaşını yetiremeyen memurlar
bekliyor ve bir türlü ekmeğinin içine katık bulamayan emekliler bekliyor. İşte,
o nedenle, referandum sizin için kâbus olabilir. Bunun örnekleri bizim
demokrasimizde vardır. O yüzden şöyle bir açıp o demokrasi tarihine bir
baksanız iyi edersiniz diye düşünüyorum. 
AHMET YENİ (Samsun) – Millete güvenin, güvenin.
HASAN ERÇELEBİ (Devamla) – Güveniyoruz biz millete, başka bir
güvencemiz yoktur, hiç merak etmeyin. 
AHMET YENİ (Samsun) – Millete güvenin, milletten korkmayın. 
BAŞKAN – Sayın milletvekilleri, lütfen yerimizden söz atmayalım. 
HASAN ERÇELEBİ (Devamla) – Biz, seçimler öncesinde, sizin gibi
gizli toplantılar yapmıyorduk. 
(Mikrofon otomatik cihaz tarafından kapatıldı) 
BAŞKAN – Sayın Erçelebi, size de ek süre
veriyorum. Lütfen tamamlayın konuşmanızı. 
HASAN ERÇELEBİ (Devamla) – Teşekkür ederim Sayın Başkan. 
Değerli milletvekilleri, referandumlar, kuşkusuz anayasal birer
düzenlemedir ancak bazı şeyler referanduma götürülemez. Ne götürülemez?
Özgürlükler götürülemez. Ne götürülemez? Kuvvetler ayrılığı götürülemez. Siz,
bu hâliyle bu paketi milletin önüne koyduğunuz zaman, yargı bağımsızlığını,
kuvvetler ayrılığı ilkesini oylamış olacaksınız. Referandumdan ne sonuç çıkarsa
çıksın, sonuçta Türk milleti adına karar veren Türk yargısı bu işten zarar
görmüş olacak. 
Onun için, sizlere tekrar diyorum ki: Gelin, bu Mecliste, bu
Parlamentoda uzlaşma arayınız. İkinci oylamadan önce uzlaşma yollarını açınız.
Aksi hâlde, inanın tarih sizi affetmeyecektir. 
(Mikrofon otomatik cihaz tarafından kapatıldı) 
BAŞKAN – Sayın Erçelebi, Genel Kurulu
selamlayabilmeniz için açıyorum mikrofonu. Lütfen…
HASAN ERÇELEBİ (Devamla) – Selamlayalım efendim. 
Sayın Başkan, değerli milletvekilleri; bu kürsüden sık sık yasakların kalktığını söylüyorsunuz ama geçen hafta, bu
yasaklandı, yargının milletvekillerine bilgilendirme notu idi. Bu yasaklardan
da vazgeçerseniz iyi olur diyorum.
İnşallah, aklınızı başınıza toplarsınız, uzlaşmayı bu Mecliste
ararsınız diyor, hepinize saygılar sunuyorum. 
BAŞKAN – Sayın Erçelebi, teşekkür
ederim. 
Sayın milletvekilleri, madde üzerinde İç Tüzük’ün 72’nci maddesine
göre verilmiş, görüşmelerin devamını amaçlayan bir önerge vardır. 
Okutuyorum:
Türkiye Büyük Millet Meclisi Başkanlığına
İçtüzüğün 72. maddesi uyarınca, görüşülmekte olan 497 Sıra Sayılı
Yasa Teklifinin 16. maddesi üzerindeki görüşmelerin devam ettirilmesini arz ve
talep ederiz. 




 Kemal Kılıçdaroğlu M.
  Şevki Kulkuloğlu Atila Emek




 İstanbul Kayseri Antalya




 Eşref Karaibrahim Atilla
  Kart Rahmi Güner




 Giresun Konya Ordu




Gerekçe:
Anayasa teklifi ile Türkiye tarihi birikimine ters bir istikamete
doğru çekilmek istenmektedir
Anayasa değişikliği toplumsal bir talepten ve ihtiyaçlardan
kaynaklanmamıştır. Ne çiftçi, ne esnaf, ne işçi, ne emekli, ne memur, ne de
işsiz yurttaşımız Türkiye'de bir Anayasa değişikliği yapılmasına ilişkin bir
talep ortaya koymamıştır Kaldı ki, Anayasa değişikliği teklifi halkın hiçbir
somut sorununa, hiçbir somut çözüm getirmemektedir. Yani Anayasa değişikliğinin
içeriği ile halkın sorunları örtüşmemektedir.
Anayasa değişikliği teklifi, halkın değil, siyasi iktidarın
gündemidir. Yoksulluk, işsizlik ve yolsuzlukları perdelemek ve önümüzdeki
seçimleri Anayasa tartışmaları içinde toplumun gerçek gündeminden uzaklaştırma
amacını gütmektedir.
Bu Anayasa değişikliği siyasi iktidarın güncel çıkarlarını
gerçekleştirmek üzere ortaya atılmıştır. Bu nedenledir ki, Parlamento içindeki
hiçbir siyasi parti tarafından desteklenmemektedir.
Bu Anayasa değişikliği teklifi bir toplumsal mutabakatın değil,
siyasi iktidarın talebi olarak ortaya çıkmıştır. Bu açıdan toplumu
birleştirmeye değil ayrıştırmaya yönelik bir tekliftir. Türkiye'yi ayrıştıran,
Türkiye'yi parçalamaya yönelik çok tehlikeli kamplaşmaların kaynağı
niteliğindedir.
Anayasa değişikliği teklifinin tüm maddelerinin birlikte oylanması
hem Parlamentoya hem Türk halkına yapılan dayatmayı ortaya koymaktadır. Tüm
maddelerin birlikte oylanması bazı şeyleri gözlerden kaçırmanın bir ifadesidir.
Milletin vekiline maddeleri teker teker oylama hakkı
verilirken, milletin kendisinden bu hakkın kaçırılması asla demokrasi
anlayışıyla bağdaşmaz.
Bu anayasa değişikliği teklifi bir dayatma niteliğindedir. Toplum
kesimlerinin desteği yerine Parlamento çoğunluğunun dayatması ile hayata
geçirilmeye çalışılmaktadır. Böyle bir durum ancak darbe dönemlerinde olur,
darbe dönemlerinde Anayasa dayatılır.
Bu Anayasa değişikliği teklifi, anayasal sistemimizin temel
dayanağını oluşturan üç temel erkten yargı erkini özensiz, usule aykırı bir
yaklaşımla siyasi iktidarın hegemonyası altına alma planının uygulanma
belgesidir. Siyasi iktidar yargıyı ele geçirilmesi gereken bir unsur olarak
değerlendirmektedir. Yargının yürütmenin emrinde olduğu bir sisteme demokrasi
denilemez. Yargının siyasetin güdümüne sokulması ancak, dikta özlemi ile
açıklanabilir.
Bu Anayasa teklifi Sayın Başbakanının ve siyasi iktidar
yetkililerinin kendilerini kurtarmak üzere kurgulanmıştır. Anayasa Mahkemesinin
şekillenmesi Başbakan ve bakanları Yüce Divan'da aklamaya yöneliktir. Çoğunluğu
hukukçu olmayan bir mahkeme kurgulandığından hukukçu olmayanların ceza yargılaması
yaptığı bir düzen kurulmaktadır.
İdarenin eylem ve işlemlerinin odaklaşmanın tespitinde
gözetilmeyeceği ilkesi Anayasaya konularak, siyasetçiler sorumluluktan
arındırılmaktadır. Geçici 15. madde kaldırılırken, siyasi iktidarlara kalıcı
dokunulmazlık getirilmektedir. Bu düzenleme iktidar partisinin hiçbir şekilde
kapatılmayacağına ilişkin bir düzenlemedir. Böylece iktidar mensuplarına hem
sorumsuzluk hem de dokunulmazlık getirilmektedir.
Hâkimler ve Savcılar Yüksek Kurulunun yapısı da tamamen değiştirilmektedir.
Hâkimler ve Savcılar Yüksek Kurulu siyasi iktidarın hedefi hâline
getirilmiştir. Adalet Bakanı ve müsteşarının konumunun yargı bağımsızlığı
açısından sorgulanırken, başka bakanlık memurlarının da HSYK'ya
dâhil edilmesi ile yargı bağımsızlığı daha da zedelenir noktaya taşınmıştır.
Yine hakim ve savcıların soruşturmalarında Adalet
Bakanına mutlak yetki verilmesi günümüzde yaşanan olaylar düşünüldüğünde vahim
sonuçlar doğuracağı açık bir düzenleme olarak karşımıza çıkmaktadır.
Anayasalar toplumsal mutabakat metinleridir. Bu nedenle
oluşturulmalarında mutlaka tüm toplum kesimlerinin katkısı sağlanmalıdır.
Anayasa metinlerinin toplumsal mutabakat değil toplumsal çatışma metihlerine
dönüştürülmesi toplumsal birlikteliği zarar verir. Toplumu gererek, ayrıştırarak
siyaset yapma belki belirli bir zaman diliminde bazı siyasi partilerin çıkarına
olabilir. Ancak unutulmamalıdır ki, Türk halkı kendini iradesini istismar eden
siyası partilere mutlaka ve mutlaka sandıkta bunun hesabını sorar. 
Bu açıdan söz konusu düzenlemenin görüşmelerine devam edilmelidir.
BAŞKAN – Bir önerge daha geldi aynı mahiyette, onu da okutuyorum:
Türkiye Büyük Millet Meclisi Başkanlığı'na
Görüşülmekte olan Anayasa Değişiklik Teklifinin 16. maddesinin
TBMM İçtüzüğü'nün 72. maddesi uyarınca, görüşmelerinin devamına karar
verilmesini saygı ile arz ve talep ederiz. 




 Faruk
  Bal Oktay
  Vural Mehmet
  Şandır




 Konya İzmir Mersin




 Behiç
  Çelik S. Nevzat
  Korkmaz Osman Durmuş




 Mersin Isparta Kırıkkale




 Rıdvan
  Yalçın




 Ordu




Gerekçe:
Anayasalar, vatandaşların temel hak ve hürriyetlerini teminat
altına alan, siyasi rejimin ve devlet organlarının görev ve yetkilerini
belirleyen kanunlar hiyerarşisinin en üstünde temel hukuk normlarıdır.
Türkiye'nin iki ihtilal ve 3 muhtıra ile üzerine gölge düşürülen demokrasisini;
21. yüzyılın evrensel değerlerine kavuşturabilmenin,
Asırlık anayasa tartışmalarından kurtarmanın,
Her kesimin benimseyebileceği bir anayasaya kavuşturabilmenin,
tek yolu toplumsal
uzlaşmaya dayalı bir Anayasa yapmayı sağlamaktır.
MHP bu sebeple;
"Anayasa Değişikliği Uzlaşma Komisyonu" kurulmasını,
Partilerin uzlaştıkları hususlarda demokratik bir sözleşme
yapılmasını,
Siyasi partilerin hangi konularda uzlaştığının kamuoyuna
duyurulmasını,
Her partinin görüş ve tavrının, yapılacak ilk seçimde milletin
takdirine sunulmasını,
Seçimler sonunda oluşacak Meclis'in ilk iş olarak anayasa
değişikliğini gerçekleştirmek olmasını teklif etmiştir.
MHP; bu kapsamda,
Devlet ile Milleti kucaklaştıracak,
Milletin değerleri ile Devletin değerlerini bağdaştıracak,
Demokrasi ile Cumhuriyeti barıştıracak,
Vatandaşın temel hak ve hürriyetlerini evrensel standarda
yükseltecek,
Milletin bölünmez bütünlüğünü üniter
yapı içinde sağlayacak ve Devleti kurum ve kuruluşları ile uyum içinde
çalıştıracak,
Kuvvetler ayrılığına dayalı parlamenter demokrasiyi iyileştirecek,
Cumhuriyetin temel nitelikleri ile Anayasamızın değiştirilmesi
dahi teklif edilemeyecek maddelerini koruyacak,
Toplumsal bir sözleşme belgesi niteliğinde anayasa yapma kararını
ilan etmiştir.
Anayasa değişikliği böylece milletin iradesine dayandırılmış
olacaktır.
AKP, MHP’nin bu teklifine kulak tıkamış, kendisi için hazırladığı
Anayasa teklifini partilere ve millete dayatmıştır.
AKP, Anayasa değişikliğini seçmene ve yargıya hesap vermekten
kaçmak için malzeme olarak kullanmaktadır.
AKP’nin Anayasa Değişiklik Teklifi, kendi sübjektif hedefine
ulaşmak için hazırlanmıştır.
Bu teklif ile kuvvetler ayrılığına dayanan parlamenter sistemin
denge ve denetim mekanizmaları iktidar lehine bozulmaktadır. Bunun doğal sonucu
olarak başta parti kapatma, yargı bağımsızlığı ve hâkim teminatı ile hukuk
devleti ve hukukun üstünlüğü ilkeleri zedelenmektedir. Parlamenter sistem
yerine ucu diktaya açık bir Başkanlık sistemi getirilmektedir.
Bu teklif, Parlamenter demokrasi esasına göre inşa edilen
Anayasaya aykırıdır.
Bu teklifin içinde; Millet yoktur, Milletin iradesi yoktur,
Milletin beklentisi yoktur. 
Millet, AKP’den bölücü terörü bitirmesini beklemektedir.
Millet, AKP'den yoksulluğun, yolsuzluğun, hayat pahalılığının ve
işsizliğin hesabını vermesini beklemektedir.
Millet, AKP'den iş beklemektedir. Aş beklemektedir.
Millet, AKP'den düşünce, inanç, teşebbüs, örgütlenme ve benzeri
alanlarda temel hak ve hürriyetlere güvence beklemektedir.
AKP 8 yılı heba etmiştir. Milletin beklentilerini
karşılayamamıştır. 
AKP millete değil, kendisine çalışmaktadır. 
AKP, iyi niyetli değildir. Bu teklif ile başlattığı PKK AÇILIMI
için anayasal zemin hazırlamaktadır. Bu sebeple yargıyı etkisiz hâle
getirmektedir. 
Bu hususlarda uzlaşmaya varıncaya kadar görüşmelere devam
edilmelidir. 
K. KEMAL ANADOL (İzmir) – Sayın Başkan, yeni gelen arkadaşlara hoş
geldiniz diyorum ve yoklama talep ediyorum. 
MUSTAFA ELİTAŞ (Kayseri) – Sayın Başkan… Sayın Başkanım… 
BAŞKAN – Buyurun. 
MUSTAFA ELİTAŞ (Kayseri) – Biraz önceki okunan önergede –kimin
önergesi olduğunu bilmiyorum ama- grubumuzu itham eden sözler vardır. İzin
verirseniz, o önergenin grubumuzu itham eden, “PKK AÇILIMI” gibi “dayatma” gibi
“uzlaşmaya katılmamak” gibi itham eden sözleri vardır. O konuda söz almak
istiyorum. 
K. KEMAL ANADOL (İzmir) – Yoklama istedik. 
BAŞKAN – Efendim, bir saniye… 
MUSTAFA ELİTAŞ (Kayseri) – Sayın Başkan, eğer gerekçeyi herhangi
bir milletvekili burada konuşmuş olsaydı sataşmadan söz verecektiniz. Kâtip
üyenin okuması sataşmaya engel değildir. 
BAŞKAN – Şimdi, efendim, önerge ve önerge gerekçeleriyle ilgili
sataşmadan dolayı söz verme uygulaması şu ana kadar Meclisimizde yapılmış
değil. 
MUSTAFA ELİTAŞ (Kayseri) – Sayın Başkan… 
BAŞKAN – Böyle bir uygulamamız yok. 
MUSTAFA ELİTAŞ (Kayseri) – Sayın Başkan, önerge sahibi burada aynı
metni okusaydı, grubumuzu itham eden, grubumuzla alakası olmayan ve iftiralarla
dolu bir söylem içinde bulunmuş olacaktı. 
K. KEMAL ANADOL (İzmir) – Zaman kazanmak için yapıyorlar. 
MUSTAFA ELİTAŞ (Kayseri) – Kâtip üyenin orada okuması herhangi bir
şeyi değiştirmez. 
BAŞKAN – Sayın Elitaş, anlıyorum sizi
ancak İç Tüzük açısından buna imkân olmadığını düşünüyorum. 
MUSTAFA ELİTAŞ (Kayseri) – Sayın Başkan… 
SUAT KILIÇ (Samsun) – Önergenin gerekçesini İç Tüzük açısından
Divan olarak inceleme görevi vardır. Önergenin gerekçesi İç Tüzük’e aykırıdır. 
MUSTAFA ELİTAŞ (Kayseri) – Sayın Başkan, herhangi bir konuşmanın,
Genel Kuruldan şahıs adına veya yazılı bir metin olarak okutturulması diye
ifade ediliyor İç Tüzük’ümüzde. Şahsın kendisinin söylemesi veya başkası
tarafından okutulması hakareti haklı kılmaz. O anlamda, yanlış ifade edilen bu
söylemlerin düzeltilmesi gerekir.
ATİLA EMEK (Antalya) – Sayın Başkan, oyalıyor… Yoklamayı
yapmadınız.
BAŞKAN – Sayın Elitaş, bu önerge şu ana
kadar, 16’ncı maddeyi görüşüyoruz, hepsinde okundu. Niye şimdi bunu gündeme
getiriyorsunuz? (AK PARTİ sıralarından gürültüler)
MUSTAFA ELİTAŞ (Kayseri) – Sayın Başkanım, hepsinde de yanlış
ifade ediliyor. İzin verirseniz bunu düzeltmek istiyoruz. 
AHMET YENİ (Samsun) – Hepsi iftira.
CANAN ARITMAN (İzmir) – Önce bizim talebimizi dikkate alın.
BAŞKAN – Efendim, şimdi, İç Tüzük açısından mümkün olmadığı
kanaatindeyim.
MUSTAFA ELİTAŞ (Kayseri) – Sayın Başkanım, İç Tüzük açısından
mümkün. Çünkü bir önerge veya bir konuşma metnini ya şahıs -kendi tarafından-
okuyabilir ya da başka birisi tarafından okutturulabilir. Şahsın okuması veya
burada konuşması hakaret içerirken cevap hakkımız varken, Kâtip Üye tarafından
okunması cevap hakkımızı engellemez. 
BAŞKAN – Bir saniye… Bu önergedeki ifadelere cevap verme, onlara
itirazlarınızı dile getirme hakkına sahipsiniz. 
BEKİR BOZDAĞ (Yozgat) – O zaman müsaade edin.
BAŞKAN – Onları başka şekilde halledersiniz. 
BEKİR BOZDAĞ (Yozgat) – Hayır efendim, orada sataşma var, sataşma.
BAŞKAN – Ama ben İç Tüzük açısından…
MUSTAFA ELİTAŞ (Kayseri) – Hakaret var.
BAŞKAN – Şimdi, Sayın Elitaş, sordum
“Önergelerle ilgili sataşma gerekçesiyle söz verilmiş mi uygulamada?” diye,
uzman arkadaşlar böyle bir tatbikat olmadığını ifade ettiler.
MUSTAFA ELİTAŞ (Kayseri) – Sayın Başkan, izin verir misiniz?
BAŞKAN – Buyurun, buyurun…
MUSTAFA ELİTAŞ (Kayseri) – Bakın, İç Tüzük 60’ıncı madde, 60’ıncı
maddenin beşinci fıkrası… (Gürültüler)
BAŞKAN – Arkadaşlar, bir saniye… Yoğun bir uğultu var. 
K. KEMAL ANADOL (İzmir) – Ama daha evvel yoklama istedik.
BAŞKAN – Arkadaşlar, siz oturun, biraz sonra…
K. KEMAL ANADOL (İzmir) – Zaten amacı oydu. Bak, söz aldı,
oyaladı, doldurdu burayı.
MUSTAFA ELİTAŞ (Kayseri) – Zaten sizin ayağa kalkma amacınız
oyalamak değil mi, vakit geçirmek değil mi?
BAŞKAN – Evet, Sayın Elitaş, buyurun
izah edin efendim.
MUSTAFA ELİTAŞ (Kayseri) – Efendim, yazılı bir konuşmanın… 
BAŞKAN – İç Tüzük…
MUSTAFA ELİTAŞ (Kayseri) – Sayın Başkan, İç Tüzük 60…
MEHMET ŞANDIR (Mersin) – Bu, konuşma değil, önerge gerekçesi.
BAŞKAN – Kaçıncı madde?
MUSTAFA ELİTAŞ (Kayseri) – 60/5 efendim: “Yazılı bir konuşmanın,
kürsüden okunması veya Başkanın izni ile bir kâtip üyeye okutturulması
mümkündür.”
BAŞKAN – Tamam.
MUSTAFA ELİTAŞ (Kayseri) – Eğer burada önergeyi şahıs okumuş
olsaydı, konuşmuş olsaydı, grubumuza hakaret içeren sözler olduğu tespit
edilmiş olacaktı ve söz hakkı doğacaktı. Kâtip üyenin okuması hakaretin
engellenmesi anlamına gelmez, söz hakkının da olmadığını ifade etmez. (AK PARTİ
sıralarından “Doğru, doğru” sesleri) Önergenin gerekçesi hakaret kastıyla
hazırlanmıştır.
BAŞKAN – “Yazılı bir konuşmanın, kürsüden okunması veya Başkanın
izni ile bir kâtip üyeye okutturulması mümkündür.” Evet, yani buradan nasıl bir
sonuç çıkarıyorsunuz efendim?
MUSTAFA ELİTAŞ (Kayseri) – Sayın Başkan, şunu ifade ediyorum…
K. KEMAL ANADOL (İzmir) – Kürsü orası, orası değil; Divan başka,
kürsü başka.
RASİM ÇAKIR (Edirne) – Eleştiriye tahammülsüzlük, başka bir şey
değil.
BAŞKAN – Sayın Elitaş, ben önerge
üzerinde böyle bir söz hakkı vermenin İç Tüzük’e uygun olmadığı kanaatindeyim
ama…
MUSTAFA ELİTAŞ (Kayseri) –
Sayın Başkanım, söylenen, yaptığımız Anayasa değişikliği, demokrasinin
standardını yükseltmek, demokrasiyi taçlandırmak adınadır. Ama bu yaptığımız
değişikliği tahrip ederek başka amaçlarla söylemesi… 
S. NEVZAT KORKMAZ (Isparta) – Asıl sen sataşıyorsun Mustafa Bey! 
MUSTAFA ELİTAŞ (Kayseri) - …açıkçası Türkiye Büyük Millet…
BAŞKAN – Ama siz eğer 60’ıncı maddenin dördüncü fıkrasına göre bir
söz talebinde bulunursanız, yerinizden bir açıklama yapmak için size söz
verebilirim.
60/4’e göre “Pek kısa bir sözü olduğunu belirten üyeye Başkan,
yerinden konuşma izni verebilir.” Oraya dayalı olarak size söz veriyorum.
Buyurun, yerinizden açıklama yapın.
MUSTAFA ELİTAŞ (Kayseri) – Efendim, Suat Bey konuşacak.
BAŞKAN – Peki efendim.
Suat Bey, buyurun.
VII.- AÇIKLAMALAR (Devam)
4.- Samsun Milletvekili Suat
Kılıç’ın, bir gruba mensup milletvekilleri tarafından 1’inci maddeden itibaren
verilen ve standart olarak hazırlanmış bulunan önergelerde hakaret kastı
bulunduğuna ve bunun Başkanlıkça önlenmesi gerektiğine ilişkin açıklaması
SUAT KILIÇ (Samsun) – Sayın Başkan, öncelikle teşekkür ediyorum.
Çok Saygıdeğer Başkan, değerli milletvekilleri; Türkiye Büyük
Millet Meclisi Genel Kuruluna sunulan önergelerin içerdiği dil ve kullanılan
ifadeler bakımından Türkiye Büyük Millet Meclisi İç Tüzüğü’nün uyulmasını
zorunlu kıldığı temiz dil kavramına ve prensiplerine paralel düşmesi bir
zarurettir. 
Bir parti milletvekilleri tarafından, 1’inci maddeden itibaren
verilen ve standart olarak hazırlanmış bulunan önergenin gerekçesi her madde
üzerinde verilen önergede aynen tekrar edilmektedir ve tekrar edilen bu önerge
gerekçesinde hakaret kastı güdüldüğü apaçık ortadadır. Bu önergenin
gerekçesindeki bütün unsurları, bütün kavramları şiddetle reddediyoruz. Bir
önergenin bu şekilde gerekçelendirilmesi akılla, mantıkla, hukukla ve Türkiye
Büyük Millet Meclisi İç Tüzüğü’yle kesinlikle bağdaşmamaktadır. (MHP
sıralarından gürültüler)
Saygıdeğer Başkanım, Türkiye Büyük Millet Meclisi Başkanlık
Divanının, bu şekilde hakaret kastına matuf olmak üzere hazırlanan önerge
gerekçelerini değerlendirmek ve işlemden kaldırmak yetkisi vardır ve bu
yetkinin dayanağı Türkiye Büyük Millet Meclisi İç Tüzüğü’dür. Eğer bahse konu önergenin gerekçesindeki hakaretler Meclisimizin
kürsüsünden ifade ediliyor olsaydı, her bir önergenin gerekçesinde, temiz dile
aykırı tutumdan ve hakaret dilini siyasetin kuralı hâline getirmekten dolayı
söz almak ve o önergenin gerekçesinde ifade edilen hususları grubumuz adına
reddetmek imkânına sahip olacaktık ama burada, bu önergenin altında imzası
bulunan milletvekilleri hem Başkanlığın tarafsızlığını istismar ederek hem de
Türkiye Büyük Millet Meclisi İç Tüzüğü’ndeki hükümleri istismar etmek suretiyle
hakaretlerini Başkanlık Divanı kâtip üyelerine okutturmak yoluyla kendilerini
haklı bir konumda tutmaya gayret etmektedirler. 
MEHMET ŞANDIR (Mersin) – Kaç dakika verdiniz?
K.KEMAL ANADOL (İzmir) – Pek kısa bir süre!
SUAT KILIÇ (Samsun) – Bu fiks önerge, bu
hazır metin üzerinden yürütülen önerge gerekçesi milletimiz tarafından ibretle
takip edilmekte ve kınanmaktadır. 
ALİ KOÇAL (Zonguldak) – Biraz daha süre ver, konuşmasına devam
etsin!
SUAT KILIÇ (Samsun) – Bu durum doğru bir durum değildir. Her madde
üzerinde söyleyecek sözleri olmayanların bu şekilde hakaretler içeren bir
önerge gerekçesiyle hareket etmelerini doğrusu biz doğru bulmuyoruz, İç Tüzük’e
uygun da bulmuyoruz. 
K.KEMAL ANADOL (İzmir) – Böyle bir usul yok!
SUAT KILIÇ (Samsun) – Maddeler üzerinde bu kadar söz söyleyen, söz
söylediği yetmediği gibi hakaretler eden, kürsüden yaptığı hakaretlere önerge
gerekçesiyle yeni hakaretlerini ilave edenlerin nihayetinde oy kullanma
hakkından bile mahrum olmaları düşündürücüdür. (CHP ve MHP sıralarından
gürültüler)
(Mikrofon otomatik cihaz tarafından kapatıldı) 
BAŞKAN – Süreniz doldu Sayın Kılıç.
SUAT KILIÇ (Samsun) – Bu kadar konuşanların, sonrasında gelip
gizli oylamada oy kullanmaları…
BAŞKAN – Tamam, teşekkür ederim.
SUAT KILIÇ (Samsun) – …demokrasinin gereğini yerine getirmeleri
gerekirdi. (AK PARTİ sıralarından alkışlar)
BAŞKAN – Tamam efendim. 
SUAT KILIÇ (Samsun) – Bundan sonraki maddelerde… 
BAŞKAN – Tamam Sayın Kılıç.
MEHMET ŞANDIR (Mersin) – Sayın Başkan…
BAŞKAN – Sayın Şandır, ne diyeceksizin efendim?
MEHMET ŞANDIR (Mersin) – Sayın Başkan, kastedilen… (DSP ve AK
PARTİ sıraları arasında karşılıklı laf atmalar, gürültüler)
BAŞKAN – Bir saniye arkadaşlar... 
Arkadaşlar, sinirlerimize hâkim olalım, daha günün başında
sayılırız.
Buyurun.
BEHİÇ ÇELİK (Mersin) – Sayın Kılıç yazsın bize bir önerge, biz de
onu verelim. 
BAŞKAN – Lütfen…
Sayın Şandır, buyurun.
MEHMET ŞANDIR (Mersin) – Sayın Başkanım, söz konusu olan
önergelerden biri bizim grubumuza aittir, Milliyetçi Hareket Partisi Grubuna
aittir. Bu önergenin gerekçesi de 87’ye göre değerlendirilmelidir, önergelerin
gerekçelerine cevap verme hakkı yoktur. Açıklama için de süre uzun tutulmuştur.

BAŞKAN – Üç dakika verdim, üç dakika da doldu efendim.
MEHMET ŞANDIR (Mersin) – Peki. Ancak, şu bilinmelidir ki, bu
gerekçede asla hakaret kastı bulunmamaktadır. (AK PARTİ sıralarından
gürültüler)
AHMET YENİ (Samsun) – Hep hakaret, hep!
MEHMET ŞANDIR (Mersin) – Siz öyle algılıyorsanız o sizin
takdirinizdir. Ona biz karışmayız ama burada hakaret ifade eden bir tek kelime
bulunmaz. Eğer öyle bir iddia varsa, arkadaşlarımıza yargı yolu açıktır. 
Takdirlerinize sunuyorum.
MUSTAFA ELİTAŞ (Kayseri) – Hakaret edeceksin, yargıya müracaat
gibi, sonra da az önceki arkadaşın özür dilediği gibi…
MEHMET ŞANDIR (Mersin) – Hakaret yok. 
BAŞKAN – Sayın Şandır, oturun; Sayın Elitaş,
siz de oturun.
Sayın Anadol, yoklamamı istediniz
efendim?
III.- Y O K L A M A
(CHP sıralarından bir grup milletvekili ayağa kalktı)
K. KEMAL ANADOL (İzmir) –
Evet, efendim.
BAŞKAN – Sayın Anadol, Sayın Koçal, Sayın Çakır, Sayın Baratalı, Sayın Keleş, Sayın
Kart, Sayın Arıtman, Sayın Emek, Sayın Diren, Sayın Köktürk, Sayın Köse, Sayın
Sönmez, Sayın Yalçınkaya, Sayın Güner, Sayın
Kulkuloğlu, Sayın Serter,
Sayın Hamzaçebi, Sayın Ünlütepe,
Sayın Oyan, Sayın Tamaylıgil, Sayın Karaibrahim. 
Efendim, iki dakika yoklama için süre veriyorum ve süreyi
başlatıyorum.
(Elektronik cihazla yoklama yapıldı) 
BAŞKAN – Toplantı yeter sayısı vardır.


VIII.- KANUN TASARI VE TEKLİFLERİ
İLE KOMİSYONLARDAN 
GELEN DİĞER İŞLER (Devam)
A) Kanun Tasarı ve Teklifleri (Devam)
5.- Adalet ve Kalkınma Partisi
Grup Başkanı İstanbul Milletvekili Recep Tayyip Erdoğan ve 264 Milletvekilinin,
7/11/1982 Tarihli ve 2709 Sayılı Türkiye Cumhuriyeti
Anayasasının Bazı Maddelerinde Değişiklik Yapılması Hakkında Kanun Teklifi ve
Anayasa Komisyonu Raporu (2/656) (S. Sayısı: 497) (Devam)
BAŞKAN – Aynı mahiyetteki önergeleri oylarınıza sunuyorum: Kabul
edenler… Etmeyenler… Kabul edilmemiştir. 
Şimdi, madde üzerinde on dakika süreyle soru-cevap işlemi
gerçekleştireceğiz. Yoklama nedeniyle sistemden isimler silinmiş olabilir.
Arkadaşlarımız yeniden girsinler.
Sayın Yıldız, Sayın Tankut, Sayın Taner,
Sayın Paksoy, Sayın Işık, Sayın Coşkun, Sayın Ağyüz, Sayın Bölükbaşı, Sayın Sipahi, Sayın Çelik, Sayın Sakık, Sayın Güvel, Sayın Kulkuloğlu. Sıra budur efendim.
Ben silinmeden önceki sıraya göre arkadaşlarımıza söz vereceğim.
İlk sırada Sayın Yıldız var. 
Sayın Yıldız, buyurun.
HÜSEYİN YILDIZ (Antalya) – Teşekkür ediyorum Sayın Başkan.
Sayın Bakan, Hükûmet iş ve işlemlerin
yürütülmesinde Amerika Birleşik Devletleri ve Avrupa Birliği, aynı zamanda da
uluslararası kuruluşların komiserlerinin taleplerini itirazsız yerine
getirmektedir. 
Savunma Bakanı olarak, askerî yargı ve askerî uygulamalarda,
Amerika Birleşik Devletleri, Avrupa Birliği ve uluslararası komiserlerin
emirlerini yerine getirmek sizi rahatsız etmiyor mu?
Uygulamalarınız bir tarafa, bu durumu yasaların gerekçelerine
yazmanızı da nasıl açıklıyorsunuz? 
Askerî konulardaki yasaların düzenlenmesinde, ülkemizin coğrafi,
stratejik, tarihsel konumlarını göz önünde tutuyor musunuz? Yoksa AKP’nin diğer
konulardaki uygulamalarına mı ayak uyduruyorsunuz?
Teşekkür ediyorum. 
BAŞKAN – Sayın Tankut…
YILMAZ TANKUT (Adana) – Sayın Başkan, teşekkür ediyorum. 
Dün sormuştum Sayın Komisyon Başkanına, bugün sorumu yenilemek
istiyorum, inşallah bugün bir cevap alacağımı da ümit ediyorum. 
Mevcut Anayasa’mızın 50’nci maddesinin üçüncü fıkrasında
“Dinlenmek, çalışanların hakkıdır.” denilmektedir. Yani çalışan insanlarımızın
dinlenme hakları Anayasa’mızla güvence altına alınmıştır. 
Şimdi, Komisyon Başkanımız Sayın Hocamıza sormak istiyorum:
Temel hakları güvence altına aldığını söylediğimiz ve çok önemli olduğunu ifade
ettiğimiz yeni Anayasa Değişikliği Teklifi’ni görüştüğümüz bu zaman diliminde,
sizce günde ortalama on dört-on beş saat çalışarak düşüncelerini ifade etmeye
çalışan milletvekilleri, bu çalışmalarının karşılığında anayasal hakları olan
dinlenme hakkını kullanabilmekte midir? Bunu siyasi kimliğinizle değil, mümkünse akademik kimliğinizle
cevaplamanızı... Bu durumda, bir Anayasa değişikliği yapma esnasında başka bir
Anayasa ihlali yapılmış olmuyor mu?
Teşekkür ediyorum. 
BAŞKAN – Sayın Taner…
RECEP TANER (Aydın) – Görüşmekte olduğumuz maddeyle, askerî
personele sivil yargı yolu açılmaktadır ama hâlâ Türkiye Büyük Millet
Meclisinde bekleyen çoğu yolsuzluk, zimmet, irtikap,
rüşvet, sahtecilik ve bölücülük suçlarıyla ilgili olan dosyaları, dokunulmazlık
zırhı arkasına saklayarak kamu vicdanını yaralamaktasınız. 
1) Hâlen beklemekte olan dokunulmazlık dosyalarına mahkeme yolunu
ne zaman açacaksınız?
2) Bu geniş kapsamlı paketin içinde, niçin seçim beyannamesinde
olmasına rağmen milletvekilliği dokunulmazlığını kürsü dokunulmazlığı hâline
getirecek düzenleme yoktur?
Teşekkür ederim. 
BAŞKAN – Sayın Paksoy…
MEHMET AKİF PAKSOY (Kahramanmaraş) – Teşekkür ederim Sayın Başkan.

Barolar Birliği Genel Başkanı hemşehrimiz
Sayın Özdemir Özok’un vefatını derin teessürle
öğrenmiş bulunuyorum. Kendisine Allah’tan rahmet, yakınlarına ve sevenlerine
başsağlığı diliyorum. 
Sayın Bakan, Sayın Başbakanın Sayın Obama’nın
bu yılki açıklamasını olumlu bulan yorumu ve Obama’nın
hassasiyetlerimizi iyi bildiğini iddia etmesi bir devlet adamı için utanç
verici olmuştur. Dışişleri Bakanlığı ise aksi görüş bildirerek, Başbakanı
yalanlama ve düzeltme durumunda kalmıştır. Obama’nın
baştan sona kadar Türk milletini karalayan mesajında Başbakan Erdoğan’ın
hassasiyetlerimize uygun olarak gördüğü kavramların neler olduğu anlaşılamamıştır.
Bu konuda, Hükûmet üyesi olarak bize bilgi verir
misiniz? 
Teşekkür ederim. 
BAŞKAN – Sayın Işık…
ALİM IŞIK (Kütahya) –
Sayın Başkan, teşekkür ediyorum. 
Sayın Bakan, 28 Şubat 1997 postmodern
darbesi ve 27 Nisan 2007 e-muhtıra sorumlularını herhangi bir engel olmadığı
hâlde, demokrasi adına şimdiye kadar bir yargılama girişiminde niye
bulunulmamıştır? Bu konuda bir girişimizin oldu da kamuoyunun haberi mi yoktur?

İki, Başbakan ve zamanın Genelkurmay Başkanı arasında 4 Mayıs
2007’de Dolmabahçe Sarayı’nda yapılan ikili görüşmenin içeriği Türkiye Büyük
Millet Meclisine ya da kamuoyuna ne zaman açıklanacaktır? Bu görüşmenin
e-muhtırayla bir ilişkisi var mıdır? 
Teşekkür ederim. 
BAŞKAN – Sayın Coşkun…
HAKAN COŞKUN (Osmaniye) – Teşekkür ediyorum Sayın Başkan. 
Sayın Bakan, görüşülmekte olan kanun teklifinin 16’ncı maddesiyle
ilgili Genelkurmay Başkanlığından görüş alınmış mıdır? Alındıysa Genelkurmay
Başkanlığı nasıl bir görüş belirtmiştir? Değişiklik bu görüşe uygun olarak mı
hazırlanmıştır? 
Teşekkür ediyorum. 
BAŞKAN – Sayın Komisyon, söz talebiniz oldu sorularla ilgili. 
ANAYASA KOMİSYONU BAŞKANI BURHAN KUZU (İstanbul) – Söz talebi
sorularla alakalı Sayın Başkanım. 
Efendim, Sayın Tankut dün sordu, zaman
sebebiyle cevap veremedik, şimdi veriyorum: Evet, çalışanların Anayasa’nın
50’nci maddesine göre dinlenme hakkı da var. 
Tabii, çalışanlar sadece milletvekilleri diye baktığımız zaman,
bizim dışımızdaki çalışanlar haftada 40 saat çalışıyor. Bizim normal çalışma
süremiz 12 saattir. Yani 3 gün çalışıyoruz; dolayısıyla 4’er saatten 12 saat
yapıyor ve bu 1,5 gün demektir. 3 ay tatil var bizim, çok memuriyette bunlar da
yok. Dolayısıyla baktığınız zaman genel anlamda, biraz daha dinlenme imkânımız
fazla gözüküyor. Ancak buradaki itiraz, tabii yoğun çalışma anlamında. Bütçede
ve Anayasa değişikliğinde, şimdi yaşadığımız gibi bazen normal saatin üzerinde
çalışma olabiliyor ama ben bir şeyi merak ediyorum Sayın Tankut:
Gece saat mesela 3-4 oluyor, maşallah enerjimiz tam yerinde, kavga da ediyoruz,
yeri geldiği zaman hırgür de çıkıyor. 
YILMAZ TANKUT (Adana) – Ne alakası var?
ANAYASA KOMİSYONU BAŞKANI BURHAN KUZU (İstanbul) – Yani demek ki,
dinlenmeye çok ihtiyaç hissetmiyoruz gibi geliyor bana. 
YILMAZ TANKUT (Adana) – Ne yapalım efendim?
ANAYASA KOMİSYONU BAŞKANI BURHAN KUZU (İstanbul) – Neyse yani ben
kanaatimi söylüyorum. 
Bir de tabii, İç Tüzük’ün verdiği imkânları biz gerçekten amacı
yönünde kullansak sanırım daha çok zaman kalır bize. 
Bunu da böylece belirtmiş oluyorum, saygılarımı sunuyorum. 
BAŞKAN – Sayın Hükûmet…
MİLLÎ SAVUNMA BAKANI MEHMET VECDİ GÖNÜL (İzmir) – Teşekkür ederim
Sayın Başkan.
Sorulara da teşekkür ediyorum.
Yalnız bir hususu, dün sorulmuştu cevap veremedim, vakit yoktu; o
da kamuoyunun çok takip ettiği bir konu: Askerlikten çıkarılan öğrencilerin
tazminat konusuydu, bir arkadaşımız sormuştu. Müsaade ederseniz, onu önce,
belki vakit kalmaz gene… Komisyondan geçen bir metinle, bir kanun tasarısıyla,
bu yüzde 30’lara, yüzde 40’lara kadar düşecektir. Onu şimdi cevaplandırayım
müsaade ederseniz. 
İkincisi; tersten başlarsak, Sayın Coşkun’un sorusundan
“Genelkurmay Başkanlığının görüşü alındı mı?” diye. 
Huzurunuzdaki tasarı her ne kadar milletvekili teklifi ise de artı
Komisyondan geçmiş ve bir komisyon metni hâline gelmiştir. Komisyondan geçerken
her türlü temsilci, Genelkurmayın temsilcisi -ki, Bakanlık aracılığıyla
görüşlerini intikal ettiriyor- orada hazır bulundu ve büyük ölçüde de intikal
etti. Büyük ölçüde de bunlar Komisyon zabıtlarından görülebilir. Orada
temsilcilerinin görüşleri intikal etti. 
Sayın Taner’in sorusuna… Sadece, asker kişilerin devlet
güvenliğine ve anayasal düzene karşı işledikleri suçlar sivil yargıya
açılmaktadır, askerî suçlar ve askerlik görevinden kaynaklanan suçlar askerî
yargıda görülecektir. 
Sayın milletvekilleri, şu husus fevkalade önemli: Anayasa’nın
137’nci maddesinde kamu hizmetlerinde herhangi bir sıfat veya suretle
çalışmakta olan kimsenin üstünden aldığı konusu suç teşkil eden emri hiçbir
suretle yerine getiremeyeceği hüküm altına alındıktan sonra son fıkrasında
askerî hizmetlerin görülmesi için kanunla gösterilen istisnaların saklı olduğu
belirtilmiştir. 211 sayılı Türk Silahlı Kuvvetleri İç Hizmet Kanunu’nun 14’üncü
maddesinde de astın, amirine mutlak suretle itaate mecbur olduğu, aldığı emri
vaktinde yapacağı, değiştiremeyeceği ve haddini aşamayacağı belirtilmiş,
icradan doğacak sorumluluğun emri verene ait olacağı hüküm altına alınmıştır.
Ceza hukukundaki ceza sorumluluğunu kaldıran nedenler incelendiğinde Türk Ceza
Kanunu’nun 24’üncü maddesi uyarınca emrin hukuka uygunluğunun denetlenmesinin
kanun tarafından engellendiği hâllerde bu emrin yerine getirilmesinden emri
verenin sorumlu olduğunun düzenlendiği görülecektir. Muhtelif uluslararası
mahkeme kararlarında da askerî ceza hukukunun ve askerî mahkemelerin askerî
disiplin sadediyle, bu sebeple muhafaza edildiği görülmektedir. Konuşmacılar
istisnaları söylediler, onun için onlara girmeyi gereksiz addediyorum.
Sayın Işık, 28 Şubat 1977; 27 Nisan yargılama… Bu yargılama takdir
edersiniz, savcıların takdirindeki bir husustur. Bu konuda bir şey söylemek
mümkün değildir. Kaldı ki adliyeye intikal eden hususlarda da bir şey söylemek
mümkün değildir.
Sayın Paksoy’un, Özdemir Özok için taziyelerine ben de katılıyorum, rahmet
diliyorum. 
Sayın Obama’nın ifadesiyle ilgili husus
tabii dışişlerinin konusu, şu anda o konuda mümkün olsa da keşke Dışişleri
Bakanlığımızın burada görüşünü alabilseydik. 
Takdirlerinize arz ediyorum.
BAŞKAN – Süreniz doldu efendim, çok teşekkür ederim.
Soru-cevap işlemi tamamlanmıştır. 
Sayın milletvekilleri, madde üzerinde on dört önerge vardır. İç
Tüzük gereği, bilindiği gibi sadece yedi önergeyi işleme alabiliyoruz. Aynı
anda gelen önergeler arasından çekilen kurada ortaya çıkan yedi önergeyi şimdi
okutacağım, sonra bu önergeleri aykırılık sırasına göre işleme alacağım.
İlk önergeyi okutuyorum:
Türkiye Büyük Millet Meclisi Başkanlığına
2/656 Esas Numaralı 7/11/1982 tarihli ve
2709 sayılı Türkiye Cumhuriyeti Anayasasının Bazı Maddelerinde Değişiklik
Yapılması Hakkında Kanun Teklifinin çerçeve 16 ncı
maddesi ile değiştirilen Türkiye Cumhuriyeti Anayasasının 145 inci maddesinin 2
inci fıkrasının aşağıdaki şekilde değiştirilmesini arz ve teklif ederim.




 M. Şevki Kulkuloğlu Eşref
  Karaibrahim Atila Emek




 Kayseri Giresun Antalya




 Bülent
  Baratalı Hulusi
  Güvel Şevket
  Köse




 İzmir Adana Adıyaman




"Asker olmayan kişiler askeri mahkemelerde yargılanamaz"
Türkiye Büyük Millet Meclisi Başkanlığına
2/656 Esas Numaralı 7/11/1982 tarihli ve
2709 sayılı Türkiye Cumhuriyeti Anayasasının Bazı Maddelerinde Değişiklik Yapılması
Hakkında Kanun Teklifinin çerçeve 16 ncı maddesi ile
değiştirilen Türkiye Cumhuriyeti Anayasasının 145 inci maddesinin 2 inci
fıkrası aşağıdaki şekilde değiştirilmesini arz ve teklif ederim.
 Ali
Öztürk 
   Konya
"Asker olmayan kişiler askeri mahkemelerde yargılanamaz"
Türkiye Büyük Millet Meclisi Başkanlığına
2/656 Esas Numaralı 7/11/1982 tarihli ve
2709 sayılı Türkiye Cumhuriyeti Anayasasının Bazı Maddelerinde Değişiklik
Yapılması Hakkında Kanun Teklifinin çerçeve 16 ncı
maddesi ile değiştirilen Türkiye Cumhuriyeti Anayasasının 145 inci maddesinin 2
inci fıkrası aşağıdaki şekilde değiştirilmesini arz ve teklif ederim.
 Abdurrahman Arıcı 
   Antalya
"Asker olmayan kişiler askeri mahkemelerde yargılanamaz"
Türkiye Büyük Millet Meclisi Başkanlığına
2/656 Esas Numaralı 7/11/1982 tarihli ve
2709 sayılı Türkiye Cumhuriyeti Anayasasının Bazı Maddelerinde Değişiklik
Yapılması Hakkında Kanun Teklifinin çerçeve 16 ncı
maddesi ile değiştirilen Türkiye Cumhuriyeti Anayasasının 145 inci maddesinin 2
inci fıkrası aşağıdaki şekilde değiştirilmesini arz ve teklif ederim.
 İkram
Dinçer 
   Van
"Asker olmayan kişiler askeri mahkemelerde yargılanamaz"
TBMM Başkanlığına
Anayasa değişiklik teklifinin 16. maddesi ile değiştirilen 145.
maddesinin son cümlesinin aşağıdaki şekilde değiştirilmesini saygılarımla arz
ederim. 14.4.2010
 Tayfun
İçli
 Eskişehir
D.Teklifi: 
“Anayasanın 14.maddesindeki durumlara ait davalar her halde adliye
mahkemelerinde görülür.”
Türkiye Büyük Millet Meclisi Başkanlığına
Görüşülmekte olan 497 sayılı Anayasanın Bazı Maddelerinde
Değişiklik Yapılması Hakkında Kanun Teklifinin 16 ncı
maddesinin aşağıdaki şekilde değiştirilmesini arz ve teklif ederiz.




 Hasip Kaplan Hamit
  Geylani Sırrı
  Sakık




 Şırnak Hakkâri Muş




 Şerafettin
  Halis Nuri
  Yaman




 Tunceli Muş




Madde : 16 
Türkiye Cumhuriyeti Anayasasının 145 inci maddesi aşağıdaki
şekilde değiştirilmiştir.
"Madde 145- Askerî
yargı, askerî mahkemeler ve disiplin mahkemeleri kaldırılmıştır.
Bu mahkemeler yerine; asker kişiler tarafından işlenen askerî
suçlar ile bunların asker kişiler aleyhine veya askerlik hizmet ve görevleriyle
ilgili olarak işledikleri suçlara ait davalara Yargıtay bakmakla görevlidir.
Devletin güvenliğine, anayasal düzene ve bu düzenin işleyişine
karşı suçlara ait davalar her halde adliye mahkemelerinde görülür.
Savaş halinde dahi, asker olmayan kişiler askerî mahkemelerde
yargılanamaz. 
Askerî mahkemelerin savaş halinde hangi suçlar ve hangi kişiler
bakımından yetkili oldukları; kuruluşları ve gerektiğinde bu mahkemelerde adlî
yargı hâkim ve savcılarının görevlendirilmeleri kanunla düzenlenir.
Askerî yargı organlarının kuruluşu, işleyişi, askerî hâkimlerin
özlük işleri, askerî savcılık görevlerini yapan askerî hâkimlerin görevli
bulundukları komutanlıkla ilişkileri, mahkemelerin bağımsızlığı ve hâkimlik
teminatı esaslarına göre kanunla düzenlenir."
BAŞKAN – Şimdi maddeye en aykırı önergeyi okutup işleme alacağım.
MUSTAFA ELİTAŞ (Kayseri) – Sayın Başkanım, biraz sonra okutulacak önergenin
gerekçesinde partimizi itham eden ve hiç de partimizin ifadeleriyle,
konuşmalarıyla, davranışlarıyla alakası olmayan sözler var. İç Tüzük’ün 67’nci
maddesine göre, okuyorum: “Konuşma üslûbu: –ikinci fıkra- Başkanlığa gelen yazı
ve önergelerde kaba ve yaralayıcı sözler varsa, Başkan, gereken düzeltmelerin
yapılması için, o yazı veya önergeyi sahibine geri verir.”
Sayın Başkan, önergeyi bu şekilde değerlendirmenizi, önergenin
gerekçesini okutursanız söz hakkımızın olduğunu ifade etmek istiyorum. Son üç paragrafında, hakaret içeren, iftira içeren durum söz
konusu. 
BAŞKAN – Şimdi okutacağım önergeyi mi kastettiniz efendim?
MUSTAFA ELİTAŞ (Kayseri) – Evet efendim.
BAŞKAN – Henüz daha okumadık.
MUSTAFA ELİTAŞ (Kayseri) – Evet efendim.
Başkanlık, gelen önergeleri, gelen yazıları değerlendirmek ve İç
Tüzük’ün 67’nci maddesine göre işleme almak zorunda. 
BAŞKAN – Evet, tabii biliyorum.
MUSTAFA ELİTAŞ (Kayseri) – İtiraz ettiğimiz kısımların metinden
çıkarılması gerekir.
BAŞKAN – Sayın Elitaş, gerekçedeki hangi
ifadelerin İç Tüzük 67’ye girdiği konusunda lütfen…
MUSTAFA ELİTAŞ (Kayseri) – Sayın Başkan, gerekçedeki son üç
paragraf efendim.
BAŞKAN – Lütfen Başkanlığımıza bir yazılı gönderebilir misiniz,
onu biz değerlendirelim Başkanlıkça.
MUSTAFA ELİTAŞ (Kayseri) – Sayın Başkan, şu anda önergede son üç
paragrafta, hiç de partimizle alakalı olmayan, sekiz yıllık icraatlarımızla
ilgili olmayan ve iftira dolu sözler vardır. Onun, Başkanlık tarafından İç
Tüzük 67/2’ye göre incelenip değerlendirilmesi ve metinden çıkarılması gerekir.
K. KEMAL ANADOL (İzmir) – Sayın Başkan, kaçıncı defa okundu bu
önerge.
BAŞKAN – Evet, ben de demin onu söyledim, ama bu beyan, İç Tüzük
67 çerçevesinde değerlendirmeye alınabilecek nitelikte bir beyan olarak
değerlendirilebilir, henüz bir karar vermiş değilim. 
OKTAY VURAL (İzmir) – Hayır efendim, öyle değerlendiremezsiniz.
BAŞKAN – İzin verirseniz, biz, Başkanlık Divanı olarak konuyu
kendi aramızda bir tezekkür edelim.
Birleşime beş dakika ara veriyorum.
Kapanma Saati: 16.55
BEŞİNCİ OTURUM
Açılma Saati: 17.12
BAŞKAN: Mehmet Ali ŞAHİN 
KÂTİP ÜYELER: Gülşen ORHAN (Van),
Murat ÖZKAN (Giresun)
BAŞKAN – Sayın milletvekilleri, Türkiye Büyük Millet Meclisinin
94’üncü Birleşiminin Beşinci Oturumunu açıyorum.
497 sıra sayılı Kanun Teklifi’nin görüşmelerine kaldığımız yerden
devam edeceğiz. 
Komisyon? Yerinde.
Hükûmet? Yerinde.
16’ncı madde üzerinde önerge işlemine başlamıştık. Madde üzerinde
işleme alınan 7 önergeden 6’sı okunmuştu. Şimdi, maddeye en aykırı olan 7’nci
önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte olan Anayasa değişikliği teklifinin, 16. maddesinin
teklif metninden çıkarılması için gereğini arz ve teklif ederiz. 




 Faruk
  Bal Oktay
  Vural Mehmet
  Şandır 




 Konya İzmir Mersin 




 Behiç
  Çelik S. Nevzat
  Korkmaz Münir Kutluata 




 Mersin Isparta Sakarya 




 Rıdvan
  Yalçın 





 Ordu 





BAŞKAN - Komisyon katılıyor mu efendim önergeye? 
ANAYASA KOMİSYONU BAŞKANI BURHAN KUZU (İstanbul) - Katılmıyoruz
Başkan. 
BAŞKAN - Hükûmet? 
MİLLÎ SAVUNMA BAKANI MEHMET VECDİ GÖNÜL (İzmir) - Katılmıyoruz
efendim.
BAŞKAN – Efendim, konuşacak mısınız, gerekçe mi okunsun?
MEHMET ŞANDIR (Mersin) - Gerekçe okunsun. 
BAŞKAN - Gerekçeyi okutuyorum: 
Gerekçe: 
Anayasalar, vatandaşların temel hak ve hürriyetlerini teminat
altına alan, siyasi rejimin ve devlet organlarının görev ve yetkilerini
belirleyen kanunlar hiyerarşisinin en üstünde temel hukuk normlarıdır. 
Türkiye'nin iki ihtilal ve 3 muhtıra ile üzerine gölge düşürülen
demokrasisini; 
- 21. yüzyılın evrensel değerlerine kavuşturabilmenin, 
- Asırlık anayasa tartışmalarından kurtarmanın, 
- Her kesimin benimseyebileceği bir anayasaya kavuşturabilmenin, 
tek yolu toplumsal
uzlaşmaya dayalı bir Anayasa yapmayı sağlamaktır. 
MHP bu sebeple; 
- "Anayasa Değişikliği Uzlaşma Komisyonu" kurulmasını, 
- Partilerin uzlaştıkları hususlarda demokratik bir sözleşme
yapılmasını, 
- Siyasi partilerin hangi konularda uzlaştığının kamuoyuna
duyurulmasını, 
- Her partinin görüş ve tavrının, yapılacak ilk seçimde milletin
takdirine sunulmasını, 
- Seçimler sonunda oluşacak Meclis'in ilk iş olarak anayasa
değişikliğini gerçekleştirmek olmasını teklif etmiştir. 
MHP; bu kapsamda, 
- Devlet ile Milleti kucaklaştıracak, 
- Milletin değerleri ile Devletin değerlerini bağdaştıracak, 
- Demokrasi ile Cumhuriyeti barıştıracak, 
- Vatandaşın temel hak ve hürriyetlerini evrensel standarda
yükseltecek, 
- Milletin bölünmez bütünlüğünü üniter
yapı içinde sağlayacak ve Devleti kurum ve kuruluşları ile uyum içinde
çalıştıracak, 
- Kuvvetler ayrılığına dayalı parlamenter demokrasiyi
iyileştirecek, 
- Cumhuriyetin temel nitelikleri ile Anayasamızın değiştirilmesi
dahi teklif edilemeyecek maddelerini koruyacak, 
Toplumsal bir sözleşme belgesi niteliğinde anayasa yapma kararını
ilan etmiştir. 
Anayasa değişikliği böylece milletin iradesine dayandırılmış olacaktır.

AKP, MHP'nin bu teklifine kulak tıkamış, kendisi için hazırladığı
Anayasa teklifini partilere ve millete dayatmıştır. 
AKP, Anayasa değişikliğini seçmene ve yargıya hesap vermekten
kaçmak için malzeme olarak kullanmaktadır. 
AKP'nin Anayasa Değişiklik Teklifi, kendi sübjektif hedefine
ulaşmak için hazırlanmıştır. 
Bu teklif ile kuvvetler ayrılığına dayanan parlamenter sistemin
denge ve denetim mekanizmaları iktidar lehine bozulmaktadır. Bunun doğal sonucu
olarak başta parti kapatma, yargı bağımsızlığı ve hâkim teminatı ile hukuk
devleti ve hukukun üstünlüğü ilkeleri zedelenmektedir. Parlamenter sistem
yerine ucu diktaya açık bir Başkanlık sistemi getirilmektedir. 
Bu teklif, Parlamenter demokrasi esasına göre inşa edilen
Anayasaya aykırıdır. 
Bu teklifin içinde; Millet yoktur, Milletin iradesi yoktur,
Milletin beklentisi yoktur. 
Millet, AKP'den bölücü terörü bitirmesini beklemektedir. 
Millet, AKP'den yoksulluğun, yolsuzluğun, hayat pahalılığının ve
işsizliğin hesabını vermesini beklemektedir. 
Millet, AKP'den iş beklemektedir. Aş beklemektedir. 
Millet, AKP'den düşünce, inanç, teşebbüs, örgütlenme ve benzeri
alanlarda temel hak ve hürriyetlere güvence beklemektedir. 
Millet, mahkemelerdeki iş yükünü azaltacak ekonomik, sosyal ve
adli reform beklemektedir.
Millet, yandaş yargıç değil, tarafsız ve bağımsız mahkemelerde
hakkını aramak istemektedir.
AKP 8 yılı heba etmiştir. Milletin beklentilerini
karşılayamamıştır.
AKP millete değil, kendine çalışmaktadır.
AKP, günü geldiğinde herkesin güvenli liman gibi sığınabileceği
tarafsız ve bağımsız mahkemeler için hiçbir şey yapmamıştır.
AKP, 8 yıllık iktidarında, yandaş yargıç yaratmış, yargıyı
siyasallaştırmıştır.
AKP, açılım adı altında PKK’nın siyasallaştırılması için ilk adım
olduğunu ifade ettiği bu teklif ile, bin yıllık
kardeşliğin ve millî bütünlüğün bozulmasına anayasa zemini hazırlamak
istemektedir.
AKP, iyi niyetli değildir, bu teklif ile başlattığı PKK açılımı
için anayasal zemin hazırlamaktadır.
BAŞKAN – Önergeyi oylarınıza sunuyorum: Kabul edenler… Etmeyenler…
Kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 497 sayılı Anayasanın Bazı Maddelerinde
Değişiklik Yapılması Hakkında Kanun Teklifinin 16 ncı
maddesinin aşağıdaki şekilde değiştirilmesini arz ve teklif ederiz. 
 Hasip Kaplan (Şırnak) ve arkadaşları
Madde : 16 
Türkiye Cumhuriyeti Anayasasının 145 inci maddesi aşağıdaki
şekilde değiştirilmiştir.
"Madde 145- Askerî
yargı, askerî mahkemeler ve disiplin mahkemeleri kaldırılmıştır.
Bu mahkemeler yerine; asker kişiler tarafından işlenen askerî
suçlar ile bunların asker kişiler aleyhine veya askerlik hizmet ve görevleriyle
ilgili olarak işledikleri suçlara ait davalara Yargıtay bakmakla görevlidir.
Devletin güvenliğine, anayasal düzene ve bu düzenin işleyişine
karşı suçlara ait davalar her halde adliye mahkemelerinde görülür.
Savaş halinde dahi, asker olmayan kişiler askerî mahkemelerde
yargılanamaz. 
Askerî mahkemelerin savaş halinde hangi suçlar ve hangi kişiler
bakımından yetkili oldukları; kuruluşları ve
gerektiğinde bu mahkemelerde adlî
yargı hâkim ve
savcılarının görevlendirilmeleri kanunla düzenlenir.
Askerî yargı organlarının kuruluşu, işleyişi, askerî hâkimlerin
özlük işleri, askerî savcılık görevlerini yapan askerî hâkimlerin görevli
bulundukları komutanlıkla ilişkileri, mahkemelerin bağımsızlığı ve hâkimlik
teminatı esaslarına göre kanunla düzenlenir."
BAŞKAN – Komisyon önergeye katılıyor mu efendim?
ANAYASA KOMİSYONU BAŞKANI BURHAN KUZU (İstanbul) – Katılmıyoruz
Başkan.
BAŞKAN – Hükûmet?
MİLLÎ SAVUNMA BAKANI MEHMET VECDİ GÖNÜL (İzmir) – Katılmıyoruz
efendim.
BAŞKAN – Efendim, gerekçe mi, konuşacak mısınız?
SIRRI SAKIK (Muş) – Konuşacağım.
BAŞKAN – Sayın Sakık, buyurun. (BDP
sıralarından alkışlar)
SIRRI SAKIK (Muş) – Sayın Başkan, değerli arkadaşlar; hepinizi
selamlıyorum. 
Aslında, bu maddeyle ilgili birkaç örnek verdikten sonra bu askerî
yargının ne kadar adaletsiz, ne kadar emir-komuta zinciri içerisinde kararlar
verdiğini hep birlikte görürüz. Elâzığ Karakoçan, 17 Ağustos, orada biliniyor
tabii, o tarihte bir teğmen bir bombanın pimini çekiyor, bir askerin eline
veriyor, 4 asker yaşamını yitiriyor. Askerî yargıda dava sürüyor, sekiz yıl,
sonra 4 kişi olduğu için on bir yıl ceza alıyor. 
Şimdi, sayın milletvekilleri, hepimiz elimizi vicdanımıza koyalım,
bir trafik kazasında bile 4 can sekiz yılla geçiştirilemez. Yine, Şemdinli
olaylarında, bilindiği gibi, o tarihte de Şemdinli’de devlet suçüstü
yakalanmıştı, 2 astsubay bir Umut Kitabevine bomba
koymuştu, orada bir insan yaşamını yitirdi ve oradaki insanlar bunları sağ
salim alıp devlete teslim ettiler. Sonra sivil yargı otuz dokuz yıl ceza verdi.
Yargıtaya geldi, o gözükmeyen el yine devreye girdi,
Yargıtay tekrar davayı bozdu eksik soruşturmadan dolayı ve dava askerî yargıya
intikal etti. Askerî yargı… Otuz dokuz yıl ceza alan o iki iyi çocuk -hani Büyükanıt “İyi çocuklar.” diyordu ya!- tahliye oldu. Biri
gitti, yine çeteden Uşak’ta şu an cezaevinde. Diğeri de nerede, bilinmiyor. 
Şimdi buna benzer onlarca olay size söyleyebiliriz. 
Yine bir general biz bölgedeyken savcı ve hâkimlerin evine
korksunlar diye bomba koyuyordu. Çünkü diğer askerî yargıçlar onların emrinde.
Yani diledikleri kararı çıkarıyorlar. Ama sivil yargıları da
hizaya getirmenin yolu, onların evine bomba koymak. Ve bunu söyleyen
generalin hakkında hiçbir soruşturma açılmıyor. 
Şimdi bunları yan yana koyduğunuzda, bu askerî mahkemenin…
Gerçekten burada hak, hukuk ve adalet yok, burada süngünün ve namlunun ucu var,
postal sesi var! 
Yine, bilindiği gibi, Mayıs ayının 29’unda Çukurca’da bir mayın
patlaması sonucu 7 asker yaşamını yitirmişti. Sonradan yapılan o İnternet
üzerindeki konuşmalarda, oradaki bir generalin bu mayını bizzat kendilerinin
döşediği bütün Türkiye kamuoyu tarafında biliniyor. Ve o yaşamını yitiren
askerlerin aileleri başvurdular. Van Cumhuriyet Savcılığının açıklaması aynen
şu -zaman çok dar, kısa kısa geçiyorum- “Bu mayınlar
Türk Silahlı Kuvvetlerine ait, Makine Kimya menşelidir.” Peki
sayın milletvekilleri, hepinizin çocukları var, hepiniz “ülkemiz” diyorsunuz,
hepiniz “demokrasi ve hukuk” diyorsunuz, bir tek insan bile bununla ilgili bir
şey söylemedi. Milletvekilleri sadece burada birbiriyle didişmek için değil… 4
insan dokuz yıl ceza alıyor, sadece, Sayın Bekir Bozdağ
bir açıklama yaptı “Trafik suçlarında bile bu kadar hafif ceza verilmez.” diye.
Şimdi burada herkes hak, hukuk ve adaletten bahsediyor, ama yoksul
Anadolu çocukları ölüme giderken kimsenin dönüp bir şey dediği yok. Onun için,
bu askerî mahkemeler sabıkalıdır, bu askerî mahkemeler halka karşı suç
işlemişlerdir, bu askerî mahkemeler yıllardır, 12 Eylül öncesi ve sonrası
Türkiye’de devrimci demokrat herkese, hatta milliyetçi kesimlere bile o kadar
acımasız acı dolu yıllar yaşattılar ki, şimdi hâlen dönüp bunlarda makyajlar yaparak
bu iş olmaz. Eğer gerçekten siz, sorunun çözümünü istiyorsanız, gerçekten bu
ülkeyi hukukun ülkesi, huzurun ülkesi yapmak istiyorsanız bunları ortadan
kaldıracaksınız, yani sözcüklerle oynayarak, arkasından dolanarak puan almayla
hiç kimseyi bu konuda tatmin edemezsiniz. Bu, burada hiçbir yerde…
(Mikrofon otomatik cihaz tarafından kapatıldı)
BAŞKAN – Sayın Sakık, lütfen sözlerinizi
tamamlayınız, süreniz doldu.
SIRRI SAKIK (Devamla) – Teşekkür ediyorum.
Bu alanda çok hukukun olmadığını bir iki örnekle daha size sunmak
istiyorum. Mesela en çok mayına basıp da ölen uzman çavuşlardır, ama uzman
çavuşlar orduevine giremez; çocuklarını götürüp kışlaya teslim edip dağa gidip
sonra cenazesini alan anneler Manisa’daki tugaya başı örtülü giremez. Böyle bir
hukuk olur mu? Böyle bir demokrasi olur mu? Yani siz, halkın vekilleri buna
nasıl seyirci kalabilirsiniz? Ben Sayın Bakanımdan dünden bu yana birkaç kezdir
soru sormak istiyorum. Bu uzman çavuşlar, en çok ölüme giden, en çok ölen
insanların çocukları niye orduevine alınmıyor? Nedir bu ayrımcılık? Nedir bu
sürekli bölücülükten, ayrımcılıktan bahsediyorsunuz? En çok ölüme gönderdiğiniz
insanların aileleri kışlaya giremez ve çocukları orduevine giremez. Sonra
burada, efendim, insanlar arasında bir ayrımın olmadığını söylersiniz…
(Mikrofon otomatik cihaz tarafından kapatıldı)
BAŞKAN – Ek süreniz de doldu Sayın Sakık,
ek süreniz de doldu.
 SIRRI SAKIK (Devamla) - ..siz de buna inanmazsınız, halkımız da buna inanmaz.
Hepinize teşekkür ediyorum. (BDP sıralarından alkışlar)
BAŞKAN – Önergeyi oylarınıza sunuyorum: Kabul edenler… Etmeyenler…
Kabul edilmemiştir.
Diğer önergeyi okutuyorum:
TBMM Başkanlığına
Anayasa değişiklik teklifinin 16. maddesi ile değiştirilen 145.
maddesinin son cümlesinin aşağıdaki şekilde değiştirilmesini saygılarımla arz
ederim. 14.4.2010
 Tayfun
İçli
 Eskişehir

“Anayasanın 14. maddesindeki durumlara ait davalar her halde
adliye mahkemelerinde görülür.”
BAŞKAN – Komisyon katılıyor mu efendim?
ANAYASA KOMİSYONU BAŞKANI BURHAN KUZU (İstanbul) – Katılmıyoruz
Başkanım.
BAŞKAN – Hükûmet?
MİLLÎ SAVUNMA BAKANI MEHMET VECDİ GÖNÜL (İzmir) – Katılmıyoruz
efendim.
BAŞKAN – Sayın İçli, buyurun efendim; beş dakika içerisinde
önergenizin gerekçesini izah edin.
Buyurun efendim.
H. TAYFUN İÇLİ (Eskişehir) – Sayın Başkanım, çok değerli
milletvekili arkadaşlarım; sizleri saygıyla selamlıyorum.
Değerli arkadaşlarım, birçok konuşmamda söylediğim gibi acele işe
şeytan karışır. Bu maddede de -birazdan arz edeceğim görüşlerde göreceksiniz-
ciddi hatalar var.
Değerli arkadaşlarım, sivillerin askerî mahkemede yargılanması
doğru değil. Askerî mahkemelerin yetki ve görevlerinin de
sınırlandırılması mutlaka ve mutlaka gereklidir ancak teklifteki değişikliğe
baktığınız zaman -145’le ilgili- birinci cümlesi, ikinci cümlesiyle son
cümlesinin birbiriyle net olarak çeliştiğini görüyorsunuz ve son cümledeki
“Devletin güvenliğine, anayasal düzene ve bu düzenin işleyişine karşı suçlara
ait davalar her halde adliye mahkemelerinde görülür.” cümlesi çok soyut bir
cümledir, içini doldurmak gerekir.
Teklif sahipleri bunun içini doldurmak için gerekçede, 16’ncı
maddenin gerekçesinde bakın ne demişler? Demişler ki: “…Devletin güvenliğine,
anayasal düzene ve bu düzenin işleyişine karşı suçların, her halde adliye
mahkemelerinde görüleceği düzenlenmektedir.“ Bu da “…26/09/2004
tarihli 5237 sayılı Türk Ceza Kanununun Dördüncü Kısmının Dördüncü ve Beşinci
bölümlerinde yer alan suçlar kastedilmektedir.” diyor. 
Değerli arkadaşlarım, anayasa tarihinde bir ilki yaşıyoruz,
Anayasayı değiştirirken kanunu referans alıyoruz. Şimdi, siz, Türk Ceza
Kanunu’nun Dördüncü Kısmı Dört ve Beşinci Bölümlerini değiştirdiniz, “Güvercin
avlamak yasaktır.” diye madde koydunuz. O zaman askerî yargının -Anayasa’ya
göre- bunu mu düzenleyeceksiniz? Anayasalar kanuna göre yapılmaz, kanunlar
anayasaya göre yapılır. 
Başka bir komik olay… Herhâlde bu teklifi hazırlayanlar Türk Ceza
Kanunu’nun Dördüncü Kısmının Dördüncü Bölümüne bakmamışlar. Neden? Çünkü, teklifte diyorlar ki: “Asker kişilerin askerî
hizmetlere ilişkin, hizmet ve göreve ilişkin suçları askerî mahkemelerde
bakılır.” Doğru. Peki, son cümleyle baktığınız zaman ne oluyor? Türk Ceza
Kanunu’nun Dördüncü Kısmının Dördüncü Bölümünü açın, bakın, diyor ki: “Düşmanla
iş birliği yapmak.” Madde 303. Bir asker şahıs düşmanla iş birliği yaparsa siz
onu sivil mahkemede mi yargılayacaksınız? İki: “Yabancı devletler aleyhine
asker toplamak.” Bir asker şahıs, bir yüzbaşı, binbaşı yabancı devlet aleyhine
asker toplayacak, siz bunu sivil mahkemede yargılayacaksınız. Başka bir örnek:
“Askerî tesisleri tahrip ve düşmanın askerî yararına anlaşma.” Madde -Türk Ceza
Kanunu- 307. Bunu da adli mahkemelerde yargılayacaksınız. Bakın “Düşman devlete
maddi ve manevi yardım.” Madde 308. Asker şahıs, bir teğmen, bir general,
herhangi bir muvazzaf astsubay, Türk Ceza Kanunu’nun bu maddesini işlediği
zaman siz bunu adli mahkemelerde yargılamaya çalışıyorsunuz. Bu ne perhiz bu ne
turşu… Bir söz vardır.
HASAN KARA (Kilis) – Katalog suçu…
H.TAYFUN İÇLİ (Devamla) – Şimdi, katalog suç olmaz. 
Siz referans olarak Türk Ceza Kanunu’nun bu maddesine gönderme
yaparsanız -Anayasa’nın bu maddesine- komik duruma düşersiniz değerli
arkadaşlar, komik. Yani katalog suç olur mu? Anayasa’yı tanzim ediyorsunuz,
Anayasa’nın 145’ini düzenliyorsunuz değerli arkadaşlarım. 
Sivillerin askerî mahkemelerde yargılanmaları doğru değildir,
doğru. Hatırlarsınız, bundan iki üç ay önce bir çerçeve kanun getirdik ve
aslında düzenlemeyi orada yaptık, “Siviller askerî mahkemelerde yargılanmasın.”
dedik. Ama sizler çerçeve kanunun 6’ncı maddesinde “hâli dâhil” ibaresiyle bir
değişiklik yaptınız, Anayasa Mahkemesine gittiniz. Bakın, o çerçeve kanunun o
maddesi zaten değişmedi. Siz ne diyorsunuz? Yani, bunu anlamakta gerçekten
zorluk çekiyorum. İşte, acele işe şeytan karışıyor. Bir de bunu yaparken
askerlerimizi incitiyoruz. Biraz evvel hatip “Askerî mahkemelerin sabıkası işte
şudur…” Doğru veyahut yanlış. Hukuk sistemini
tartışırız. Peki, özel yetkili mahkemelerin sicilleri doğru mu? Üç yıldır
görülen İstanbul’da özel yetkili savcılar, özel yetkili mahkemeler… Bakın, şu
Anayasa’nın değiştirmekte olduğunuz 145’inci maddesi dahi üç yıldır süren
hukuka aykırılıkların dışa vurumudur. Siz daha kanunlar orada varken Anayasa’yı
değiştirmeye kalkıyorsunuz. 
Değerli arkadaşlarım, Balyoz Operasyonu, gazetelerden okuyoruz,
içine girmedim. 2003 yılındaki asker şahısların askerî hizmetle ilgili askerî
mahalde işledikleri suç. Anayasa 38 “İşlendiği tarihte Türk Ceza Kanunu’nda suç
olarak kabul edilmeyen şeyleri yargılayamazsınız.” diyor. Peki, biraz evvel gerekçede
atıf yaptığınız Türk Ceza Kanunu’nun Dördüncü Kısmının Dördüncü Bölümü ve
Beşinci Bölümünü siz hangi tarihte yasalaştırdınız? 2004 yılında. 2004 yılında
siz yasalaştırıyorsunuz. 2003 yılında suç olmayan, yeni Ceza Kanunu’na göre
birtakım insanları yargılıyorsunuz. 
(Mikrofon otomatik cihaz tarafından kapatıldı)
BAŞKAN – Sayın İçli, süreniz doldu, lütfen konuşmanızı tamamlayın.
Size bir dakikalık ek süre verdim.
H. TAYFUN İÇLİ (Devamla) – Bitiriyorum Sayın Başkanım.
Değerli arkadaşlarım, şunu söylemiyorum: Suçlu suçunu çekmeli ama
bunu yaparken yasa koyucu olarak adam gibi yasa yapmamız lazım. Yapılan
işlemleri temizleyecek, onları meşru hâle getirecek Anayasa yapılmaz. Yasayı
yaparız, Anayasa’yı yaparız, ona uygun adam gibi ceza kanunları çıkartırız. Suç
işleyen ister asker olsun, ister sivil olsun, ister milletvekili olsun, kim
olursa olsun evrensel hukuk kuralları çerçevesinde cezasını adil yargılanmak
kaydıyla çekmeli ama siz insanları neyle suçlandığını bilmeden, iddianamesini
tanzim etmeden… İddianame tanzim edilmezse kişi neyle suçlandığını bilir mi?
İki yıl sonra iddianamesi geliyor mahkemeye. Sonra sanıkların ifadeleri daha
alınmıyor. İçeride insanlar kanser oluyor, ölüyor. Değerli arkadaşlarım, hangi
görüşten olursa olsun, hangi görüşten olursa olsun adam gibi yargılama
yapacağız. Bu, Türk adalet tarihine bir kara leke olarak geçer.
Bu arada da Barolar Birliğinin çok saygıdeğer Başkanı Özdemir Özok aramızdan ayrıldı, başsağlığı diliyorum.
(Mikrofon otomatik cihaz tarafından kapatıldı)
BAŞKAN – Son cümleniz…
H. TAYFUN İÇLİ (Devamla) – Bir avukat olarak, bir meslektaşı
olarak Tanrı’dan rahmet diliyorum, yakınlarına başsağlığı diliyorum ve avukat
camiasına da başsağlığı dileklerimi iletiyorum.
Hepinize saygılar sunuyorum. (CHP sıralarından alkışlar)
BAŞKAN – Efendim, önergeyi oylarınıza sunuyorum: Kabul edenler…
Etmeyenler… Kabul edilmemiştir.
Sayın milletvekilleri, şimdi okutacağım dört önerge de aynı
mahiyette. Bu nedenle birlikte işleme alacağım. İstemleri hâlinde önerge
sahiplerine ayrı ayrı söz vereceğim. 
Şimdi, ilk önergeyi ve diğer önergelerin imza sahiplerini
okutuyorum:
Türkiye Büyük Millet Meclisi Başkanlığına
2/656 Esas Numaralı 7/11/1982 tarihli ve
2709 sayılı Türkiye Cumhuriyeti Anayasasının Bazı Maddelerinde Değişiklik
Yapılması Hakkında Kanun Teklifinin çerçeve 16 ncı
maddesi ile değiştirilen Türkiye Cumhuriyeti Anayasasının 145 inci maddesinin 2
nci fıkrasının aşağıdaki şekilde değiştirilmesini arz
ve teklif ederim.
 
M. Şevki Kulkuloğlu
(Kayseri) ve arkadaşları 
"Asker olmayan kişiler askeri mahkemelerde yargılanamaz"
İkinci önergenin sahibi: Ali Öztürk
(Konya)
Üçüncü önergenin sahibi: Abdurrahman
Arıcı (Antalya)
Dördüncü önergenin sahibi: İkram Dinçer
(Van), Suat Kılıç (Samsun)
BAŞKAN – Efendim, Komisyon birlikte işleme aldığım önergelere
katılıyor mu?
ANAYASA KOMİSYONU BAŞKANI BURHAN KUZU (İstanbul) – Katılmıyoruz
Başkanım.
BAŞKAN – Hükûmet?
MİLLÎ SAVUNMA BAKANI MEHMET VECDİ GÖNÜL (İzmir) – Katılmıyoruz
efendim.
BAŞKAN – Sayın Kulkuloğlu, konuşacak
mısınız efendim?
MEHMET ŞEVKİ KULKULOĞLU (Kayseri) – Konuşacağım.
BAŞKAN - Buyurun. (CHP sıralarından alkışlar)
MEHMET ŞEVKİ KULKULOĞLU (Kayseri) – Sayın Başkan, sayın
milletvekilleri; 497 sıra sayılı Anayasa değişikliğini öngören Kanun
Teklifi’nin 16’ncı maddesi üzerinde vermiş olduğumuz önerge üzerine söz almış
bulunuyorum. Yüce heyeti saygıyla selamlıyorum.
Değerli arkadaşlar, bugün vefat eden Sayın Özdemir Özok’a yüce Tanrı’dan rahmet diliyor, Türk hukuk camiasına
ve Türk ulusuna başsağlığı diliyorum. 
Önergemiz çerçeve 16’ncı maddenin ikinci fıkrasında “Asker olmayan
kişiler askerî mahkemelerde yargılanamaz.” hükmünü getiriyor. Gerekçemiz asker
olmayan kişilerin her hâlükârda adli mahkemelerde yargılanmasını hedeflememizdendir.

Değerli milletvekilleri, bugün burada sanki Anayasa değişikliği
vatandaşların yaşamında önceliği alan ilk madde, vatandaşın gündemiymiş gibi
konuşan değerli arkadaşlar var. Dediklerine bakıyorum, bir de vatandaşın
dediklerine bakıyorum, şaşırıyorum. Vatandaşın gündemi işsizlik, yoksulluk,
yolsuzluk; vatandaşın gündemi iş, aş ve ekmek kavgası. Gelin, hep beraber,
sekiz yıllık iktidarınızda vatandaşın ekmeğine ne yaptığınıza hep beraber bir
bakalım. 
(Hatip beraberinde kürsüye getirdiği pankartları Genel Kurula
göstererek konuşmasını sürdürdü)
MEHMET EMİN TUTAN (Bursa) – Hadi bak. 
MEHMET ŞEVKİ KULKULOĞLU (Devamla) – Kasım 2002, asgari ücret 184
lira, 920 ekmek alabiliyor asgari ücretle geçinen bir insan. Sekiz yıllık AKP
İktidarı geçmiş, hep beraber, bu Mecliste. (AK PARTİ sıralarından gülüşmeler)
Gül, gül, vatandaşın ağlanacak hâline gülüyorsun. Gül, vatandaş cevabını
verecek sana. 
MUSTAFA ELİTAŞ (Kayseri) – Asgari ücreti yanlış biliyorsun. 
MEHMET EMİN TUTAN (Bursa) – Yanlış, yanlış. 
SUAT KILIÇ (Samsun) – Haberin yok asgari ücretten. 
MEHMET EMİN TUTAN (Bursa) – Milleti kandırma. 
MUSTAFA ELİTAŞ (Kayseri) – Yanlış biliyorsun, yanlış.
SUAT KILIÇ (Samsun) – Yanlış o.
BAŞKAN – Lütfen. 
MEHMET ŞEVKİ KULKULOĞLU (Devamla) – Nisan 2010, asgari ücret 521
lira, 800 ekmek ediyor. Bu, eline geçen para, eline geçen
para. (CHP sıralarından alkışlar)
MUSTAFA ELİTAŞ (Kayseri) – Yanlış, yanlış biliyorsun. Sana yanlış
rakam vermişler. 
MEHMET ŞEVKİ KULKULOĞLU (Devamla) - Ve bu Kayseri’deki ekmek
fiyatları Sayın Elitaş. 
MUSTAFA ELİTAŞ (Kayseri) – Sana yanlış rakam vermişler. 
BAŞKAN – Sakin olun arkadaşlar lütfen. Lütfen…
MEHMET ŞEVKİ KULKULOĞLU (Devamla) – AKP İktidarı vatandaşın ayda
120 ekmeğini çaldı, ayda 120 ekmeğini çaldı. (CHP sıralarından alkışlar) 
MUSTAFA ELİTAŞ (Kayseri) – Öğren de gel sen. 
ORHAN KARASAYAR (Hatay) – Sor da gel. 
MEHMET ŞEVKİ KULKULOĞLU (Devamla) – Buradan tüm Türkiye’de bizi
seyreden yurttaşlarımıza sesleniyorum: İlk seçimde ilk işiniz AKP’den ayda
çaldığı 120 ekmeğinizi istemek olmalı. (CHP sıralarından “Bravo” sesleri,
alkışlar) 
MUSTAFA ELİTAŞ (Kayseri) – Öğren de gel sen, öğren. Bilmiyorsun. 
MEHMET EMİN TUTAN (Bursa) – Dağıttın kendini. 
MEHMET ŞEVKİ KULKULOĞLU (Devamla) – Değerli arkadaşlar, Cumhuriyet
Halk Partisinin Sayın Genel Başkanı, Başbakan Amerika’ya gitmeden evvel
kendisine bir çağrıda bulundu: “Anayasa değişikliği Cumhuriyet Halk Partisinin
de gündemidir, ilk önceliğidir.”
AHMET YENİ (Samsun) – Geç kaldı, geç!
MEHMET ŞEVKİ KULKULOĞLU (Devamla) – “Gelin, üç itiraz ettiğimiz
maddeyi halk oylamasına götürelim, gerisini hep beraber, bu Mecliste biz de
katkı koyarak oy birliğiyle geçirelim.” dedi ama Sayın Başbakan Amerika’ya
giderken ayrı konuştu, dönünce ayrı konuştu. (AK PARTİ sıralarından gürültüler)
BAŞKAN – Arkadaşlar, lütfen...
MEHMET ŞEVKİ KULKULOĞLU (Devamla) – Zaten Başbakan hem kandırıkçı hem mızıkçı rolü oynuyor. Önce “Kürt açılımı.”
dedi, sonra vazgeçti, adını değiştirdi. Sonra “Ermeni açılımı.” dedi, bir türlü
açamadı. Şimdi “Bedelli askerlik.” diyor, topu taca atıyor. 
Bakın, sekiz yıl önce ne demişti... 
MEHMET EMİN TUTAN (Bursa) - Aç bakayım, aç!
MEHMET ŞEVKİ KULKULOĞLU (Devamla) – 25 Ekim 2002... (CHP
sıralarından alkışlar) Seçim Arenası Programı, Uğur Dündar’ın sunduğu... Orada
çıkmıştı liderler.
YILMAZ TUNÇ (Bartın) – Seçim sonucu ne?
AHMET YENİ (Samsun) – Millet size inanmadı!
MEHMET ŞEVKİ KULKULOĞLU (Devamla) – Dört tane konu vardı, biri
dokunulmazlık. Sayın Deniz Baykal dedi ki: “Yolsuzluğa yol açan
dokunulmazlıklar mutlaka kaldırılmalıdır ancak kürsü dokunulmazlığı
korunmalıdır.” Peki, Recep Tayyip Erdoğan ne dedi...
BAŞKAN – Sayın Kulkuloğlu, ben size
-madde üzerinde bir önerge verdiniz- önergenizi izah etmek için söz verdim.
(CHP sıralarından “Aa” sesleri, gürültüler, sıra
kapaklarına vurmalar)
MEHMET ŞEVKİ KULKULOĞLU (Devamla) – Hayır efendim. 
“Milletvekili dokunulmazlıklarının kaldırılmasından yanayız.”
diyor Recep Tayyip Erdoğan.
BAŞKAN – Sayın Kulkuloğlu, önergeniz
üzerinde konuşmayacak mısınız?
MEHMET ŞEVKİ KULKULOĞLU (Devamla) – Konuştum efendim.
FATMA NUR SERTER (İstanbul) – Devam, devam.
K. KEMAL ANADOL (İzmir) – Devam, devam.
BAŞKAN – Önergeniz üzerinde ne dediniz?
MEHMET ŞEVKİ KULKULOĞLU (Devamla) – Konuştum önergem üzerinde.
BAŞKAN – Hiçbir şey söylemediniz.
MEHMET ŞEVKİ KULKULOĞLU (Devamla) – “Hatta,
kürsü dokunulmazlıklarının kaldırılmasından yanayız çünkü vatandaş Ahmet
Ağa’nın dokunulmazlığı yok.” diyor. Hatta “Cumhuriyet Halk Partisiyle beraber hareket edeceğiz.”
diye söz veriyor. Aradan sekiz yıl geçti, bakın ne oldu.
AHMET YENİ (Samsun) – Önergeyle ilgili bir sözünüz yok mu?
MEHMET ŞEVKİ KULKULOĞLU (Devamla) – Aradan sekiz yıl geçti, Deniz
Baykal hâlâ “Anayasa değişikliğine ilk yolsuzluklara sebep olan
dokunulmazlıklarla başlayalım.” diyor. 
HALİDE İNCEKARA (İstanbul) – Nerede Deniz Baykal?
MEHMET ŞEVKİ KULKULOĞLU (Devamla) – Peki, Recep Tayyip Erdoğan ne
diyor, ona bir bakalım. 
AHMET YENİ (Samsun) – Anayasa’yla ilgili sözünüz yok mu?
MEHMET ŞEVKİ KULKULOĞLU (Devamla) – Recep Tayyip Erdoğan ne diyor?
AHMET YENİ (Samsun) – Oy bile kullanamıyorsunuz, oy!
MEHMET ŞEVKİ KULKULOĞLU (Devamla) – Değerli milletvekilleri, ben, burada sizlere
ve bizi ekranları başında dinleyen...
(Mikrofon otomatik cihaz tarafından kapatıldı)
BİHLUN TAMAYLIGİL (İstanbul) – Rahatsız olmayın, doğruları
söylüyor.
BAŞKAN – Sayın Kulkuloğlu, önergeniz
üzerinde konuşacak mısınız efendim?
MEHMET ŞEVKİ KULKULOĞLU (Devamla) – Sayın Başkanım, lütfen
sükûneti sağlar mısınız.
BAŞKAN – Peki, bir dakika ek süre veriyorum. Şu önergenizi bir
izah edin, oylayacağım çünkü biraz sonra.
AHMET YENİ (Samsun) – Oy bile kullanamıyorsunuz, oy!
MEHMET ŞEVKİ KULKULOĞLU (Devamla) – Ben, burada, siz sayın
milletvekillerine ve bir türlü söylediklerini gerçekleştirmeyen Başbakana sahip
ekranları başındaki yüce Türk ulusuna sesleniyorum.
AHMET YENİ (Samsun) – Seslen.
MEHMET ŞEVKİ KULKULOĞLU (Devamla) – Ben, kıvırtan bir Başbakan istemiyorum, ya
sen? (CHP sıralarından alkışlar, AK
PARTİ sıralarından gürültüler)
SUAT KILIÇ (Samsun) – Terbiyesiz! Utanmaz!
MUSTAFA ELİTAŞ (Kayseri) – Sayın Başkan, terbiyesiz bu adam!
MEHMET ŞEVKİ KULKULOĞLU (Devamla) – Hepinizi saygıyla
selamlıyorum. (CHP sıralarından alkışlar)
BAŞKAN – Görmüyorum... Görmüyorum… Ne dediğini…
MUSTAFA ELİTAŞ (Kayseri) – Sayın Başkanım, lütfen! Sayın Başkan,
özür dilesin!
SUAT KILIÇ (Samsun) – Sayın Başkan, özür dileyecek! Özür
dileyecek!
MUSTAFA ELİTAŞ (Kayseri) – Sayın Başkan, kınamanız gerekiyor!
BAŞKAN – Efendim, lütfen… Lütfen…
AGÂH KAFKAS (Çorum) – Sayın Başkanım, özür dilesin!
MEHMET EMİN TUTAN (Bursa) – Özür dilesin!
MUSTAFA ELİTAŞ (Kayseri) – Sayın Başkan, bu Milletvekilinin
kınanmasını talep ediyoruz!
BAŞKAN – Bir saniye… Bir saniye… Divan’dan gösterdiği tabela
görülmedi. (AK PARTİ sıralarından gürültüler) 
AGÂH KAFKAS (Çorum) – Sayın Başkanım, özür dilesin!
ÖMER FARUK ÖZ (Malatya) – Çok ayıp bir şey!
MEHMET EMİN TUTAN (Bursa) – Özür dilesin!
BAŞKAN - Bir dakika oturun değerli arkadaşlar, oturun bir dakika.
(AK PARTİ ve CHP sıralarından gürültüler) 
ÖMER FARUK ÖZ (Malatya) – Ayıp ya! Sana yakışıyor mu?
AGÂH KAFKAS (Çorum) – Özür dileyecek!
BAŞKAN - Yerlerinizi alın… Lütfen oturun… (AK PARTİ ve CHP
sıralarından gürültüler)
OKTAY VURAL (İzmir) – Sayın Başkanım, bu tabloyu izleyecek
misiniz, seyredecek misiniz?
BAŞKAN – Değerli arkadaşlar, birleşime beş dakika ara veriyorum.
Kapanma Saati: 17.41

ALTINCI OTURUM
Açılma Saati: 18.20
BAŞKAN: Mehmet Ali ŞAHİN
KÂTİP ÜYELER: Gülşen ORHAN (Van),
Yusuf COŞKUN (Bingöl)
BAŞKAN – Sayın milletvekilleri, Türkiye Büyük Millet Meclisinin
94’üncü Birleşiminin Altıncı Oturumunu açıyorum.
497 sıra sayılı Kanun Teklifi’nin görüşmelerine kaldığımız yerden
devam edeceğiz.
Komisyon yerinde.
Hükûmet yerinde.
16’ncı madde üzerinde önerge işlemleri gerçekleştiriyorduk.
Birlikte işleme aldığım dört önergeden biri olan, Sayın Kulkuloğlu
ve arkadaşlarının verdiği önerge üzerinde Sayın Kulkuloğlu
konuşurken, yanında getirdiği pankartlar eşliğinde bir konuşma yaptı.
Pankartlarda ne yazdığını kürsüden ilk anda görmek mümkün değildi ama sizler
gördünüz. Özellikle kaldırmış olduğu son pankart, asla Meclis adabına yakışmayan,
hiçbir milletvekili arkadaşımıza yakışmayacak ifadeler taşıyordu. Türkiye
Cumhuriyeti Başbakanına “Kıvırtan Başbakan İstemiyoruz” pankartı, gerçekten,
Meclisin mehabetine çok ciddi gölge düşürmüştür. 
Tabii, Meclis Başkanı olarak benim yapmam gereken İç Tüzük
hükümlerini uygulamaktır. Bu eylemin İç Tüzük’ümüzün 160’ıncı maddesinde
karşılığı, kaba ve yaralayıcı söz sarf etmek ve hakaret yapmak kınama cezasını
gerektirecek bir eylemdir.
Şimdi, Sayın Kulkuloğlu burada mıdır?
Burada.
Benim, hakkında böyle bir işlem yapıp Genel Kurulun bu konudaki
kararını alabilmem için, yine İç Tüzük’ün 163’üncü maddesi gereğince, savunma
yapmak üzere kendisine söz vermem gerekiyor. 
CANAN ARITMAN (İzmir) – Kamer Genç’e yaptığınız gibi, en sonunda,
oylamalar bitince verin. (AK PARTİ sıralarından “Ne alakası var?” sesleri,
gürültüler)
AHMET YENİ (Samsun) – Hâlâ müdafaa ediyorlar ya! 
BAŞKAN – Bir saniye…
Sayın Kulkuloğlu, savunma yapacak
mısınız? Belki yapmış olduğu savunma Genel Kurulca tasvip edilebilir, ceza
tayinine gerek görmeyebilir ama…
Sayın Kulkuloğlu, savunma yapacak
mısınız efendim?
MEHMET ŞEVKİ KULKULOĞLU (Kayseri) – Evet.
BAŞKAN – Buyurun. 
MEHMET ŞEVKİ KULKULOĞLU (Kayseri) – Yerimden. (AK PARTİ
sıralarından “Kürsüden” sesleri)
BAŞKAN – Buyurun, kürsüye davet ediyorum, kürsüden. Konuşmayı
kürsüden yaptınız.
Buyurun. 
K. KEMAL ANADOL (İzmir) – Yerinden yap, yerinden.
MEHMET ŞEVKİ KULKULOĞLU (Kayseri) – Ben yerimden istedim de
vermedi.
K. KEMAL ANADOL (İzmir) – Yerinden, yerinden…
BAŞKAN – Niye efendim yerinden?
K. KEMAL ANADOL (İzmir) – Aynı şey oldu. 
BAŞKAN – O hakaretleri yerinden yapmadı ki, kürsüden yaptı.
MEHMET ŞEVKİ KULKULOĞLU (Kayseri) – Sayın Başkan, ayın 22’sinde,
Cumhuriyet Halk Partisi milletvekiline küfreden AKP milletvekiline arka
sıradan, yerinden savunma hakkı verdiniz. (AK PARTİ sıralarından gürültüler)
BAŞKAN – Buyurun, sizi kürsüye davet ettim.
K. KEMAL ANADOL (İzmir) – Sayın Başkan… Sayın Başkan…
BAŞKAN – Efendim, ne söyleyecekse Sayın Anadol,
kürsüden söylesin.
K. KEMAL ANADOL (İzmir) – Sayın Başkan, bir dakika… Beni dinleyin
lütfen.
BAŞKAN – Buyurun, buyurun.
K. KEMAL ANADOL (İzmir) – Sayın Çerçi’ye, Manisa Milletvekili,
özür dilettiniz… 
SUAT KILIÇ (Samsun) – Hakaretini kürsüden yapmamıştı, yerinden
yapmıştı, yerinden özür diledi.
MUSTAFA ELİTAŞ (Kayseri) – Yerinden yaptı.
K. KEMAL ANADOL (İzmir) – Bir dakika…Bir
dakika…
…Yerinden konuşturdunuz. Yani niye farklı muamele yapıyorsunuz?
BAŞKAN – Efendim, kendisi o pankartı kürsüden gösterdi. Niye
kürsüden korkuyorsunuz efendim? Kürsü hür kürsü. (CHP sıralarından
gürültüler)
Buyurun, Sayın Kulkuloğlu, gelin. Niye
çekiniyorsunuz?
K. KEMAL ANADOL (İzmir) – Ceza vereceksiniz değil mi?
BAŞKAN – Eğer… Beyanını bilmiyorum, bir görelim.
K. KEMAL ANADOL (İzmir) – Ceza vereceksiniz.
BAŞKAN – Bir savunmasını görelim, ne söyleyecek, bir bilelim.
K. KEMAL ANADOL (İzmir) – Ceza vereceksiniz, öyle anlaşılıyor.
Savunma yapmıyor efendim. 
BAŞKAN – Yapmayacak. Kendisi vaz mı
geçti efendim?
K. KEMAL ANADOL (İzmir) – Vazgeçti. 
BAŞKAN – Peki.
Savunma yapmayacağını ifade ederek salonu terk etmiştir Sayın Kulkuloğlu. 
ABDÜLHADİ KAHYA (Hatay) – Kendisi
vazgeçmedi Sayın Başkan.
BAŞKAN – Efendim, geliyor musunuz? Efendim, buyurun…
Peki, oradan söyleyin söyleyeceklerinizi, bakalım ne
söyleyeceksiniz. (AK PARTİ sıralarından gürültüler) 
SUAT KILIÇ (Samsun) – Hayır… Hayır… Hayır… Hayır
Sayın Başkan. 
BAŞKAN – Bir saniye… Bir saniye… Ne söyleyeceğini bilelim.
SUAT KILIÇ (Samsun) – Hakaretini kürsüden yaptı. 
BAŞKAN – Ne söyleyeceğini bilelim.
Buyurun. 
SUAT KILIÇ (Samsun) – Sayın Başkanım, tavrınızı değiştiremezsiniz,
hakaretini kürsüden yaptı. 
BAŞKAN – Buyurun açın mikrofonu. (AK PARTİ sıralarından
gürültüler)
Sayın milletvekilleri, burayı ben yönetiyorum, izin verin. Ben
yönetiyorum… 
SUAT KILIÇ (Samsun) – Sayın Başkan, tavrınızı değiştiremezsiniz.
BAŞKAN – Bir dinleyelim bakalım ne diyecek.
Buyurun.
IX.- DİSİPLİN CEZASI İŞLEMLERİ
A) VERİLENLER
1.- Kayseri Milletvekili Mehmet
Şevki Kulkuloğlu’na, kürsüde açtığı pankarttaki
ifadeleriyle Türkiye Cumhuriyeti Başbakanına hakaret ederek Meclisin mehabetine
gölge düşürmesi nedeniyle kınama cezası verilmesi
MEHMET ŞEVKİ KULKULOĞLU (Kayseri) – Sayın Başkan, sayın
milletvekilleri… Sayın Başkan, benimle ilgili, neden böyle bir söz sarf
ettiğimi öğrenmek istediğimi söylediniz. Ancak, burada tarafsız olmanızı sizden
rica ediyorum. 
İLKNUR İNCEÖZ (Aksaray) – Zaten tarafsız.
MEHMET ŞEVKİ KULKULOĞLU (Kayseri) – AKP milletvekilleri adına bana
soru sormayınız lütfen, Meclis adına soruyorsanız başımla beraber.
Sayın Başkan, benim Sayın Başbakanla hiçbir şahsi husumetim yoktur
ve olamaz. Ben, siyaseten, Sayın Başbakanın yapmayı taahhüt edip de
yapmadıklarını dile getirdim. Nitekim, bu konuşmayı
hazırlarken de Türk Dil Kurumunun sözlüğünü açarak baktım. Burada “Verdiği sözü
yerine getirmeme…” (AK PARTİ sıralarından sıra kapaklarına vurmalar,
gürültüler)
BAŞKAN – Bir saniye… Bir saniye… Tamam… 
MEHMET ŞEVKİ KULKULOĞLU (Kayseri) – “Verdiği sözü yerine
getirmeme…” (AK PARTİ sıralarından gürültüler)
BAŞKAN - Değerli arkadaşlar, bir saniye…
Sayın Kulkuloğlu, şu anda savunma mı
yapıyorsunuz efendim?
MEHMET ŞEVKİ KULKULOĞLU (Kayseri) – Evet. 
K. KEMAL ANADOL (İzmir) – Evet, savunma yapıyor. 
BAŞKAN – Savunma yapıyorsunuz… 
İSMAİL BİLEN (Manisa) – Çok güzel kıvırdın!
BAŞKAN - Bir saniye… Savunma yapıyorlar… 
MEHMET ŞEVKİ KULKULOĞLU (Kayseri) – “Verdiği sözü yerine
getirmemek için geçerli geçersiz birçok nedenler öne sürmek…” (AK PARTİ
sıralarından gürültüler)
BAŞKAN – Sakin olun arkadaşlar. 
MEHMET ŞEVKİ KULKULOĞLU (Kayseri) – “…yapmak istememek, yan
çizmek.” anlamını taşıyor. Dolayısıyla, ben burada haddimi aşan, Sayın
Başbakana hakaret eden bir söz söylemek için bunu sarf etmedim. (AK PARTİ
sıralarından gürültüler)
MEHMET CEMAL ÖZTAYLAN (Balıkesir) – Doğruyu konuş! Doğruyu konuş,
kıvırmadan konuş!
BAŞKAN – Lütfen sakin olun. 
MEHMET ŞEVKİ KULKULOĞLU (Kayseri) – Gerekçelerini konuşmamda
sıraladığım, Sayın Başbakanın söz verip de yapmadığı siyasi eylemleriyle ilgili
bu sözümü sarf ettim. Haddini aşan kötü söz sahibine, yani bana aittir.
Teşekkür ederim. (AK PARTİ sıralarından “Olmaz Başkanım!” sesleri,
gürültüler)
BAŞKAN – Sayın milletvekilleri, ilgili milletvekili arkadaşın
savunmasını dinlediniz, ben de dinledim. 
SUAT KILIÇ (Samsun) – Sayın Başkan… 
BAŞKAN - Şimdi, İç Tüzük’ün 163’üncü maddesine göre, kendisine, kaba
ve yaralayıcı sözler sarf etmek ve hakaretler yapmak….
CANAN ARITMAN (İzmir) – Hakaret değil… Hakaret değil, Yargıtay
kararı var. 
BAŞKAN - …fiilinden dolayı kınama cezası verilmesini oylarınıza
sunuyorum: Kabul edenler… Etmeyenler…
Kabul edilmiştir. (CHP sıralarından gürültüler) 
Sayın Milletvekili, şu anda bir kınama cezası almış
bulunuyorsunuz, tekrarı hâlinde üç gün Meclisten uzaklaştırma cezası
alacağınızı ihtaren bildiririm. (CHP sıralarından
gürültüler) 
Buyurun…
RASİM ÇAKIR (Edirne) – İşte faşizm bu! İşte faşizm bu! (AK PARTİ
sıralarından gürültüler) 
İSMAİL BİLEN (Manisa) – Seviyene bak, seviyene! (CHP Grubuna doğru
yürüyerek) 
BAŞKAN - Duyamıyorum
efendim, duyamıyorum.
RASİM ÇAKIR (Edirne) – Faşizm bu! (AK PARTİ sıralarından
gürültüler) 
BAŞKAN - Lütfen… Sayın
milletvekilleri, herkes yerine otursun lütfen… Herkes yerine otursun…
(Gürültüler) Herkes yerine otursun.
Sayın milletvekilleri, sükûnet sağlanmadığı takdirde birleşime ara
vermek durumunda kalacağım. Lütfen, yerlerinize oturur
musunuz. Lütfen… (Gürültüler)
K. KEMAL ANADOL (İzmir) – Yerlerinize oturun…
BAŞKAN - Lütfen,
yerlerinize oturun…
Sayın milletvekilleri, demin üstünde müzakere yaptığımız…
SUAT KILIÇ (Samsun) – Sayın Başkanım, söz istemiştim.
BAŞKAN - Ben görevimi
yapmak, işlemlere devam etmek zorundayım. Meclis çalışıyor, işimiz var.
Buyurun Sayın Kılıç, buyurun.
SUAT KILIÇ (Samsun) – Sayın Başkanım, bahse konu Hatip, konuşması
sırasında AK PARTİ Grup Başkanına yönelik kabul edilmesi mümkün olmayan
hakaretlerde bulunmuştur. Bu konuyla ilgili İç Tüzük’ten kaynaklanan, sataşma
dolayısıyla, hakkımızı kullanmak istiyoruz. (CHP sıralarından gürültüler) 
M. CEVDET SELVİ (Kocaeli) – Oylandı bitti!
K. KEMAL ANADOL (İzmir) – Oylandı bitti, oylandı ceza aldı! 
MUSTAFA ELİTAŞ (Kayseri) – Ceza oylandı, hayır!
SUAT KILIÇ (Samsun) – Ceza aldı, özür bile dilemedi, tecrüben sana
bunu mu emrediyor Sayın Anadol?
Sayın Başkan, sataşmadan söz istiyorum.
K. KEMAL ANADOL (İzmir) – Sayın Başkan, işlem bitti, ceza aldı. 
SUAT KILIÇ (Samsun) – Bitmedi Sayın Başkanım, bitmedi, nerede
bitti? Ne alakası var?
K. KEMAL ANADOL (İzmir) – Niye ceza verdiniz? 
SUAT KILIÇ (Samsun) – Özür dilemedi Sayın Başkan. 
M. CEVDET SELVİ (Kocaeli) – Kınama cezası verdiğinizi söylediniz,
yani…
BEKİR BOZDAĞ (Yozgat) – Hayır Sayın Başkan!
BAŞKAN - Ceza tabii ki bir şahsi sorumluluğun sonucunda İç Tüzük’e
uygun olarak uygulanmış olan bir işlemdir. Tabii ki, eğer, gerçekten bir
sataşma söz konusu ise, ki sataşma olduğu açıktır.
K. KEMAL ANADOL (İzmir) – Böyle şey olur mu ya!
BAŞKAN - Sayın Kılıç,
buyurun efendim, yeni bir sataşmaya mahal vermeyecek şekilde size söz
veriyorum. (AK PARTİ sıralarından alkışlar, CHP sıralarından gürültüler) 
VI.- SATAŞMALARA İLİŞKİN
KONUŞMALAR (Devam)
8.- Samsun Milletvekili Suat
Kılıç’ın, Kayseri Milletvekili Mehmet Şevki Kulkuloğlu’nun,
AK PARTİ Grubu Başkanına sataşması nedeniyle konuşması
SUAT KILIÇ (Samsun) –Sayın Başkan, çok saygıdeğer milletvekilleri;
bu kürsüden daha önce de söylemiştim. Eğer, Hazreti Mevlânâ’nın
öğüdüne -o zaman da Cumhuriyet Halk Partisiyle alakalı olarak ve bir başka
bağımsız milletvekiliyle ilgili olarak ifade etmiştim- Hazreti Mevlânâ’nın öğüdüne riayet edilmiş olsaydı, bugün bu
çirkinlik ve ahlaksızca saldırı bu kürsüde yaşanmış olmayacaktı. (CHP
sıralarından sıra kapaklarına vurmalar, gürültüler)
BAŞKAN – Lütfen… Lütfen…
CANAN ARITMAN (İzmir) – Hakaret bu.
K. KEMAL ANADOL (İzmir) – Sayın Başkan… Sayın Başkan…
BAŞKAN – Sayın Kılıç, lütfen…
SUAT KILIÇ (Devamla) – Evet, evet, sabredeceksiniz,
sabredeceksiniz, aynen öyle. (CHP sıralarından sıra kapaklarına vurmalar,
gürültüler)
Hazreti Mevlânâ’ya gelen eleştirileri
üzerine…
BAŞKAN – Sayın milletvekilleri, niye sıra kapaklarına
vuruyorsunuz?
K. KEMAL ANADOL (İzmir) – Müdahale etsenize!
SUAT KILIÇ (Devamla) – …onu sevenler gelir ve şöyle derler…
BAŞKAN – Niye sıra kapaklarına vuruyorsunuz? Yanlış oluyor.
SUAT KILIÇ (Devamla) – “Büyük üstat, bunca eleştiriye karşı…”
BAŞKAN – Sayın Kılıç, siz de lütfen ifadelerinize dikkat edin.
SUAT KILIÇ (Devamla) – “…söyleyecek bir sözünüz yok mudur?”
K. KEMAL ANADOL (İzmir) – Sayın Başkan, olmuyor…
BAŞKAN – Tamam, uyarıyorum.
SUAT KILIÇ (Devamla) – Söylediği şudur: “Suskunluğum
asaletimdendir…”
BAŞKAN – Sayın Kılıç…
SUAT KILIÇ (Devamla) – “…Yoksa her söze verilecek bir cevabımız
vardır ama önce söylenene bakarım laf mı diye, sonra söyleyene bakarım adam mı
diye.” Ne laf var ortada ne adam var maalesef. (AK PARTİ sıralarından alkışlar,
CHP sıralarından gürültüler)
CANAN ARITMAN (İzmir) – Hakaret bu.
K. KEMAL ANADOL (İzmir) – Ya, niye müdahale etmiyorsun?
SUAT KILIÇ (Devamla) – Değerli arkadaşlarım, Türkiye Cumhuriyeti
başbakanlarının herhangi birine ve özelde Sayın Recep Tayyip Erdoğan’a o
çirkin, o seviyesiz…
K. KEMAL ANADOL (İzmir) – Bu ne ya?
SUAT KILIÇ (Devamla) – …o sahibinin düzeyinden gelen pankartla
yöneltilen suçlamalar kesinlikle tarafımızdan reddedilmektedir. (CHP
sıralarından gürültüler)
CANAN ARITMAN (İzmir) – Hakaret ediyor ya!
BAŞKAN – Lütfen oturun…
K. KEMAL ANADOL (İzmir) – Niye müdahale etmiyorsun?
HALUK ÖZDALGA (Ankara) – Otur yerine!
ATİLA EMEK (Antalya) – Sayın Başkan, Meclis Başkanlığı yap. Ayıp
be!
SUAT KILIÇ (Devamla) – Bizim semtimizde, bizim mahallemizde
kıvırtmak yoktur. (CHP sıralarından gürültüler)
K. KEMAL ANADOL (İzmir) – Niye müdahale etmiyorsun?
CANAN ARITMAN (İzmir) – Özür dileyecek!
BAŞKAN – Sayın Anadol, lütfen oturun,
lütfen oturun.
SUAT KILIÇ (Devamla) – Bizim semtimizde döneklik yoktur ama o
sözün sahibine ben şunu sormak istiyorum: Anadolu solu deyip de bugün onu
unutanlardan mı öğrendiniz kıvırtmayı? (AK PARTİ sıralarından alkışlar)
İnançlara saygılı laiklik deyip de…
BAŞKAN – Sayın Kılıç, siz de yeni sataşmalara yol açmayın lütfen.
SUAT KILIÇ (Devamla) – …bugün onu unutanlardan mı öğrendiniz
kıvırtmayı? (CHP sıralarından gürültüler)
K. KEMAL ANADOL (İzmir) – Hakaret ediyor Başkan.
ALİ KOÇAL (Zonguldak) – Ayıp Ya!
SUAT KILIÇ (Devamla) – Başörtülülere, çarşaflılara altı oklu CHP
rozetini takıp da Mersin’de o rozeti yırtarken mi öğrendiniz kıvırtmayı? (CHP
sıralarından gürültüler)
ALİ KOÇAL (Zonguldak) – Sayın Başkan, bu böyle olmaz.
BAŞKAN – Sayın Kılıç… 
SUAT KILIÇ (Devamla) – Değerli arkadaşlarım, kötü söz sahibine
aittir.
CANAN ARITMAN (İzmir) – Sen yaptın hakaretleri.
ALİ KOÇAL (Zonguldak) – Sayın Başkan, bu böyle olmaz. Herkes böyle
konuşursa, böyle olmaz.
BAŞKAN – Sayın Kılıç… Sayın Kılıç…
SUAT KILIÇ (Devamla) – Eğer ki özür dilemiş olsaydı bu cevap
hakkını kullanmayacaktık.
BİHLUN TAMAYLIGİL (İstanbul) – Tehdit mi edeceksin?
CANAN ARITMAN (İzmir) – Başkan, buna ceza yok mu? Adalet nerede?
SUAT KILIÇ (Devamla) – Bu cevap hakkını kullanma arzusunda
değildik ama buradaki tartışmaları kirletmek, Parlamentodaki tartışmanın
düzeyini Türkiye Cumhuriyeti Başbakanına hakaret etme derecesine getirmek
hiçbir milletvekilinin hakkı değildir. Daha önce de söyledik,
biz, hiçbir siyasal partinin liderine, genel başkanına hiçbir milletvekilimizin
bu kürsüden hakaret etmesini, kaldıramayacağı sözler sarf etmesini, liderliğini
hafife almasını onaylamıyoruz ve AK PARTİ’nin
sözcüleri bugüne kadar Sayın Deniz Baykal’ın şahsını hedef almamıştır, Sayın
Devlet Bahçeli’nin şahsını hedef almamıştır (MHP sıralarından gürültüler) ve
BDP Grubunda da lider konumunda bulunan ismi kesinlikle hedef almamıştır.
Bundan sonra temennimiz odur ki, grup yöneticileri…
(Mikrofon otomatik cihaz tarafından kapatıldı) 
BAŞKAN – Sayın Kılıç, tamamlayın lütfen sözünüzü. 
SUAT KILIÇ (Devamla) – Tamamlıyorum Sayın Başkan.
CANAN ARITMAN (İzmir) – Yeter artık, yeter yani!
SUAT KILIÇ (Devamla) – Bizim temennimiz bu noktadan
itibaren şudur: AK PARTİ Grubunda grup başkan vekilleri nasıl ki milletvekili
arkadaşlarıyla temas hâlinde, siyasi parti genel başkanlarının, liderlerinin
bulunduğu konuma ilişkin bir davranış biçimini, kalıbını ve saygınlığını
yerleştirebilmişse, muhalefet partilerinin grup yöneticileri de aynı saygınlıkla
Başbakanımıza ve Genel Başkanımız Sayın Recep Tayyip Erdoğan’a yönelik
hitapları kontrol altına almak mecburiyetindedir. Bu bir tercih değildir. Her hakaretiniz cevabi hakareti
geliştirirse, kavganın sorumlusu tartışmayı başlatan olacaktır. 
Arkadaşımız özür dileyememiştir, özür dileme erdemini
göstermemiştir. Grup yöneticileri de özür dilemesi yönünde kendisine sağlıklı
ve gereken telkinlerde bulunmamıştır. 
Bundan sonra, bu kürsünün, böylesine seviyesiz, düzeysiz
saldırılarla kirletilmemesini temenni ediyor, kirletilmesi hâlinde…
RAHMİ GÜNER (Ordu) – Sen kendi hitabını düzelt.
SUAT KILIÇ (Devamla) - …cevabının da yine bu kürsüden verileceğini
belirtiyorum. Saygılar sunuyorum. (AK PARTİ sıralarından alkışlar)
BAŞKAN – Tamam Sayın Kılıç, oturun. 
K. KEMAL ANADOL (İzmir) – Sayın Başkan…
BAŞKAN – Bir saniye... Tamam.
Sayın Anadol, buyurun. 
K. KEMAL ANADOL (İzmir) – Sayın Grup Başkan Vekili konuşurken yeni
bir sataşmaya yol açmıştır… (AK PARTİ sıralarından gürültüler)
AHMET YENİ (Samsun) – Açmamıştır. 
K. KEMAL ANADOL (İzmir) – …sizin uyarınıza rağmen.
BAŞKAN – Ama Sayın Anadol, bu sataşmanın
muhatabı Sayın Kulkuloğlu’dur. 
K. KEMAL ANADOL (İzmir) – Temiz bir dille konuşmaya…
BAŞKAN – Söz mü istiyorsunuz efendim? 
CANAN ARITMAN (İzmir) - Hakaret etti. 
BAŞKAN – Tamam efendim, sataşmanın muhatabı Kulkuloğlu,
gelsin, buyurun. (AK PARTİ sıralarından “Gel, gel.” sesleri, gürültüler) 
Peki, efendim, tamam. (AK PARTİ sıralarından “Gel, gel.” sesleri,
gürültüler) Sayın milletvekilleri, tamam efendim…
Sataşma nedeniyle, buyurun.
K. KEMAL ANADOL (İzmir) – Yani bana söz vermiyorsunuz, ona söz
veriyorsunuz!
BAŞKAN – Sayın Kılıç’ın sataşması nedeniyle söz istedi. O şekilde
anladım, söz verdim. 
Buyurun. 
9.- Kayseri Milletvekili Mehmet
Şevki Kulkuloğlu’nun, Samsun Milletvekili Suat
Kılıç’ın, şahsına sataşması nedeniyle konuşması
MEHMET ŞEVKİ KULKULOĞLU (Kayseri) – Sayın Başkan, sataşma olduğu
için söz vermenizden dolayı teşekkür ediyorum. 
Ben, burada…
AHMET YENİ (Samsun) – Sataşma için değil, özür için geldin oraya. 
MEHMET ŞEVKİ KULKULOĞLU (Devamla) – Ben, özür için gelmedim, özür
için bana söz verdiğinde söyleyeceklerimi söyledim. 
CEMAL KAYA (Ağrı) – Özür dile!
MEHMET ŞEVKİ KULKULOĞLU (Devamla) – Sayın AKP’li milletvekili
arkadaşlarım, Sayın Başbakanla ilgili söylediğim sözde, ben siyasi olarak
eleştiride bulundum. Biraz evvel de söyledim, sözün kelime anlamı
“Söylediklerini tutmamak için bahane uydurmaktır.” (AK PARTİ sıralarından
gürültüler) 
MUSTAFA ELİTAŞ (Kayseri) – Sayın Başkan… 
MEHMET ŞEVKİ KULKULOĞLU (Devamla) – Müsaade edin…
SUAT KILIÇ (Samsun) – Hakaretlerine devam etsin diye mi söz
verdiniz Sayın Başkan!
BAŞKAN – Lütfen…
MEHMET ŞEVKİ KULKULOĞLU (Devamla) – Arkadaşlar, müsaade edin…
MUSTAFA ELİTAŞ (Kayseri) – Hâlâ devam ediyor. 
MEHMET ŞEVKİ KULKULOĞLU (Devamla) – Başkanım, müsaade ederlerse
bir şey söyleyeceğim. (AK PARTİ sıralarından gürültüler) 
BAŞKAN – Bir saniye… Daha önce söylediklerinizi tekrar
ediyorsunuz. 
MEHMET ŞEVKİ KULKULOĞLU (Devamla) – Değerli arkadaşlar, burada,
günlerdir, Anayasa görüşmeleri sırasında, AKP’li milletvekillerinin gerek Sayın
bağımsız Kamer Genç’e… (AK PARTİ sıralarından gürültüler)
VAHİT KİRİŞCİ (Adana) – Sana ne!
MEHMET ŞEVKİ KULKULOĞLU (Devamla) – …gerek Cumhuriyet Halk Partili
milletvekillerine gerekse Milliyetçi Hareket Partisi milletvekillerine ağza
alınmayacak derecede galiz küfürlerini duymaktayız. (AK PARTİ sıralarından
gürültüler)
AYŞE NUR BAHÇEKAPILI (İstanbul) – Yalan söyleme!
MUSTAFA ELİTAŞ (Kayseri) – Sayın Başkan, 66’ncı maddeye göre
sözünü kesme yetkiniz var. 
MEHMET ŞEVKİ KULKULOĞLU (Devamla) – Perşembe günkü yapılan
oturumda…
SUAT KILIÇ (Samsun) – Otur yerine! 
MUSTAFA ELİTAŞ (Kayseri) – Hâlâ hakaret ediyor!
BAŞKAN – Efendim, siz... Sayın Kılıç’ın beyanlarına cevap
vermiyorsunuz Sayın Kulkuloğlu. 
MEHMET ŞEVKİ KULKULOĞLU (Devamla) – …AKP’li milletvekili arkadaş
özür dilememiştir. 
SUAT KILIÇ (Samsun) – Kapatın mikrofonunu Sayın Başkan. 
BAŞKAN – Lütfen, tamam…
MEHMET ŞEVKİ KULKULOĞLU (Devamla) – Acaba, Sayın Başbakana…
(Mikrofon Başkan tarafından kapatıldı)
BAŞKAN – Lütfen, yerinize oturun efendim. Lütfen… Sözünüzü kestim.
(Gürültüler) 
MEHMET EMİN TUTAN (Bursa) – Hadi kıvır bakalım! Hadi kıvırsana!
Kıvırmak nasıl oluyor!
K. KEMAL ANADOL (İzmir) – Şevki, gel buraya. 
BAŞKAN – Sözünüzü kestim, lütfen yerinize oturun. (Gürültüler) 
Sayın Kulkuloğlu, oturun. Lütfen…
Bir saygıdeğer milletvekili, o yapmış olduğu yanlışlıktan dolayı
Genel Kuruldan özür diler, “Yanlış yaptım, kaba ve yaralayıcı söz söyledim.”
der. 
Lütfen, Kulkuloğlu… Tamam, lütfen…
Lütfen, yerinize geçin. 
K. KEMAL ANADOL (İzmir) – Mikrofon kapandı, gel buraya Şevki. 
CEMAL KAYA (Ağrı) – Siktir ol! (CHP sıralarından ayağa kalkmalar,
gürültüler)
BAŞKAN – Diğer önergeye geçiyoruz… (Gürültüler) Lütfen… 
Sayın milletvekilleri, yerinize oturun lütfen… Lütfen…
Şimdi, diğer önergelerin sahiplerine istemleri hâlinde söz
vereceğim veya gerekçeyi okutacağım. (Gürültüler)
MUHAMMET RIZA YALÇINKAYA (Bartın) – Sayın Başkan, baksana, oradan
küfrediyorlar. Ayıp be!
CEMAL KAYA (Ağrı) – Giderken göz kırpıyor! (AK PARTİ ve CHP
sıralarından ayağa kalkmalar, gürültüler) 
BAŞKAN - Sayın milletvekilleri, lütfen yerlerinize oturun. Lütfen…
MUHAMMET RIZA YALÇINKAYA (Bartın) – Adamlar küfrediyor! Ayıp ya!
BAŞKAN - Değerli arkadaşlarım, yanlış yanlışla ortadan
kaldırılmaz. 
MUHAMMET RIZA YALÇINKAYA (Bartın) – Ya, küfrediyor ya!
BAŞKAN - Yanlış yapanın yanlışını söylersiniz, doğruyu
gösterirsiniz ama yeni bir yanlış, sizin yanlış yapma hakkınız yok. Lütfen,
yerlerinize oturun.
BEKİR BOZDAĞ (Yozgat) – Devam edin lütfen efendim.
MUHAMMET RIZA YALÇINKAYA (Bartın) – Adam, ana avrat küfrediyor.
BAŞKAN - Değerli arkadaşlarım, lütfen…
İktidar partisi milletvekili arkadaşlarıma sesleniyorum: Lütfen,
yerlerinize oturun. (Gürültüler)
Siz de Cumhuriyet Halk Partili arkadaşlarım, lütfen…
AHMET YENİ (Samsun) – Devam edelim Sayın Başkan.
BAŞKAN - İdare Amiri arkadaşlarım, görevlerinizi yapın lütfen.
Siz, bugünler için varsınız.
VIII.- KANUN TASARI VE TEKLİFLERİ
İLE KOMİSYONLARDAN 
GELEN DİĞER İŞLER (Devam)
A) Kanun Tasarı ve Teklifleri (Devam)
5.- Adalet ve Kalkınma Partisi
Grup Başkanı İstanbul Milletvekili Recep Tayyip Erdoğan ve 264 Milletvekilinin,
7/11/1982 Tarihli ve 2709 Sayılı Türkiye Cumhuriyeti
Anayasasının Bazı Maddelerinde Değişiklik Yapılması Hakkında Kanun Teklifi ve
Anayasa Komisyonu Raporu (2/656) (S. Sayısı: 497) (Devam)
BAŞKAN - Şimdi, Sayın Arıcı, konuşacak mısınız, gerekçe mi?
ABDURRAHMAN ARICI (Antalya) – Gerekçe…
BAŞKAN – Gerekçeyi okutuyorum:
Gerekçe:
Asker olmayan kişilerin her hâlükârda adli mahkemelerde
yargılanması hedeflenmiştir.
SUAT KILIÇ (Samsun) – Önerge sahibi Ayhan Yılmaz konuşacak.
MUSTAFA ELİTAŞ (Kayseri) – Sayın Başkan, önergede Ayhan Yılmaz’ın
imzası var.
SUAT KILIÇ (Samsun) – Sayın Başkan “Önerge sahibimiz konuşacak.”
diyorum, duymuyorsunuz.
BAŞKAN – Kim konuşacak efendim?
SUAT KILIÇ (Samsun) – “Önerge sahibi konuşacak.” dedik, duyulmadı.
BAŞKAN - Bir saniye…
HAKKI SUHA OKAY (Ankara) – Gerekçe okundu Sayın Başkan, gerekçe
okundu.
MUSTAFA ELİTAŞ (Kayseri) – Birinci gerekçe okundu.
BAŞKAN - Var mı ismi, bir dakika, bakayım.
Ne zaman imzaladınız bunu, yeni mi? 
AYHAN YILMAZ (Ordu) – Yazdım, imzaladım Sayın Başkan.
MUSTAFA ELİTAŞ (Kayseri) – Efendim, her zaman katılabilir
önergeye.
BAŞKAN – Yeni imzaladığınız önerge.
Peki, buyurun, önerge üstünde. (AK PARTİ sıralarından alkışlar)
AYHAN YILMAZ (Ordu) – Sayın Başkan, değerli milletvekilleri;
görüşmekte olduğumuz Anayasa değişikliği teklifi ile cumhuriyetimizin
demokratik, laik, sosyal bir hukuk devleti niteliğinin çağdaş anlayış ve
uygulamalar doğrultusunda güçlendirilmesi amaçlanmaktadır. 
Yeni Anayasa değişikliğiyle ilgili kurulmak istenen komisyonlara
üye vermeyen, Genel Kuruldaki oylamalara katılmayan, ak dediğimiz her şeye kara
demeyi bir politika hâline getirenlerin bizlere söyleyecek sözleri olamaz. (AK
PARTİ sıralarından alkışlar) 
Anayasa değişikliğine konu maddelerin içeriklerine esaslı
itirazlar geliştiremeyeceklerini bilenlerin konuyu başka mecralara çekerek
milletin iradesini tıkama girişimlerine gerekçe oluşturmaya çalıştıkları açıkça
ortadadır. Bu durum, apaçık bir çaresizliğin ifadesidir. 
AK PARTİ, Türkiye’de millî birliğin ve beraberliğin sembolüdür.
Ülkemizde AK PARTİ kadar kuşatıcı, bütün insanlarımızın kendini içinde
bulabileceği, coğrafyamızın her metrekaresinde kabul gören bir başka parti
yoktur. [CHP ve MHP sıralarından “Bravo(!)” sesleri] AK PARTİ, demokrasimizin
olmazsa olmazıdır. [CHP ve MHP sıralarından “Bravo(!)” sesleri]
BAŞKAN – Lütfen sayın milletvekilleri… Lütfen…
Devam edin siz Sayın Yılmaz.
AYHAN YILMAZ (Devamla) – Demokrasimizin standartlarının
yükseltilmesi adına atılan her adımın öncüsü AK PARTİ’dir.

YAŞAR TÜZÜN (Bilecik) – Önerge üzerinde konuşsun, önerge!
AYHAN YILMAZ (Devamla) – AK PARTİ, Türkiye’de değişimin adresidir,
öncüsüdür, lideridir. AK PARTİ, bir büyük medeniyet davasının takipçisidir. (AK
PARTİ sıralarından alkışlar) AK PARTİ’nin Türkiye
için tasavvur ettiği medeniyet düzeyi, cumhuriyetimizin kurucusu Gazi Mustafa
Kemal Atatürk’ün işaret ettiği muasır medeniyet seviyesidir. [CHP ve MHP
sıralarından “Bravo(!)” sesleri] 
ZEKERİYA AKINCI (Ankara) – 23 Nisan geçti, bırak çocuk şenliğini!
AYHAN YILMAZ (Devamla) – AK PARTİ, bizatihi milletin partisidir,
milletin vicdanıdır, milletin sesidir, milletin taa
kendisidir. (AK PARTİ sıralarından alkışlar) AK PARTİ ve mensupları bugüne
kadar milletin rotasından başka bir rota tanımamıştır ve bundan sonra da
tanımayacaktır. [CHP ve MHP sıralarından “Bravo(!)” sesleri] AK PARTİ’nin üzerindeki emanet, topyekûn milletin emanetidir. 
YAŞAR TÜZÜN (Bilecik) – Başkan, önerge…
AYHAN YILMAZ (Devamla) – Bunun için milletimizin sorunlarının
çözümü yolunda mücadele vermektedir.
YAŞAR AĞYÜZ (Gaziantep) – Sayın Başkan, önerge ne oldu?
BAŞKAN – Sayın milletvekilleri, lütfen… Lütfen…
AYHAN YILMAZ (Devamla) – AK PARTİ, birliğimize yönelen tehditler
karşısında dimdik ayakta durmakta ve ülkeyi hedeflerine ulaştırmak için
çalışmaktadır. 
MEHMET GÜNAL (Antalya) – Önergeyle ne alakası var?
ALİ İHSAN KÖKTÜRK (Zonguldak) – Önergede mi konuşuyor?
AYHAN YILMAZ (Devamla) – Milletin teveccühü ve desteğini kazanarak
bizimle siyasal yollarla mücadele edemeyeceklerini bildikleri için milletin
tercihine tuzak kuranlar, kurdukları tuzaklara kendileri düşmüştür. (AK PARTİ
sıralarından alkışlar) 
YAŞAR AĞYÜZ (Gaziantep) – Önergeye gel, önergeye! Sayın Başkan,
herkese müdahale ediyorsun ama…
AYHAN YILMAZ (Devamla) – AK PARTİ demokratik, laik ve sosyal bir
hukuk devleti olan Türkiye Cumhuriyeti’nin güvencesidir. (MHP sıralarından
“Bravo!” sesleri) AK PARTİ, hukuk, demokrasi ve özgürlük taleplerinin toplumda
yükselen sesidir. AK PARTİ demek, adalet demek, kalkınma demek, çağdaşlaşma
demektir. AK PARTİ milletin partisidir. Milletin desteği sürdükçe ve büyüdükçe
güçlü bir Türkiye için kararlılıkla çalışmaya devam edecektir. 
“Tohum saç, bitmezse toprak utansın!/ Hedefine varmayan mızrak utansın!”
(AK PARTİ sıralarından alkışlar, CHP ve MHP sıralarından gürültüler) “Hey gidi
küheylan, koşmana bak sen!/ Çatlarsan, doğuran kısrak utansın!” (AK PARTİ
sıralarından “Bravo” sesleri, alkışlar; CHP ve MHP sıralarından gürültüler)
“Eski çınar şimdi noel ağacı/ Dallardaki iğreti
yaprak utansın!/ Ustada kalmışsa bu öksüz yapı/ Onu sürdürmeyen çırak utansın!”

Bu ülkenin çalışkan Başbakanına dil uzatan, bu ülkenin çalışkan
Başbakanına ağza alınmayacak sözler söyleyen, milletvekilliğinden haberi
olmayan insanlar utansın. (AK PARTİ sıralarından “Bravo” sesleri, alkışlar; CHP
ve MHP sıralarından gürültüler)
Hepinizi saygıyla selamlıyorum. (AK PARTİ sıralarından alkışlar)
SIRRI SAKIK (Muş) – Yaşasın Fenerbahçe!
YAŞAR AĞYÜZ (Gaziantep) – Sayın Başkan, bunun önergeyle ne alakası
var?
BAŞKAN – Sayın Öztürk, Konya
Milletvekili, konuşacak mısınız, gerekçeyi mi okutayım efendim?
MUSTAFA ELİTAŞ (Kayseri) – Gerekçe. 
YAŞAR AĞYÜZ (Gaziantep) – Sayın Başkan, önergeyle ne alakası var
bu konuşmaların? Herkese müdahale ediyorsun ama. Biraz tarafsız ol, tarafsız!
Demokrat ol! 
BAŞKAN – Gerekçeyi okutuyorum. 
Gerekçe: 
Asker olmayan kişilerin her hâlükârda adli mahkemelerde
yargılanması hedeflenmiştir. 
BAŞKAN – Diğer önerge…
Sayın Dinçer, konuşacak mısınız? 
İKRAM DİNÇER (Van) – Gerekçe okunsun. 
BAŞKAN – Gerekçeyi okutuyorum.
Gerekçe: 
Asker olmayan kişilerin her hâlükârda adli mahkemelerde
yargılanması hedeflenmiştir.
BAŞKAN – Birlikte işleme aldığım önergeleri oylarınıza sunuyorum:
Kabul edenler… Etmeyenler… Kabul edilmemiştir.
Sayın milletvekilleri, 16’ncı madde üzerindeki görüşmeler
tamamlanmıştır. 
Şimdi, maddenin gizli oylamasına geçiyoruz. Ancak gizli oylamanın
nasıl yapılacağını tekrar Genel Kurulun bilgilerine arz ediyorum. 
Komisyon ve Hükûmet sıralarında
yer alan kâtip üyelerden Komisyon sırasındaki Kâtip Üye Adana'dan başlayarak
İstanbul'a kadar (İstanbul dâhil), Hükûmet
sırasındaki Kâtip Üye ise İzmir'den başlayarak Zonguldak'a kadar (Zonguldak
dâhil) adı okunan milletvekiline biri beyaz, biri yeşil, biri de kırmızı olmak
üzere üç yuvarlak pul ile mühürlü zarf verecek, pul ve zarf verilen
milletvekilini ad defterinde işaretleyecektir. Milletvekilleri, Başkanlık kürsüsünün sağında ve solunda yer alan
kabinlerden başka yerde oylarını kullanmayacaklardır. 
Bildiğiniz üzere, bu pullardan beyaz olan kabul, kırmızı olan ret,
yeşil olanı ise çekimser oyu ifade etmektedir. 
Oyunu kullanacak sayın üye, Kâtip Üyeden üç yuvarlak pul ile
mühürlü zarfı aldıktan ve adını ad defterine işaretlettikten sonra kapalı oy
verme yerine girecek, oy olarak kullanacağı pulu burada zarfın içerisine
koyacak, diğer iki pulu ise ıskarta kutusuna atacaktır. 
Bilahare oy verme yerinden çıkacak olan üye, oy pulunun bulunduğu
zarfı Başkanlık Divanı kürsüsünün önüne konulan oy kutusuna atacaktır. 
Oylamada adı okunmayan milletvekiline pul ve zarf verilmeyecektir.

Evet, Adana ilinden oy kullanma, gizli oy kullanma işlemini
başlatıyorum. 
(Oyların toplanmasına başlandı) 
Pervin Buldan…
Ali Güner…
BAŞKAN – Sayın milletvekilleri, oylama sonucunu açıkladıktan sonra
yarım saat ara vereceğim. Milletvekili arkadaşlarımızın bilgilerine sunuyorum.
Yarım saatlik süre, oylama sonucunun açıklanmasıyla başlayacaktır. 
(Oyların toplanmasına devam edildi)
BAŞKAN – Oyunu kullanmayan sayın milletvekili arkadaşımız kaldı
mı? Yok. 
Peki, oy kullanma işlemi sona ermiştir; kutuları kaldırıyoruz
efendim. 
(Oyların ayrımı yapıldı)
BAŞKAN – Sayın milletvekilleri, 7/11/1982
Tarihli ve 2709 Sayılı Türkiye Cumhuriyeti Anayasasının Bazı Maddelerinde
Değişiklik Yapılması Hakkında Kanun Teklifi’nin 16’ncı maddesinin gizli oylama
sonucunu açıklıyorum:



“Oy sayısı : 407




Kabul :
  337




Ret:  : 70




Çekimser : -




Boş: : -




Geçersiz : - 




 Kâtip
  Üye Kâtip
  Üye




 Gülşen
  Orhan Murat
  Özkan




 Van Giresun”



Sayın milletvekilleri, birleşime otuz dakika ara veriyorum. 
Kapanma Saati :
19.21
YEDİNCİ OTURUM
Açılma Saati: 20.03
BAŞKAN: Mehmet Ali ŞAHİN 
KÂTİP ÜYELER: Fatih METİN (Bolu),
Murat ÖZKAN (Giresun)
BAŞKAN – Sayın milletvekilleri, Türkiye Büyük Millet Meclisinin
94’üncü Birleşiminin Yedinci Oturumunu açıyorum.
497 sıra sayılı Kanun Teklifi’nin görüşmelerine kaldığımız yerden
devam edeceğiz. 
Komisyon? Yerinde.
Hükûmet? Yerinde.
K. KEMAL ANADOL (İzmir) – Sayın Başkan…
BAŞKAN – Sayın Anadol, buyurun.
K. KEMAL ANADOL (İzmir) – Efendim, geçen oturumla ilgili tutumunuz
hakkında söz istiyorum. Tutanakları inceledim. Zaten duymuştum konuşmacının,
AKP Grup Başkan Vekilinin sözlerini, tutanaklarda da mevcut.
BAŞKAN – Hangi tutumum efendim, onu da bileyim ki… Yani, tutumumun
İç Tüzük’e aykırı yönünü bileyim, ona göre…
K. KEMAL ANADOL (İzmir) – Peki. Evvela eşit davranmıyorsunuz.
Cumhuriyet Halk Partili Kayseri Milletvekili “kıvırtma” sözcüğünü kullandığı
için kendisinin savunmasını alıp, ceza verdiniz. Tamam. Ona cezai işlem bittiği
hâlde, AKP Grup Başkan Vekiline de “sataşma var” diye söz verdiniz. 
BAŞKAN – Tamam, doğru. 
K. KEMAL ANADOL (İzmir) - Bu da bizce yanlış, siz doğru
bulabilirsiniz. 
BAŞKAN – Yok, hayır, hatırlatmanız doğru, süreç doğru.
K. KEMAL ANADOL (İzmir) – Ayrıca, sizin söz vermeniz üzerine
kürsüye çıkan AKP Grup Başkan Vekili Sayın Suat Kılıç, tam 4 kez–tutanaklarda
var- “kıvırtma” sözcüğü kullanmış. Şimdi ne oluyor? Bir milletvekili “kıvırtma”
sözcüğünü kullandığı için ceza alıyor, öbürü 4 defa kullandığı için hiçbir şey
yapılmıyor.
NURETTİN CANİKLİ (Giresun) – Ama kimseyi suçlamıyor, itham etmiyor
Sayın Başkan.
K. KEMAL ANADOL (İzmir) – Hayır, hayır, tutanakları okuyun.
NURETTİN CANİKLİ (Giresun) – Aradaki fark o.
K. KEMAL ANADOL (İzmir) – Efendim, ben Meclis Başkanıyla konuşuyorum.
BAŞKAN – Peki, efendim, siz İç Tüzük 63’e göre tutumum hakkında
usul tartışması açmak istiyorsunuz. 
K. KEMAL ANADOL (İzmir) – Evet, usul tartışması, aleyhinize.
BAŞKAN – Aleyhte.
Siz?
MUSTAFA ELİTAŞ (Kayseri) – Tutumunuzun lehinde Sayın Başkan.
BAŞKAN – Peki, efendim.
İç Tüzük 63’e göre usul tartışması açtık. Usul tartışmasının
lehinde Sayın Anadol’a söz veriyorum.
Buyurun Sayın Anadol. (CHP sıralarından
alkışlar)
Efendim, lehte ve aleyhte beş dakika süre tanıyacağım.
X.- USUL HAKKINDA GÖRÜŞMELER
1.- “Kıvırtma” kelimesininin
hakaret anlamına gelip gelmediği ve bu kelimeyi kullanan muhalefet partisi
milletvekiline ve iktidar partisi milletvekiline farklı davranılıp
davranılmadığı hakkında
K. KEMAL ANADOL (İzmir) – Sayın Başkan, yüce Meclisin saygıdeğer
üyeleri; oturumu yöneten ve ilk kez Türkiye Büyük Millet Meclisi tarihinde bir
Anayasa değişikliği sırasında başından sonuna kadar bütün oturumları tek başına
yöneten ilk Başkanın tutumu hakkında aleyhine söz almış bulunuyorum. 
Şimdi, bir arkadaşımız kürsüde konuşurken “kıvırtma” sözcüğünü
kullandığı için ki hemen parantez açarak ilave edeyim, “kıvırtma” sözcüğünün
hakaret anlamına gelmediğine dair Yargıtay kararı vardır ancak bunun ağırlığı
siyasidir, arkadaşların tepkisini de normal görüyorum, ona bir söyleyeceğim yok
ama Yargıtay kararı vardır, bir teşbihtir. Ona rağmen, bunu kullanan arkadaşım
hakkında işlem yaptınız ve savunmasını alarak ceza verdiniz. 
Şimdi, ondan sonra işlem bitmesine rağmen, tuttunuz sataşma için
söz isteyen Grup Başkan Vekili Sayın Suat Kılıç’a söz verdiniz. O da kürsüye
çıktı, tam 4 kez “kıvırtma” sözcüğü kullandı. Ne dedi? “Bu çirkinlik ve
ahlaksızlık bu sözler.” Hepsine de itiraz etmişim. Vaktim kısa olduğu için… “Ne
laf var ortada ne adam var maalesef.” Partiyi kastederek söylüyor!
NURETTİN CANİKLİ (Giresun) – Partiyi kastetmiyor. 
MUSTAFA ELİTAŞ (Kayseri) – Partiyi değil. 
K. KEMAL ANADOL (Devamla) – “Bizim semtimizde kıvırtmak yoktur.
‘Anadolu solu’ deyip de bugün onu unutanlardan mı öğrendiniz kıvırtmayı?”
Herhâlde milletvekilini kastetmiyor, siyasi eleştiri bu, doğrudan partiye
yönelik.
NURETTİN CANİKLİ (Giresun) – Kimseyi suçlamıyor. 
ATİLLA KART (Konya) – Cumhuriyet Halk Partisini suçluyor. 
K. KEMAL ANADOL (Devamla) - “Bugün onu unutanlardan mı öğrendiniz
kıvırtmayı?”, “Cumhuriyet Halk Partisi rozeti takıp da Mersin’de bu rozeti
yırtarken mi öğrendiniz kıvırtmayı?” Bunlar hep tutanaklarda var arkadaşlar. 
Şimdi ben de “Sataşma var.” diye söz istemişim. Bana söz
vermemişsiniz. Şimdi soruyorum: Sayın Suat Kılıç’a, 4 kez “Kıvırtma” sözcüğünü
kullanan -eğer hakaretse ki, sizin kararınıza göre hakaret, ceza verdiniz- Suat
Kılıç’a ne işlem yapacaksınız? Neden işlem yapmadınız?
Ayrıca, arkadaşa ceza verdiniz, oyladınız, tamam ama AKP’nin İdare
Amiri, Meclisin İdare Amiri bu kürsüye yürüdü, yumruk attı. İlk defa oluyor bu.
CANAN ARITMAN (İzmir) – Mikrofonları indirdi aşağıya. 
K. KEMAL ANADOL (Devamla) – Mikrofonları aşağıya indirdi. Kürsü
masuniyeti budur, kürsü dokunulmazlığı tam anlamıyla budur, ihlal edilmiştir. 
ATİLLA KART (Konya) – Başkanlığa saldırdı Başkanlığa. 
K. KEMAL ANADOL (Devamla) - Şimdi ona da hiçbir uyarıda
bulunmadınız! Bu durumda, Sayın Başkan, gerçekten tarafsız bir yönetim yerine
çoğunluk partisinin ve grup başkan vekillerinin uyarılarına yönelik bir yönetim
biçiminiz var. Dolayısıyla, muhalefet partileri olarak yönetiminizin
aleyhindeyiz. Çünkü bu oturum yönetme biçiminiz böyle devam ettiği takdirde,
zaten gergin olan milletvekillerinin oturumu sakin bir şekilde sürdürmesi imkân
dâhilinde olmayacaktır. Ayrıca, birilerine söz verip hakaret ettireceksiniz, bu
hakarete cevap vermek isteyen grup başkan vekili söz isteyecek, ona
vermeyeceksiniz. Nereye kadar gidecek bu? Bu nereye kadar gidecek? O zaman biz
derdimizi nereden anlatacağız? Bir idare amiri kürsüye yönelecek, fiilî
taarruza geçecek, yumruk atacak kürsüye, hiçbir şey yapmayacaksınız! O
milletvekiline ceza veriyorsunuz, öbürüne hiçbir şey yapmıyorsunuz!
O zaman Sayın Başkan, şimdi bizim talebimiz: Aynı cezayı, 4 kez o
hakaret saydığınız sözcüğü kullanan AKP Grup Başkan Vekiline de verme konusunda
teşebbüse geçmenizdir, işlem yapmanızdır. Masaya yumruk atan İdare Amiri
hakkında aynı şekilde disiplin kovuşturması yapmanız lazım, aynı işlemleri
tekrarlamanız lazım, İç Tüzük hükümlerini uygulamanız lazım.
Haa, son olarak şunu
söyleyeyim: Buradan bize “ahlaksız” diye hakaret eden insanların önce
kendilerinin ahlaklı ve dikkatli olması lazım, dosyası elimdedir.
Teşekkür ederim, saygılar sunarım. (CHP sıralarından alkışlar)
BAŞKAN – Peki. Efendim,  usul
tartışmasıyla ilgili lehte Sayın Elitaş’ın söz talebi
var.
Buyurun Sayın Elitaş. (AK PARTİ
sıralarından alkışlar)
Sizin de süreniz beş dakikadır efendim.
MUSTAFA ELİTAŞ (Kayseri) – Sayın Başkan, değerli milletvekilleri;
yüce heyetinizi saygıyla selamlıyorum.
Uzun bir Anayasa değişikliği maratonu içerisinde çalışmalarımıza
devam ediyoruz. Çalışma saatlerinin uzun olması, yapılan
söylemlerin Anayasa ve İç Tüzük’e şartlarını, imkânlarını kullanarak farklı farklı şekillerde ortaya çıkması, ister istemez çalışma
saatlerinin uzun olması muhakkak ki milletvekili arkadaşlarımızda bazı
gerilimlerin ortaya çıktığını görüyoruz, ama dikkat edilmesi gereken nokta
özellikle şu olmalı ki: Grup başkan vekillerinin milletvekillerinin içinde
bulunduğu pozisyon ile Meclisteki huzuru ve sükûnu sağlamak en önemli
görevlerinden birisidir.
Biraz önce, daha önceki oturumda konuyla ilgili konuşan sayın
milletvekili bu kürsüye çıkarken elinde bir çanta vardı, evrak çantası; ben o
çantayı hatırlıyorum. O evrak çantası Sayın Baykal’ın bütçe görüşmelerinde kullandığı çantanın
aynısıydı. 
BİHLUN TAMAYLIGİL (İstanbul) - Böyle bir şey söyleyemezsiniz
“aynı” diye.
MUSTAFA ELİTAŞ (Devamla) - Şimdi içimizdeki şu şüpheyi
kaldırabilmek çok önemli: Eğer siyasi parti tüzel kişiliği tarafından
hazırlanmamışsa -ki öyle olduğunu da ifade etmek istemiyorum- ve grup başkan
vekili arkadaşlarımız bu çantanın içeriğiyle ilgili bilgi sahipleri olduğunu da
iddia etmek istemiyorum ama bize gelen duyumlar çerçevesinde, milletvekili
arkadaşlarımız…
CANAN ARITMAN (İzmir) – Dedikodu yapmayın!
MUSTAFA ELİTAŞ (Devamla) - …Sayın Milletvekilinin burada bir
pankart açacağını ve farklı şekilde ifadeler kullanacağını ifade ettiler. 
CANAN ARITMAN (İzmir) – Milletin kürsüsünde dedikodu yapmayın.
MUSTAFA ELİTAŞ (Devamla) - Ben beklerdim ki Grup Başkan
Vekilinden, en azından, bu pankartlarla gelen bir milletvekilinin hangi
ölçülerde, neyi ifade edeceğini gözetleyip ona göre milletvekilinin konuşmasına
imkân vermeleri gerekirdi. (CHP sıralarından gürültüler) Nasıl ki sayın milletvekillerinin
hiçbirini buraya, oy kullanma kabinine göndermeme iradesini de kendinde
bulunduran…
K. KEMAL ANADOL (İzmir) – Gizli tanık mı söyledi?
MUSTAFA ELİTAŞ (Devamla) - …Cumhuriyet Halk Partisi siyasi tüzel
kişiliği, Milletvekilinin pankartlarını da kontrol etme imkânının var olduğunu
düşünüyorum.
İkinci mesele uyarma cezasıyla ilgili: Sayın Başkan, İç Tüzük’ün
160’ıncı maddesine göre, ağır ve yaralayıcı kaba sözleri söyleyen
milletvekilini kınamakla, 160’ın beşinci fıkrasında ise Mecliste gürültü ve
kavgaya sebep olmaktan dolayı kınama cezasını vereceğini ifade etti. 
İç Tüzük 163’üncü maddeye göre, Sayın Başkan, Milletvekilinin
savunma hakkını kendisine verip kürsüde ifade etmesini isterken, Sayın Grup
Başkan Vekili, Milletvekilini buraya çağırmaktan imtina etti ve engelledi.
Milletvekili buraya gelmesine rağmen “Dur.” dedi, “Gelme.” dedi, “Yerinden
konuşsun.” dedi…
K. KEMAL ANADOL (İzmir) –
Konuştu canım.
MUSTAFA ELİTAŞ (Devamla) - …ama Sayın Milletvekili eğer özür
dilemiş olsaydı, İç Tüzük’ün 163’üncü maddesine göre eğer milletvekili özür
dilemiş olsaydı belki kınama cezasını da verme ihtiyacını hissetmezdi... (CHP
sıralarından gürültüler) 
BİHLUN TAMAYLIGİL (İstanbul) – Başkan kınama cezası verdiğini
söyledi.
MUSTAFA ELİTAŞ (Devamla) - …çünkü İç Tüzük’te…
ALİ İHSAN KÖKTÜRK (Zonguldak) – Başkan cezayı verdi.
MUSTAFA ELİTAŞ (Devamla) - Bakınız, İç Tüzük’te… 
Başkan cezayı vermedi. Başkanın kınama cezasını verebilmesi için…
(CHP sıralarından gürültüler)
CANAN ARITMAN (İzmir) – Tutanakları oku!
BİHLUN TAMAYLIGİL (İstanbul) – Tutanakları oku!
MUSTAFA ELİTAŞ (Devamla) – Şimdi, değerli milletvekilleri, eğer şu
İç Tüzük, grup başkan vekillerinizin haricinde sizin de olursa buna bakarsınız,
ne anlattığını görürsünüz. 
BİHLUN TAMAYLIGİL (İstanbul) – Hepimizde var! 
K. KEMAL ANADOL (İzmir) – Hepsinde var!
MUSTAFA ELİTAŞ (Devamla) - İç Tüzük’te kınama cezasının
verilebilmesi için Türkiye Büyük Millet Meclisi Genel Kurulunun onayı gerekir. 
Sayın Başkan, İç Tüzük’e uygun olarak milletvekilini buraya
çağırdı, “Açıktan özür dileyin.” dedi ama o, özür dilemek yerine kendisinin
haklı olduğunu Türk Dil Kurumunun sözlüklerinden faydalanarak ifade etmeye
çalıştı, yanlış ifade kullandı.
K. KEMAL ANADOL (İzmir) – Hakaret kastı yok.
MUSTAFA ELİTAŞ (Devamla) -
Bakınız, değerli arkadaşlar, burada, daha uzun bir zaman olmadı, birkaç
ay önce olan, gelişen hadiselerde görevi Türkiye Büyük Millet Meclisindeki
huzuru ve sükûnu sağlamak olan bir İdare Amirine yumruk atıldı, gözlüğü
kırıldı, burnu kırıldı. Onunla ilgili hiç tepki göstermeyenler, Sayın Başkanın
İdare Amirinin, tam bir görev olarak, burada konuşan Cumhuriyet Halk Partili
Milletvekilinin sözü bitmesine rağmen, sözüne devam etmesi ve kürsüden inip
yerine oturması gerekirken oturmayıp kürsüyü işgale devam etmesini…
BİHLUN TAMAYLIGİL (İstanbul) - Vakti vardı, süresi vardı.
MUSTAFA ELİTAŞ (Devamla) –…İdare Amirinin bu konuda uyarmak, İdare
Amirinin görevini yapmak…
K. KEMAL ANADOL (İzmir) – İdare Amirinin yetkisi yok. 
MUSTAFA ELİTAŞ (Devamla) – …ve İdare Amirinin milletvekilini
yerine davet etmek, görevleri arasındadır. 
K. KEMAL ANADOL (İzmir) – Yok, yok; yok öyle bir görevi. 
MUSTAFA ELİTAŞ (Devamla) – Onun için, değerli arkadaşlarım, şunu
ifade ediyorum…
CANAN ARITMAN (İzmir) – Yahu, bu cahillikle nasıl grup başkan
vekili olmuş? 
ÖZKAN ÖKSÜZ (Konya) – Ya yeter, yeter!
MUSTAFA ELİTAŞ (Devamla) – Bakınız, şu yaptığınız ortam
içerisinde, sakin bir tarzda eleştirilerimizi yapalım ama açık ve net şunu
ifade ediyoruz: Biz hiçbir siyasi partinin genel başkanını hedef alan,
eleştirilerimizi yaparken incitmemek adına sözcüklerimizi seçerek kullanmaya
gayret ediyoruz. Aynı ifadeleri, aynı duyguyu ve aynı tarzı özellikle muhalefet
partisine mensup milletvekili arkadaşlarımızdan ve özellikle de…
(Mikrofon otomatik cihaz tarafından kapatıldı) 
KEMAL KILIÇDAROĞLU (İstanbul) – İdare Amiri kesintileri izlesin
efendim. 
K. KEMAL ANADOL (İzmir) – Efendim, İdare Amirini çağırır mısınız,
süresi bitti. 
BAŞKAN – Lütfen tamamlayın sözlerinizi. 
MUSTAFA ELİTAŞ (Devamla) – …hakikaten sürekli ilişki hâlinde
bulunduğumuz sayın grup başkan vekillerinin, bu konuda, milletvekili
arkadaşlarımızı sakin olmaya, teskin etmeye ve onun, Türkiye Büyük Millet
Meclisi Genel Kurulunun sakin bir şekilde devam etmesine katkı sağlamak
amacıyla milletvekillerini uyarmak da görevleri arasında olduğunu düşünüyorum.
Yüce heyetinizi saygıyla selamlıyorum. (AK PARTİ sıralarından
alkışlar) 
BAŞKAN – Usul tartışmasının…
K. KEMAL ANADOL (İzmir) – Bir dakika, bir dakika…
KEMAL KILIÇDAROĞLU (İstanbul) – Sayın Başkan…
BAŞKAN – Efendim? 
Buyurun. 
KEMAL KILIÇDAROĞLU (İstanbul) – Lehinde söz istiyorum. 
BAŞKAN – Hayır, şimdi, efendim, aleyhinde Sayın Anadol konuştu. Aleyhinde Sayın İçli istedi, Tayfun İçli
-geldi biraz önce, sizden önce- Sayın İçli konuşacak. 
MUSTAFA ELİTAŞ (Kayseri) – Aleyhinde Canikli.

BAŞKAN – Şimdi lehinde bir konuşma yapıldı. Sayın Canikli’nin talebi var. 
Şimdi, Sayın İçli’yi davet ediyorum. 
Sayın İçli…
H. TAYFUN İÇLİ (Eskişehir) – Teşekkür ederim Sayın Başkanım.
Çok değerli milletvekili arkadaşlarım, sizleri saygıyla
selamlıyorum. Sayın Meclis Başkanının tutumunun doğru olmadığı düşüncesindeyim,
bu nedenle söz aldım. 
Sayın Meclis Başkanım, bu Mecliste aslında hiç hoş olmayan
tartışmalar yaşandı. Sizler belki duyuyorsunuz, belki duymuyorsunuz, biz arka
sıralardan duyuyoruz. Milletvekilleri küfre varan çok ağır sözler söylüyorlar. 
CANAN ARITMAN (İzmir) – AKP milletvekilleri, AKP’liler…
H. TAYFUN İÇLİ (Devamla) – Evet, AKP milletvekili arkadaşlar da
söylüyor, tabii kavga olduğu zaman karşılıklı küfürler de söyleniyor. 
Şimdi sizin Meclis Başkanı olarak göreviniz tutanakları alıp
incelemektir. Eğer siz kendinizi her konuda yargıç yerine koyar, konuşmaları
kendinize göre yorumlar ve o sonuca göre cezalar verirseniz burayı yönetmek
mümkün olamaz çünkü sadece burada AKP milletvekilleri değil birçok farklı
düşünceye sahip olan milletvekilleri var. Eğer her olaya bir yaptırım, her
olaya bir ceza derseniz burada milletvekilleri düşüncelerini ifade edemez. Bir
taraftan “düşünce özgürlüğü, ifade özgürlüğü” deniliyor; Anayasa görüşmelerinde
sözde birtakım demokratik haklar getirilmeye çalışılıyor ama milletin sözcüleri
burada konuştuğu zaman kınama cezası! Bakın, geçen gün Sayın Kamer Genç’e ceza
verdiniz, oradaki tutumunuz da doğru değil. Bir de bu kararlar Askerî Yüksek Şûra
kararları yargı yolunu açıyorsunuz. Var mı sizin kararlarınızın yargı yoluna
gitme konusunda İç Tüzük’te veyahut Anayasa’da hüküm? Siz, milletvekillerinin
boynuna yafta takıyorsunuz, suçlu damgasını vuruyorsunuz; kaba, hakaret eden
kişiler yaftasını takıyorsunuz. Böyle bir hakkınız var mı? Sizden önce bu
Türkiye Büyük Millet Meclisini yöneten çok değerli Meclis Başkanları, Meclis
Başkan Vekilleri var. Burada geçen 21’inci Dönemde talihsiz bir kavgada bir
milletvekili vefat etti -nur içinde yatsın- ama hiçbir Meclis Başkanı taraflı
davranmak suretiyle milletvekillerinin boynuna suçlu yaftasını takmadı, buna
hakkınız yok. Kaldı ki en basit kuraldır, disiplin cezaları verilirken kademe kademe verilir. Memurlarda da böyledir; ilk önce uyarma
cezasını verirsiniz, arkasından kınama cezasını verirsiniz. Siz bir şeyi
yorumluyorsunuz, diyorsunuz ki: “Kaba ve yaralayıcı sözler…”
Değerli Başkanım, burada vatan milletle ilgili çok ağır laflar
söylendi. Burada neredeyse “Ermeni soykırımı yapıldı.” diyen milletvekilleri çıktı.
Burada Türk Silahlı Kuvvetleri hakkında, anayasal kurumlar hakkında çok ağır
ithamlarda bulunuldu, “tık” diye ses çıkmadı sizden veyahut yöneten
Başkanlardan ama kişi olduğu zaman, Sayın Cumhurbaşkanı Gül olduğu zaman, Sayın
Başbakan Recep Tayyip Erdoğan olduğu zaman, AKP’li milletvekili arkadaşlar
hemen rahatsız oluyorlar. Ya kardeşim, tabii ki kişilikle uğraşmamak lazım ama
bu ülkede vatan milleti konuşuyoruz, halk bizi vatanın, milletin sorunlarını
çözelim diye buraya getiriyor. Terör konusu konuşuldu ağza gelmeyen laflar
oldu, bir kişi…
AHMET ÖKSÜZKAYA (Kayseri) – Şahsa hakaret…
H. TAYFUN İÇLİ (Devamla) – Ama efendim… Tamam, şahıs ama sayın
milletvekilleri, şahıslara gösterdiğiniz özeni biraz da vatan millete gösterin,
vatan milletin anayasal kurumlarına gösterin. (CHP sıralarından alkışlar)
Hayır, gösteren arkadaşlarınız yoktur demiyorum, bu laf atma üzerine
söylüyorum. Şunu söylüyorum: Biz buraya şahısları savunmak için gelmedik, biz
buraya milleti savunmak için geldik. (CHP sıralarından alkışlar) Milletin
hakkı, çıkarları için burada konuşacağız. Şahıslara eğer bir hakaret varsa,
yasalarımıza göre açılır tazminat davası… Sayın Başbakan açmıyor mu tazminat
davası başkalarına? Açar ama bakın, burada kürsü masuniyeti vardır.
K. KEMAL ANADOL (İzmir) – Burada açtı, kaybetti.
ÖZKAN ÖKSÜZ (Konya) – Size o zaman hakaret edildi mi?
H. TAYFUN İÇLİ (Devamla) – Değerli arkadaşım, bakın, sizi
eleştirmiyorum. Ben Sayın Meclis Başkanına karşı, tutumunu eleştiriyorum. Bu
“kaba, yaralayıcı…” Ne hakaretler var! Allah için, ben indikten sonra şu
tutanakları, şu Anayasa görüşmelerindeki sadece tutanakları alın -değerli steno
arkadaşlar hepsini oraya geçiriyorlar- bunlar kara, kaba, yaralayıcı sözlerin
ötesinde hakaret içeriyor. Sizin göreviniz o zaman, bütün milletvekillerine her
gün, oturacaksınız, trafik polisi gibi ceza keseceksiniz burada! “Bunu
konuşamazsın, bunu konuşursan bu anlama gelir…” Sizin yorum yapma hakkınız
yoktur. Siz, Meclisi sükûnetle yönetme hakkınız vardır ama yorum yapıyorsunuz
“Ben bunu böyle değerlendiriyorum…” Size, Anayasa ve İç Tüzük bunları
değerlendirme yetkisi vermemiş. Siz, burayı düzgün bir şekilde yönetme… Ha,
bunu ben de yaparsam, bana da aynı şekilde eleştirilerde bulunacaksınız ama çok
gergin, sabahlara kadar çalışıyoruz, bütün herkes çok yorgun, tansiyonlar
yüksek. Bazen bazı arkadaşlarımız amacını aşan sözler de sarf ediyorlar ama o
arkadaşımıza hem grup başkan vekilleri hem Meclisi yöneten siz, münasip bir
lisanla söylerseniz tansiyon da düşer. Biz buraya kavga etmeye gelmedik biz buraya
milletin meselesini… 
(Mikrofon otomatik cihaz tarafından kapatıldı)
BAŞKAN – Sayın İçli, lütfen sözlerinizi tamamlayın. 
H. TAYFUN İÇLİ (Devamla) – Hemen toparlıyorum Sayın Başkanım. 
HALİL AYDOĞAN (Afyonkarahisar) – “Şahıs”
dediğin devletin Başbakanı. 
H. TAYFUN İÇLİ (Devamla) – Efendim? Şahıs, evet. 
HALİL AYDOĞAN (Afyonkarahisar) –
Başbakan, Cumhurbaşkanı. 
H. TAYFUN İÇLİ (Devamla) – Bakın, “şahıs” dediğiniz Başbakan;
“şahıs” dediğiniz Cumhurbaşkanı. Ama burada, bakın, devletin... Ama burada
“şahıs” dediğiniz, bakın, onlar çok önemli kişiler ama bu bir öksüz, bir yetim
de çok önemli kişidir. Şehit olan insanlarımız da çok… Silahlı kuvvetlerin
mensupları da çok değerlidir. 
ÖZKAN ÖKSÜZ (Konya) – Saptırıyorsun, saptırma. 
H. TAYFUN İÇLİ (Devamla) – Yargı mensupları da çok değerlidir.
(CHP sıralarından alkışlar) Onlara ağzınıza geleni söyleyeceksiniz ama… 
LÜTFİ ÇIRAKOĞLU (Rize) – Hakaret…
H. TAYFUN İÇLİ (Devamla) – Değerli arkadaşım, Genel Başkana saygı
göstermek, onu savunmak en doğal hakkınızdır. Hakarete… 
LÜTFİ ÇIRAKOĞLU (Rize) – Nasıl tasvip ediyorsun? 
H. TAYFUN İÇLİ (Devamla) – Bakın, onu demiyorum, hakaret etmek
yanlıştır diyorum. Ben Meclis Başkanının yorumunu söylüyorum. 
MUSTAFA ELİTAŞ (Kayseri) – Eleştiri var, karıştırıyorsun.
H. TAYFUN İÇLİ (Devamla) – Değerli arkadaşlarım, sizlerle fazla
tartışmak istemiyorum. Sizin algılamanız odur, benim algılamam bu, benim
yorumum bu. Sayın Başkana da bu düşüncelerimi ifade ettim. Sabırlarınız için
hepinize teşekkür ederim. Sağ olun. (CHP sıralarından alkışlar) 
BAŞKAN – Evet, Sayın İçli, çok teşekkür ederim. 
Sayın Canikli, buyurun, lehte. (AK PARTİ
sıralarından alkışlar) 
NURETTİN CANİKLİ (Giresun) – Sayın Başkan, değerli milletvekili
arkadaşlarım; Sayın Başkanın tutumunun lehinde söz aldım, hepinizi saygıyla
selamlıyorum. 
Bütün samimiyetimle söylüyorum ve inanıyorum bütün milletvekilleri
saygıdeğerdir. Geçmişte ve bugün bu çatı altında görev yapan, milletin
kendisinin temsilcilik unvanına layık gördüğü bütün milletvekilleri ve onların
genel başkanları saygıdeğerdir. Hepsi için geçerli, bugün için de geçerli, dün
için de geçerli, gelecekte de geçerli olacak. Dolayısıyla herkesin bu saygıyı
hak ettiğine inanıyorum. Zaman zaman gerçekten
bazıları için belki amacı aşan, irade dışında, o andaki atmosferin ortaya
çıkardığı gerginlikten beslenen bir ani çıkışla hakikaten insanları, hepimizi
rahatsız eden olaylar olabiliyor ve bu Mecliste zaman zaman,
işte, sinirlerine hâkim olamayan arkadaşlar da gündeme gelebiliyor. Ama bunu
herhangi bir siyasi parti grubu için söylemiyorum. Hepimiz istisnasız bütün
samimiyetle, biraz önce söylediğim o ilkeler çerçevesinde milletvekillerine,
onların temsilcilerine hak ettiği gibi davranmamız gerekir. Arkadaşlarım da
biraz önce ifade etmeye çalıştılar, hem milletvekillerine ama özellikle de
elbette bu milletvekili arkadaşlarımızın veya siyasi partilerin genel
başkanlarına eleştiri mümkündür, ona hiç kimsenin bir itirazı olamaz. Eleştiri
sert de olabilir, ağır da olabilir ama tahammül edilebilir, edilir ama
hakikaten öyle bir noktaya geliyor ki ya da öyle bir eleştiri konusu
yapılabiliyor ki yani en sakin insanlar dahi, en makul bildiğimiz insanlar,
milletvekili arkadaşlarımız dahi -tırnak içinde söylüyorum- çileden
çıkabiliyorlar. Hepimizin görevi mümkün olduğu kadar sükûneti
sağlayarak çalışmak.
Tabii, aslında, Sayın Başkanımıza biraz önce Sayın İçli
“Şahısların korunmasındaki gösterdiğiniz hassasiyeti Türk Silahlı Kuvvetleri,
devlet, milletle ilgili olduğu zaman göstermiyorsunuz.” gibi bir açıklamada
bulundu. Biraz haksızlık olduğunu düşünüyorum. Hatırlarsanız daha birkaç gün önce -henüz
hafızalarda- Türk Silahlı Kuvvetleriyle ilgili bir konuşma yapıldı burada yani,
işte, savaştan yola çıkarak ve Sayın Meclis Başkanımızın bazı kesimlerce çok
eleştirilen bir müdahalesi oldu. Yapacak görevi Sayın Meclis Başkanımıza çok
net olarak ifade etti. Yani bu dengeyi sağlıyor Sayın Başkanımız ama bütün
herkesin ayağa kalktığı, sinirlerin, gerginliğin had safhaya ulaştığı bir
ortamda da hakikaten hâkim olmanın da kolay olmadığını takdir edersiniz. Yani
bu çerçevede -elbette Sayın Başkan tarafsız davranacak ve biz onun bu çerçevede
kalmaya çalıştığına yürekten inanıyoruz- zaman zaman
yanlış anlaşılmalara meydan verebilecek algılamalar olabilir ama bizim de katkı
sağlamamız gerekir. Sayın Başkanın bu Meclisi istediğimiz tarzda götürebilmesi
için bizim de yapmamız gerekenler var değerli arkadaşlar. Yani elbette birinci
görev Sayın Başkanımızın ama yani düşünün, herkes ayakta, burada herkes
bağırıyor, tek ses... Böyle bir ortamda da yani Sayın Başkanımızın çok fazla
müdahil olması, daha doğrusu kontrol altına alabilmesi çok gerçekçi gözükmüyor.
Tabii, şimdi, biraz önce Sayın Anadol
söyledi. Sayın Kılıç’ın –ben de baktım tutanaklara- hiçbirisinde herhangi bir
kişiyi, bir partiyi, onun organını hedef alan...
K. KEMAL ANADOL (İzmir) – Yapma yahu!
BİHLUN TAMAYLIGİL (İstanbul) – Lütfen, bir daha okuyun...
NURETTİN CANİKLİ (Devamla) -
O ifadeyi ben kullanmayacağım, kullanmayı da doğru bulmuyorum. Onu da
söyleyeyim.
BİHLUN TAMAYLIGİL (İstanbul) – Lütfen bir daha okuyun, bir daha
okuyun…
NURETTİN CANİKLİ (Devamla) - Ben algılamamı söylüyorum. Samimi
olarak algılamamı söylüyorum. 
BİHLUN TAMAYLIGİL (İstanbul) – Bir daha okuyun.
K. KEMAL ANADOL (İzmir) – Doğrudan CHP’ye…
NURETTİN CANİKLİ (Devamla) - Bakın, orada, yani, eğer bu şekilde
yani algılanmışsa, ama o ifadelerden okunduğu zaman öyle algılanmıyor.
K. KEMAL ANADOL (İzmir) – “Kıvırtma” diyor.
NURETTİN CANİKLİ (Devamla) - Ama, bakın, buradaki önceki
başlatılan diyelim, yani bu tartışmaları başlatan, start
verilen o eylemle karşılaştırıldığında orada doğrudan bir başbakan, çok net bir
şekilde, tahrik edici bir tarzda… Gerçi bunları tartışmak istemiyorum yani
amacım da bu değil ama. Onunla kıyaslandığında Sayın Kılıç’ın ifadesi ve
söyleme biçimi kesinlikle o amaca matuf değil ve o şekilde yorumlanmaması
gerekir. 
BİHLUN TAMAYLIGİL (İstanbul) – Partiyi hedef alarak söyledi.
K. KEMAL ANADOL (İzmir) – “Parti” diyor, parti…
CANAN ARITMAN (İzmir) – Milyonlarca insanın oy verdiği bir
partiye…
NURETTİN CANİKLİ (Devamla) - Dolayısıyla burada yani hakaret
olarak algılamamak gerekiyor Sayın Kılıç’ın açıklamalarını çünkü bakın…
ATİLA EMEK (Antalya) – Öyle mi? Bilirkişilik mi yapıyorsun?
BİHLUN TAMAYLIGİL (İstanbul) – Neden? Kulkuloğlu
söyleyince hakaret…
K. KEMAL ANADOL (İzmir) – 4 defa “kıvırtma” diyor, 4 defa…
NURETTİN CANİKLİ (Devamla) - Arkadaşlar, değerli arkadaşlar,
bakın, bu kelimeleri, Sayın Anadol siz de kullanmayın
biz de kullanmayalım. 
ATİLA EMEK (Antalya) – Bilirkişiye mi havale ettiniz Sayın Başkan.
K. KEMAL ANADOL (İzmir) – 4 defa kullanmış…
NURETTİN CANİKLİ (Devamla) - Hiçbir şekilde kullanmayalım. Alıntı
olarak da kullanmayalım. Belki lügat olarak baktığınızda o anlama gelebilir ama
algılama açısından baktığında insanlar bunu hakaret olarak kabul ediyor. 
K. KEMAL ANADOL (İzmir) – 4 defa!
NURETTİN CANİKLİ (Devamla) - Bakın, bir sıfat olarak kullanılmıyor
Sayın Anadol. Bir sıfat olarak kullanılmıyor. 
K. KEMAL ANADOL (İzmir) – Partiye söylüyor, partiye…
BİHLUN TAMAYLIGİL (İstanbul) – Partiye direkt söylüyor, partiye…
NURETTİN CANİKLİ (Devamla) - Bir kişiyle bütünleştirilerek, ona
atfen, ona izafeten yansıtılmıyor, yönlendirilmiyor bu çok net. Yapmayın Allah
aşkına. Yani öyle bir kasıt olması söz konusu değil. 
KEMAL KILIÇDAROĞLU (İstanbul) – O zaman Sayın Kılıç’ın kullandığı
ifadeleri o kürsüden, aynen AKP için de kullanacağız demektir bu. Tutanaktan
aynen alacağız, “CHP” yerine “AKP” diyeceğiz.
NURETTİN CANİKLİ (Devamla) - Şimdi, disiplin…
(Mikrofon otomatik cihaz tarafından kapatıldı) 
BAŞKAN – Sayın Canikli, tamamlayın
efendim, süreniz doldu sizin de.
NURETTİN CANİKLİ (Devamla) – Hiçbir şey arz etmiyoruz. Elbette
ortamın son derece gergin olduğunu hepimiz biliyoruz. Yani bütün hakaretler
hepsi aynı sıkıntıda, aynı eleştirilmesi gereken derecededir. Ancak şunun da
vurgulanması gerekir: Her zaman başlatan eylemler, sözler ağırlığı
diğerlerinden daha fazladır. Yani onları önemsiz gördüğümü söylemek için değil
ama bir realite olarak ortaya koymaya çalışıyorum.
Geçmişte bakın, geçmişte özellikle baktık çok daha fazla cezalar
verilmiş. Savunmuyoruz. Mümkün olduğu kadar hiç uygulanmasın, uygulanmasın yani
ve tolere edilsin. Geçen günlerde bir arkadaşımız bir
ifade kullandı ve biz devreye girerek özür dilettik, sorun çözüldü. Yani biz
onu bekledik. Bakın, o arkadaşımızdan da onu bekledik ve grup başkan vekili
arkadaşlarımızdan da onu bekledik ve grup başkan vekili arkadaşlarımızdan da o
konuda katkı bekledik ama alamadık. Eğer olsaydı sorun çözülecekti. Tutanaklara
baktığınızda şunu görürsünüz: Bir arkadaş soruyor “Özür dilerse ceza verecek
misiniz?” diye, “Hayır şey yaparsa vermeyeceğiz.” anlamına gelen bir açıklaması
var Sayın Başkanın. 
K. KEMAL ANADOL (İzmir) – Yok öyle bir şey. 
CANAN ARITMAN (İzmir) – Hiç öyle bir şey yok. 
BİHLUN TAMAYLIGİL (İstanbul) – Yok öyle bir şey. 
NURETTİN CANİKLİ (Devamla) – Bakın tutanaklara Sayın Anadol, bakın, göreceksiniz. Yani şunu söylemeye
çalışıyorum: Eğer özür dilemiş olsaydı ne ceza konusu gündeme gelecekti ne de
bu tartışmalar yaşanacaktı. 
(Mikrofon otomatik cihaz tarafından kapatıldı) 
CANAN ARITMAN (İzmir) – Canım, Çerçi de özür dilemedi. 
NURETTİN CANİKLİ (Devamla) – Hepinizi saygıyla selamlıyorum. (AK
PARTİ sıralarından alkışlar)
BAŞKAN – Sayın Canikli, teşekkür ederim.

Usul tartışması sona erdi. Sadece birkaç cümle söylemek isterim. 
Sayın Kılıç’ın sözleri üzerine, sataşma nedeniyle ben Sayın Kulkuloğlu’na biliyorsunuz söz verdim ama Sayın Kulkuloğlu yerinden söylediklerini kürsüde tekrar etti.
Yani Sayın Kılıç’ın sataşma nedeniyle söz aldığı o ifadelerine bir cevap için
kürsüye gelmemişti. 
Sayın Kutlu’yla ilgili, Sayın Anadol,
ben burada birleşimi kapatmadan veya ara vermeden önce Sayın Hüsrev Kutlu şurada duruyordu. Kapattım, ayrıldım, ondan
sonra meydana gelenlerden bilgim yok. Şimdi arkadaşlara rica ettim, tutanaklara
geçmiş bir davranışı var mı, görüntülerde bir davranışı var mı; tabii, bunları
öğrendikten sonra Sayın Kutlu’yu da İç Tüzük neyi gerektiriyorsa -uyarı mı
olur, başka bir şey mi olur- onunla ilgili de tabii görevim neyse onu yerine
getiririm. 
Şimdi siz Sayın Kılıç’ın konuşmalarında da o kelimelerin
kullanıldığını ifade ettiniz.
K. KEMAL ANADOL (İzmir) – 4 defa…
BİHLUN TAMAYLIGİL (İstanbul) – 4 defa…
BAŞKAN – Ben metnini getirttim. İzin verirseniz, şu maddenin
üzerinde görüşmeler yapılırken, o zaman içerisinde onu bir inceleyim ve
değerlendireyim.
Hemen şunu ifade edeyim: Ben hiçbir arkadaşıma ceza verme, onunla
sürtüşme gibi bir durum içerisinde olmak istemem. Burada gayet düzgün şekilde
görüşmelerin yapılmasını ve Meclis olarak görevimizi en iyi şekilde yerine
getirmeyi beklerim ama zaman zaman tansiyon
yükseliyor. Ben de İç Tüzük hükümlerini uygulamak durumundayım, İç Tüzük neyi
amirse onu yapmak durumundayım. 
Biraz önce Sayın Canikli de söyledi, İç
Tüzük’ün disiplinle ilgili hükümleri ilk defa uygulanmıyor. Bakın, şu anda
elimde, altmış tane disiplinle ilgili uygulanmış -geçmiş dönemlerde- çok
çeşitli cezalar var ama ben bunları uygulamayı falan da arzu etmiyorum.
KEMAL KILIÇDAROĞLU (İstanbul) – Anayasa oylamasında 2 kez
uygulandı Sayın Başkan.
BAŞKAN - Dolayısıyla tutumumun değişmesini gerektirecek bir
durumla karşılaşmadım. 
O nedenle, şimdi görüşmelerimize devam ediyoruz.
ATİLLA KART (Konya) – “İnceleyeceğim.” dediniz, karar
veriyorsunuz.
VIII.- KANUN TASARI VE TEKLİFLERİ
İLE KOMİSYONLARDAN 
GELEN DİĞER İŞLER (Devam)
A) Kanun Tasarı ve Teklifleri (Devam)
5.- Adalet ve Kalkınma Partisi
Grup Başkanı İstanbul Milletvekili Recep Tayyip Erdoğan ve 264 Milletvekilinin,
7/11/1982 Tarihli ve 2709 Sayılı Türkiye Cumhuriyeti
Anayasasının Bazı Maddelerinde Değişiklik Yapılması Hakkında Kanun Teklifi ve
Anayasa Komisyonu Raporu (2/656) (S. Sayısı: 497) (Devam)
BAŞKAN - 17’nci maddeyi okutuyorum:
MADDE 17- Türkiye Cumhuriyeti Anayasasının 146 ncı
maddesi aşağıdaki şekilde değiştirilmiştir. 
“MADDE 146- Anayasa Mahkemesi onyedi
üyeden kurulur.
Türkiye Büyük Millet Meclisi; iki üyeyi Sayıştay Genel Kurulunun
kendi başkan ve üyeleri arasından, her boş yer için gösterecekleri üçer aday
içinden, bir üyeyi ise baro başkanlarının serbest avukatlar arasından
gösterecekleri üç aday içinden yapacağı gizli oylamayla seçer. Türkiye Büyük
Millet Meclisinde yapılacak bu seçimde, her boş üyelik için ilk oylamada üye
tam sayısının üçte iki ve ikinci oylamada üye tam sayısının salt çoğunluğu
aranır. İkinci oylamada salt çoğunluk sağlanamazsa, bu oylamada en çok oy alan
iki aday için üçüncü oylama yapılır; üçüncü oylamada en fazla oy alan aday üye
seçilmiş olur.
Cumhurbaşkanı; üç üyeyi Yargıtay, iki üyeyi Danıştay, bir üyeyi
Askerî Yargıtay, bir üyeyi Askerî Yüksek İdare Mahkemesi genel kurullarınca
kendi başkan ve üyeleri arasından her boş yer için gösterecekleri üçer aday
içinden; en az ikisi hukukçu olmak üzere üç üyeyi Yükseköğretim Kurulunun kendi
üyesi olmayan yükseköğretim kurumlarının hukuk, iktisat ve siyasal bilimler
dallarında görev yapan öğretim üyeleri arasından göstereceği üçer aday içinden;
dört üyeyi üst kademe yöneticileri, serbest avukatlar, birinci sınıf hâkim ve
savcılar ile en az beş yıl raportörlük yapmış Anayasa
Mahkemesi raportörleri arasından seçer.
Yargıtay, Danıştay, Askerî Yargıtay, Askerî Yüksek İdare Mahkemesi
ve Sayıştay genel kurulları ile Yükseköğretim Kurulundan Anayasa Mahkemesi
üyeliğine aday göstermek için yapılacak seçimlerde, her boş üyelik için, bir
üye ancak bir aday için oy kullanabilir; en fazla oy alan üç kişi aday
gösterilmiş sayılır. Baro başkanlarının serbest avukatlar arasından
gösterecekleri üç aday için yapılacak seçimde de her bir baro başkanı ancak bir
aday için oy kullanabilir ve en fazla oy alan üç kişi aday gösterilmiş sayılır.
Anayasa Mahkemesine üye seçilebilmek için, kırkbeş
yaşın doldurulmuş olması kaydıyla; yükseköğretim kurumları öğretim üyelerinin
profesör veya doçent unvanını kazanmış, avukatların en az yirmi yıl fiilen
avukatlık yapmış, üst kademe yöneticilerinin yükseköğrenim görmüş ve en az
yirmi yıl kamu hizmetinde fiilen çalışmış, birinci sınıf hâkim ve savcıların
adaylık dahil en az yirmi yıl çalışmış olması şarttır.
Anayasa Mahkemesi üyeleri arasından gizli oyla ve üye tam
sayısının salt çoğunluğu ile dört yıl için bir Başkan ve iki başkanvekili
seçilir. Süresi bitenler yeniden seçilebilirler.
Anayasa Mahkemesi üyeleri aslî görevleri dışında resmi veya özel
hiçbir görev alamazlar.”
BAŞKAN – Madde üzerinde gruplar adına ilk söz, Cumhuriyet Halk
Partisi Grubu adına olmak üzere Manisa Milletvekili Sayın Şahin Mengü’nün. (CHP sıralarından alkışlar)
Süreniz on dakikadır Sayın Mengü.
CHP GRUBU ADINA ŞAHİN MENGÜ (Manisa) – Sayın Başkan, değerli
milletvekilleri; Sayın Başkan, hayatının otuz beş yılını hukuka adamış bir
meslek adamı olarak sizin bu Parlamentoyu -üzülerek söylüyorum, bir meslektaşım
olmanızdan da üzülerek söylüyorum- tarafsız yönetmediğiniz bilinci altında bu
konuşmayı yapacağım. Saygılar sunuyorum. 
Sayın milletvekilleri, çerçeve 17’nci madde, yani Anayasa
Mahkemesinin kuruluşunu düzenleyen Anayasa’nın 146’ncı maddesi üzerine söz
almış bulunuyorum. Bu Anayasa değişikliği için bizlerde olan yaygın inanç,
kabul ederseniz etmezsiniz: Bu Anayasa’nın bir hukuku, yargıyı ele geçirmek
mantığı içinde olduğu ve bunun için bir Anayasa Mahkemesini şekillendirmek
olduğu. Anayasa Mahkemesinin şekillendirilmesinin iki temel nedeni var. Bu
söyleyeceklerimi kendim herhangi bir şeyde inanç veya his olarak söylemiyorum,
yapılmış konuşmalardan, gerek basına yansımış gerekse Genel Kurul tutanaklarına
yansımış konuşmalardan aldığım, tespit ettiğim, çıkartabildiğim şeyleri
söyleyeceğim. Bu bir ele geçirme, bir yönlendirme, yani Anayasa Mahkemesini
yeniden dizayn etmedir. Neye göre dizayn
etme? Yüce Divana göre dizayn etme. Neye göre dizayn etme? Herhangi bir şekilde sizin İktidarınız
zamanında veya sonradan siz muhalefetteyken bu Anayasa Mahkemesine muhalefetin
gitmesi veya sizin muhalefetteyken gitmeniz hâlinde kararların hep lehinize
çıkması mantığı içinde olduğu için bu inancın içindeyim. Bunu durup dururken
söylemiyorum. 
Sayın Bülent Arınç’ın 2 Mayıs 2005’te
gazetelere yansıyan bir konuşması var. Bir kere hukukçu olarak hayatta hiç
duymadığım bir cümleyi okuyacağım size. Burada Anayasa profesörleri de var.
“Her birisi egemenlik haklarını Meclis adına kullanır organların.” Bir tane
hukukçu varsa hayatta bana bunu söyleyebilecek diplomamı yırtacağım. Yani,
yargı egemenliğini Meclis adına kullanırmış. Burada.
Arkasından başka şeyler var. Bakın okuyayım: Anayasa Mahkemesiyle
ilgili düzenlemeyi değiştirmeyi kaydediyor;” o mühim değil. “Üye sayısını
değiştirebiliriz.” Olur. “Görev sahasını değiştirebiliriz.” Nedir, belli değil.
“Yüce Divan yetkilerini Anayasa Mahkemesinden alırız. Her yasanın Anayasa
Mahkemesine gitmesini engelleyebiliriz. Her şeyi yapabilirim, ben Meclisim.
Anayasa Mahkemesi bir kanun iptal ederken kendi bir kanun koyucu değildir.”
Ondan sonra, geliyor: “Ben yasama organı olarak istediğim yasa
değişikliğini yaparım; istediğim yasağı koyarım, istediğim yasağı kaldırırım.” 
Şimdi, o tarihte Sayın Arınç Türkiye
Büyük Millet Meclisi Başkanı ve sizin partinizin de çok üst düzey
görevlilerinden, yetkililerinden biri. O bakımdan, bunlara baktığınız zaman, o
sizin bize “Niyet mi okuyorsunuz?” dediğinizi anlayabilmek için, bu niyeti
okumaya lüzum yok; bu yazıyı okuduğunuz zaman zaten niyet ortaya çıkıyor.
Yapılan değişikliğe baktığınız zaman, nedir yapılan değişiklik? Bu
değişiklik, Anayasa Mahkemesinin üye sayısını, yani 11 asıl, 4 yedek olan
bugünkü yapıyı 17 kişiye çıkartmak. Baktığınız zaman, belki size göre çok
mantıki gelebilir. Nedir o düzenleme? Bu 17 üyenin -yeni getirilen taslakta- 3
tanesinin Meclis tarafından seçilmesi, o da salt çoğunlukla falan değil basit
çoğunlukla seçilmesi, geri kalan 14 üyenin 4 tanesini Sayın Cumhurbaşkanının doğrudan
seçmesi -hiç kimse kendini kandırmasın- geri kalan 10 tanesini de, dolaylı
şekilde, Cumhurbaşkanı kimi istiyorsa ona göre dizayn edecek
bir seçim sistemi getirilmiş. Burada çok detayına girmek istemiyorum yani yok
işte, o oy sistemiymiş, bu oy sistemimiymiş ama sistem bu. 
Tabii, bu getirdiğiniz sistem niye böyle gelmiş? Çünkü…
Arkadaşlarımızın, Adalet ve Kalkınma Partili saygıdeğer milletvekillerinin
elimde Meclis tutanaklarına geçmiş konuşmaları var. 
Sayın Kuzu, sizin için belki bir daha dinlemek olacak. Bunu bundan
evvel de anlatmıştım ben.
Bakın, 18 Aralık 2003, Sayın Musa Sıvacıoğlu,
kendisi savcılıktan gelme meslektaşımız: “Üyelerin Cumhurbaşkanınca atanması
kuvvetler ayrılığı ilkesi, yargının tam bağımsızlığının sağlanması amacı ve
hukuk devleti geleneğine ters düşmektedir.” Bunun altına her hukukçu imza atar,
doğru. 
Hakikaten hukukçuluğuna saygı duyduğum bir başka AKP Milletvekili,
bayağı hukuk mantığı çok güçlü çalışan bir arkadaşımız, Sayın Dengir Mir Mehmet Fırat. O, 7 Ocak 2003 Salı günü aynen
söylüyor: “Sayın Cumhurbaşkanının Anayasa Mahkemesinin başı olarak yargı
yılının açılışında yapmış olduğu konuşmaları, aslında, dikkatle takip
edilmelidir, bir kez daha irdelenmelidir. Sayın Cumhurbaşkanı, Anayasa’mızda
yer alan Cumhurbaşkanlığına verilmiş olan yetkilerin parlamenter sisteme uygun
olmadığını, bu yetkilerin daraltılması gerektiğini defaatle
ifade etmiştir. Hakikaten, Anayasa’mıza göre Cumhurbaşkanımız, parlamenter
sistemle pek bağdaşmayan yarı başkanlık sisteminin gerekleri…” diye devam
ediyor. Doğrudur. Bu, normal, makul bir hukukçunu söylemesi gereken sözlerdir. 
Arkasından, 20 Aralık 2004 Pazartesi günü AKP Grubu adına konuşan
Süleyman Sarıbaş, tekrar tekrar
okumak istemiyorum, aynı şeyleri söylemiş, tutanaklarda var. 2006 yılında Recep
Özel arkadaşımız, gene burada, altını çizmişim: “Cumhurbaşkanına bu kadar geniş
yetkiler tanınması doğru değildir. Yeri geldiği zaman, gerektiğinde
Cumhurbaşkanını bile yargılayacak olan makama yargılanacak kişi tarafından
atama yapılması bir çelişkidir.” 
Şimdi, değerli arkadaşlarım, bütün bunları yaşarken, beni nasıl
şüpheci olmakla, niyet okumakla suçlayacaksınız? 2005’te Sayın Meclis
Başkanının söyledikleri var, 2003’ten, 2004’ten, 2006’dan itibaren saygıdeğer
milletvekillerinin söylediği var. Ne değişti? Birisinin bana izah etmesi lazım.
Yani 2003’te, 2004’te, 2006’da olan durumdan, hukuki statüden bugün ne değişti?
Bir şeyi anlatmak lazım, bir şeyi söylemek mecburiyetindesiniz, şu değişti
diye. Ben söyleyeyim mi ne değiştiğini? Ahmet Necdet Sezer gitti, Abdullah Gül
geldi; değişen tek o. Şimdi, bütün bunlar ortadayken, siz beni ikna
edemezsiniz, beni değil kimseyi ikna edemezsiniz. 
Bakın, bir başka husus daha var: “Türkiye Demokrasisinde 130 Yıl”
diye, rahmetli Profesör Doktor Bülent Tanör’ün anısına,
“Türkiye'de Demokratikleşme Perspektifleri 10’uncu Yıl Güncellemesi” diye,
değerli bir arkadaşınız, sizin bir arkadaşınız, şu anda partinizin İnsan
Hakları Komisyonu Başkanı bu kitabı yenilemiş. “Yüksek mahkeme üyelerinin
atanması konusunda 82 Anayasası’nın öngördüğü düzenleme, herhangi bir
değişiklik olmadan yürürlüğünü sürdürmektedir. Bu konuda Bülent Tanör’ün 1997 raporunda yer alan değerlendirmesi
geçerliliğini aynen korumaktadır.” diyor ve saymış 82 Anayasası’nda şunlar olur
diye.
Yalnız bu arkadaşımızın bir şeyi, yani daha doğrusu Sayın Bülent Tanör’ün getirdiği hususlardan bir tanesi, hakikaten Bülent
Tanör benim inancımdan farklı bir şeyi söylemiş,
arkadaş da onu takip etmiş. Sayın Bülent Tanör diyor
ki: “Anayasa Mahkemesinin kendine tanınacak kontenjanlar içinde Cumhurbaşkanı,
TBMM, Yargıtay, Danıştay üyeleri tarafından seçilmelidir.” Yani o benim
düşüncemden biraz daha farklı, Meclisin ve Cumhurbaşkanının da bu iki kurumun
yanında seçimlerini getirmiş, fakat bu kurumların doğrudan doğruya seçim
yapmasını getirmiş. Buna saygı duyuyorum, ama burada bir bilim adamı olduğunu
söyleyen -hukukçu değildir kendisi ama anayasayla uğraşan, anayasacı diye tarif
edilen bir arkadaşımızdır- bunu nasıl şimdi içine sindirebiliyor, bunu
anlamakta zorluk çekiyorum. 
Bu, hakikaten hepimizin, siyasetle uğraşanların, bu Parlamentonun
saygınlığı… Doğrudur, burada çıkan kavgalar televizyonlarda yansır, insanlar
bundan rahatsız olur, bunların hepsi doğru ama şu tartıştığımız, şu
söylediğimiz şeyler de insanların, biraz düşünenlerin, biraz okur
yazarların indinde Parlamentonun itibarını zedeliyor. Bunu görelim. 
Bakın, geldiğiniz andan itibaren, devamlı “Bu asker Anayasası, bu
faşist Anayasa, bu Anayasa’yı değiştirelim.” diyorsunuz. Yerden göğe kadar
haklısınız. Ben, 12 Eylül 1980’de, generallerin insanları hapsettiği dönemde
-Sayın İyimaya iyi hatırlar, buradaki birçok hukukçu
bilir- o dönemde bir siyasi liderin sıkıyönetim mahkemesinde avukatlığını
yapıyordum. Onun için, ben askerî rejimleri burada oturanların birçoğundan çok
daha iyi bilirim, sıkıntılarını da bilirim. Eğer o faşist, asker, postal
önündeki Anayasa’yı değiştirmek istiyorsanız -bunu dün de burada söyledim,
maalesef, utanarak söyledim- Pakistanlı hukukçular kadar adam olalım. 
(Mikrofon otomatik cihaz tarafından kapatıldı) 
BAŞKAN – Sayın Mengü, size iki dakika ek
süre veriyorum. Lütfen, konuşmanızı tamamlayınız. 
ŞAHİN MENGÜ (Devamla) - Pakistan’da o askerlerin hazırladığı
Anayasa’yı değiştirirlerken… Orada da askerler aynen bizdeki gibi, herhâlde Kenan Evren’in arkadaşlarıydı, aynen
bizde ne yapılmışsa orada da aynı şeyler yapılmış. Cumhurbaşkanına özel, ağır,
burada arkadaşlarımın, sizin söyledikleriniz gibi çok yetkiler verilmiş. Yeni
gelen Pakistanlı hukukçular bütün yetkilerini almışlar, yüksek yargıya atanacak
hâkimleri bir hukukçulardan oluşan kuruluşa vermişler. Hangi kuruldur, o beni
çok fazla ilgilendirmiyor ama yapılması gereken işi söylüyorum. 
Aslında, beni hep 12 Eylül’ü yaşamış bir insan olarak ıstırap
içinde bırakan başka bir olay vardır. Hemen hemen çok
yakındır Pakistan’daki Zülfikar Ali Butto darbesiyle
bizim darbe arasındaki zaman. Zülfikar Ali Butto
darbeyle götürüldüğü zaman, Pakistan’daki hukukçular, Anayasa Mahkemesi üyeleri
cübbelerini askıya asmışlar çıkmışlardı. İşte eğer yeni sivil anayasa yapmak
istiyorsanız bunları oluşturacak kurumları getirelim. Yoksa hiç incelemeden,
her şey “Batı’da böyleydi” diye… Hepiniz biliyorsunuz, hepiniz yaşıyorsunuz,
Batı, hayatında bir kere olaya objektif bakmış olsa hep beraber bakalım. Bunu
burada bir şey için söylemiyorum; bu Ermeni soykırımı tartışmaları olduğu için,
Batı’nın ne kadar kaypak olduğunu anlatmak için
anlatıyorum. 1876’dan -Benim rakamlarım değil. Burada sizin ödül verdiğiniz
tarihçi Sayın Karpat’ın kitabından da aldığım
rakamlar- 1876’dan 1923’e kadar Balkanlar’da 5,5 milyon Müslüman öldürüldü, 5
milyon Müslüman da sürgüne gönderildi. Kimse ağzına alıyor mu? Almıyor. 
Sayın Başkan, sözlerime son verirken, değerli meslektaşım, mesai
arkadaşım, omuz omuza hukuk kavgası verdiğim arkadaşım Özdemir Özok’un ölümünden büyük üzüntü duyuyorum. Gerek ailesine
gerek meslektaşlarıma başsağlığı diliyorum. Aziz hatırasının önünde saygıyla
eğiliyorum. 
Teşekkür ediyorum. (CHP sıralarından alkışlar)
BAŞKAN – Biz de Başkanlık Divanı olarak Sayın Özok’un
ölümünden büyük üzüntü duyduk. Allah rahmet eylesin. Ben de ailesine ve baro
camiasına başsağlığı diliyorum. 
Efendim, şimdi söz sırası, madde üzerinde Milliyetçi Hareket
Partisi Grubu adına Konya Milletvekili Sayın Faruk Bal’da. 
Ancak Sayın Bal’ın ayrıca kişisel görüş talebi de var; ikisini
birleştirmek istiyorsunuz.
FARUK BAL (Konya) – Lütfen.
BAŞKAN – Gruplarımızın bir itirazı yok değil mi efendim?
BEKİR BOZDAĞ (Yozgat) – Birleştirme imkânı yok ama bizim bir
itirazımız yok. 
BAŞKAN – Tamam. Sayın Ahmet İyimaya’nın
da var aynı talebi, fark etmiyor. 
BEKİR BOZDAĞ (Yozgat) – İç Tüzük açısından mümkün değil ama
itirazımız yok efendim. Ama son konuşmacı olması lazım. 
BAŞKAN – Grup adına çağırdım zaten.
MEHMET ŞANDIR (Mersin) – Son konuşmacı olması lazım. 
HAKKI SUHA OKAY (Ankara) – Sayın Başkan, Sayın Bal’ın son
konuşmacı olması doğru olacaktır. BDP Grubu…
BAŞKAN - Efendim, Sayın İyimaya’nın da
böyle bir talebi oldu da onun için demiştim. 
HAKKI SUHA OKAY (Ankara) – Peki, BDP Grubunun… 
HASİP KAPLAN (Şırnak) – Sorun yok bizim için.
BAŞKAN - Her ikisini on beşer dakika konuşturamaz mıyız? İç Tüzük
müsait değil mi buna? 
HAKKI SUHA OKAY (Ankara) – Hayır.
HASİP KAPLAN (Şırnak) – Usulen son konuşmacının…
MEHMET ŞANDIR (Mersin) – Önce gruplar konuşup sonra şahısların
konuşması lazım ama son konuşmacıya ilave beş dakika daha şahsı adına verilmesi
uygun İç Tüzük gereği. 
BAŞKAN – Peki efendim, sonra o zaman Sayın Bal’ı benim tekrar
davet etmem lazım. 
MEHMET ŞANDIR (Mersin) – Evet, İç Tüzük öyle.
BAŞKAN – Peki, sürenizi başlatıyorum Sayın Bal, grup adına, 17’nci
madde üzerinde. 
Buyurun.
MHP GRUBU ADINA FARUK BAL (Konya) – Teşekkür ederim Sayın Başkan. 
Değerli milletvekilleri, görüşülmekte olan Anayasa değişikliği
teklifinin 17’nci maddesi üzerinde Milliyetçi Hareket Partisinin görüşlerini
sunmak üzere huzurunuzdayım. Yüce heyeti saygıyla selamlıyorum.
Sözlerimin başında, Değerli Hukukçu, Barolar Birliği Başkanı Sayın
Özdemir Özok’u saygıyla anıyorum. Bugün vefatı
nedeniyle duymuş olduğumuz üzüntüyü milletimizle paylaşıyoruz. Cenabıallah’tan kendisine rahmet diliyoruz.
Değerli arkadaşlarım, 17’nci madde kılı kırk yararak Anayasa
Mahkemesinin görevini ve üye seçimini düzenleyen bir madde. Bu madde kılı kırk
yararak, bütün hassasiyetle üzerinde durularak düzenlenmiş bir kanun teklifi
şeklinde huzurumuzdadır ve bu madde üzerindeki eleştirilerimi sunma-dan önce Anayasa Mahkemesinin parlamenter demokratik
sistemdeki değeri ve Cumhurbaşkanlığı makamının parlamenter demokratik
sistemdeki yerini anlatarak sözlerime başlamak istiyorum.
Değerli arkadaşlarım, parlamenter demokratik sistemde
Cumhurbaşkanlığı sorumsuz bir makamdır, bu nedenle de yetkisizdir. Ancak 1982
Anayasası, bütün grupların eleştirdiği gibi, bir ihtilal ürünü olarak, ihtilali yapan gücünün başını devlet başkanı olarak oraya
yerleştireceği içindir ki parlamenter demokratik sisteme aykırı bir biçimde
aşırı yetkiyle donatmıştır. 1982 Anayasası’nda Cumhurbaşkanının aşırı bir
yetkiye sahip olduğunu aşağı yukarı bütün cumhurbaşkanları şikâyet olarak
milletiyle paylaşmıştır, yakın zamanda Sayın Sezer paylaşmıştır, Sayın
Cumhurbaşkanımız Abdullah Gül paylaşmıştır, Sayın Başbakan Recep Tayyip Erdoğan
bu şikâyette bulunmuştur, Anayasa hukukçularının tümü bulunmuştur. Ancak, gelin
görün ki aşırı yetkisinden şikâyet edilen Cumhurbaşkanlığı makamına bu Anayasa
değişikliği teklifiyle daha aşırı bir yetki verilmektedir. Neden?
Araştıracağımız konu burasıdır.
Değerli arkadaşlarım, bu sorudan sonra, Anayasa Mahkemesi ne iş
yapar? Anayasa Mahkemesi, parlamenter demokratik sistemde yasama gücünün
Anayasa’ya uygun nitelikte kanun ve karar alıp almadığını dengeleyen bir yargı
mekanizmasıdır yani parlamenter demokratik sistemin denge ve denetim
mekanizmasıdır. 
İkinci olarak, Anayasa Mahkemesi, parlamenter demokratik düzen
içerisinde siyasi sorumluluk üstlenmiş olan iktidar mensuplarının hukuka aykırı
iş ve işlemlerinde yüce divan olarak yargılama görevini üstlenir. 
Şimdi, bu iki temel hususu anlattıktan sonra, getirilen
Anayasa değişikliği teklifi, parlamenter demokrasinin genetiğini bozacak
şekilde Cumhurbaşkanlığına aşırı bir görev vermekte ve ucube bir dikta rejimini
andıran bir düzenlemeyi tarif etmekte, bunun yanı sıra Anayasa Mahkemesinin üye
seçimi ve görev taksimiyle ilgili iş ve işlemlerde ise yandaş bir yargı kurumu
yaratacak nitelikte bir eylemi görmekteyiz.
Değerli arkadaşlarım, “Bu niçin yapılmıştır?” sorusunu hep beraber
araştırmamız lazım. Bu yüce Parlamentonun parlamenter demokratik sisteme vermiş
olduğu değer ve katkıyı burada bir kanun değişikliğiyle ucube bir dikta sistemine
dönüştürmeden önce bunu iyice değerlendirmemiz lazım.
Adalet ve Kalkınma Partisi sekiz yıldır bu ülkede tek başına
iktidardır. Bu sekiz yıllık süreç içerisinde, AKP, devleti AKP’lileştirmiştir
yani kadrolaşmanın ötesinde devlet makamlarına partizan yandaşlarını atamıştır.
Bu birinci aşama geçirildikten sonra ikinci ve ekonomik bir ihtilal anlamına
gelen sermaye transferini tamamlamıştır yani yandaş zengin yaratmıştır. 
Üçüncü olarak AKP, Türk basınının yüzde 60’ını yandaş basın hâline
getirmiş, bakiyesini de hapisle, vergi cezasıyla korkutulan bir basın hâline
getirmiştir. 
İşte, günümüzün Türkiyesi bu Türkiye’dir
ve bu Türkiye'nin üzerine AKP, biraz önce size… Cumhurbaşkanı parlamenter
demokratik sistemde yetkisiz ve sorumsuz iken niçin aşırı yetki ile
donatılıyor? Niçin Anayasa Mahkemesinin, parlamenter demokratik sistem
içerisinde yasamayı dengeleyen ve Yüce Divan olarak görev yaptığı süreçte
görevle ilgili ve üyeleriyle ilgili bu değişikliğin yapılması karşımıza
çıkıyor?
Değerli arkadaşlarım, tabii ki bu, AKP’nin teklifiyle hemen Millet
Meclisi tarafından kabul edilecek bir durum değildir. Bu sistem, korku
imparatorluğunun ilk adımının atıldığı işaretini bize vermektedir. Bu sistem,
aynı zamanda, biraz önce ifade ettiğimiz, basınla ilgili, devlet kadrolarının
partizan atamalarla donatılmasıyla ilgili ve sermaye transferi yapılmasıyla
ilgili oluşmuş düzenin üzerine bir korku imparatorluğunun yaratılmasının
yanı sıra aynı zamanda millet bütünlüğünü bozucu, bin yıllık kardeşliği bozucu
PKK terör açılımının da ilk adımını teşkil etmektedir. Çünkü Sayın Başbakanın
da ifade ettiği gibi “Terör ile ilgili olmak üzere yaptığımız açılımın Anayasa
değişikliği ilk adımıdır.” diyor. Bundan sonra diğerleri gelecektir. Elbette ki
Anayasa Mahkemesi görevini yapamaz bir duruma getirilir ise bundan sonra,
millet bütünlüğünü bozacak, bin yıllık kardeşlik hukukunu bozacak, üniter devlet yapısını bozacak kanunlar ve anayasa
değişiklikleri de peş peşe sırasıyla gelecektir.
Değerli arkadaşlarım, bu Anayasa değişikliği, aynı zamanda hukukun
üstünlüğünü ve yargı bağımsızlığını da ihlal eden bir tekliftir; hukukun
üstünlüğü yerine üstünlerin hukukunu yaratan bir tekliftir; yargı
bağımsızlığını ihlal eden, yandaş yargıç yaratma aşamasını tamamlayarak, yandaş
yargı kurumu yaratma niyetinde olan bir tekliftir. Dolayısıyla, bu düzen eğer
devam ederse Türkiye’de parlamenter demokratik sistemin kuvvetler ayrılığı
ilkesindeki yargının dengesinde ve denetiminde olan düzen ortadan kalkacak;
Anayasa Mahkemesi, hukuk ile yasamayı denetleyen bir mahkeme olarak görevini
yapamaz hâle gelecektir ve denetimsiz bir çoğunluk, ülkenin yönetiminde, dikta
dediğimiz hikâyeyi ortaya çıkaracaktır. 
Değerli arkadaşlarım, buradan, “Akıl yaşta değil baştadır.”
darbımeselinden hareketle 23 Nisanda yaşadığımız bir olayı sizlerin bilgisine
sunmak istiyorum: Sayın Başbakan, 23 Nisan nedeniyle Elgin Koçubaba
isimli öğrenciye makamını tevdi ederken, kendisi “Ben artık konuşabilir miyim?”
diye soruyor Sayın Başbakana. Sayın Başbakan da, yönetim tarzını o çocuğa şu ifadelerle
intikal ettiriyor: “Yetki artık senin, istersen asarsın istersen kesersin, her
şey sende.” Demek ki, Türkiye Cumhuriyeti devletinin Başbakanlık makamı böyle
bir anlayışla yürütülüyormuş; demek ki, böyle bir anlayışın hukuk zemininde
hayata geçirilebilmesi için böyle bir teklif huzura getirilmiş. 
Aynı gün Başbakanımız, Elgin Koçubaba’nın
“Ben başkanlık sistemini beğenmiyorum” sözüne, Sayın Başbakan onu ikna etmek
üzere iki örnek vererek dil dökmüş “Amerika’da başkanlık sistemi, Fransa’da
yarı başkanlık sistemi başarılıdır.” demiş. Peki, Sayın Başbakan Amerika’da
başarılı olan başkanlık sisteminin, dünyanın başkanlık sistemini uygulayan
yirmi yedi tane ülkesinde diktatörlüğe gittiğini niçin bu çocuğa anlatmamış?
Aynı mantık içerisinde yarı başkanlık sistemi Fransa’da uygulanır iken,
Fransa’yı takip eden yirmi küsur tane ülkede diktaya dönüştüğünü niçin
anlatmamış? Anlatmaz çünkü niyeti halis değildir. 
(Mikrofon otomatik cihaz tarafından kapatıldı) 
BAŞKAN – Sayın Bal, grup adına konuşmanızın süresi doldu, size iki
dakika daha süre veriyorum efendim.
FARUK BAL (Devamla) – Teşekkür ederim. 
Sayın Başkan, değerli milletvekilleri; Anayasa Mahkemesiyle ilgili
yaptığınız değişiklik kanı kanla yıkamaktır. Sayın Necdet Sezer’in
Cumhurbaşkanı olarak rektör atamaları ve Anayasa Mahkemesi üye atamalarının
notlarını çıkarmıştım. 2 oyla, 4 oyla üniversitelere rektör atadığından Sayın
Sezer’den şikâyet etmiştiniz; o zamanki şikâyetiniz ne kadar haklı ise Sayın
Gül’ün aynı tonda yapmış olduğu rektör atamaları ve Cumhurbaşkanı olarak
Anayasa Mahkemesine yapmış olduğu atamalar aynı şekilde haksızdır. Buna
susmamanız gerekir, kanı kanla yıkamamanız gerekir. 
Sayın Cumhurbaşkanının son yaptığı Anayasa Mahkemesine atamaları
dikkatle incelediğimizde bu Anayasa değişiklik teklifi gerçekleştiği takdirde
Anayasa Mahkemesine kimlerin hukukun arkasından nasıl dolanılarak atanacağını
hep birlikte görüyoruz. 
Sayın Cumhurbaşkanı sadece Anayasa Mahkemesine üye atama yetkisini
kullanmıyor, aynı zamanda Anayasa Mahkemesinde hâkimlerin kıdem sorununu da
çözerek belirli gün ve aralıklarla kendisine yakın hissettiği hâkimlerin
önceden atamasını yapıyor, onların ataması tamamlandıktan sonra kıdem yönünden
ondan daha geride bulunmasını istediği kişileri atıyor. Hele hele bürokrasiden Anayasa Mahkemesine atanan kişilerin
bürokratik deneyimlerini Anayasa Mahkemesine sunması gerekçesini otuz bir
günlük bir bürokrasi deneyimine sıkıştırması Sayın Cumhurbaşkanının da, sizin
gibi, kılı kırk yararak, bu Anayasa Mahkemesini nasıl yandaş bir yargı kurumu
hâline dönüştürürüz şeklindeki düşüncenize ortak olduğunu göstermektedir ve bu
ortaklık iyi niyetli değildir. Niyet halis değildir, halis olmayan niyetler…
(Mikrofon otomatik cihaz tarafından kapatıldı) 
BAŞKAN – Sayın Bal, ek süreniz de doldu. Aslında, kişisel söz
talebinizi birleştirmeyi arzu ettim ama maalesef İç Tüzük izin vermedi. Sizi
tekrar kişisel görüşlerinizi belirtmek için davet edeceğim.
FARUK BAL (Devamla) – Peki, teşekkür ederim Sayın Başkan. (MHP
sıralarından alkışlar)
BAŞKAN - Çok teşekkür ederim.
Şimdi de Barış ve Demokrasi Partisi Grubu adına Hakkâri
Milletvekili Sayın Hamit Geylani.
Buyurun Sayın Geylani. (BDP sıralarından
alkışlar)
Sizin de süreniz on dakikadır.
BDP GRUBU ADINA HAMİT GEYLANİ (Hakkâri) – Sayın Başkan, değerli
milletvekilleri; görüşülmekte olan yasa teklifinin 17’nci maddesi üzerinde
Barış ve Demokrasi Partisi Grubu adına söz aldım. Genel Kurulu saygıyla
selamlıyorum.
Bugün yitirdiğimiz Barolar Birliği Başkanı değerli meslektaşımız
Sayın Özok’a Allah’tan rahmet, ailesine başsağlığı
diliyorum.
İzninizle, toplumsal bir özlem olan barış diliyle konuşmama
başlamak istiyorum zira bu ülkenin gerçekten böylesi bir söyleme, bir duruşa
ihtiyacı vardır.
Değerli milletvekilleri, günümüzde hâkim olan hukuk devleti
anlayışı anayasa yargısının varlığını gerekli görmektedir zira hukuk devleti
ilkesi, temelde, devletin tüm işlem ve eylemlerinin hukuk kurallarına uygun
olmasını ve bunların yargı denetimine tabi tutulmasını gerektiriyor. 
Anayasa Mahkemesi ilk kez 1961 Anayasası ile yasama organının
işlemlerini denetleyen bir adli kurum olarak yargı sistemimizde yer almıştır.
Avrupa ülkelerindeki bazı modeller esas alınarak oluşturulan Anayasa Mahkemesi,
diğer birçok kurumda olduğu gibi, daha oluşum aşamasında Avrupa’daki
emsallerinden çok farklı bir role ve işleve bürünmüştür. Onun için, bu
Mahkemenin oluşum mantığında üyelerin seçim yöntemi ve yetkileri gibi temel
konularda sıkıntılar varsa, doğal olarak, işleyişi de süreç içerisinde ciddi
sıkıntılara yol açacaktır. Nitekim, bunun örnekleri
çok ve hep birlikte yaşadık. Özünde yasama organı faaliyetlerini bireyin hak ve
özgürlükleri lehine korumakla görevli olması gereken bu organ, daha
kuruluşundan itibaren, yapılan müdahalelerle, kendini, sadece devletin yüksek
çıkarlarını korumakla sorumlu tutmuştur. Özellikle 12 Eylülden sonra darbenin
yarattığı hukuku korumayı neredeyse tek görev olarak belirleyen bir yapıya
dönüşmüştür. Bu vahim durum, aslında, mahkemenin en önemli görevi olan
yasaların hukuka uygunluğunu denetleme işlevi ötesine geçerek, doğrudan doğruya
kamu siyasetini belirleme hevesiyle kararlar vermeye başlamıştır. 
Değerli arkadaşlar, bu Mahkeme, özellikle son dönemlerde verdiği
bazı kararlar ile kendi yasasını bizatihi kendisi çiğnemiştir. Onun için,
Anayasa Mahkemesinin yeni demokratik düzenlemelere gereksinimi olduğu
inancındayız. Bu doğrultuda, Anayasa Mahkemesi üyelerinin sadece Cumhurbaşkanı
tarafından seçilmesi yerine, diğer yüksek yargı organları ve Barolar Birliğinin
doğrudan seçim yapabilmesi, ayrıca, Parlamentonun da, yine bu kurumlar ve
üniversitelerin göstereceği adaylar arasından nitelikli çoğunlukla seçeceği
üyelerden oluşması şüphesiz daha olumlu olacaktır.
Değerli arkadaşlar, kurulların demokratik yapısal sorunlarını
çözen tek seçenek çağcıl anayasalar ve ona bağlı alt yasalar ile kendi
aralarındaki uyumdur, tutarlılıktır. Ne yazık ki görüştüğümüz bu teklifte de 82
Anayasası’nın darbeci özünü biraz daha özendiren, devleti de kutsayarak kendi
yurttaşına karşı güvenli korumaya alan 17’nci ezber yamalardan biri olarak yerini
koruyor çünkü Anayasa Mahkemesinin demokratik yapısal sorununun çözüm anahtarı
kuşkusuz demokratik bir anayasadır. Bunun da üç temel kriteri
vardır: 
1) Öncelikle, anayasaların dibacesi, o anayasaların hukuki,
demokratik ve barışçıl iklimini belirler. Ne var ki 82 darbe Anayasası’nın
başlangıç ilkeleri bir aidiyetin menfaati, yüceltilmesi ve üstünlüğü argümanları üzerine kurulmuş ırkçı bir koroyla başlar;
korkular, kuşkular, varsayımlar üzerine devam eder; kültürel çoğulculuğu
dışlayan bağnaz, tekçi anlayışla insan doğasını zehirleyerek son bulur. İşte,
hâlâ bu anlayış baştan sona bu değişiklikle birlikte de devam ediyor.
2) Anayasalar toplumsal uzlaşma kültürünün kabulü ile bireyi
özgürleştirir, toplumsal kurumları da demokratikleştirir. AKP’nin uzlaşma diye
bir derdi yok Allah’a şükür, uzlaşmadan kaçanları da kendisine bahane ederek,
uzlaşma isteyen, toplumsal uzlaşma isteyen, demokrasi adına, bu kesimleri de
yok saymaktadır. AKP’nin kendi ihtiyaç ve önceliklerinde direnmesi ve direnmeye
devam ediyor olması anlaşılır gibi değildir. Şimdi ise sanırım bir önceki
oturumda bir arkadaş “uzlaşalım” yani el kaldırmada, oylamada uzlaşalım…
Uzlaşma temelde olur, halkla birlikte olur.
3) Anayasalar evrensel hukuk normlarına uygunluğuyla anlam kazanır
ve kalıcılaşır. 82 Anayasası’nın özünde bu anlayışın olmayışı değişiklik
teklifine de yansımıştır çünkü sistem kendi antidemokratik yasalarında hâlâ
ısrar ediyor. İşte bu antidemokratik iklimde hem inkârcılığın hem de ademi hukukiliğin doğal olarak Anayasa Mahkemesinin
yapısında da filizleneceği unutulmamalıdır sevgili arkadaşlar. Ne yazık ki bu
anlayış ülkemizde “hukukpar”ları, yani hukuk
partilerini yaratmıştır. Anayasa Mahkemesi, Yargıtay, Danıştay başkanları,
Hâkimler ve Savcılar Yüksek Kurulunun Başkan Vekili günlük siyasi demeçlerle
televizyon ekranlarını ve gazete sayfalarını süslemektedirler. Adalet Bakanlığı
Müsteşarının da yargının bir yapısında yer alması da ayrı bir siyasallaşmanın
tipik örneğidir. Ayrıca, Genelkurmay ve üniversiteler de bu siyasallaşma yarışının
başını çekmektedirler. 
Değerli milletvekilleri, değişiklik maddesiyle Anayasa
Mahkemesinin üye sayısı, üyelerin seçileceği alanlar, üyeleri seçen makamlar
karmaşasında mahkemenin alışılagelen yapısı ve verdiği siyasal kararlar da
anımsanınca daha da siyasallaşacağı gerçeği ortaya çıkmaktadır. Öncelikle yargı
birliğini bozan ve askerîleştiren askerî yargıdan da, Askerî Yargıtay ve Askerî
Yüksek Mahkemeden üye seçimi, çözüm bekleyen hukuksal bir krizdir. Ve hukukun
eşitlik ilkesini bozan, Genelkurmay ve kuvvet komutanlarının yargılanmasının da
Yüce Divana yükseltilmesi bariz bir ayrımcılığın dışa vurumudur. 
Sayın Başkan, değerli milletvekilleri; ülkemizde bugüne kadar
toplumsal dokuyu bozan ve halk iradesini yadsıyan istisnalar hariç genel olarak
iki alışkanlıkla, iki yöntemle cumhurbaşkanları seçilmiştir. Darbe yapan
generaller veya asker kökenli kimseler, bir de siyasi geleneklerden gelen ve
geleneği sürdüren şahsiyetler cumhurbaşkanı olarak bu ülkede seçilmişlerdir. 
Bu arada, bir siyasiden daha da siyasi davranan ve Anayasa
kitabını dönemin Başbakanına fırlatan Sayın Sezer de ayrı bir örnektir. 
Durum böyle olunca, anılan madde değişikliğiyle benzer konularda
ve 17 üyenin 14’ünü seçecek olan bir cumhurbaşkanı ne kadar objektif olabilir?
Objektif olamayacağı açıktır. Size somut bir kanıt: Görüştüğümüz teklif henüz
Komisyondan Genel Kurula inmeden, Sayın Cumhurbaşkanı Anayasa Mahkemesinin
rekor oy birliğiyle kapattığı DTP’nin kapatma
raporunu hazırlayan Raportör Alparslan Altan’ı jet hızıyla Anayasa Mahkemesine
üye olarak ataması subjektifliğin bir kanıtı değil
midir? 
(Mikrofon otomatik cihaz tarafından kapatıldı)
BAŞKAN – Sayın Geylani, iki dakika ek
süre veriyorum, lütfen konuşmanızı tamamlayın efendim.
HAMİT GEYLANİ (Devamla) – Teşekkür ederin Sayın Başkan.
Bu anlayış ideolojik ve yandaş bir anlayıştır. Zaten Silivri,
Erzincan, Erzurum, İstanbul ve benzeri soruşturma, tutuklama, itiraz, itirazdan
sonra tahliye savaşımlarıyla bir taraftan sürecin savcısı bir taraftan da
avukatı yandaşlığıyla yargı siyasallaşarak paramparça olmuştur. Hukuksuzluğa
soyunmuş bir sistem çarpık yapısal sorunlar odağında Anayasa Mahkemesinin
yapısal kurgusu da bu anlayışa göre yapılanması kaçınılmazdır. 
Değerli arkadaşlar, göz ardı edilen önemli bir boyut da her şeyden
önce Anayasa yargısı hukukun suç, ceza ilkesine uygun bir yargı değildir.
Anayasa yargısında suç olmasa bile ceza vardır. Parti kapatılmasına neden
saydıkları bir eylem veya söylem ceza hukuku açısından suç oluşturup
oluşturulmadığını, hatta beraatle sonuçlanmasına
rağmen kendilerince neden saydıkları eylem söylemi suç saymakta ve beş yıllık
siyasi yasak vermektedirler. Bunun canlı bir tanığı ve mağduru benim. Beraatle sonuçlanan yargılandığım bir davayı suç sayarak
Halkın Demokrasi Partisinin kapatılmasına ve beş yıllık siyasi yasağıma karar
verilmişti.
Bu anlayış, Anayasa yargısı, evrensel hukuk normlarına
çekilmedikçe suçsuz cezalar devam edecektir. Ayrıca, Anayasa Mahkemesinin
vermiş olduğu kararların tamamına yakını da adil bir yargılama yapılmadığı
gerekçesiyle Avrupa İnsan Hakları Mahkemesi Türkiye’yi tazminatlara mahkûm
etmiştir.
BAŞKAN – Sayın milletvekilleri, o kadar çok gürültü geliyor ki
buraya. 
HAMİT GEYLANİ (Devamla) – Sayın Başkan, sözlerime son verirken
gerçek bir hukuk temelinde Anayasa Mahkemesinin kimseyi haksız ve… 
(Mikrofon otomatik cihaz tarafından kapatıldı) 
BAŞKAN – Selamlama için açalım, lütfen.
HAMİT GEYLANİ (Devamla) - …siyaseten mahkûm etmediği ve bu
gerçeklerle onun da evrensel hukuk nezdinde mahkûm olmaması dileğiyle Genel
Kurulu saygıyla selamlıyorum. 
Teşekkür ediyorum Sayın Başkan. (BDP sıralarından alkışlar)
BAŞKAN – Sayın Geylani, teşekkür ederiz.
Şimdi, 17’nci madde üzerine gruplar adına son konuşma, Adalet ve
Kalkınma Partisi Grubu adına Ankara Milletvekili Sayın Ahmet İyimaya’ya aittir. (AK PARTİ sıralarından alkışlar)
İyimaya’nın ayrıca kişisel
söz talebi var. İç Tüzük açısından birleştirmemizde bir sakınca yok. 
Böyle bir talebiniz olmuştu değil mi Sayın İyimaya?
AHMET İYİMAYA (Ankara) – Tamam Sayın Başkan, talebim vardı zaten.
BAŞKAN – Buyurun.
Süreniz on beş dakika, ikisini birleştirdim.
AK PARTİ GRUBU ADINA AHMET İYİMAYA (Ankara) – Çok Değerli
Başkanım, çok değerli milletvekilleri; görüşülmekte olan madde üzerinde Adalet
ve Kalkınma Partisinin görüşlerini yüksek kurula sunarken hepinizi saygıyla
selamlıyorum. 
Sözlerimin başında derin bir üzüntümü, müşterek acıyı sizlerle
paylaşmak istiyorum. Bugün, çok kıymetli bir meslek ustasını, değerli
hukukçumuzu, Barolar Birliğimizin Başkanı Sayın Özdemir Özok’u
kaybettik. Hepimizin başı sağ olsun. Merhuma Allah’tan rahmet diliyorum.
Değerli milletvekilleri, çok önemli bir madde müzakere ediyoruz.
Anayasa Mahkemesi gibi hukuk aklının evrim dışında rasyonel olarak keşfettiği
bir yapının yeniden yapılandırılmasını müzakere ediyoruz. Beklerdim ki, bu
modelin yapısı, noksanlıkları, tamamlama argümanları
layıkıyla ortaya konsun. 
Değerli arkadaşlar, çok iyi bir anayasa mahkemesi, çok kötü bir
anayasayı yorumlayarak yasama egemenliğini anayasa sınırları içerisine
getirebilen, hukukun üstünlüğünü kurabilen bir örnekliği ortaya koyabilirdi;
Alman Anayasa Mahkemesi öyledir, İtalyan Anayasa Mahkemesi öyledir. 
Anayasa Mahkememiz, kötü olan Anayasa’yı vesayetçi ve ideolojik
muhtevadan kurtaramamış, özgürlük lehine yorum yoluyla anayasal dönüşümü sağlayamamış
ve bu husus, sadece Türk siyaset kurumunun değil, bilim kurumunun ve hukuk
camiasının ortaya koyduğu müşterek bir eleştiri olarak gelişmiştir. 
Değerli arkadaşlar, şu anda önünüzde bulunan proje, önünüzde
bulunan model, bizzat tarafımızdan imal veya inşa edilmiş bir model değildir.
Evvela, Anayasa Mahkememiz, diğer anayasa mahkemelerindeki mukayeseli
ziyaretlerle, sonra 2004 yılında yaptığı bilhassa Almanya ve Avusturya ve
Venedik Komisyonu müşterek müzakereleriyle bir model oluşturmuştur, o model bu
modeldir. Barolar Birliğimiz 2 defa çalışma yapmıştır, o model bu modeldir.
Sivil toplum örgütlerimiz, kimi partilerimiz çalışma yapmıştır, o model bu
modeldir. 
Şimdi, değerli parti sözcülerimizin kısmen, kamuoyunda tamamen
modele yöneltilen iki-üç temel eleştiri vardır. Bunlardan birisi, yasama
organının Anayasa Mahkemesine üye seçmesinin tipik bir siyasallaşma
oluşturduğu; öbürü, hukuk kökenli üyelerin noksan olduğu; öbürü ise gerçekten
bir parti yargısının inşa edilmekte olduğu itirazlarıdır. 
ATİLLA KART (Konya) – Yüce Divan fonksiyonu var.
AHMET İYİMAYA (Devamla) – Yüce Divan, tarihî gerçeğimiz; geleceğim
Sayın Kart.
Değerli arkadaşlar, Anayasa kriterleriyle,
siyaset bilimi kriterleriyle bu sorunlar tahkik ve tahlil edildiğinde
görülecektir ki varit olmayan itirazlardır. Bakın, arkadaşlar, Anayasa
Mahkemesi veya Mahkememiz saf bir mahkeme değildir, pür bir hukuk mahkemesi
değildir; siyaset kurumunun yasama işlevini sonuçlandıran mahkemedir. Kurucu
baba Kelsen “Negatif yasamadır.” demiştir. Benim 2005 yılında Türk Hukuk
Kurumunun 75’inci Yıl Armağanı’nda yayınlanan makalede benimsenmiştir. İzleyen
zamanlı ortak yasayıcıdır. Anayasa Mahkememizin bu mahiyeti -hatta bazı anayasa
mahkemelerinde kıdemli, deneyimli parlamenterler, eski, mütekait parlamenterler
üye olmuştur- Anayasa Mahkemesinin bu yapısı yasama organına üye seçme hakkı
verir. 
İki, sözleşmenin, Anayasa’nın tarafı millettir. Milletin
temsilcilerinin seçim yoluyla temsilci göndermeleri sadece demokratik meşruiyet
değil, taraf teorisine… Bakın arkadaşlar, 1961; Anayasa Mahkemesi hazırlığı
sırasında, dönemin kurucu komisyonları, bütün siyasal partilere anayasa anketi
gönderirler. CHP’ye varır, o, büyük vizyon sahibi
İnönü, partisindeki karşıt görüşlere rağmen “2 tane Senato, 3 tane Parlamento üye
versin.” demişlerdir. 1961 modellemesi doğrudur ve o dönemde liberal
olmamasına, muhafazakâr olmamalarına, sol jargonda bulunmalarına rağmen,
Anayasa Mahkememize Parlamentoca üye seçilen hâkimler, hukukçular gerçekten yüz
akımızdır. Bir Zargun, bir Ketenoğlu,
bunlar çok önemli. Ne yaptık? 1971, müdahale etti, Parlamentonun bu tabii
hakkını gasbetti. 
Bakın, 1981, 82 Anayasası döneminde Danışma Meclisinin zabıtlarını
okuyun, Anayasa Komisyonu zabıtlarını; müthiş bir siyaset taşlaması ve siyaseti
kötüleme vardır ve sadece üç tane akıllı ses, Gölcüklü, Tan ve General İhsan
Göksel… Onun dışında, bütün oradaki hukukçular, Yargıtay üyeleri falan “Siyaset
kurumu seçmesin.” demişlerdir. Bugün yaptığımız şey, yüce Parlamentonun tabii
hakkını otuz yıl sonra iade etmektir. (AK PARTİ sıralarından alkışlar)
ATİLA EMEK (Antalya) – İnsaf be!
AHMET İYİMAYA (Devamla) - Değerli arkadaşlar “Cumhurbaşkanı
seçmesin.” ikinci eleştiri. Bir defa…
KEMAL KILIÇDAROĞLU (İstanbul) – Siz söylüyordunuz zamanında.
Sizler, az önce ifade…
AHMET İYİMAYA (Devamla) – Grup anlamında demiyorum, onu işaret
ettim; sayın üstadım, onu işaret ettim. Ben genel eleştiri anlamında diyorum.
Cumhurbaşkanı seçmesin… Bir defa, prototiplerde
yasama, yargı ve yürütme organında paylaşım, tümünün yasama organı tarafından
oluşturulması gibi modeller var ve şu anda Anayasa’mızın bizzat modeli
cumhurbaşkanı tarafından seçimdir ve bu model azaltılarak korunmuştur. Ayrıca,
sanılanın aksine, Anayasa’mızdaki sistem bir parlamenter sistem değil -bilinçle
söylüyorum, idrak ile söylüyorum- topal başkanlık sistemidir. Büyük Meclis
kurucu iktidar yetkisini büyük uzlaşmayla kurarsa o millî tercihi topal
başkanlık sisteminden parlamenter sisteme veya öbür sistemlere geçiş yapar ama
bu düzenlemenin böyle büyük bir iddiası olamaz değerli arkadaşlar. 
Ne deniyor? “Yargısını kuruyor.” Arkadaşlar, “Siyasallaşıyor.”
Efendim, büyük reformlara, biz, gerçekten sloganlarla yaklaşırsak yanılırız.
Bakın arkadaşlar, Türkiye’de sorun yargının -bu reform anlamında diyorum, öbür
reform…- siyasallaştırılması sorunu değil, Anayasa Mahkememizi vesayetçi
yapıdan, bürokratik egemenliğin etki alanından ve taraflılaşmadan giderek
kuvvetler ayrılığına bir hücum anlamına gelen yargısal aktivizmden kurtarma
olayıdır. Örneklere girmek istemiyorum. 
ATİLLA KART (Konya) – Sayın İyimaya,
biraz somut anlatın da anlayalım. 
AHMET İYİMAYA (Devamla) - Bugün, değerli arkadaşlar, Anayasa
Mahkememizin iki ilkesi var uygulamada: Bir, Anayasa normuna sadakat. İki,
Anayasa normunu özgürlük lehine yorumdur. 367 aktivizmi, 10/42 aktivizmi,
özelleştirmede ortaya konan aktivizm, Demokrat Partinin affında ortaya konan
aktivizm aslında Anayasa Mahkemesi tarafından örtülü bir Anayasa ihlaliydi. Biz
burada Anayasa’nın anlamına, değişime göre keşfedilecek anlamına ve özgürlük lehine
yorum vatanına çekecek bir reformun gayreti içerisindeyiz. Başarılı olur-olmaz
ama modeli okuduğunuz zaman varacağınız anlam bu. Bir de, yine ortaya konuyor,
Yüce Divan meselesi... 
Arkadaşlar, ben on üç yıllık parlamenterim. Yüce Divan
ithamlarının, iddialarının ve süreçlerinin en sert şekilde işlediği dönemlerde
siyasetçiydim. Yüce Divan meselesini siyasetinin sorunu yapanlara bir hayır
getirmediğini deneysel olarak yaşayan bir arkadaşınızım. Burada yaptığımız ne?
Bir defa, bizim konumumuzda, bizim tarihimizde Yüce Divan, tarihsel gelenekte
karma bir mahkemedir. Niye? Para suçları dışında siyasal takdiri içerirler ve
yarı siyasal mahkemelerdir, tam ceza mahkemeleri değildir, onun için modelleme
böyledir, bir.
İki, orada Yargıtay üyeleri, Anayasa Mahkemesi üyeleri, kimi
bürokratlar yargılanıyor ve Kelsen’e katılarak
söylüyorum ki: “Seçim ne tarafsızlığı üreten ne tarafsızlığı bozan bir karakter
değildir.” Kelsen öyle diyor. Falanca organlar da seçebilir, bozulur, falanca
kimseler seçer, bozulmaz. Bütün mesele seçilenin kimliğidir, kriterlerdir.
Kriterler var. Hiç kimseyi... 
Bakın, Nixon olayı var. İşte, Anayasa
Mahkemesine daha önce...
ATİLLA KART (Konya) – Sayın İyimaya,
ceza usulünü bilmiyorsa ne yapacağız?
BAŞKAN – Lütfen sayın milletvekilleri, Hatibe müdahale etmeyelim.
AHMET İYİMAYA (Devamla) – Nixon olayı
var. 4 tane üye seçti, Watergate skandalında aleyhine
karar verdiler.
Değerli arkadaşlar, zamanım uzun olsa da bütün görüşlerini
aşağıdan yukarıya bana ileten arkadaşlara ayrıntılı cevap verebilsem.
ATİLLA KART (Konya) – Sayın Başkan, ceza usulünü bilmiyorsa ne
yapacağız?
AHMET İYİMAYA (Devamla) – Yüce Divan yargısının niteliği var,
tartışırız Sayın Kart.
BAŞKAN - Sayın Kart, lütfen... Böyle bir usulümüz yok
karşılıklı konuşmak...
AHMET İYİMAYA (Devamla) – Ben Anayasa Mahkemesinin Türkiye’deki
uygarlığımızdaki mübeşşirleri ve kurucu öncüleri olarak 1915 Halep Mebusu Artin Bey’in, 1927 İstanbul 4. Asliye Hukuk Mahkemesi
Hâkimi -karardan okuyamadım- meçhul hâkimi; 1952, Akşehir Hâkimi Refik Gür’ü; 1953,
Değerli Hocam Profesör Doktor Necip Bilge’yi; 1958, Hatay Mebusu Ahsen Aral’ı
hayırla yâd ediyorum. 
Çok değerli milletvekilleri, aziz arkadaşlarım; reform
zamanları zor zamanlardır; dirençlerin şaha kalktığı, kimi zaman hakarete
bürünen yüksek seslerin müzakere kürsülerini kuşatabildiği zamanlardır; karşı
görüş ve öfkelere geniş hoşgörüyle yaklaşılma zamanlarıdır; tereddüt değil
cesaret, liyakat ve tahammül zamanlarıdır; tarih cihazının kayıt düştüğü
zamanlardır; geleceğe bakanlarla güncel bakışları aşamayanların çağdaş olduğu
zamanlardır; yapılanları görmezlikten gelenlerin dahi gerçeği bir gün mutlaka
kabul etmek zorunda kalacakları zamanlardır… 
YAŞAR AĞYÜZ (Gaziantep) – Niye uzlaşmıyorsunuz, niye?
AHMET İYİMAYA (Devamla) – …uzak ve öngörülü tahlil ekseninde
ifadeye mecburum ki, Büyük Meclisin mehabetinin ve itibarının doruklarda
seyrettiği zamanlardır. Son birkaç saat içerisinde Başbakanımızın şahsında…
(Mikrofon otomatik cihaz tarafından kapatıldı) 
BAŞKAN – Sayın İyimaya, ek süre
veriyorum, lütfen tamamlayınız.
AHMET İYİMAYA (Devamla) – Bitti Başkanım…
…insan onuruna karşı işlenen fiillerin ve kime karşı, kim
tarafından işlenirse işlensin benzerlerinin bütün partilerimizce karşılıksız
bırakılmaması ve önlenmemesi gereken zamanlardır.
Kesinleşeceğine gönülden inandığım ve cumhuriyetimizi demokrasiyle
kucaklaştıracak reformun aziz milletimize ve hukuk uygarlığımıza hayırlı
olmasını diliyorum. 
Yüksek Genel Kurulu saygı ve derin sevgiyle selamlıyorum. (AK
PARTİ sıralarından alkışlar) 
BAŞKAN – Teşekkür ederim Sayın İyimaya.
Şimdi de Komisyonun söz talebi vardır. Anayasa Komisyonu Başkanı
Sayın Kuzu söz talebinde bulunmuştur. (AK PARTİ sıralarından alkışlar)
Sayın Kuzu, on dakikadır süreniz.
Buyurun efendim.
KEMAL KILIÇDAROĞLU (İstanbul) – Sayın Başkan, Anayasa Komisyonu
Başkanımız Anayasa Mahkemesine hülleyle yargıç atama konusundaki görüşünü de
bildirirse çok memnun oluruz efendim.
ANAYASA KOMİSYONU BAŞKANI BURHAN KUZU (İstanbul) – Her şeyi
söylerim, rahat ol.
Şimdi, Sayın Başkanım, değerli milletvekili arkadaşlarım; Sayın İyimaya’nın üst perdeden yapmış olduğu konuşmayı ben biraz
da halkın diliyle, daha aşağıya indirerek anlatmaya çalışacağım. Çok güzel
şeyler söyledi ama belki takip eden vatandaşlar biraz anlamada zorlanır. Ama
şimdi biraz vatandaşa doğru hitap edecek şekilde konuşmak istiyorum. 
Şimdi, efendim, 17’nci maddede öngörülen konu, bilindiği gibi,
Anayasa Mahkememizin yeniden oluşum biçimi. Anayasa mahkemeleri -evvela altını
çizmek isterim ki- dünyada örneği çok da fazla olmayan mahkeme tipleridir;
tabii, gelişmiş Avrupa ülkelerinin yaygın olarak vardır ve bu mahkemelerin
oluşum biçimlerinde aşağı yukarı son yıllarda birbirlerine çok benzerlik arz
etmektedir. 
Pekâlâ, bu, Anayasa Mahkemesi tipik bir Yargıtay model olmadığına
göre, oluşumu başka ülkelerde işte bu gerekçeyle farklı biçimde yapılmış ve
hepsinin ortak olan noktasını söylemek istiyorum: O ülkelerin parlamentoları
tarafından belli oranda üye seçilmektedir. Bu belli oran konusunu biraz
somutlaştırmak istiyorum. Almanya’da 16 üyenin tamamını Parlamento seçiyor, 2/3
çoğunlukla. Fransa’da 9 üyenin 9’unu yine Parlamento seçiyor; 3’ünü Meclis
Başkanı, 3’ünü Senato Başkanı, 3’ünü de Cumhurbaşkanı; 3’ü de siyasetçi.
Belçika’da 12 üyenin 12’sini Parlamento seçiyor. İspanya’da 12’nin 8’ini seçiyor.
İtalya’da 15’in 5’ini, Avusturya’da 12’nin 8’i, Macaristan’da 11’in 11’i,
Slovakya’da 10’un 10’u, Slovenya’da 9’un 9’u, Polonya’da 15’e 15, Portekiz’de
13’e 10. İngiltere’de böyle bir mahkeme yok. 
Şimdi gelelim Türkiye’deki çalışmalara. Bizden önceki dönemlerde,
ANAP 13 üyenin 4’ünü seçtirmek istemiş projelerinde, efendim, SHP’nin 2 üye
seçme önerisi var, Türkiye Barolar Birliğine ayrıca geleceğim ve keza Türkiye
Odalar Borsalar Birliğinin 2 üye seçme şeklinde bir önerisi olmuş, TUSKON da 4
üye seçsin demiş. 2003 yılındaki, 17 üyeli, Anayasa Mahkememizin önerisinde
17’nin 4’ünü seçsin Meclis denmiş. Tabii, seçim şekilleri biraz farklı ama
böyle bir öneri var.
Şimdi, Barolar Birliğimiz ve bu arada tabii Özdemir Özok, değerli dostuma ve Barolar Birliği Başkanımıza
Allah’tan rahmet diliyorum, yakınlarına Allah sabır ihsan etsin. Gerçekten çok
düzgün bir arkadaşımızdı, bunu samimi olarak söylüyorum. 
2001 yılında Barolar Birliğinin hazırlamış olduğu bir metin var
elimde. O zaman rahmetli Özok Başkan, yanlış
hatırlamıyorsam Sayın Mengü de Genel Sekreter -Sayın Mengü yok mu burada?- elimdeki liste onu gösteriyor, yoksa
itiraz eder ve Ayşe Nur Bahçekapılı da orada üye. O metin içerisine baktığımız
zaman 21 üye öngörülmüş orada, bunun 7 tanesini de Meclise seçtiriyorlar
isabetli olarak, eleştirmek için söylemiyorum. Bugün de mesela bu görüşü
savunmasını arzu ederiz. Oradaki seçimde de “İlk iki turda salt çoğunluk
aranır. Daha sonraki toplantıda toplantıya katılan çoğunluğun oyu yeterli
sayılır.” diyor. Yani sürekli salt çoğunluğu tutmamış çünkü bunun 61 örneğinde
verildiği gibi salt çoğunlukla seçilmede 15 üyenin 5’ini seçiyor ama uzun süre
turlar turlar olduğu için salt çoğunlukta, maalesef
sonuç alınamadığı için biraz da bundan kaldırılmış bu. O bakımdan, buna çözüm
bulmak açısından bizim metinde de buna benzer bir çözüm bilindiği gibi var. 
Şimdi, değerli arkadaşlar, tabii birkaç eleştiri var, bunlar çok
haksız demiyorum. Bunlardan birisi, hukukçu üye sayısı meselesine gelelim.
Mevcut durumda hukukçu üye sayısı, aşağı yukarı eldeki, oradan aldığımız
bilgiye göre 2 üye şu anda hukukçu değil. Onun dışında mesela Danıştaydan gelen Fulya Kantarcıoğlu
ve Osman Paksüt, bunların her 2’si de hukukçu aynı
zamanda, yani birisi belki üst kademeden geliyor, birisi Danıştaydan
geliyor, ilk etapta sanki hukukçu değilmiş gibi gözüküyor ama baktığın zaman
bunlar hukukçu. Dolayısıyla şu anki tabloda 11 üyenin 9’u hukukçu gözüküyor,
temsil oranı da yüzde 65’leri buluyor şu anki durumda. Bize gelen metinde,
Komisyona, yüzde 70’i; 70,58’i hukukçuyken biz “YÖK’ten gelen 2 üye mutlaka
hukukçu olsun.” dediğimiz için yüzde 76’ya çıkmış, yani 17’nin 13’ü hukukçu
olarak gözüküyor. Bu bir eksik, bir fazla olabilir. 
ATİLLA KART (Konya) – Verdiğiniz oran doğru değil Sayın Başkan. 
ANAYASA KOMİSYONU BAŞKANI BURHAN KUZU (Devamla) – Bakarız ona, ben
burada... 
ATİLLA KART (Konya) – 7 kişinin hukukçu olmaması mümkün… 
ANAYASA KOMİSYONU BAŞKANI BURHAN KUZU (Devamla) – Hayır, yani
şöyle…
ATİLLA KART (Konya) – 17’de 7 kişi hukukçu değil.
ANAYASA KOMİSYONU BAŞKANI BURHAN KUZU (Devamla) – Şimdi, Sayın
Kart, bu Danıştaydan 2 üyeyi külliyen çizdiğimizi
varsayalım, hukukçu olmadığını varsayalım.
BAŞKAN – Sayın Kuzu, lütfen karşılıklı konuşmayalım. Siz Genel
Kurula hitap edin.
ATİLLA KART (Konya) – Doğru bilgi verin.
BAŞKAN – Sayın Kart, böyle bir usulümüz yok, karşılıklı…
ATİLLA KART (Konya) – Yanlış bilgi vermeye tenezzül etmeyin.
ANAYASA KOMİSYONU BAŞKANI BURHAN KUZU (Devamla) – Yanlış bilgi
vermiyorum Sayın Kart. Tenezzül filan etmem böyle şeylere. Sen beni çok iyi
tanırsın, sekiz yıldır çalışıyoruz böyle. 
ATİLLA KART (Konya) – Biraz sonra hatırlatacağız Sayın Başkan.
ANAYASA KOMİSYONU BAŞKANI BURHAN KUZU (Devamla) – Hep de böyle
konuştuk zaten, sürekli yedi senemiz böyle geçti. Dolayısıyla alışığız biz bu
işlere, sen rahat ol. 
13 üye çıkıyor burada, hadi hatırına 11’e indirelim bunu, netice
itibarıyla gene çoğunluk hukukçu. Dolayısıyla bunların tamamının zaten hukukçu
olmaması lazım çünkü Anayasa Mahkemesine çok çeşitli konular geliyor, o
bakımdan iktisatçıdır, başka meslektendir, mutlaka bulunması gerekiyor, bu göz
önünde bulundurularak yapılmış bir tablo şu anki durumda. 
Tabii Yüce Divan konusu, bu konu da önemli. Yüce Divan meselesinden, Sayın Mengü,
benim işte daha önce, 2003’te yapmış olduğum konuşmayı getirdi. O düşüncemden
farklı bir şey düşünmüyorum burada. Konu şu: Şimdi, Yüce Divan bir ceza
yargılamasıdır, tipik ceza yargılaması. Elbette ki ceza hukukçularının çok
olmasında, fazla olmasında yarar vardır isabetli karar bakımından ama dünya ülkelerinde
bunu Anayasa Mahkemesine veren yerler var, vermeyen yerler var. Şimdi böyle
olunca, bizim uygulamamız 61’den bu tarafa, bunu Anayasa Mahkemesine verme
biçiminde gerçekleşmiş. Anayasa Mahkemesinin çalışmalarına baktığımız zaman,
mesela Mustafa Bumin Başkanken 2001’de şunu söylüyor:
“Yüce Divan yargıçlığı sadece bir ceza yargıçlığı değildir. Yargılanan
kimselerin görevleri göz önüne alındığında, görüleceği gibi, bu görev ceza
hukuku bilgisinden daha çok, anayasa ve idare hukuku bilgi ve deneyimi gerektirir.
Bu nedenle, Yüce Divan görevinin Anayasa Mahkemesinden alınarak Yargıtay
Başkanının Başkanlığında Yargıtay ceza daireleri başkanlarından oluşan bir
kurula verilmesi yönündeki görüşlere katılmıyoruz.” diyor. 
Şimdi, benim aksine görüşüm olabilir. Yani “Buna Yargıtay baksın.”
diye hep söylüyoruz. Nitekim, 82 Anayasası, bu
hazırlandığı zaman, evvela Yargıtay Dairesine verilmiş, Ceza Dairesine, sonra
Danışma Meclisinde de böyle geçmiş ama Askerî Konsey buna “61’den beri
alışılmış bir yol var, bu orada kalsın.” demiş.
Şimdi, konuya şöyle bakmak lazım değerli arkadaşlar: Siyasetçi…
Burada yargıladığı kim? Yargıladığı, işte, Cumhurbaşkanı, Başbakan, ilgili
bakanlar, kendi üyeleri, efendim, yüksek yargının başkan ve üyeleri; şimdi,
tabii, Meclis Başkanımızı bir taraftan, ayrıca Genelkurmay Başkanı ve kuvvet
komutanlarını yargılayacak burası Yüce Divan olarak. 
Bu görevlerinden doğan suçlardan dolayı yargılamadır ve elbette ki
hukukçu olarak ağırlıklı olmasının isabetli karar vermede mutlaka bir katkısı
olacaktır ama şunu da unutmayalım: Bu, mahkemenin yapmış olduğu istisnai bir
iştir ve tipik bir ceza işi de değildir esasen bu, baktığınız zaman. Böyle
tıpatıp tipik ceza işi değildir çünkü olayın siyasi boyutu var. Mesela Yargıtay
yargılasa bir bakanı belki dört dörtlük ceza verir ama bu adil olmaz bence. 
ATİLLA KART (Konya) - Parti kapatma için olabilir, ceza için
olmaz. 
ANAYASA KOMİSYONU BAŞKANI BURHAN KUZU (Devamla) – Siyasetçi
elastikiyeti bilmeyebilir, o bürokrattan gelen, aşağıdan gelen hatanın nerede
olduğunu göremeyebilir. Dolayısıyla, işte bundan dolayıdır ki biraz elastik
davransın diye zannediyorum oraya verilmiş. Kaldı ki biz, bunu gidermek adına,
hatırlarsanız, 2004’te bir değişiklik yaptık, burada. Dedik ki orada, bu
değişiklikte, ceza yargılaması niteliğini de düşünerek Yüce Divan olarak
çalıştığı zaman, Anayasa Mahkemesi, hâkim, savcı ve diğer yerlerden -yani
Yargıtay, Danıştaydan- geçici olarak eleman alabilir,
bunları çalıştırabilir şeklinde. Bunun da bir anlamda bunu gidermek açısından
yararlı olacağını düşünüyoruz. 
Şimdi, tabii, Anayasa Mahkemesinin, değerli arkadaşlar, bu
siyasetle ilgisi konusunda birkaç kelam daha etmek istiyorum. Elimdeki metinde…
Demin de söylediğim gibi, Barolar Birliği bunu hazırladığı zaman şu gerekçeyi
yazmış oraya: “Anayasa Mahkemesi üyelerinin belirlenmesi konusunda Avrupa’da
başlıca iki teknik uygulanmaktadır. Bütün üyelerin yasama organınca seçilmesi
tekniği…” diyor, Almanya’yı falan, örneğini vermiş Barolar Birliği ilgili
gerekçede “…ya da seçim yetkisinin yasama ve yargı arasında paylaşılması -onun
da örneklerini vermiş- üyelerin tümünün veya bir kısmının halk tarafından
seçilen ve işlemlerini denetleyecekleri organ tarafından seçilmesi Anayasa
Mahkemesine demokratik meşruluk kazandırır.” diyor.
(Mikrofon otomatik cihaz tarafından kapatıldı) 
BAŞKAN – Sayın Kuzu, size de ek süre veriyorum. Lütfen konuşmanızı
tamamlayınız.
ANAYASA KOMİSYONU BAŞKANI BURHAN KUZU (Devamla) – “…demokratik
meşruluk kazandırır.” diyor, dikkat edin. Yani Cumhurbaşkanı halk tarafından
seçiliyorsa, Meclis tabii zaten halk tarafından seçilen bir kurul, dolayısıyla
jüri sistemi yoksa -ki bizde böyle bir model zaten yok- bu bağı kurmak adına böyle bir yola
gidildiğini görüyoruz ve yine, ilgili metnin gerekçesine baktığımız zaman,
burada “Üyelerin üçte 1’i yenilensin.” diyor. Bir anlamda buna bir çağdaşlık ya
da çağın gereklerine göre değişim imkânı vermek açısından tanınmış.
Son olarak, şunu okuyarak toparlamak istiyorum: Bakın, burada
diyor ki: “Ülkemizde kırk yaşında atanma olanağı bulunduğuna göre bu olasılıkta
üye yirmi beş yıl süreyle Anayasa Mahkemesinde görev yapabilecektir. Bu süre
Anayasa Mahkemesi üyeliği için çok uzundur. Anayasa Mahkemesi toplumun evrimine
ve sosyal gelişmelere açık olmalıdır. Bunda üyelerin yenilenmesinin önemli bir payı bulunur. Bu
nedenle üyelik süresi Avrupa modellerinde ortalama süre olarak belirlenmiştir.
Yeniden seçilmenin mümkün olup olmayışı üyelerin görevlerini tam bir
bağımsızlık ve yansızlıkla yapmalarını sağlama amacına yöneliktir.” Hatta
bunlar “üçte 1’i değişsin iki yılda bir” şeklinde bir öneride bulunmuşlar.
Netice itibarıyla arkadaşlar, elbette ki Anayasa Mahkemesinin bu
mevcut oluşumu yani daha doğrusu getirmek istediğimiz bu teklif mevcuttan 2
üyeyi fazlalaştırıyor, 15 üye zaten var, 2 daha, 17 olmuş oluyor.
ATİLLA KART (Konya) – Hiç temel değişiklik yok!
ANAYASA KOMİSYONU BAŞKANI BURHAN KUZU (Devamla) – Daire biçiminde
çalışıyor. Bireysel başvuru, İnsan Hakları Mahkemesine gitmeden önce bu yol
açıldığı için de üye sayısının artması gerekiyor. Bana sorarsanız, mevcut
sistemde aslında 14’ünü Cumhurbaşkanı seçiyor, şimdi bugünkü getirilende,
geriye kalanı da Meclis seçmiş oluyor; şu anki durumda da 16’nın tamamını
Cumhurbaşkanı seçmiş oluyor. Dolayısıyla, eleştireceksek mevcudu eleştirmemiz
lazım diye düşünüyorum. Bu getirilen model bence, bizim mesela yapmış olduğumuz
müracaatlarda, değişik kurumlardan…
(Mikrofon otomatik cihaz tarafından kapatıldı)
BAŞKAN – Lütfen, selamlama için açıyorum, tamamlayın.
ANAYASA KOMİSYONU BAŞKANI BURHAN KUZU (Devamla) – …en çok
eleştiriyi şurada aldık: Neden, siz, millî iradenin temsili olan Meclise çok
daha fazla oranda üye seçtirmediniz de bu şekilde çekingen davrandınız
şeklinde. Tabii, bunu uzlaşma adına yaptığımızı ve muhalefet partilerimizin
desteğini almak adına yaptığımızı da belirtmek istiyorum. 
Yüce heyetinizi saygıyla, sevgiyle selamlarım. (AK PARTİ
sıralarından alkışlar)
BAŞKAN – Teşekkür ederim. 
ŞAHİN MENGÜ (Manisa) – Sayın Başkan…
BAŞKAN – Sayın Mengü, buyurun. 
ŞAHİN MENGÜ (Manisa) – Sayın Kuzu, benim görev dönemimle ilgili,
bir anayasa çalışmasıyla ilgili şeyler söyledi, ona açıklık getirmek istiyorum.
Sayın Bahçekapılı’yla da biz o dönemde beraber
çalıştık. 
BAŞKAN – Tabii, doğru, benim de dikkatimi çekti, sizden bahsetti.
Üç dakika içinde herhâlde özetlersiniz. 
Buyurun. 
VII.- AÇIKLAMALAR (Devam)
5.- Manisa Milletvekili Şahin Mengü’nün, Anayasa Komisyonu Başkanı ve İstanbul
Milletvekili Burhan Kuzu’nun, kendisinin de görev yaptığı dönemde Türkiye
Barolar Birliğinde yapılan anayasa çalışmasıyla ilgili söylediği sözlere
ilişkin açıklaması
ŞAHİN MENGÜ (Manisa) – Sayın Başkan, değerli üyeler; doğrudur,
2000 ve 2004 döneminde, rahmetli Özdemir Özok’un
Başkanlığı döneminde Türkiye Barolar Birliği bir anayasa çalışması yaptı. 
Bu anayasa çalışması, içinde birkaç avukatın bulunduğu, ama
yargıçlar ve ilim adamlarından oluşan bir komisyon tarafından yapıldı. Bu
komisyon çalışmasını bitirdiği tarihte, hemen hemen
son günlerinde, rahmetli Özdemir Özok tasarıyı aldı
“Bir basın toplantısıyla açıklayacağım.” dedi. Tam o gün, Yekta Güngör Özden
Beyefendi imzasını çekti ve Özdemir Özok bir basın
toplantısıyla bu Anayasa taslağını kamuoyuna açıkladı. 
O tarihte, Ayşe Nur Bahçekapılı arkadaşım çok iyi hatırlayacak,
haklı bir eleştiri getirdi. “Türkiye Barolar Birliği yönetiminden geçmeyen bir
Anayasa taslağıdır, bu Türkiye Barolar Birliğini bağlamaz.” diye bir konuşma
oldu. Bağlar, bağlamaz, çünkü Barolar Birliği Başkanı açıklamış falan başka… 
Bütün bunları söylerken, Cumhuriyet Halk Partisinin biz burada
düşünce ve inançlarını anlatıyoruz. Cumhuriyet Halk Partisi veya herhangi bir
başka parti, herhangi bir baronun veya sivil toplum örgütünün yan kuruluşu
değildir. Türkiye Barolar Birliği öyle bir şey yapabilir, doğrudur, onun bir
kısmını ben de tasvip ederim, ama Türkiye Barolar Birliğinin hazırladığı
Anayasa taslağını, yani benim o dönemde orada Genel Sekreter olmam, aynı
şeyleri söylediğim anlamına gelmez bir başkası için de -ne bileyim- TOBB’un hazırladığı gelmez. Bir kısmını benimsersiniz bir
kısmını benimsemezsiniz. Yani, bu Anayasa taslağında en çok itirazımız olan
konu seçimin şeklidir. Yoksa, iki daire çalışmış, üç
daire… Onlar çok teknik konu. Ama mühim olan seçim şeklidir. Bizim itirazımız
onadır. Yoksa, Türkiye Barolar Birliği ne derse desin.
Türkiye Barolar Birliğinin Genel Sekreteri olursam onu savunurum, o ayrı bir
şey. Ben, bugün, burada siyaset yapıyorum, Cumhuriyet Halk Partisinde
milletvekiliyim.
Hepinizi saygıyla selamlarım. 
BAŞKAN – Peki, Sayın Mengü, çok teşekkür
ederim. Açıklık getirdiniz. 
AYŞE NUR BAHÇEKAPILI (İstanbul) – Sayın Başkan… 
BAŞKAN - Sayın Bahçekapılı, buyurun. 
AYŞE NUR BAHÇEKAPILI (İstanbul) – Efendim, benim de adım geçti,
ben de bir katkıda bulunmak istiyorum. 
BAŞKAN – Bir saniye… Yerinizden açıklayabilirsiniz. Sanıyorum,
sizin de isminiz geçti. Demek ki, birlikte bir anayasa değişikliği çalışması
yapmışsınız. 
Buyurun. 
6.- İstanbul Milletvekili Ayşe Nur
Bahçekapılı’nın, Anayasa Komisyonu Başkanı ve
İstanbul Milletvekili Burhan Kuzu’nun ve Manisa Milletvekili Şahin Mengü’nün, kendisinin de görev yaptığı dönemde Türkiye
Barolar Birliğinde yapılan anayasa çalışmasıyla ilgili söylediği sözlere
ilişkin açıklaması
AYŞE NUR BAHÇEKAPILI (İstanbul) – Teşekkür ederim Sayın Başkan. 
Sayın Mengü’nün söylediklerine
katılıyorum, Sayın Burhan Kuzu’nun söylediklerine de katılıyorum. Ancak, bu
taslak Türkiye Barolar Birliği tarafından Bilim Kuruluna hazırlattırıldı ve o
Kurul, Şahin Mengü’nün ve benim olduğum Kurul bu
Anayasa Teklifi’ni üstlendi. Elbette ki, Şahin Mengü’nün
de benim de farklı düşündüğümüz alanları vardı, ama her dönemde, her
çalışmamızda Türkiye Barolar Birliği olarak eleştirilerimizi içimizde
saklayarak bu Anayasa taslağına sahip çıkmıştık. 
Bunu belirtmek istedim. 
Teşekkür ederim. (AK PARTİ sıralarından alkışlar) 
BAŞKAN – Peki, Sayın Bahçekapılı, teşekkür ederiz. 
VIII.- KANUN TASARI VE TEKLİFLERİ
İLE KOMİSYONLARDAN 
GELEN DİĞER İŞLER (Devam)
A) Kanun Tasarı ve Teklifleri (Devam)
5.- Adalet ve Kalkınma Partisi
Grup Başkanı İstanbul Milletvekili Recep Tayyip Erdoğan ve 264 Milletvekilinin,
7/11/1982 Tarihli ve 2709 Sayılı Türkiye Cumhuriyeti
Anayasasının Bazı Maddelerinde Değişiklik Yapılması Hakkında Kanun Teklifi ve
Anayasa Komisyonu Raporu (2/656) (S. Sayısı: 497) (Devam)
BAŞKAN – Şahıslar adına madde üzerinde son söz Konya Milletvekili
Sayın Faruk Bal’a aittir. 
Sayın Bal, buyurun. (MHP sıralarından alkışlar) 
Efendim, süreniz beş dakikadır. 
FARUK BAL (Konya) – Sayın Başkan, değerli milletvekilleri;
biraz önce grubum adına konuşurken Adalet ve Kalkınma Partisinin sekiz yıllık
iktidarı süresinde devleti partileştirecek bir kadrolaşma icra ettiğini, yandaş
zengin yaratarak ekonomik bir ihtilal anlamında sermaye transferini
gerçekleştirdiğini ve basının yüzde 60’ını yandaş hâle getirerek, bakiyesini de
vergi cezası ve hapislerle korkutarak elde ettiğini ifade etmiştim ve gidişatın
da Cumhurbaşkanlığının parlamenter düzen içerisindeki…
Sayın Başkan, değerli milletvekilleri beni dinleyebilecek mi?
BAŞKAN – Evet haklısınız, bir gürültü var Genel Kurulda. 
Değerli milletvekilleri, lütfen Hatibi takip edelim. 
FARUK BAL (Devamla) – …Cumhurbaşkanlığının parlamenter demokratik
sistemde yetkisiz ve sorumsuz olmasına rağmen aşırı bir yetkiyle donatılmasının
ve Anayasa Mahkemesinin işlevsiz hâle getirilerek yandaş bir yargı kurumu
hâline getirilmesiyle diktaya gidişi anlatmıştım. Bunların içerisinde iki tane
sorum cevapsız kalmıştı. Şimdi, bu iki soruyu, sorunun cevabını vermek üzere
huzurunuzdayım. 
Değerli arkadaşlar, bu iki sorunun cevabı, son üç Anayasa
Mahkemesi üyesinin Sayın Cumhurbaşkanı tarafından seçilirken milimetrik hesabın
dikkate alınması açısından son derece önemlidir. Sayın Cumhurbaşkanı bu Anayasa
Mahkemesinin yandaş yargı kurumu hâline getirilmesine kendileri de önem
vermektedir ki, önce Yargıtay, Askerî Yargıtaydan
gelecek olan asıl üyenin önüne 2 tane yedek üyeyi kıdemli hâle getirebilmek
üzere, otuz bir günlük bürokratik deneyiminden Anayasa Mahkemesinin istifade
edeceğine inandığı Sayın Alparslan Altan’ı atamıştır. 
Alparslan Altan kimdir? Alparslan Altan Anayasa Mahkemesinde raportördür. Raportörlerin Yargıtaydaki
tetkik hâkimi, Danıştaydaki tetkik hâkimi, Adalet
Bakanlığındaki tetkik hâkiminden teknik açısından bir farkı yoktur.
Dolayısıyla burada çok fazlaca Anayasa Mahkemesine katkısı olması ihtimali
bulunmayan Sayın Alparslan Altan otuz bir gün Denizcilik Müsteşar
Yardımcılığında ne gibi bir deneyime sahip oldu ki, Anayasa Mahkemesine bu
deneyimini aktarabilecektir? Böyle bir deneyim yok. O zaman Anayasa Mahkemesi
yandaş bir yargıç ile yandaş bir yargı kurumu hâline getirilmek istenmektedir.
Buna da ilk önce birinci yedek verilmek suretiyle -belli ki bir yandaş yargıç-
daha sonra seçilecek hâkimden kıdemli hâle getiriliyor. Burhan Üstün, ikinci
yedek hâkim. 
Değerli arkadaşlarım, ilk seçilen, Yargıtayın
ilk seçiminde ortaya çıkan isim Ramazan Özkepir.
Sayın Ramazan Özkepir teamüllere göre Sayın
Cumhurbaşkanının Yargıtayın iradesini dikkate alarak
ataması gereken kişidir, bunu atamıyor. İkinci kişi Kemalettin
Yüksel. Onu ataması gerekiyor, onu da atamıyor. Üçüncü kişi yani bir yandaş yargıcı
Anayasa Mahkemesine üye olarak atıyor, yedek üye. 
Bunların törenleri yapıldıktan sonra asil üyeyi atıyor ki Anayasa
Mahkemesinin kıdem meselesini de milimetrik bir hesapla tanzim etmiş oluyor.
Bu, kanı kanla yıkamaktır.
MEHMET ŞANDIR (Mersin) – Suçüstü yakalanmıştır.
FARUK BAL (Devamla) – Siz 2 oy, 4 oy alarak rektörlüğe atama yaptı
diye Sayın Cumhurbaşkanı Necdet Sezer’i eleştirirken ne kadar haklıysanız, bunu
yapan Sayın Gül’ü eleştirmemekte o kadar haksızsınız. Kan kanla yıkanmaz
değerli milletvekilleri, burası adalettir. Adalette, makulde ve sağduyuda
buluşmaz iseniz yaratacağınız korku imparatorluğu ilk önce sizin başınıza
göçer. 
Değerli milletvekilleri, işte bunu niçin yapıyorsunuz? Hîni hacette -inşallah lazım olacak size adalet- Yüce
Divana gittiğinizde o yandaş yargı kurumunun himayesine mazhar olmak için bunu
yapıyorsunuz.
Bunu yapmanızın ikinci sebebi de…
(Mikrofon otomatik cihaz tarafından kapatıldı) 
BAŞKAN – Sayın Bal, konuşmanızı tamamlayın lütfen, bir dakika ek
süre veriyorum.
FARUK BAL (Devamla) – Tamam efendim. 
“Niçin?” sorusuna ikinci cevap ise… Diyorduk ki: “PKK terör
açılımına adım atıyorsunuz.” Bizi, siz, niyet okumakla suçladınız. Bakalım
Sayın Başbakanın niyeti neymiş? 17 Nisan 2010, Kanal 24 televizyonunda Açık
Görüş programında Sayın Başbakan diyor ki, bizim dediğimizin aynısını diyerek:
“Anayasa değişikliği önerimiz açılım projemizin, Millî Birlik ve Kardeşlik
Projemizin önemli bir parçasıdır.” Tabii, bu isim tashihi, burada aslı PKK
terör mücadelesidir.
AHMET YENİ (Samsun) – PKK’yla ne alakası var!
FARUK BAL (Devamla) – Devam ediyor: “Açılım kapsamında atacağımız
adımların önünü açıyor, altyapısını hazırlıyor.” Bu, Habur’un
altyapısını hazırlamak kadar vahim, millî bütünlüğü, bin yıllık kardeşliği
bozacak adımların ilk adımıdır. Dolayısıyla, değerli milletvekilleri, bu
Anayasa değişikliği ateşle oynamaktır.
(Mikrofon otomatik cihaz tarafından kapatıldı) 
FARUK BAL (Devamla) – Ateşle oynamak ne size ne de bu millete
hiçbir fayda getirmeyecektir diyor, yüce heyeti saygıyla selamlıyorum. (MHP
sıralarından alkışlar) 
BAŞKAN – Sayın Bal teşekkür ederiz, eksik olmayın. 
BEKİR BOZDAĞ (Yozgat) – Sayın Başkan… Sayın Başkan…
BAŞKAN – Şimdi, bir saniye… 
Değerli arkadaşlarım, dün burada bir konu tartışılırken şöyle bir
gerçek ortaya çıkmıştı: “Burada bulunmayan, kendilerini savunma imkânına sahip
olmayan kişileri isim vererek burada eleştirmeyelim.” diye bir temennimiz
ortaya çıkmıştı. Ben grup başkan vekili arkadaşlarımızın da “Böyle yapalım.”
şeklinde bir izlenimi ortaya koyduklarını biliyorum. 
Şimdi, Sayın Bal, bir yüksek yargı organına atanan isimlerle
ilgili burada birtakım açıklamalar yaptı. Bunlar pek uygun olmuyor Sayın Bal,
hiç uygun olmuyor. Bakın, burada böyle… (CHP ve MHP sıralarından gürültüler) 
MEHMET ŞANDIR (Mersin) – Sayın Başkan ama bir olayın…
BAŞKAN - Efendim, dün siz bunu eleştirdiniz. Sayın Şandır, ben
gayet iyi hatırlıyorum, “Bunu yapmayalım.” diye eleştirdiniz. Ben de şimdi onu
hatırlatıyorum yapmayalım diye. 
MEHMET ŞANDIR (Mersin) – Efendim, mesele Sayın Cumhurbaşkanı
değil.
BAŞKAN - Efendim, yapmayalım. Burada olmayan, kendilerini
savunamayan… Onlara birtakım isnatlarda bulunarak onları töhmet altında
bırakıyoruz, doğru olmuyor, kim olursa olsun. 
ATİLLA KART (Konya) – Siz hukuksuzluğu mu savunuyorsunuz!
MEHMET ŞANDIR (Mersin) – Sayın Başkan, ama bir olayın anlatımında
olayın sahibi Sayın Cumhurbaşkanı.
BAŞKAN – Ben, Sayın Bal’ın konuşmasından aldığım izlenimi sizlerle
paylaşıyorum. Bunu yapmasak daha iyi olur diye bir temennimi sizlere ifade
ediyorum.
MEHMET ŞANDIR (Mersin) – Anladım ama yanlış düşünüyorsunuz.
FARUK BAL (Konya) – Sayın Başkan…
BAŞKAN – Efendim, buyurun.
FARUK BAL (Konya) – Zatıalinizin Meclis
Başkanı olarak benim yaptığım konuşmayı değerlendirme hakkınız var mı? Benim
söylediklerimden bir tanesi yanlış mı?
BAŞKAN – Efendim, Meclis Başkanı olarak benim, arkadaşlarımı…
FARUK BAL (Konya) – Efendim, siz benim konuşmamı sansür mü
ediyorsunuz?
BAŞKAN - … İç Tüzük’e uygun şekilde konuşmaya davet hususunda bir
görevim vardır. 
FARUK BAL (Konya) – Siz benim konuşmama sansür mü…
RASİM ÇAKIR (Edirne) – Yani senin istediğin şekilde mi konuşmamız
lazım?
BAŞKAN - Ben de bu şekilde bir değerlendirme yaptım. 
FARUK BAL (Konya) – Ben çok edepli bir şekilde konuştum. 
BAŞKAN – Bunu, sizi eleştirmek için değil… Genel bir
yaklaşımımızdı. Dün ortaya çıkan bir yaklaşımı hatırlattım. 
RASİM ÇAKIR (Edirne) – Senin hoşuna gidecek şekilde mi konuşmamız
lazım?
FARUK BAL (Konya) – Benim hangi sözüm yanlış?
BAŞKAN - Ben sizi eleştirmek için söylemedim. Lütfen oturun.
FARUK BAL (Konya) – Olur mu efendim, ismimden bahsettiniz. 
BAŞKAN – Dün de buna benzer birtakım konuşmalar oldu. Bir
arkadaşımız konuşurken sizler “Keşke bunlar olmasaydı, keşke söylenmeseydi.”
dediniz. Ben de onu hatırlatıyorum size. Lütfen…
KEMAL KILIÇDAROĞLU (İstanbul) – Sayın Başkan…
BAŞKAN - Sayın Kılıçdaroğlu, buyurun. 
KEMAL KILIÇDAROĞLU (İstanbul) – Sayın Başkan, dün yaptığımız
eleştirinin özünde şu vardı: Kürsüye çıkan hatip, bir yargıca öğretmenevinin
peşkeş çekildiğini söyledi, isim vererek. Biz de “Kendisini savunma hakkı
olmayanların burada eleştirilmesi doğru değildir.” dedik ama Sayın Bal yaptığı
açıklamada bir atama yöntemine itiraz ediyor, hülle yöntemiyle atanamayacağını
söylüyor. 
BAŞKAN – Ama birtakım arkadaşların isimleri geçiyor burada. 
MEHMET ŞANDIR (Mersin) – Bir olayı…
BAŞKAN – O nedenle, ya isimlerden bahsetmeyin…
KEMAL KILIÇDAROĞLU (İstanbul) – Eğer biz o atama yöntemini içimize
sindirirsek…
BAŞKAN – Tamam efendim, teşekkür ederim. 
BEKİR BOZDAĞ (Yozgat) – Sayın Başkan…
BAŞKAN – Sayın Bozdağ, buyurun. 
BEKİR BOZDAĞ (Yozgat) – Sayın Başkan, Sayın Hatip konuşurken Sayın
Başbakanımızın, Grup Başkanımızın ATV televizyonundaki röportajına atıf
yaparken…
MEHMET ŞANDIR (Mersin) – ATV değil, Kanal 24.
BEKİR BOZDAĞ (Yozgat) - …oradaki ifadelerinden PKK açılımı
olduğunu ve bunu da Başbakanın ifade ettiğini söyleyerek Sayın Grup
Başkanımızın söylediği ifadeleri çarpıtmıştır. Uygun görürseniz, ben bu konuda
63’e göre sataşmadan söz istiyorum. 
RASİM ÇAKIR (Edirne) – Öyle bir şey yapmadı. 
BEKİR BOZDAĞ (Yozgat) – Efendim, gerçeğe aykırı bir şekilde…
BAŞKAN – Sayın Bozdağ, aslında
düzelttiniz yani konuşmanızla aslında düzelttiniz konuyu. 
BEKİR BOZDAĞ (Yozgat) – Hayır Sayın Başkan, burada çok büyük bir
çarpıtma söz konusu olmuştur, hem Grup Başkanımıza hem de grubumuza dönük. 
RASİM ÇAKIR (Edirne) – Hayır, tam tersi…
BEKİR BOZDAĞ (Yozgat) - Uygun görürseniz, İç Tüzük gayet açık
efendim. 
BAŞKAN – Yeni bir sataşmaya mahal vermeyin. 
BEKİR BOZDAĞ (Yozgat) – Hayır, ben yeni bir sataşmaya…
BAŞKAN - Üç dakika içerisinde sadece konunun aslını
anlatacaksınız, içeriği neyse, kamuoyunu ve Genel Kurulumuzu doğru
bilgilendirme adına. Lütfen yeni bir sataşmaya mahal vermeyin. 
RASİM ÇAKIR (Edirne) – Böyle yönetim mi olur Allah aşkına?
VI.- SATAŞMALARA İLİŞKİN
KONUŞMALAR (Devam)
10.- Yozgat Milletvekili Bekir Bozdağ’ın, Konya Milletvekili Faruk Bal’ın, AK PARTİ Grubu
Başkanına sataşması nedeniyle konuşması
BEKİR BOZDAĞ (Yozgat) – Sayın Başkanım, değerli milletvekilleri;
Sayın Başbakanımız bir televizyon programında, Anayasa değişiklik teklifiyle
ilgili sorulara cevap verirken, orada sorulan bir soru üzerine, Anayasa
değişikliklerinin demokratik bir açılımı da içerdiğini ifade etti. 
Şimdi, baktığınız zaman, Anayasa’ya, bu ifadeden hareketle bunun
PKK açılımı olduğunu ifade ettiğini ifade etmek, doğrusu kabul edilebilir bir
şey değil. Nasıl bakın…
RASİM ÇAKIR (Edirne) – Sana göre demokratik açılım, bana göre
faşizm, ona göre PKK açılımı. Seninle aynı düşünmek zorunda mıyım ben?
BEKİR BOZDAĞ (Devamla) – Bakın, bu değişiklik teklifinin içindeki
hükümlere baktığınız zaman, YAŞ kararlarına karşı yargı yolu kapalı, açılıyor;
HSYK kararlarına karşı yargı yolu kapalı, açılıyor; uyarma, kınama cezasına
karşı yargı yolu kapalı, açılıyor. 
KEMAL KILIÇDAROĞLU (İstanbul) – Yargı yolu açık.
BEKİR BOZDAĞ (Devamla) – Bu, hukuk devletini, demokrasinin
standardını yükseltiyor mu? Yükseltiyor. 
Öte yandan, yine baktığınız zaman, idarenin işleyişiyle ilgili
kamu denetçisine başvurma yolu yeni bir hak olarak ihdas ediliyor. Anayasa
Mahkemesine bireysel başvuru hakkı getirilerek, haklar, hak alanı
genişletiliyor, hak arayışları çoğaltılıyor. Bu, bizim insanımızın demokratik
haklarının çoğalmasına, güçlenmesine yol açıyor.
Öte yandan, baktığınızda, siyasi partilerin, demokrasimizin,
demokratik hayatın vazgeçilmez unsuruyken, âdeta en kolay vazgeçilen unsuru
olan uygulamasını zorlaştıracak düzenlemeler getiriyor, bireysel haklar
güçlendiriliyor, toplu sözleşme tanınıyor. Baktığınız zaman bu bir yol açıyor.
Neyin yolunu açıyor? PKK terör örgütünün yolunu açmıyor, teröristlerin yolunu
açmıyor. Neyin yolunu açıyor? Hukuk devletinin yolunu açıyor, demokrasinin
yolunu açıyor, 72 milyon Türk milletinin yolunu açıyor. 
Hepinizi saygıyla selamlıyorum. (AK PARTİ sıralarından alkışlar)
MEHMET ŞANDIR (Mersin) – Sayın Başkan.
BAŞKAN – Buyurun Sayın Şandır.
MEHMET ŞANDIR (Mersin) – Sayın Başkan, grubumuzu temsilen konuşan
Sayın Faruk Bal’ın bir açıklaması üzerine, Sayın AKP grup sözcüsü, yanlış
anlamaya sebep olacak bir açıklama yaptı.
BAŞKAN – Efendim, ne sizin grubunuzu itham eden bir ifadede
bulundu…
MEHMET ŞANDIR (Mersin) – Anladım ama…
BAŞKAN – Efendim, sadece Sayın Başbakanın demokratik açılımla
kastının ne olduğunu açıkladı.
AHMET DENİZ BÖLÜKBAŞI (Ankara) – Ona mı düştü?
BAŞKAN – Efendim, grup başkan vekili grup başkanının hukukunu
savunmayacak mı? Lütfen…
BEKİR BOZDAĞ (Yozgat) – Sayın Başkan, ben ima yollu bile bir
sataşma yapmadım efendim. 
BAŞKAN – Grup Başkanıdır Sayın Erdoğan, Sayın Bozdağ
da Grup Başkan Vekilidir. 
MEHMET ŞANDIR (Mersin) – Sayın Başkanım, bizim atfetmediğimiz,
bizim kastetmediğimiz anlamlar yükleyerek bir açıklama yaptı.
BEKİR BOZDAĞ (Yozgat) – Hayır efendim.
MEHMET ŞANDIR (Mersin) – Yanlış anlaşılmasını engellemek açısından
bir açıklama yapmak istiyorum. 
BEKİR BOZDAĞ (Yozgat) – Sayın Başkanım, buradaki önergelerinde de
aynı şey var. 
BAŞKAN – Sayın Şandır, ne Sayın Bal’ın konuşmasının bir eleştirisi
yapıldı, ne size bir bühtanda bulunuldu, sadece falanı kastetmiş dedi, bir
açıklama yaptı. Ben burada hiçbir sataşma görmüyorum gerçekten. 
MEHMET ŞANDIR (Mersin) – Sataşma anlamında söylemiyorum, yanlış
anlamaya meydan vermemesi için…
BAŞKAN – Doğru bilgilendirme adına… Ama çok kısa olarak lütfen.
Lütfen… Hiçbir tartışmaya girmeyelim. 
VII.- AÇIKLAMALAR (Devam)
7.- Mersin Milletvekili Mehmet Şandır’ın, Yozgat Milletvekili Bekir Bozdağ’ın,
grup sözcüleri Faruk Bal’ın konuşmasını farklı yorumlamasına ilişkin açıklaması
MEHMET ŞANDIR (Mersin) – Sayın Başkan, değerli milletvekilleri;
Sayın Başbakanın demokratik açılım veya “Millî Birlik ve Kardeşlik Projesi”
olarak ifade ettiği hadiseyi biz başından bu yana bir yıkım projesi olarak
ifade ediyoruz. “Eğer sorunları etnik kimliği özne yaparak tartışırsanız, bu
toplumu ayrıştırırsınız, ileri zaman içerisinde de bir yıkıma dönüşür, bu
ülkeyi parçalarsınız.” diye bir iddia ortaya koyuyoruz ve bunun arkasındayız.
Bu projeyi siz nasıl değer-lendirirseniz
değerlendiriniz, bu gizli bir itham, iftira falan değil. Biz baştan bu yana
diyoruz ki: Siz etnik kimlikler üzerinde bir ayrışmaya sebep olacak bir proje
başlatıyorsunuz ve bu toplumu etnik temelde ayrıştırıyorsunuz. Bu proje oraya
ulaşır. Dolayısıyla biz, siz demokratik açılım da deseniz, Millî Birlik ve
Kardeşlik Projesi de deseniz bu projenin PKK’nın isteklerini siyaset üreterek
çözmek projesi olarak…
BAŞKAN – Sayın Şandır, bakın, ne için söz istediniz, ne
söylüyorsunuz. 
MEHMET ŞANDIR (Devamla) – Efendim, şu…
BAŞKAN – Sayın Şandır, ne için söz istediniz, neler söylüyorsunuz!
Lütfen… Lütfen efendim…
MEHMET ŞANDIR (Devamla) – Sayın Başkanım, bitiriyorum. 
BAŞKAN - Ben size bunun için söz vermedim, lütfen, kesiniz. 
MEHMET ŞANDIR (Devamla) – Efendim, bitiriyorum. Tamam efendim.
BAŞKAN - Yerinize oturur musunuz. Lütfen… İstismar ediyorsunuz, benim iyi niyetimi istismar
ediyorsunuz. (MHP sıralarından sıra kapaklarına vurmalar) Lütfen oturun
yerinize. Lütfen oturunuz. Lütfen oturunuz yerinize. (MHP sıralarından sıra
kapaklarına vurmalar) 
OKTAY VURAL (İzmir) – Sayın Başkan, buyurun, siz konuşun!
MEHMET ŞANDIR (Devamla) – Bitiriyorum Sayın Başkan.
BAŞKAN – Hayır, vermiyorum, oturun yerinize. Lütfen yerinize
oturun. 
MEHMET ŞANDIR (Devamla) – Sayın Başkan…
BAŞKAN - Vermiyorum efendim. Vermiyorum efendim.
Birleşime beş dakika ara veriyorum. 
Kapanma Saati: 22.05

SEKİZİNCİ OTURUM
Açılma Saati: 22.13
BAŞKAN: Mehmet Ali ŞAHİN 
KÂTİP ÜYELER: Gülşen ORHAN (Van),
Yusuf COŞKUN (Bingöl)
BAŞKAN – Sayın milletvekilleri, Türkiye Büyük Millet Meclisinin
94’üncü Birleşiminin Sekizinci Oturumunu açıyorum.
497 sıra sayılı Kanun Teklifi’nin görüşmelerine kaldığımız yerden
devam edeceğiz. 
Komisyon? Yerinde.
Hükûmet? Yerinde.
MEHMET ŞANDIR (Mersin) – Sayın Başkanım, sözümü kestiniz ve sizin
güveninizi suistimal etmekle suçladınız. Ben bunu
kabul etmiyorum efendim.
BAŞKAN – Bakın Sayın Şandır, ben, size, bir sataşma olmadığı
hâlde, “Sadece bir açıklama yapacağım.” diye söz verdim. Bu benim iyi niyetimi
gösteriyor ama istismar ediyorsunuz iyi niyetimi. (MHP sıralarından gürültüler)
MEHMET ŞANDIR (Mersin) – Sayın Başkanım, cümlemi bir tamamlayayım
ama müsaade edin.
BAŞKAN – Lütfen…
MEHMET ŞANDIR (Mersin) – Ben burada cümlemi tamamladıktan sonra bu
değerlendirmeyi yapsaydınız o sizin takdirinizdi, bir şey demem ama cümlemi
tamamlatmadınız. Ne diyeceğimi bilmiyorsunuz.
BAŞKAN – Nasıl efendim? Anlattınız.
MEHMET ŞANDIR (Mersin) – Hayır efendim, benim daha verilen sürem
de tamamlanmamış, cümlem de tamamlanmamış. Ben sizin güveninizi suistimal etmeyi asla kabul etmiyorum.
BAŞKAN – Lütfen efendim, hayır. Ben size ortada bir sataşma yokken
söz verdim. 
OKTAY VURAL (İzmir) – Sayın Başkan…
MEHMET ŞANDIR (Mersin) – Biz sizinle beraber çalışıyoruz. 
BAŞKAN – Gayet tabii.
MEHMET ŞANDIR (Mersin) – Siz bunu bana nasıl atfedebilirsiniz?
Bunu asla hiç kabul etmem Sayın Başkan. Gerçekten deminden bu yana yaptığınız
tarafsızlık…
BAŞKAN – İç Tüzük’e göre söz verme gibi bir sorumluluğum olmadığı
hâlde siz sadece “Evet, sataşma yok ama bir açıklama yapacağım.” dediğiniz için
size söz verdim…
MEHMET ŞANDIR (Mersin) – Ama müsaade etmediniz efendim açıklamama.
BAŞKAN - …ama siz, Sayın Bal’ın iddialarını, Sayın Bozdağ’ın cevap verdiği iddialarını gelip tekrar
ediyorsunuz.
MEHMET ŞANDIR (Mersin) – Efendim, açıklamamı tamamlamama müsaade
etmediniz.
BAŞKAN - Lütfen efendim, lütfen… 
Zaten biraz sonra, 72’ye göre önergenizde tekrar ettiklerinizi,
orada söylediklerinizi gidip kürsüde söylüyorsunuz. (MHP sıralarından
gürültüler)
OKTAY VURAL (İzmir) – İsterseniz konuşmayalım bundan sonra. 
BAŞKAN - Efendim, lütfen ya... 
OKTAY VURAL (İzmir) – Sayın Başkan…
BAŞKAN - Lütfen… 
MEHMET ŞANDIR (Mersin) – Efendim, müsaade edin sözümü tamamlayayım.
BAŞKAN - Lütfen… Lütfen…
OKTAY VURAL (İzmir) – Sayın Başkan, bu kürsü milletin kürsüsüdür. 
BAŞKAN - Gayet tabii milletin kürsüsü. 
OKTAY VURAL (İzmir) – Burada milletin sesini kesemezsiniz. Siz
milletin sesini burada kesemezsiniz keyfî olarak. Ne hakla kesiyorsunuz
sözümüzü? Biz burada milleti temsil ediyoruz. 
BAŞKAN - Ben iyi niyetimi göstererek bir konuda söz verdim, o
konuda konuşmadığı için kestim. (MHP sıralarından gürültüler)
OKTAY VURAL (İzmir) – Siz milletin sesini nasıl kesersiniz?
BAŞKAN - Evet, kestim efendim. 
OKTAY VURAL (İzmir) – Nasıl kesersiniz?
BAŞKAN - Kestim. 
MEHMET ŞANDIR (Mersin) – Sayın Başkan, sözümü tamamlamam lazım. 
OKTAY VURAL (İzmir) – Sayın Başkan, siz…
BAŞKAN - İç Tüzük’e göre…
OKTAY VURAL (İzmir) – Evet, nedir? İç Tüzük’e göre neymiş?
Bakalım.
BAŞKAN – “Başkanın söz kesmesi…”
OKTAY VURAL (İzmir) – Neymiş İç Tüzük’e göre? Söyleyin bakalım.
KEMAL KILIÇDAROĞLU (İstanbul) – Bu İç Tüzük’te başka bir madde yok
mu Sayın Başkan?
BAŞKAN - Efendim…
OKTAY VURAL (İzmir) – İç Tüzük’ün, ilk gün, ne olduğunu anlattım
burada.
BAŞKAN - Söz verdiğim konunun dışında konuşursa İç Tüzük’e göre
hatibin sözünü kesebilirim.
OKTAY VURAL (İzmir) – Hangi konuda? Hayır
efendim, yapamazsınız.
BAŞKAN - Evet, böyle bir yetkim var efendim. Lütfen… 
OKTAY VURAL (İzmir) – Gösterin, İç Tüzük’ün hangi maddesinde var?
Söyleyin bakayım.
BAŞKAN - 66’ncı maddede var, kestim efendim. 
OKTAY VURAL (İzmir) – Sayın Başkanım…
BAŞKAN - Benimle tartışmayın, lütfen. Lütfen tartışmayın. (MHP
sıralarından gürültüler)
OKTAY VURAL (İzmir) – Efendim, 64’üncü maddeye göre siz taraf
olduğunuzu belirttiniz ve 64’te diyor ki: “Asıl konu görüşülürken hiçbir
suretle görüşünü açıklayamaz.” Siz şu anda Anayasa’yla ilgili görüşünüzü
açıklayarak İç Tüzük’ü ihlal ettiniz. 
BAŞKAN - Hayır, hiçbir görüş açıklamadım. Hayır, hiçbir görüş
açıklamadım. 
OKTAY VURAL (İzmir) – Dolayısıyla, oyunuzu da belirttiniz.
BAŞKAN - Hayır. 
OKTAY VURAL (İzmir) – Oyunuzu da belirtiniz. 
BAŞKAN - Hiçbir görüş açıklamadım. 
OKTAY VURAL (İzmir) – Biz Anayasa değişikliğinin PKK açılımı
olduğunu söylüyoruz, siz oradan cevap veriyorsunuz. 
BAŞKAN - Sayın Vural, yerinize oturur musunuz lütfen. 
OKTAY VURAL (İzmir) – Sözünü kesemezsiniz. 
BAŞKAN - Yerinize oturur musunuz lütfen. Lütfen oturun. Lütfen
oturun efendim. Lütfen… Müzakerelere devam edeceğiz. 
OKTAY VURAL (İzmir) – Hayır efendim, devam edemezsiniz. 
BAŞKAN - Lütfen oturun. Lütfen… 
OKTAY VURAL (İzmir) – Tutumunuz hakkında söz istiyorum. 
BAŞKAN - Peki, tutumum hakkında söz istiyorsunuz. 
Evet, iki lehte, iki aleyhte arkadaşa söz vereceğim. 
Buyurun.
BEKİR BOZDAĞ (Yozgat) – Lehte.
KAMER GENÇ (Tunceli) – Aleyhte.
OKTAY VURAL (İzmir) – Aleyhte.
MEHMET ŞANDIR (Mersin) – Aleyhte.
BAŞKAN - Peki, madem tutumum hakkında söz istediniz. 
Aleyhte mi efendim? 
OKTAY VURAL (İzmir) – Evet. 
BAŞKAN - Aleyhte kim? 
Sayın Şandır, aleyhte. 
Hanginiz konuşacaksınız efendim?
Buyurun Sayın Şandır. (MHP sıralarından alkışlar)
Üç dakika süre veriyorum efendim.
KAMER GENÇ (Tunceli) – Yazdınız mı? Ben de aleyhte söz istedim.
OKTAY VURAL (İzmir) – Aleyhte istemiştim ben. 
SIRRI SAKIK (Muş) – Sayın Başkan, ben de istiyorum.
BAŞKAN – Aleyhte mi efendim?
SIRRI SAKIK (Muş) – Evet.
BAŞKAN – Aleyhte Sayın Sırrı Sakık.
Efendim, buyurun Sayın Şandır. 
OKTAY VURAL (İzmir) – Sayın Başkan, ben istemiştim. Sayın Başkan…
X.- USUL HAKKINDA GÖRÜŞMELER
(Devam)
2.- Hatip kürsüde konuşurken
birleşime ara vererek hatibin süresi bitmeden sözünün kesilmesi ve yeni
oturumda hatibin sözlerini tamamlamak istemesine rağmen, buna imkân tanımaması
ile asıl konu görüşülürken Oturum Başkanının görüşünü açıklayıp
açıklayamayacağı hakkında
MEHMET ŞANDIR (Mersin) – Sayın Başkanım…
OKTAY VURAL (İzmir) - Beni görmezlikten geliyorsun! İsterseniz
tayin edin. 
BAŞKAN – Efendim, ikinizden biriniz işaret ettiniz ya.
OKTAY VURAL (İzmir) – İsterseniz Bakanlar Kurulu üyelerine verin!
BAŞKAN – Lütfen… Lütfen…
KAMER GENÇ (Tunceli) – Keyfî yönetimin hakkında ben de aleyhte söz
istiyorum. 
MEHMET ŞANDIR (Devamla) – Sayın Başkanım, süreyi yeniden başlatır
mısınız efendim. 
BAŞKAN – Buyurun efendim. Tabii, başlattık efendim, buyurun. 
KAMER GENÇ (Tunceli) – Yahu, bana söz verdiniz mi vermediniz mi? 
MEHMET ŞANDIR (Devamla) – Süreyi yeniden başlattınız mı?
BAŞKAN – Aleyhte söz istediniz. 
MEHMET ŞANDIR (Devamla) – Başlatın ama yeniden. Ben…
BAŞKAN – Tekrar baştan alıyoruz efendim. 
MEHMET ŞANDIR (Devamla) – Sayın Başkanım… Sayın Başkanım… 
KAMER GENÇ (Tunceli) - Mehmet Ali Bey, söz verdiniz mi bana
aleyhte? Ben de söz istiyorum. 
MEHMET SALİH ERDOĞAN (Denizli) – Geç kaldın, geç. 
BEKİR BOZDAĞ (Yozgat) – Sayın Başkan, ben de lehte söz istedim. 
BAŞKAN – Sırrı Sakık’a aleyhte söz
verdim. Lehte sizler istediniz. Tamam, peki.
KAMER GENÇ (Tunceli) – Ben aleyhte söz istiyorum. Yahu senin
kulağın duymuyor mu Başkan! Kulağın duymuyor mu!
BAŞKAN – Efendim, lütfen…
MEHMET ŞANDIR (Devamla) – Sayın Başkanım, ama sessizliği temin
etmezseniz konuşamıyorum.
KAMER GENÇ (Tunceli) – Kulağın duymuyor mu!
BAŞKAN – Efendim, bitti. 
KAMER GENÇ (Tunceli) – Duymuyor mu kulağın!
BAŞKAN - 2 aleyhte, 2 lehte kişiye söz verdim. 5’inci bir kişiye
veremiyorum biliyorsunuz.
KAMER GENÇ (Tunceli) – Ben aleyhte istedim. Başka var mı?
BAŞKAN – Efendim, verdim, aleyhte verdim. 
KAMER GENÇ (Tunceli) – Kim bu ikinci aleyhte? Kim bu aleyhte
isteyen?
BAŞKAN – Efendim, aleyhte Sayın Sakık
aldı. 
KAMER GENÇ (Tunceli) - Yahu kulağın duymuyorsa söyle!
BAŞKAN – Sayın Şandır’a aleyhte verdim.
KAMER GENÇ (Tunceli) – Evet.
BAŞKAN – Siz de istemiş miydiniz? 
KAMER GENÇ (Tunceli) – Ben de istedim.
BAŞKAN – Hayır.
Sayın Vural, siz istemiş miydiniz?
OKTAY VURAL (İzmir) – Evet.
MUSTAFA ELİTAŞ (Kayseri) – Cevap vermedi Sayın Başkan. 
BAŞKAN – Ama sizden önce Sayın Sakık
istedi, Sayın Sırrı Sakık’ın talebi var. Lehte de
Sayın Bekir Bozdağ ile Mustafa Elitaş.
Tamam efendim, bitti. 
Buyurun. 
MEHMET ŞANDIR (Devamla) – Sayın Başkanım, ben, Milliyetçi Hareket
Partisi Grup Başkan Vekiliyim ve tüm diğer grup başkan vekilleriyle beraber,
sizinle birlikte bu Meclisi yönetiyoruz. Siz bana şu ithamı yapamazsınız:
Güveninizi suistimal ettiğim iddiasıyla veya
ithamıyla beni suçlayamazsınız, buna hakkınız yok. Ben, burada bir konuyla
ilgili yanlış anlaşılmaması için açıklama yapmak üzere geldim ama cümlemin
ortasında kestiniz; ne açıklayacağımı bilmeden, sonucun nereye varacağını
bilmeden sözümü kestiniz ve dediniz ki: “Yerinize oturunuz, güvenimi suistimal ettiniz.” Buna hakkınız yok. Bakın, sabahtan bu
yana taraflı olmakla suçlanıyorsunuz. Ben bundan üzüntü duyuyorum ve
katılmamaya çalışıyorum ama bu tavrınızı ne yapacağız, bunu anlamakta
zorlanıyorum. Ne gerek var bu tartışmalara? 
Değerli Başkanım, yorulduğunuzu biliyorum ama bunun müsebbibi
Milliyetçi Hareket Partisi değil, bunun sorumlusu AKP Grubu. (MHP sıralarından
alkışlar) Dolayısıyla, Milliyetçi Hareket Partisinin sözünü keserek bir yere
varamazsınız. 
Bizim burada söylediğimiz, her defasında söylediğimiz, bu sizin
“demokratik açılım” dediğiniz hadiseye biz “PKK’nın isteklerine siyaset üretmek
açılımı” diyoruz. (AK PARTİ sıralarından “Yalan bu, yalan!” sesi, gürültüler)
Şimdi, yalan veya doğru… 
BAŞKAN – Lütfen müdahale etmeyin efendim. 
MEHMET ŞANDIR (Devamla) – …ama bakınız, size bir şey söylüyorum:
Sayın Başbakan -Sayın Faruk Bal da bunu söylüyor- diyor ki: “Bizim bu Anayasa
değişikliğimiz işte bu projenin devamıdır.” Biz de bunu ifade ediyoruz. Bunun
ifadesinden niye rahatsızlık duyuyorsunuz?
OKTAY VURAL (İzmir) – Açılımdan rahatsız arkadaşlar!
MEHMET ŞANDIR (Devamla) - Ve çok üzüntüyle ifade ediyorum: Sayın
Bakan, bunun neresinde ayıp var, bunu izah etmeleri lazım. Gerçekten sizin bu
tavrınızı ben de yadırgıyorum, üzüntüyle karşılıyorum ve Meclisimiz açısından
bir talihsizlik olarak değerlendiriyorum. Bu tavrınızı değiştirmenizi tavsiye
ediyorum. 
Teşekkür ediyorum efendim. Ben sözümü nerede bitireceğimi bilirim.
Bir daha sözümü lütfen kesmeyiniz efendim. 
Teşekkür ederim. (MHP sıralarından alkışlar)
BAŞKAN – Peki Sayın Şandır, ben de teşekkür ederim. 
Sayın Bozdağ, buyurun. 
BEKİR BOZDAĞ (Yozgat) – Sayın Başkan, değerli milletvekilleri;
açılan usul tartışmasında Başkanlık Divanının tutumu lehinde söz aldım. Bu
vesileyle hepinizi saygıyla selamlıyorum.
Kürsüde konuşan hatipler İç Tüzük’te yer alan hususlara uymadığı
zaman neler yapılması gerektiğini İç Tüzük düzenliyor. Baktığımız zaman, İç
Tüzük, madde 66: 
“Kürsüdeki üyenin sözü ancak Başkan tarafından, kendisini İçtüzüğe
uymaya ve konudan ayrılmamaya davet etmek için kesilebilir. 
İki defa yapılan davete rağmen, konuya gelmeyen milletvekilinin
aynı birleşimde o konu hakkında konuşmaktan menedilmesi, Başkan tarafından
Genel Kurula teklif olunabilir.
Genel Kurul, görüşmesiz işaret oyu ile karar verir.” 
Burada çok açık bir yetki var. Meclisi yöneten sayın başkana, eğer
konuşan hatip İç Tüzük’e uymazsa, konudan ayrı konuşursa sözünü kesme yetkisini
veriyor. Eğer bunda ısrar ederse bir müeyyide düzenliyor ve bu müeyyidenin
nasıl uygulanacağını da İç Tüzük ortaya koyuyor. 
Ben, konuşmam sırasında, Sayın Başbakanımızın sözünün çarpıtılarak
Başbakanımızın ifade etmediği bir sözü onun ağzındanmış gibi takdimine karşı
çıktım ve o sözün ne anlama geldiğini burada izah ettim, o kadar. Ne ima yollu
ne de açıktan herhangi bir sataşmaya kesinlikle neden olmadım. Ayrıca Sayın
Başkan, burada Anayasa görüşmeleriyle ilgili ne Anayasa Teklifi’nin içeriğiyle
ilgili ne de başka bir konuyla ilgili şahsi görüşünü açıklamış, taraf olmuş da
değildir. Burada yapılırken görüşmeler hem oylamaların zaman zaman gizli olmadığı hem de gizliliği ihlal edildiği hem de
başka birtakım şekillerde ifade edilen sözlerin ne maksatla söylendiğini biz
gayet iyi biliyoruz. Hangi yere mektup olduğunu da iyi biliyoruz ama bir şeyi
de biliyoruz: Burada devam eden Anayasa Değişiklik Teklifi’nin görüşülmesi hem
Anayasa’ya hem de İç Tüzük’e uygun devam etmektedir. Meclis Başkanının tutumu
da İç Tüzük ve Anayasa’ya uygundur diyor, hepinizi saygıyla selamlıyorum. (AK
PARTİ sıralarından alkışlar)
BAŞKAN – Sayın Sakık, buyurun efendim.
OKTAY VURAL (İzmir) – Sayın Başkan…
BAŞKAN – Sayın Yıldız, efendim.
Buyurun.
OKTAY VURAL (İzmir) – Bir dakika… Bir dakika efendim… Bir dakika…
Açtığınız anda ilk aleyhte söz isteyen benim. Dolayısıyla…
MUSTAFA ELİTAŞ (Kayseri) – Sayın Şandır’a
devrettiniz.
OKTAY VURAL (İzmir) – Hayır efendim, hayır, öyle bir devir yok.
Siz avukat mısınız?
BAŞKAN – Efendim ben “Hanginiz?” dedim, Sayın Şandır’ı
işaret ettiniz.
OKTAY VURAL (İzmir) – Hayır efendim, ben “Aleyhte söz istiyorum.”
dedim, siz verdiniz buraya sözü Sayın Başkan.
BAŞKAN – Lütfen efendim… Lütfen efendim…
OKTAY VURAL (İzmir) – Bakın, daha önce de oldu. Tutanakları
getiriniz, benim söz talebim vardır.
BAŞKAN – Peki, tutanakları getiririm. Ben öyle anladım. Eğer
tutanaklar aksini gösterirse özür dilerim.
OKTAY VURAL (İzmir) – Sayın Başkan, ben İç Tüzük’e göre sözümü istedim. Daha önce de yaptınız bunu,
daha önce de yaptınız ve maalesef yanlış yaptığınızı itiraf ettiniz. Bir Başkan
olarak, sürekli olarak yanlış yapan bir Başkan olarak Türkiye Büyük Millet
Meclisinin tarihinde anılmamanızı tavsiye ederim. Yapmanız gereken iş şudur:
Benim bu söz talebimle ilgili tutanağı alacaksınız, eğer bu söz talebim yok ise sözü verebilirsiniz
ama varsa İç Tüzük’e göre davranacaksınız. 
BAŞKAN - Gayet tabii… Tamam, oturun. (MHP sıralarından gürültüler)
Efendim, gelsin zabıtlar… Bir dakika… Bir bakayım, bilmiyorum.
OKTAY VURAL (İzmir) – Efendim, konuştuktan sonra olmaz!
BAŞKAN – Efendim, siz ikiniz aynı anda söz istediniz. 
OKTAY VURAL (İzmir) - Size teslim olacak irademiz yok bizim,
teslim olacak da değiliz.
BAŞKAN – Lütfen efendim, böyle konuşmayın. Lütfen…
ABDÜLHADİ KAHYA (Hatay) – Şov yapma!
OKTAY VURAL (İzmir) – Sayın Başkan, söz hakkımı vereceksiniz! 
BAŞKAN – Sayın Vural, bir saniye… İkiniz söz istediniz, aleyhe söz
istediniz…
OKTAY VURAL (İzmir) – Hayır efendim. Ben aleyhte söz istedim. (AK
PARTİ sıralarından gürültüler)
BAŞKAN – …ben de Şandır’a verdim.
OKTAY VURAL (İzmir) - Ben aleyhte söz istedim. Siz kendiniz
birilerine söz verdiniz. Ben kendim söz istedim. Tutanakta, burada var. 
BAŞKAN – Bakarız efendim tutanaklara.
OKTAY VURAL (İzmir) – Yanlış yaptıktan sonra düzeltmeniz bir şey
ifade etmez.
BAŞKAN – Efendim, tutanakları getirtiriz, bakarız. 
OKTAY VURAL (İzmir) – Sayın Başkan, tutanaklara bakın lütfen.
BAŞKAN – Peki, efendim.
Tutanaklar gelsin Sayın Yıldız, tutanaklardan sonra değerlendirme
yapıp kime söz vereceğimi tayin edeceğim. 
Beş dakika birleşime ara veriyorum. 
Kapanma Saati: 22.26 

DOKUZUNCU OTURUM
Açılma Saati: 22.48
BAŞKAN: Mehmet Ali ŞAHİN 
KÂTİP ÜYELER: Gülşen ORHAN (Van),
Harun TÜFEKCİ (Konya)
BAŞKAN – Sayın milletvekilleri, Türkiye Büyük Millet Meclisinin
94’üncü Birleşiminin Dokuzuncu Oturumunu açıyorum.
Bir önceki oturumda usul tartışması hakkında aleyhte Sayın Mehmet Şandır’a, lehte de Sayın Bekir Bozdağ’a
söz vermiştim. 
Tutanakları getirttim: “İki lehte, iki aleyhte arkadaşa söz
vereceğim. Buyurun…” demişim. Bekir Bazdoğ lehte,
Kamer Genç aleyhte, Oktay Vural aleyhte, Mehmet Şandır aleyhte. Aşağıda diyorum
ki: “Hanginiz konuşacaksınız?” Sayın Şandır “Ben konuşacağım.” diyor. Üç tane
aleyhte var, ilk sırada, çünkü oradan bağırdığı için zabıtlara geçmiş Sayın
Genç, onu ben daha sonra tespit ettim. Aslında aleyhte ilk sözü benim Sayın
Kamer Genç’e vermem lazım bu zabıtlara göre. 
MEHMET ŞANDIR (Mersin) – Sayın Başkanım, ama,
yani…
BAŞKAN – Size aleyhte verdim, dolayısıyla Kamer Genç’e şimdi
verirsem iki aleyhte dolmuş oluyor. 
MEHMET ŞANDIR (Mersin) – Sayın Başkanım, doğmuş hakkını
devretmedi. 
OKTAY VURAL (İzmir) – Sayın Başkanım, ben devretmedim. Ben
istedim. 
BAŞKAN – Tamam, bakın size sormuşum diyorum ki…
OKTAY VURAL (İzmir) – Kamer Genç’in istediğinden de haberdar
değildim. Eğer o önceliği varsa, bu durumda benim devretmiş olmamı kabul
ediyorum, o zaman kim öndeyse ona verin. Bizim ilave bir isteğimiz yok. 
BAŞKAN – Efendim “Hanginiz konuşacaksınız efendim?” diyorum, Sayın
Şandır…
RIDVAN YALÇIN (Ordu) – Efendim, ikisi birden konuşamıyorlar mı? 
BAŞKAN – Ben ikinizi aleyhte konuşturursam Sayın Kamer Genç’e
nasıl üçüncü olarak söz vereceğim efendim? 
OKTAY VURAL (İzmir) – İkimiz de konuşabiliriz efendim, ikimiz de
konuşabiliriz.
BAŞKAN – Aynı anda!
OKTAY VURAL (İzmir) – Evet. Allah Allah! 
BAŞKAN – Ama sizden önce Sayın Genç var. 
OKTAY VURAL (İzmir) – Ama siz söylemediniz ki, ben ne bileyim?
Yani, onu ben ne bileyim? Bakın Kamer Genç olmasına rağmen, başka
milletvekiline verdiniz, onu bile atladınız. Yani sizin bilmediğinizi ben
nereden bileyim?!
BAŞKAN – Evet, ben Genç’i daha sonradan tespit ettim. 
Şimdi, zabıtlara bağlı olarak, bir lehte konuşuldu, bir aleyhte
konuşuldu. Şimdi Sayın Kamer Genç’in hakkıdır ilk aleyhte konuşma.
Sayın Genç, buyurun. 
OKTAY VURAL (İzmir) – Yoruldunuz, isterseniz dinlenin de oylama
sırasında gelirsiniz.
BAŞKAN – Zabıtlara dayandık. Efendim, hepiniz aynı anda
söylüyorsunuz. Aslında yazılı olarak bana göndermeniz lazım ki burada düzgün
işlesin işler. 
OKTAY VURAL (İzmir) – Siz görüşünüzü açıkladınız Sayın Başkan,
gizli oylamayı bile ihlal ettiniz.
BAŞKAN – Sayın Genç, usul tartışması aleyhinde söz istediniz. Üç
dakika süre vermiştim diğer arkadaşlarımıza, size de üç dakika süre veriyorum.
Buyurun.
KAMER GENÇ (Tunceli) – Sayın Başkan, değerli milletvekilleri;
Türkiye Büyük Millet Meclisi yüce bir kurumdur. Bu yüce kurumun yüceliğini
artıran bu Başkanlık Makamında oturan insanların tarafsız, bilgili ve bu
yüceliği artıracak davranış biçimleriyle mümkündür. Şimdi burada dört tane
Meclis başkan vekili arkadaşlarımız var, hepsine de ayrı ayrı
saygı duyuyorum. Anayasa görüşmelerinin birinci turu önemli değil. Birinci
turda ret de edilse önemli olan ikinci turdur. İkinci turda eğer 330 oyun
altına düşerse Anayasa görüşmeleri o zaman maddeler düşer. Birinci turda düşse
de önemli değil. 
Şimdi, Mehmet Ali Bey çok ısrarla çıkıyor, bu Meclisi yönetmeye
çalışıyor. Bakın, Türkiye Cumhuriyeti devleti kurulduğundan beri Meclis
başkanlarının bir ağırlığı var. Onlar çok istisnai zamanlarda bu Meclisin
Başkanlığını yönetirler, işte bütçede yönetirler, gensoruda yönetirler, Hükûmetin güven oylamasında yönetirler ve Anayasa’nın
değiştirilmesiyle ilgili konularda da birinci görüşmeyi yönetirler. Ondan
sonra, hakikaten çok saygıdeğer başkan vekili arkadaşlarımız var. Başkan
vekillerimizin arasında da çok saygıdeğer iki tane hanımefendi başkan
vekillerimiz var. Şimdi, mesele burada Meclisi gererek birtakım insanlara “Yahu
işte ben senin emirlerini uyguluyorum, merak etme, kim ne derse desin ben bunu
yaparım.” anlayışı bu Meclise yakışmaz arkadaşlar. Bunun için, Mehmet Ali Bey
bu Meclisi yönetecek kapasitede değil, vallahi değil, billahi değil. (AK PARTİ
sıralarından gürültüler) 
Bakın, dün ben burada sataşmadan söz istedim arkadaşlar. Diyor ki,
bakın… Ben sataşmadan söz istiyorum; “Ben…” diyor “…size, hatamı anladım,
yanlış mı söyledim, özür dileyin diye söz verdim.” diyor, bakın. Ben sataşmadan
söz istedim, böyle bir şey çıkmadı ağzımdan. Ben buraya söz istedim sataşmadan,
daha konuşmadan sesimi kesti. 
Arkadaşlar, bakın… Yani rica ediyorum. Bakın, burada anlaşmamız
lazım, doğrularda anlaşmamız lazım. Herkes kendi kapasitesini
bilmesi lazım. Yani birisi, yani eğer bir yemekle karşı doyuyorsa,
ikinci yemek karnını şişiriyorsa, ikinci yemeği yememesi lazım. Bu insan
kapasitesi arkadaşlar. Yani kendi kapasitesinin üstündeki bir göreve talip
olduğunuz zaman, kamuoyu karşısında eziliyorsunuz, yok oluyorsunuz.
Bakın, şurada, şu saatlere kadar bu Meclis müzakerelerinin
uzamasına bir neden yok ama Mehmet Ali Bey hem bir yandan İç Tüzük’teki o… Hem
İç Tüzük’e hem Anayasa’daki o gizli oylamaya riayet etmiyor, burada açık oylama
yapılıyor. Bunları yarına fotoğraflarını getirip de Anayasa Mahkemesine
gösterilebilir.
MUSTAFA ELİTAŞ (Kayseri) – Oy kullanmadığından bilmezsin sen
oylamanın gizli olduğunu.
KAMER GENÇ (Devamla) – Yahu, bir konuşma! Mustafa Elitaş, ben senin kimliğini biliyorum yahu, bir konuşma!
MUSTAFA ELİTAŞ (Kayseri) – Oy kullanmadığından bilmezsin sen gizli
oylamanın nasıl olduğunu. Baksan farkına varırsın gizli oylamanın.
KAMER GENÇ (Devamla) - Dolayısıyla, bu arkadaşımız tamam, şimdi
bıraksın, Meclis başkan vekili arkadaşlarımız gelsin…
(Mikrofon otomatik cihaz tarafından kapatıldı)
BAŞKAN – Sayın Genç, çok teşekkür ederim. Teşekkür ederim Sayın
Genç… 
KAMER GENÇ (Devamla) – Aslında usul tartışması on dakikadır.
BAŞKAN - Çok teşekkür ederim ama on dakikaya kadar demiş, ben üç
dakika olarak değerlendirdim.
KAMER GENÇ (Devamla) – Ama siz o kadar keyfî davranıyorsunuz ki,
Meclisin geleneklerini değiştiriyorsunuz.
BAŞKAN - Diğer arkadaşlara da üç dakika verdim. Çok teşekkür
ederim.
KAMER GENÇ (Devamla) – O zaman gelenekleri değiştirme kardeşim!
BAŞKAN - Sayın Genç, teşekkür ederim.
KAMER GENÇ (Devamla) – Meclisin geleneklerini değiştirmeye senin
gücün yetmiyor.
BAŞKAN - Sayın Genç, teşekkür ederim. Buyurun…
KAMER GENÇ (Devamla) – Sen o makama oturmaya layık adam değilsin
ya!
BAŞKAN - Sayın Genç, teşekkür ederim. 
KAMER GENÇ (Devamla) – Değilsin!
BAŞKAN - Teşekkür ederim. Sağ olun.
MUSTAFA ELİTAŞ (Kayseri) – Otur artık yerine…
KAMER GENÇ (Tunceli) – Sana ne!
MUSTAFA ELİTAŞ (Kayseri) – Bak,
İç Tüzük’ü biliyorum diyorsun, İç Tüzük’e aykırı hareket ediyorsun.
KAMER GENÇ (Tunceli) – Sana ne Mustafa!
BAŞKAN - Lehte, Mustafa Elitaş…
Sayın Elitaş, buyurun efendim. (AK PARTİ
sıralarından alkışlar)
MUSTAFA ELİTAŞ (Kayseri) – Yerine geç!
KAMER GENÇ (Tunceli) – Sen yerine geç!
MUSTAFA ELİTAŞ (Kayseri) – Başkan beni çağırıyor buraya.
AHMET YENİ (Samsun) - Geç yerine!
KAMER GENÇ (Tunceli) – Sana ne!
BAŞKAN – Tamam… Lütfen, birbirimize kırıcı ifadelerde
bulunmayalım. Lütfen… Lütfen… Sayın Genç, lütfen…
MUSTAFA ELİTAŞ (Kayseri) – Sayın Başkan, değerli milletvekilleri;
yüce heyetinizi saygıyla selamlıyorum.
Sayın Başkan, İç Tüzük’ümüzün 63’üncü maddesi açık. İç Tüzük’te
“Görüşmeye yer olup olmaması, Başkanı gündeme veya Türkiye Büyük Millet
Meclisinin çalışma usullerine uymaya davet, bir konuyu öne alma veya geriye
bırakma gibi usule ait konular diğer işlerden önce konuşulur.”
Türkiye Büyük Millet Meclisinin gündemi oluşmuş. 19 Nisan günü
aldığımız grup önerisi, Türkiye Büyük Millet Meclisindeki üye arkadaşlarımızın
oylarıyla Türkiye Büyük Millet Meclisinin gündemi oluşmuş. Şu anda gündeme
ilişkin usulle alakalı bir tartışma açılması mümkün değil. İkinci fıkrada “Bu
yolla bir istemde bulunulursa onar dakikadan fazla sürmemek şartıyla, lehte ve
aleyhte en çok ikişer kişiye söz verilir.” Daha önce Meclis Başkanlarımız onar
dakikadan 4 kişiye söz verirken bir arkadaşımızın ısrarı ve talebi üzerine iki
hafta önce, üç hafta önce üç dakika, iki dakikalık, usulle ilgili
tartışmalarında, Sayın Başkanlık Divanı uygulamaya geçti, bu da içtihat hâline
gelmiştir, devam ediyor. 
Öte yandan, Sayın Başkanın söz kesmesiyle ilgili durum… 66’ncı madde çok açık. 66’ncı maddede İç Tüzük, Meclis
Başkanının… 
HAKKI SUHA OKAY (Ankara) – O senin içtihadın Elitaş.
Üç gündür uygulanan şey yeni mi içtihat oluyor? 
MUSTAFA ELİTAŞ (Devamla) – 66’ncı madde, İç Tüzük, Meclis
Başkanına yetki vermiş. 
ENGİN ALTAY (Sinop) – Ya burası öğrenci Meclisi mi ya? Buradaki üç
yıldır milletvekili İç Tüzük’ü herkes biliyor zaten. Allah Allah!
İç Tüzük öğretiyor ya. 
MUSTAFA ELİTAŞ (Devamla) – Meclis Başkanı burada konuyla ilgili
konuşmaya davet edebilir. Eğer uyarmalara rağmen konuyla konuşmacı, hatip,
milletvekili, kürsüdeki milletvekili, konuya gelmediği takdirde Başkan uyarıdan
sonra hatibin sözünü kesebilir. Şu anda Sayın Başkanın yaptığı işlem de budur. 
MEHMET ŞANDIR (Mersin) – Sayın Başkan, beni hiç uyarmadı. 
MUSTAFA ELİTAŞ (Devamla) – Ama önemli olan nokta şu: Sayın Grup
Başkan Vekilinin burada çıkıp “Sayın Meclis Başkanı, grup başkanlarıyla
birlikte, grup başkan vekilleriyle birlikte biz bu Türkiye Büyük Millet
Meclisini idare ediyoruz.” demek kadar yanlış bir söylem yoktur. Türkiye Büyük
Millet Meclisini idare etmek yetkisi Meclis Başkanlık Divanına aittir. Grup
başkan vekillerinin görevi kendi gruplarını sevk ve idare etmekle yükümlüdür. 
OKTAY VURAL (İzmir) – Anlamamış, anlamamış. 
MUSTAFA ELİTAŞ (Devamla) – Öte yandan, burada gizli oylamalar
yapılırken hiç oy kullanmayan şahısların gizli oylama hakkında fikir beyan
etmeleri de açıkçası manidardır. Eğer gizli oylamanın nasıl yapıldığı hakkında
fikir edinmek istiyorsanız geliniz milletin size verdiği vekâleti yerine
getiriniz ve oylamaya katılınız. 
OKTAY VURAL (İzmir) – Katılıyoruz, katılıyoruz. 
MUSTAFA ELİTAŞ (Devamla) – Başkalarının zihinlerinize, milletin
verdiği iradeye pranga koymasına fırsat vermeyip şu kabinler içerisinde millî
irade ve içinizden geçtiği gibi oy kullanınız. Kırmızı olabilir, beyaz
olabilir, yeşil olabilir ama şuraya gelme cesaretini gösteriniz.
Hepinize saygılar sunarım. (AK PARTİ sıralarından alkışlar)
BAŞKAN – Sayın Elitaş, teşekkür ederim.
KEMAL KILIÇDAROĞLU (İstanbul) – Sayın Başkan...
BİHLUN TAMAYLIGİL (İstanbul) – Sayın Başkan...
HAKKI SUHA OKAY (Ankara) – Sayın Başkan...
BAŞKAN – Sayın milletvekilleri, uygulamamın doğru olduğu
kanaatindeyim. Tutumumda bir değişiklik olmamıştır. 
HAKKI SUHA OKAY (Ankara) – Sayın Başkan...
BAŞKAN - Şimdi, görüşmelerimize devam ediyoruz.
OKTAY VURAL (İzmir) – Tutumunuza devam ederseniz yönetemezsiniz
Sayın Başkan.
BAŞKAN – Efendim, şimdi zabıtları...
SIRRI SAKIK (Muş) – Sayın Başkan, Grup Başkan Vekilimiz kürsüye
çıktı...
BAŞKAN – Sayın Sakık... Sayın Sakık, anladım...
SIRRI SAKIK (Muş) – ...ve siz burada “Kim ki sesini yükseltiyorsa
onlara karşı şimdi eğer korkunun kuşattığı bir alanda siyaset ürettik.”
derseniz...
BAŞKAN - Sayın Sakık, hiç alakası yok.
SIRRI SAKIK (Muş) – ...bırakın orada siyaset üretmeyi nefes bile
alamayız.
BAŞKAN – Zabıtları getirttim. Bakın, zabıtları getirttim.
Zabıtlara göre söz verdim.
SIRRI SAKIK (Muş) – Kendi sesimizi yedi günlük çalışma süresi
içerisinde yükseltmedik, hep böyle edepli davrandık ama lütfen bu konuda adil
olun. Bakın, orada Grup Başkan Vekilini geri gönderdiniz, yeni bir şey açtınız.
Oysaki korkup...
BAŞKAN – Sayın Yıldız, gerçekten özür dilerim...
SIRRI SAKIK (Muş) – Estağfurullah...
BAŞKAN - ...çünkü zabıtlara müracaat etme ihtiyacı doğdu. 
KAMER GENÇ (Tunceli) – Özür dileyecek duruma düşme!
BAŞKAN - Zabıtlara dayalı olarak söz verdim ve usul
tartışması böylece bitmiş oldu. İç Tüzük 72’ye göre verilmiş olan...
KEMAL KILIÇDAROĞLU (İstanbul) – Sayın Başkan... Sayın Başkan...
BİHLUN TAMAYLIGİL (İstanbul) – Sayın Başkan...
HAKKI SUHA OKAY (Ankara) – Sayın Başkan...
VIII.- KANUN TASARI VE TEKLİFLERİ
İLE KOMİSYONLARDAN 
GELEN DİĞER İŞLER (Devam)
A) Kanun Tasarı ve Teklifleri (Devam)
5.- Adalet ve Kalkınma Partisi
Grup Başkanı İstanbul Milletvekili Recep Tayyip Erdoğan ve 264 Milletvekilinin,
7/11/1982 Tarihli ve 2709 Sayılı Türkiye Cumhuriyeti
Anayasasının Bazı Maddelerinde Değişiklik Yapılması Hakkında Kanun Teklifi ve
Anayasa Komisyonu Raporu (2/656) (S. Sayısı: 497) (Devam)
BAŞKAN – Evet, görüşmelerimize devam ediyoruz.
Komisyon ve
Hükûmet yerinde.
Sayın Kılıçdaroğlu, buyurun.
KEMAL KILIÇDAROĞLU (İstanbul) – Sayın Başkan, tutanaklara
bakacaktınız efendim. 
MUSTAFA ELİTAŞ (Kayseri) – Başka konuyla ilgili...
KEMAL KILIÇDAROĞLU (İstanbul) – Tutanaklara bakacaktınız ve Sayın
Suat Kılıç’la ilgili olarak neler yapılması gerektiğini söyleyecektiniz. O
nedenle, iki kez ara verdiniz, sonra o fırsatı yakalamışsınızdır.
BAŞKAN – Bakacağım... İç Tüzük 72’yi okuyalım, bakacağım.
Türkiye Büyük Millet Meclisi Başkanlığı’na
Görüşülmekte olan Anayasa Değişiklik Teklifinin 17. maddesinin TBMM İçtüzüğü’nün
72’nci maddesi uyarınca, görüşmelerinin devamına karar verilmesini saygı ile
arz ve talep ederiz.




 Faruk
  Bal Mehmet
  Şandır S. Nevzat
  Korkmaz




 Konya Mersin Isparta




 Şenol
  Bal Ahmet Kenan
  Tanrıkulu




 İzmir İzmir




Gerekçe:
Anayasalar, vatandaşların temel hak ve hürriyetlerini teminat
altına alan, siyasi rejimin ve devlet organlarının görev ve yetkilerini
belirleyen kanunlar hiyerarşisinin en üstünde temel hukuk normlarıdır.
İki ihtilal ve 3 muhtıra ile üzerine gölge düşürülen Türk
demokrasisini;
•  21. yüzyıl evrensel
değerlerine kavuşturabilmenin,
•  Asırlık anayasa
tartışmalarından kurtarmanın,
•  Her kesimin
benimseyebileceği bir anayasaya kavuşturabilmenin,
tek yolu toplumsal
uzlaşmaya dayalı bir Anayasa yapmayı sağlamaktır MHP bu sebeple;
•  "Anayasa Değişikliği
Uzlaşma Komisyonu" kurulmasını,
•  Partilerin uzlaştıkları
hususlarda demokratik bir sözleşme yapılmasını,
•  Siyasi partilerin hangi
konularda uzlaştığının kamuoyuna duyurulmasını,
•  Her partinin görüş ve
tavrının yapılacak ilk seçimde milletin takdirine sunulmasını,
•  Seçimler sonunda oluşacak
Meclis'in ilk işinin anayasa değişikliğini gerçekleştirmek olmasını teklif
etmiştir.
MHP; bu kapsamda,
• Devlet ile Milleti kucaklaştıracak,
•  Milletin değerleri ile
Devletin değerlerini bağdaştıracak,
•  Demokrasi ile Cumhuriyeti
barıştıracak,
•  Vatandaşın temel hak ve
hürriyetlerini evrensel standarda yükseltecek,
•  Milletin bölünmez
bütünlüğünü sağlayacak üniter yapı içinde Devleti
kurum ve kuruluşları ile uyum içinde çalıştıracak,
•  Kuvvetler ayrılığına
dayalı parlamenter demokratik düzeni iyileştirecek,
•  Cumhuriyetin temel
nitelikleri ile Anayasamızın değiştirilmesi dahi teklif edilemeyecek
maddelerini koruyacak,
Toplumsal bir sözleşme belgesi niteliğinde anayasa değişikliği
kararını ilan etmiştir.
Anayasa değişikliği ancak böylece milletin iradesine dayandırılmış
olacaktır.
AKP, MHP'nin bu teklifine kulak tıkamış, kendisi için hazırladığı
Anayasa teklifini partilere ve millete dayatmıştır.
AKP, Anayasa değişikliğini seçmene ve yargıya hesap vermekten
kaçmak için malzeme olarak kullanmaktadır.
AKP'nin Anayasa Değişiklik Teklifi kendi hedefine ulaşmak için
hazırlanmıştır.
Bu teklif ile kuvvetler ayrılığına dayanan parlamenter sistemin
denge ve denetim mekanizmaları iktidar lehine bozulmaktadır. Bunun doğal sonucu
olarak başta parti kapatma, yargı bağımsızlığı ve hâkim teminatı ile hukuk
devleti ve hukukun üstünlüğü ilkeleri zedelenmektedir. Parlamenter sistem
yerine ucu diktaya açık bir Başkanlık sistemi getirilmektedir
Bu teklifin içinde; Millet yoktur, Milletin iradesi yoktur,
Milletin beklentisi yoktur. 
Millet, AKP'den bölücü terörü bitirmesini beklemektedir.
Millet, AKP'den yoksulluğun, yolsuzluğun, hayat pahalılığının ve
işsizliğin hesabını vermesini beklemektedir.
Millet, AKP'den İş beklemektedir. Aş beklemektedir.
Millet, AKP'den düşünce, inanç, teşebbüs, örgütlenme ve benzeri
alanlarda temel hak ve hürriyetlere güvence beklemektedir. 
AKP 8 yılı heba etmiştir. Milletin beklentilerini
karşılayamamıştır.
AKP, millet için değil kendini korumak için Anayasa değişikliği
yapmaktadır.
AKP, iyi niyetli değildir, başlattığı PKK Açılımı için bu teklif
ile anayasal zemin hazırlamaktadır. Bu sebeple yargıyı etkisiz hale
getirmektedir.
Bu hususlarda uzlaşmaya varıncaya kadar görüşmelere devam
edilmelidir.
Türkiye Büyük Millet Meclisi Başkanlığına
İçtüzüğünün 72. maddesi uyarınca, görüşülmekte olan 497 Sıra
Sayılı Yasa Teklifinin 17. maddesi üzerindeki görüşmelerin devam ettirilmesini
arz ve talep ederiz. 




 Kemal Kılıçdaroğlu Atila Emek Atilla
  Kart




 İstanbul Antalya Konya




 Nesrin Baytok Rasim
  Çakır Birgen
  Keleş




 Ankara Edirne İstanbul




 Kemal
  Demirel




 Bursa




Gerekçe:
Anayasa teklifi ile Türkiye tarihi birikimine ters bir istikamete
doğru çekilmek istenmektedir.
Anayasa değişikliği toplumsal bir talepten ve ihtiyaçlardan
kaynaklanmamıştır. Ne çiftçi, ne esnaf, ne işçi, ne emekli, ne memur, ne de
işsiz yurttaşımız Türkiye'de bir Anayasa değişikliği yapılmasına ilişkin bir
talep ortaya koymamıştır. Kaldı ki, Anayasa değişikliği teklifi halkın hiçbir
somut sorununa, hiçbir somut çözüm getirmemektedir. Yani Anayasa değişikliğinin
içeriği ile halkın sorunları örtüşmemektedir.
Anayasa değişikliği teklifi, halkın değil, siyası iktidarın
gündemidir. Yoksulluk, işsizlik ve yolsuzlukları perdelemek ve önümüzdeki
seçimleri Anayasa tartışmaları içinde toplumun gerçek gündeminden uzaklaştırma
amacını gütmektedir.
Bu Anayasa değişikliği siyasi iktidarın güncel çıkarlarını
gerçekleştirmek üzere ortaya atılmıştır. Bu nedenledir ki, Parlamento içindeki
hiçbir siyasi parti tarafından desteklenmemektedir.
Bu Anayasa değişikliği teklifi bir toplumsal mutabakatın değil,
siyasi iktidarın talebi olarak ortaya çıkmıştır. Bu açıdan toplumu
birleştirmeye değil ayrıştırmaya yönelik bir tekliftir. Türkiye'yi ayrıştıran,
Türkiye'yi parçalamaya yönelik çok tehlikeli kamplaşmaların kaynağı
niteliğindedir.
Anayasa değişikliği teklifinin tüm maddelerinin birlikte oylanması
hem Parlamentoya hem Türk halkına yapılan dayatmayı ortaya koymaktadır. Tüm
maddelerin birlikte oylanması bazı şeyleri gözlerden kaçırmanın bir ifadesidir.
Milletin vekiline maddeleri teker teker oylama hakkı
verilirken, milletin kendisinden bu hakkın kaçırılması asla demokrasi
anlayışıyla bağdaşmaz.
Bu anayasa değişikliği teklifi bir dayatma niteliğindedir. Toplum
kesimlerinin desteği yerine Parlamento çoğunluğunun dayatması ile hayata
geçirilmeye çalışılmaktadır. Böyle bir durum ancak darbe dönemlerinde olur,
darbe dönemlerinde Anayasa dayatılır.
Bu Anayasa değişikliği teklifi, anayasal sistemimizin temel
dayanağını oluşturan üç temel erkten yargı erkini özensiz, usule aykırı bir
yaklaşımla siyasi iktidarın hegemonyası altına alma planının uygulanma
belgesidir. Siyasi iktidar yargıyı ele geçirilmesi gereken bir unsur olarak
değerlendirmektedir. Yargının yürütmenin emrinde olduğu bir sisteme demokrasi
denilemez. Yargının siyasetin güdümüne sokulması ancak, dikta özlemi ile
açıklanabilir.
Bu Anayasa teklifi Sayın Başbakanının ve siyasi iktidar
yetkililerinin kendilerini kurtarmak üzere kurgulanmıştır. Anayasa Mahkemesinin
şekillenmesi Başbakan ve bakanları Yüce Divan’da aklanmaya yöneliktir.
Çoğunluğu hukukçu olmayan bir mahkeme kurgulandığından hukukçu olmayanların
ceza yargılaması yaptığı bir düzen kurulmaktadır.
İdarenin eylem ve işlemlerinin odaklaşmanın tespitinde
gözetilmeyeceği ilkesi Anayasaya konularak, siyasetçiler sorumluluktan
arındırılmaktadır. Geçici 15. madde kaldırılırken, siyası iktidarlara kalıcı
dokunulmazlık getirilmektedir. Bu düzenleme iktidar partisinin hiçbir şekilde
kapatılmayacağına ilişkin bir düzenlemedir. Böylece iktidar mensuplarına hem sorumsuzluk
hem de dokunulmazlık getirilmektedir.
Hakimler ve Savcılar
Yüksek Kurulunun yapısı da tamamen değiştirilmektedir. Hakimler
ve Savcılar Yüksek Kurulu siyasi iktidarın hedefi haline getirilmiştir. Adalet
Bakanı ve müsteşarının konumunun yargı bağımsızlığı açısından sorgulanırken,
başka bakanlık memurlarının da HSYK'ya dahil edilmesi ile yargı bağımsızlığı daha da zedelenir
noktaya taşınmıştır. Yine hakim ve savcıların
soruşturmalarında Adalet Bakanına mutlak yetki verilmesi günümüzde yaşanan
olaylar düşünüldüğünde vahim sonuçlar doğuracağı açık bir düzenleme olarak
karşımıza çıkmaktadır.
Anayasalar toplumsal mutabakat metinleridir. Bu nedenle
oluşturulmalarında mutlaka tüm toplum kesimlerinin katkısı sağlanmalıdır.
Anayasa metinlerinin toplumsal mutabakat değil toplumsal çatışma metinlerine
dönüştürülmesi toplumsal birlikteliğe zarar verir. Toplumu gererek,
ayrıştırarak siyaset yapma belki belirli bir zaman diliminde bazı siyasi
partilerin çıkarına olabilir. Ancak unutulmamalıdır ki, Türk halkı kendini
iradesini istismar eden siyasi partilere mutlaka ve mutlaka sandıkta bunun
hesabını sorar.
Bu açıdan söz konusu düzenlemenin görüşmelerine devam edilmelidir.
BAŞKAN – Aynı mahiyette, 72’nci maddeye göre verilmiş önergeleri
oylarınıza sunuyorum: Kabul edenler… Etmeyenler… Kabul edilmemiştir.
Şimdi, soru-cevap işlemi gerçekleştireceğiz on dakika süreyle.
Sayın Işık, hazır mısınız?
ALİM IŞIK (Kütahya) –
Teşekkür ederim Sayın Başkan.
Sayın Bakan, hâlen Kabinede yer alan ve daha önceki AKP hükûmetlerinde görev almış kaç bakan hakkında dokunulmazlık
fezlekesi bulunmaktadır? Bunlar hangi suçlarla suçlanmaktadırlar? Anayasa
Mahkemesinin yapısının değiştirilmesine yönelik ısrarınızda bu fezlekelerin bir
etkisi var mıdır?
İkinci sorum Sayın Komisyon Başkanınadır. Sayın Komisyon Başkanım,
Anayasa Mahkemesinin yapısının değiştirilmesine yönelik bu değişiklik için
Anayasa Mahkemesinin ve diğer yargı organlarının görüşleri alınmış mıdır?
Alındıysa bu değişikliğe söz konusu görüşler yansıtılmış mıdır? 
TUSKON gibi bir iş adamları sivil toplum kuruluşunun görüşünü
kürsüden beyan ettiniz. Buna benzer diğer sivil toplum kuruluşlarının
hangilerinden görüşler alınmıştır? 
BAŞKAN – Sayın Köse…
ŞEVKET KÖSE (Adıyaman) – Teşekkür ederim. 
Sayın Başkan, ilk sorum size: Meclis Genel Kurulunda Anayasa
görüşmeleri başladığından bu yana cep telefonları kapalı olması gerekirken
neden açıktır? Böyle bir uygulamaya niye gerek görüldü, bunu açıklar mısınız?
Şimdi Sayın Bakanım size soruyorum: Yargı alanında yapılacak
değişiklikler AKP’ye değil de topluma ne vaat vermektedir? 
İki: Yargı bağımsızlığını güçlendirecek midir?
Üç: Halkın adalete erişimini hızlandıracak mıdır?
Dört: Yargının iş yükünü hafifletecek, olumsuz çalışma koşullarını
düzeltecek midir?
Son olarak: Yoksa tam tersine anayasal tüm güçleri bir kişinin,
bir projenin emrine mi verecektir?
Teşekkür ederim.
BAŞKAN – Sayın Yıldız…
HÜSEYİN YILDIZ (Antalya) – Teşekkür ediyorum Sayın Başkan.
Sayın Bakan, şu anki Anayasa Mahkemesinin neyinden rahatsızsınız?
Hangi verdiği kararların intikamını almaya çalışıyorsunuz? Sizin istediğiniz
kararları vermeyen kurumları, sizin istediğiniz kararları verinceye kadar
değiştirecek misiniz? Yaklaşık sekiz yıldır yürütme ve yasama sizin
elinizdedir. Yargıyı da emrinize alınca bu yönetimde hâlâ erkler ayrılığından
bahsedebilecek misiniz?
Şu anki Anayasa Mahkemesinin değişiklikleri iptal edebileceği
söylenmektedir. Bunu önleyebilmek için, önce Anayasa Mahkemesini kapatmayı ya
da değişiklikler kabul edilinceye kadar görevlerini askıya almayı düşünüyor
musunuz?
Teşekkür ederim.
BAŞKAN – Sayın Ağyüz…
YAŞAR AĞYÜZ (Gaziantep) – Teşekkür ederim.
Sayın Bakan, bu Anayasa değişikliği toplumsal beklenti midir,
yoksa Başkanlık sistemi özlemiyle yanıp tutuşan kişinin özlemi midir? 
YARSAV ve Hâkimler ve Savcılar Yüksek Kuruluna neden bu kadar
karşısınız? 
Dokunulmazlıkları kaldırıldığı zaman işledikleri suçlar nedeniyle
bir daha milletvekili seçilemeyecek olan 70-80 milletvekilinin oylarıyla
geçirilecek bu Anayasa değişikliğini içinize sindirebiliyor musunuz?
Ayrıca, Parlamento içerisinde demokrat tavırdan uzak Türkiye Büyük
Millet Meclisi Başkanının antidemokratik uygulamalarına karşı bu Anayasa’nın
nasıl ileri bir demokrasi olduğunu söyleyebileceksiniz?
Çocuk affına neden karşısınız ve bugüne kadar Bakanlık
uygulamalarınızda antidemokratik tavırlarınızla ünlü bir bakan olarak bu
Anayasa’nın nasıl ileri demokrasiyi, nasıl demokratlığı getireceğini
savunuyorsunuz?
Bunlar ayrıca da…
(Mikrofon otomatik cihaz tarafından kapatıldı) 
BAŞKAN – Sayın Nalcı…
KEMALETTİN NALCI (Tekirdağ) – Teşekkür ederim Sayın Başkanım.
Sayın Bakanım, 22’nci ve 23’üncü dönemlerde çıkartılan kanunlardan
kaç adedi için Anayasa Mahkemesine iptal başvurusunda bulunulmuştur? Bunlardan
kaç tanesi iptal edilmiştir?
AKP hükûmetlerinin bu iptal
gerekçelerini dikkate alarak kendini ve hatalarını düzeltmek yerine Anayasa
Mahkemesini düzeltme yolunu seçmesini doğru buluyor musunuz? Bu konudaki
değerlendirmeniz nedir?
Teşekkür ediyorum.
BAŞKAN – Sayın Akkuş…
AKİF AKKUŞ (Mersin) – Anayasacılar, yani anayasa bilimi
çalışanları genellikle anayasaların açık, öz ve anlaşılabilir olması
gerektiğini sık sık dile getirirler ancak bu taslakta
anlaşılması zor ifadeler yer almakta ve de teferruata fazlaca girilmiş
bulunmaktadır. Taslağın bu kadar çetrefil hazırlanmasının sebebi nedir?
İkinci soru: Görüştüğümüz veya bizi telefonla arayan vatandaşlar
“Sabaha kadar çalışıyorsunuz. Anayasa’daki bu değişiklikler gerçekleşirse,
askerliğini tamamlayalı üç yıl olan ve üç yıldır iş umuduyla sokakları
arşınlayan, çalmadık kapı bırakmayan oğluma iş bulunacak mı? Dalında kalan
limon, depoda kalan elma, siloda bulunan buğday alıcı bulacak mı? Asgari
ücretle ailemi geçindirebilecek miyim? Deniz Feneri yöneticileri gibi halkı
aldatan ve soyanların üstüne gidilecek mi? Garip gurebanın
hakkı korunacak mı? Kısaca insanca yaşayabilecek miyim?” diyor. Bütün bunlara
vereceğiniz cevap nedir? 
Teşekkür ederim.
BAŞKAN – Komisyonun sorulara cevap talebi vardır.
Buyurun.
ANAYASA KOMİSYONU BAŞKANI BURHAN KUZU (İstanbul) – Kısa bir
açıklama Sayın Başkanım.
Sayın Işık, az önceki konuşmamda bazı kuruluşlardan Anayasa
hazırlanırken istifade edildiğini söyledim. Sadece TUSKON’u
saymadım yani TUSKON da önemli bir işveren kuruluşu ama mesela Türkiye Odalar
Borsalar Birliği var, TÜSİAD var, Türkiye Barolar Birliği var, efendim, ve birçok siyasi partimizin isimlerini verdim.
Dolayısıyla, bir yere takılıp kalmayı çok doğru bulmam ve kaldı ki Sayın Cindoruk Meclis Başkanıyken o gün siyasi partilerin
önerilerini toparlamış. Oradan da önemli ölçüde istifade edildi ve ayrıca
Anayasa Mahkememizin 2003 yılındaki metni elimizde. 17 üye öngörülüyor, 4’ünü
Meclise seçtiriyor, bireysel başvuruya yer vermiş, on iki sene süresi üyelerin,
iki daire. Bütün bunlar aynen bu metinde de var yani yüzde 98’inde neredeyse
Anayasa Mahkemesinin oy birliğiyle gönderdiği metne uyulmaya çalışılmıştır.
Başka bir şey yok.
Çok teşekkür ederim, sağ
olun.
BAŞKAN – Hükûmet…
ADALET BAKANI SADULLAH ERGİN (Hatay) – Teşekkür ediyorum Sayın
Başkanım. 
Sayın Işık’ın sorusuyla başlıyorum: “Kaç bakan hakkında
dokunulmazlık fezlekesi bulunmaktadır?” sorusu var. Bunun cevabını ancak yazılı
verebilirim Sayın Işık’a.
“Anayasa Mahkemesinin yapısının değiştirilmesinde Yüce Divan
etkisi var mıdır?” diyor Sayın Işık. Anayasa Mahkemesi şu anda 11 asıl 4 yedek
üyeyle çalışıyor. Bu yedek üyeler asıl üyeye geçiyor, 15 üye yapıyor. Yeni
oluşacak yapıya sadece 2 üye seçimi söz konusu olacak, onlardan 1 tanesi
Sayıştay, 1 tanesi de baro başkanlarının yapacağı seçim sonucu gelecek.
Dolayısıyla, bu yeni yapı ile mevcut yapı arasında yapısal olarak çok ciddi bir
fark yoktur. Bir sonraki soruda bu değişikliği niye yaptığımızı da izah etmeye
çalışacağım. 
Sayın Köse’nin sorusuna geçiyorum. “Yargı alanında yapılacak bu
değişiklikler toplumun hangi sıkıntısını giderecektir?” ya da “Yargının
işleyişini hızlandırma noktasında bir fonksiyon icra edecek midir?” diyor Sayın
Köse. 
Bu Anayasa paketi içerisinde, vatandaşın hak arama özgürlüğünü
genişleten çok önemli düzenlemeler var. Bunlardan bir tanesi, hukuki ihtilaf
başlamazdan önce, idarenin eylem ve işlemini şikâyet noktasında vatandaşa yeni
bir imkân getiriliyor, kamu denetçiliği kurumu. Kamu denetçiliğine, yargıya
başvurmadan önce vatandaş müracaat edip, bu ihtilafı ortadan giderme
ihtimaline, imkânına kavuşabilmektedir. Bu, gelişmiş demokrasilerin birçoğunda
var olan bir kurumdur. Birinci, vatandaşa kolaylık sağlayacak uygulama budur. 
İkincisi, “Şu anki Anayasa Mahkemesinin -bir sonraki soruda Sayın
Yıldız’ın da sorusudur ki ona da cevap mahiyetindedir- neyinden
şikâyetçisiniz?” Sayın Köse’nin sorduğu soruyla birleştirerek cevaplamak
istiyorum. 
Bu paket içerisinde, kamu denetçiliğinin yanı sıra Anayasa
Mahkemesine bireysel başvuru hakkının getirilmesiyle beraber, bu ülkede iç
hukuk yollarını tüketen vatandaşlarımızın hak arayabilmesi için, hâlâ hakkıyla
buluşmadığını düşünen vatandaşın, Strasbourg’da
Avrupa İnsan Hakları Mahkemesine gidinceye kadar, Ankara’da Anayasa Mahkemesi
bünyesinde hakkını arayabileceği bir imkâna kavuşması getiriliyor. Bu, Anayasa
Mahkemesinin mevcut yapısıyla karşılanabilecek bir hizmet değildir, sayının
artırılması ve birden fazla daire şeklinde ve genel kurul şeklinde çalışma
yapısının getirilmesi gerekiyordu. Bunun için, Anayasa Mahkemesinin yapısına bu
madde içerisinde yer verilmiştir. 
Değerli milletvekilleri, şu anda Avrupa İnsan Hakları Mahkemesinde
toplam dosya sayısı yaklaşık 120 bin civarındadır. Bu 120 bin dosya, Avrupa
Konseyine üye 47 ülkeden gelen dosyaların toplamıdır, ama ne hazindir ki bu
dosyaların 13 bini Türkiye'den gitmektedir, yüzde 10’dan fazlası Türkiye'den
gitmektedir. 
YAŞAR AĞYÜZ (Gaziantep) – Onu soran yok! Cumhurbaşkanına niye o
kadar üye veriyorsunuz? 
ADALET BAKANI SADULLAH ERGİN (Hatay) – Dolayısıyla, Avrupa İnsan
Hakları Mahkemesinde çok sayıda vatandaşımızın hak arama kapısında sıraya
girdiğini görmekteyiz. Bu vatandaşlarımızın ve Strasbourg’a
kadar gidemeyen vatandaşlarımızın adalet beklentisini karşılayacaktır bu
paketteki düzenleme. 
Kalan sorulara yazılı cevap vereceğim Sayın Başkan. 
Teşekkür ediyorum. 
BAŞKAN – Soru-cevap işlemi tamamlanmıştır. 
YAŞAR AĞYÜZ (Gaziantep) – Biraz ağır geldi galiba son sorular. 
ŞEVKET KÖSE (Adıyaman) – Benim sorularıma cevap verilmedi Sayın
Başkan. 
YAŞAR AĞYÜZ (Gaziantep) – Kendisi bilmiyor ki, önüne hazır konan
dosyalardan okuyor. 
BAŞKAN – Sayın Kılıç burada mı? 
Sayın milletvekilleri, madde üzerinde 16 önerge vardır, ancak 7
önergeyi işleme alabileceğiz.
HAKKI SUHA OKAY (Ankara) – Sayın Başkan… 
BAŞKAN – Efendim?
HAKKI SUHA OKAY (Ankara) – Sayın Bakan, Sayın Kılıç burada yok. 
BAŞKAN – Geldiğinde işlem yapacağım efendim.
HAKKI SUHA OKAY (Ankara) – Oylamadan oylamaya gelecek anlaşılan,
uzun bir süredir burada yok. 
BAŞKAN – Her zaman yapabiliriz efendim, birleşim içerisinde. Daha
buradayız. 
TANSEL BARIŞ (Kırklareli) – Gelmezse?
HAKKI SUHA OKAY (Ankara) – Ya gelmezse? Oylama sırasında gelirse o
zaman ne yapacaksınız? 
ATİLLA KART (Konya) – Oylama esnasında mı yapacaksınız Sayın
Başkan? Oylama esnasında mı açıklayacaksınız? 
HAKKI SUHA OKAY (Ankara) – Buna bir işlem yapmanız gerekecek Sayın
Başkan. 
Sayın Kılıç yoksa, onun adına bir başka
arkadaş konuşur. (AK PARTİ sıralarından “Geldi, geldi.” sesleri) 
BAŞKAN – Soru-cevap işlemini tamamladık. 
Önergelere geçmeden önce, Sayın Kılıç…
ŞEVKET KÖSE (Adıyaman) – Benim soruma cevap verilmedi Sayın Başkan.

BAŞKAN – Sayın Köse, İç Tüzük’ün 60’ıncı maddesinin altıncı
fıkrasını okursan, sadece Hükûmete ve komisyona soru
sorulabiliyor, Başkana soru sorulamıyor. Ama siz özel olarak arada gelirseniz,
ben onun sebebini size söylerim. 
ŞEVKET KÖSE (Adıyaman) – Cep telefonları çalışıyor şu anda. Hangi
gerekçeyle… 
BAŞKAN – Peki. 
Sayın Kılıç, Cumhuriyet Halk Partisi Grup Başkan Vekili
arkadaşlarımız, sizin daha önceki oturumlardan birinde yapmış olduğunuz bir
konuşmada da bir kelime nedeniyle bir milletvekili arkadaşımıza disiplin cezası
vermemizden bahisle, sizin de konuşmanızda aynı kelimeyi kullandığınızı ileri
sürerek işlem yapılmasını arzu etti. 
BİHLUN TAMAYLIGİL (İstanbul) – 4 defa. 
BAŞKAN - Şimdi, zabıtları getirttim, inceledim. 
“Bizim semtimizde, bizim mahallemizde kıvırtmak yoktur.”
diyorsunuz. Çünkü, Sayın Anadol
4 yerde bu kelimenin geçtiğini ifade etmişti. Devam ediyorsunuz: “Bizim
semtimizde döneklik yoktur ama…” devam ediyorsunuz, altta: “Anadolu solu deyip
de bugün onu unutanlardan mı öğrendiniz kıvırtmayı?” 
Devam ediyorum: “Başörtülülere, çarşaflılara altı oklu CHP
rozetini takıp da Mersin’de o rozeti yırtarken mi öğrendiniz kıvırtmayı?” 
Bu tabirlerle neyi ve kimi kastettiniz?
TANSEL BARIŞ (Kırklareli) – Açık değil mi?
BAŞKAN – Bir saniye efendim… Çünkü aynı kelime…
ATİLA EMEK (Antalya) – Kürsüye, Sayın Başkan…
BAŞKAN – Bir saniye… Bir saniye… Aynı kelime nedeniyle, Sayın
Başbakana o kelimeyi Başbakanla birlikte kullandığı için bir milletvekili
arkadaşımız hakkında işlem yaptık. CHP Grup Başkan Vekilleri diyorlar ki: “Bu
kelimeleri Sayın Kılıç da kullandı. Dolayısıyla siz Meclis Başkanı olarak adil
olmalısınız.”
CANAN ARITMAN (İzmir) – Üstelik partimize karşı…
BAŞKAN – “Aynı işlemi yapmalısınız.” diyorlar.
Evet, bu konuda sizi…
ATİLA EMEK (Antalya) – Kürsüden yaptı; kürsüden konuşsun.
BAŞKAN – Kürsüden de konuşabilirsiniz.
Buyurun. (AK PARTİ sıralarından alkışlar) 
IX.- DİSİPLİN CEZASI İŞLEMLERİ
(Devam)
B) VERİLMEYENLER
1.- Samsun Milletvekili Suat
Kılıç’ın bir konuşmasında kullandığı “kıvırtma” sözcüğünden dolayı kınama
cezası işlemi nedeniyle konuşması
SUAT KILIÇ (Samsun) – Saygıdeğer Başkanım, değerli
milletvekilleri; sizleri saygıyla selamlıyorum. 
Değerli arkadaşlar, konuşmanın ne şekilde yapıldığı belli, apaçık
ortada. Sayın Başkan tutanaklardan okudu. Tutanaklar benim önümde de mevcut. Burada konuşan ve yaptığı konuşmayla gerilim yaratan
milletvekilimiz, milletvekili, muhalefet milletvekili “kıvırtma” kelimesini
doğrudan Sayın Başbakanın şahsına atfen ve elinde bulunan bir pankartla da desteklemek
suretiyle, adresini apaçık ortaya koymak suretiyle ve doğrudan hem Türkiye
Cumhuriyeti Başbakanını hem AK PARTİ Genel Başkanı ve Grup Başkanını hedef
almak suretiyle bir konuşma yaptı. 
HAKKI SUHA OKAY (Ankara) – Sayın Başkan, Kulkuloğlu’nun
sözünü kesmiştiniz … 
SUAT KILIÇ (Devamla) – Dinlerseniz anlayacaksınız değerli
arkadaşlar. Benim burada… 
BAŞKAN – Bir dakika…
HAKKI SUHA OKAY (Ankara) - Şimdi, aynı şekilde aynı muameleyi
yapmanızı bekliyoruz.
SUAT KILIÇ (Devamla) – Dinleyiniz, lütfen dinleyiniz. 
BAŞKAN – Bir dakika, sakin olun! Sakin olun arkadaşlar.
SUAT KILIÇ (Devamla) – Lütfen dinleyiniz. Dinlediğiniz takdirde,
dinlediğiniz takdirde ne denildiği anlaşılacaktır. 
HAKKI SUHA OKAY (Ankara) – Kulkuloğlu’nun
sözünü kestiniz böyle teferruatla bahsederken. Aynı tavrınızı bekliyoruz.
BAŞKAN – Oturun efendim, oturun. Ne yapacağımı ne biliyorsunuz siz
benim? Oturun bir dakika yerinizde.
SUAT KILIÇ (Devamla) – Benim konuşmamım içerisinde, benim
konuşmamın içerisinde “kıvırtma” kelimesi, hiçbir milletvekilinin şahsıyla
ilişkilendirilerek sarf edilmemiştir. Benim konuşmamın içerisinde “kıvırtma”
kelimesi, Cumhuriyet Halk Partisi Genel Başkanı Sayın Deniz Baykal’la da
ilintilendirilmemiştir. 
ATİLA EMEK (Antalya) – Parti ne olacak, parti?
BİHLUN TAMAYLIGİL (İstanbul) – Partiye söylüyorsun!
SUAT KILIÇ (Devamla) – Benim konuşmamın içerisinde “kıvırtma”
kelimesi, Cumhuriyet Halk Partisinin kurumsal kimliği ile,
tüzel kişiliği ile de hiçbir şekilde ilişkilendirilmemiştir ve hatta o kadar
nazik bir konuşma gerçekleştirilmiştir ki…
ATİLA EMEK (Antalya) – Allah Allah!
SUAT KILIÇ (Devamla) – …bu cümlenin içerisinde bahsi geçen sözcük,
o cümleyi Sayın Başbakanla ilişkilendirerek kullanan milletvekilinin şahsıyla
bile ilişkilendirilmeksizin sarf edilmiştir. Burada söylenen
her şey çok açık.
BİHLUN TAMAYLIGİL (İstanbul) – Döndür, döndür!
SUAT KILIÇ (Devamla) – “Kıvırtmadan bahsediyorsun, sen bunu
nereden öğrendin?” soru kalıbında konuşulmuştur, hiç kimse ilzam edilmemiştir,
hiç kimse bir isnada maruz kalmamıştır. Kavramın üzerinde durulmuştur ve bu
kavramdan duyulan rahatsızlığa vurgu yapılmıştır. 
Tutanaklarda geçen son paragraftaki iki cümlemi de okuyacak
olursanız şunu görürsünüz: Biz bu kürsüden grup başkan vekilleri olarak ve biz
bu kürsüden AK PARTİ milletvekillerinin…(CHP sıralarından gürültüler)
HAKKI SUHA OKAY (Ankara) – Sayın Başkan, niçin söz verdiniz siz,
niçin söz verdiniz?
BİHLUN TAMAYLIGİL (İstanbul) – Neyi izah ediyorsun?
BAŞKAN – Sakin olun arkadaşlar, sakin olun.
HAKKI SUHA OKAY (Ankara) – Aynı şeyleri tekrar ettirmek için mi
söz verdiniz Sayın Başkan? Ne adına söz verdiniz?
BAŞKAN – Sakin olun. 
Beş dakika süreniz.
SUAT KILIÇ (Devamla) - …hiçbir şekilde Sayın Deniz Baykal’ın,
Sayın Devlet Bahçeli’nin ya da bir başka siyasal liderin kimliğinin incitici, yaralayıcı
sözlerle hedef alınmaması noktasındaki tavrımızı biz ifade ettik.
HAKKI SUHA OKAY (Ankara) – Siz, Şevki Kulkuloğlu
böyle konuşurken…
BAŞKAN – Oturur musunuz Sayın Okay.
HAKKI SUHA OKAY (Ankara) – Sayın Başkan, Suat Kılıç’ın “Kapatın o
mikrofonu!” dediğinde kapattınız ama aynı şeyleri tekrar ettiriyorsunuz şimdi,
aynı üslubu devam ettiriyorsunuz. Ne hakkınız var buna?
BAŞKAN – Oturur musunuz yerinize.
BİHLUN TAMAYLIGİL (İstanbul) – Kulkuloğlu’nu
kesiyordunuz ama!
SUAT KILIÇ (Devamla) – Dolayısıyla benim sarf ettiğim sözlerde
hiçbir şekilde Cumhuriyet Halk Partisinin Sayın Genel Başkanı da hedef
değildir, Cumhuriyet Halk Partisinin kurumsal kişiliği de hedef değildir.
ATİLLA KART (Konya) – Demagojiye devam ediyor, Sayın Başkan!
SUAT KILIÇ (Devamla) – Eğer bu söz, bu sözcük bu kadar rahatsız
ettiyse değerli arkadaşlarım…
RECAİ YILDIRIM (Adana) – Sen rahatsız ediyorsun, sen!
SUAT KILIÇ (Devamla) – …buraya gelen milletvekili arkadaşımızın
elindeki pankartlardan Cumhuriyet Halk Partisi yönetimi haberdardır.
(Mikrofon otomatik cihaz tarafından kapatıldı)
BAŞKAN – Efendim, süreniz doldu. 
BİHLUN TAMAYLIGİL (İstanbul) – Nereden haberdar? 
HAKKI SUHA OKAY (Ankara) – Sayın Başkan…
BİHLUN TAMAYLIGİL (İstanbul) – Sayın Başkan, çifte standartlı
uygulama yapmayın!
BAŞKAN – Sayın Kılıç, süreniz doldu efendim.
HAKKI SUHA OKAY (Ankara) – Ne dedi?
SUAT KILIÇ (Devamla) – Süre verirseniz tekrar izah edebilirim
Sayın Başkan. (AK PARTİ sıralarından alkışlar)
BAŞKAN – Hayır. Genel Kurulu selamlamanız…
Buyurun oturun yerinize, şimdi oturun.
HAKKI SUHA OKAY (Ankara) – Ne diye çağırdınız Sayın Başkan, ne
diye çağırdınız? Ne dedi?
BİHLUN TAMAYLIGİL (İstanbul) – Çifte standart yapamazsınız! 
BAŞKAN – Sayın Kılıç, konuşmanızda “Cumhuriyet Halk Partisi” ismi
geçiyor. “Başörtülülere, çarşaflılara altı oklu CHP rozetini takıp da Mersin’de
o rozeti yırtarken mi öğrendiniz kıvırtmayı?” derken Cumhuriyet Halk Partisini
kastettiğiniz izlenimi doğabilir. (CHP sıralarından gürültüler)
BİHLUN TAMAYLIGİL (İstanbul) – Daha ne olsun! Daha ne olsun! 
BAŞKAN - Bir dakika… Bir dakika… Oturun arkadaşlar. 
O nedenle her arkadaşım, kim olursa olsun, hangi partiye mensup
olursa olsun, konuşurken, ifadelerini kullanırken dikkatli olmak
mecburiyetindedir. 
BEKİR BOZDAĞ (Yozgat) – Sayın Başkan, burada ne var?
BAŞKAN – Dolayısıyla, Sayın Kılıç, sizin biraz önce yapmış
olduğunuz savunma beni tatmin etmedi. O nedenle, biraz önce yaptığım, bir
önceki oturumda yaptığım uygulamayı burada aynen tekrar etmek zorundayım, çünkü
adalet bunu gerektirir. (CHP ve MHP sıralarından “Bravo” sesleri, alkışlar) O
nedenle, İç Tüzük’ün 160’ıncı maddesine göre…
BEKİR BOZDAĞ (Yozgat) – Sayın Başkanım, burada bir şey var mı?
SUAT KILIÇ (Samsun) – Sayın Başkan, böyle bir uygulama
yapamazsınız! Bu şekilde bir uygulama yapamazsınız!
NURETTİN CANİKLİ (Giresun) – Sayın Başkan, Sayın Kılıç… 
BAŞKAN - Oturun, oturun… 
NURETTİN CANİKLİ (Giresun) – Sayın Başkan, bakın… 
BAŞKAN - Genel Kurulun kararını alacağım. 
NURETTİN CANİKLİ (Giresun) – Sayın Başkan, lütfen… 
BAŞKAN - Lütfen oturun. 
NURETTİN CANİKLİ (Giresun) – Sayın Kılıç, çok net olarak onu
kastetmediğini ve konuşmasından da hiçbir şekilde anlaşılmasının mümkün
olmadığını çok net olarak ifade etti.
BAŞKAN - Benim kanaatim bu şekilde efendim, benim kanaatim bu
şekilde. Oturun.
NURETTİN CANİKLİ (Giresun) – Önceki konuşmayla nasıl aynı kefeye
koyarsanız Sayın Başkan, aynı şey mi? Çok net olarak ifade ediyor Sayın Başkan!
BAŞKAN - Sayın Canikli, lütfen oturun.
Benim kanaatim bu şekilde. 
Oyunuzu alacağım efendim.
Sayın Kılıç’a kınama cezası verilmesini oylarınıza sunuyorum:
Kabul edenler... Etmeyenler... Kabul edilmemiştir. [CHP
ve MHP sıralarından “Bravo(!)” sesleri, alkışlar(!) ]
YAŞAR TÜZÜN (Bilecik) – Böyle şey olur mu ya? İç Tüzük’ü bir
okuyun Başkanım. İç Tüzük’ü okumadınız Sayın Başkanım, maddeyi okuyun.
ATİLA EMEK (Antalya) - Bu ne biçim Başkanlık!
SUAT KILIÇ (Samsun) – Böyle bir oylama yapmanız doğru değil Sayın
Başkan! Sayın Başkan, yaptığınız uygulama İç Tüzük ihlalidir!
RASİM ÇAKIR (Edirne) – Bu demokrasiyi istiyorsunuz siz! Sizin
getireceğiniz demokrasi bu!
BİHLUN TAMAYLIGİL (İstanbul) – İşte anayasanızın temel hükmünü
gösterdiniz burada siz!
RASİM ÇAKIR (Edirne) – Bunun adı “Demokrasi” değil, “Faşizm.”
VIII.- KANUN TASARI VE TEKLİFLERİ
İLE KOMİSYONLARDAN 
GELEN DİĞER İŞLER (Devam)
A) Kanun Tasarı ve Teklifleri (Devam)
5.- Adalet ve Kalkınma Partisi
Grup Başkanı İstanbul Milletvekili Recep Tayyip Erdoğan ve 264 Milletvekilinin,
7/11/1982 Tarihli ve 2709 Sayılı Türkiye Cumhuriyeti
Anayasasının Bazı Maddelerinde Değişiklik Yapılması Hakkında Kanun Teklifi ve
Anayasa Komisyonu Raporu (2/656) (S. Sayısı: 497) (Devam)
BAŞKAN - Sayın milletvekilleri, madde üzerinde 16 önerge vardır.
Ancak bilindiği gibi her madde üzerinde sadece 7 önerge verilebilmektedir. Aynı
anda gelen önergeler arasında çekilen kurada çıkan yedi önergeyi okutacağım,
sonra bu önergeleri aykırılık sırasına göre işleme alacağım.
İlk önergeyi okutuyorum:
Türkiye Büyük Millet Meclisi Başkanlığına
2/656 Esas Numaralı 7/11/1982 tarihli ve
2709 sayılı Türkiye Cumhuriyeti Anayasasının Bazı Maddelerinde Değişiklik
Yapılması Hakkında Kanun Teklifinin çerçeve 17 nci
maddesi ile değiştirilen Türkiye Cumhuriyeti Anayasasının 146 ncı maddesinin 2 inci fıkrasının ilk cümlesinin aşağıdaki
şekilde değiştirilmesini yine aynı maddenin 3 üncü fıkrasında geçen "dört
üyeyi" ibaresinin "üç üyeyi" olarak değiştirilmesini arz ve
teklif ederim.




 A.G.
  Sarıçam Veysi Kaynak




 Kırklareli Kahramanmaraş




"Türkiye Büyük Millet Meclisi iki üyeyi Sayıştay Genel
Kurulunun kendi başkan ve üyeleri arasından, her boş yer için gösterecekleri
üçer aday içinden, iki üyeyi ise baro başkanlarının serbest avukatlar arasından
her boş yer için gösterecekleri üçer aday içinden yapacağı gizli oyla
seçer"
Türkiye Büyük Millet Meclisi Başkanlığına
2/656 Esas Numaralı 7/11/1982 tarihli ve
2709 sayılı Türkiye Cumhuriyeti Anayasasının Bazı Maddelerinde Değişiklik
Yapılması Hakkında Kanun Teklifinin çerçeve 17 nci
maddesi ile değiştirilen Türkiye Cumhuriyeti Anayasasının 146 ncı maddesinin 2 inci fıkrasının ilk cümlesinin aşağıdaki
şekilde değiştirilmesini yine aynı maddenin 3 üncü fıkrasında geçen "dört
üyeyi" ibaresinin "üç üyeyi" olarak değiştirilmesini arz ve
teklif ederim.
 Abdurrahman Arıcı
 Antalya
"Türkiye Büyük Millet Meclisi iki üyeyi Sayıştay Genel
Kurulunun kendi başkan ve üyeleri arasından, her boş yer için gösterecekleri
üçer aday içinden, iki üyeyi ise baro başkanlarının serbest avukatlar arasından
her boş yer için gösterecekleri üçer aday içinden yapacağı gizli oyla
seçer"
Türkiye Büyük Millet Meclisi Başkanlığına
2/656 Esas Numaralı 7/11/1982 tarihli ve
2709 sayılı Türkiye Cumhuriyeti Anayasasının Bazı Maddelerinde Değişiklik
Yapılması Hakkında Kanun Teklifinin çerçeve 17 nci
maddesi ile değiştirilen Türkiye Cumhuriyeti Anayasasının 146 ncı maddesinin 2 inci fıkrasının ilk cümlesinin aşağıdaki
şekilde değiştirilmesini yine aynı maddenin 3 üncü fıkrasında geçen "dört
üyeyi" ibaresinin "üç üyeyi" olarak değiştirilmesini arz ve
teklif ederim.
 Mehmet
Yılmaz Helvacıoğlu
 Siirt
"Türkiye Büyük Millet
Meclisi iki üyeyi Sayıştay Genel Kurulunun kendi başkan ve üyeleri arasından,
her boş yer için gösterecekleri üçer aday içinden, iki üyeyi ise baro
başkanlarının serbest avukatlar arasından her boş yer için gösterecekleri üçer
aday içinden yapacağı gizli oyla seçer"
Türkiye Büyük Millet Meclisi Başkanlığına
Görüşülmekte olan 497 sayılı Anayasanın Bazı Maddelerinde
Değişiklik Yapılması Hakkında Kanun Teklifinin 17 nci
maddesinin aşağıda ki şekilde değiştirilmesini arz ve teklif ederiz.




 Hamit Geylani Hasip Kaplan Sırrı
  Sakık




 Hakkâri Şırnak Muş




 Şerafettin
  Halis Nuri
  Yaman




 Tunceli Muş




Madde : 17- Türkiye
Cumhuriyeti Anayasasının 146 ncı maddesi aşağıdaki
şekilde değiştirilmiştir.
"Madde 146- Anayasa Mahkemesi ondokuz
asıl yedi yedek üyeden kurulur.
Türkiye Büyük Millet Meclisi; iki asıl bir yedek üyeyi Sayıştay
Genel Kurulunun kendi başkan ve üyeleri arasından, her boş yer için
gösterecekleri üçer aday içinden, üç asıl iki yedek üyeyi ise baro
başkanlarının serbest avukatlar arasından gösterecekleri üçer aday içinden
yapacağı gizli oylamayla, iki üyeyi Yargıtay, iki üyeyi Danıştay, iki üyeyi üst
kademe yöneticileri, serbest avukatlar, birinci sınıf hâkim ve savcılar ile
Anayasa Mahkemesinde en az on yıl görev almış raportörleri
arasından seçer.
Türkiye Büyük Millet Meclisinde yapılacak bu seçimde, her boş
üyelik için ilk oylamada üye tam sayısının üçte iki ve ikinci oylamada üye tam
sayısının salt çoğunluğu aranır. İkinci oylamada salt çoğunluk sağlanamazsa, bu
oylamada en çok oy alan iki aday için üçüncü oylama yapılır; üçüncü oylamada en
fazla oy alan aday üye seçilmiş olur.
Cumhurbaşkanı; üç asıl iki yedek üyeyi Yargıtay, iki asıl
bir yedek üyeyi Danıştay, genel kurullarınca kendi başkan ve üyeleri arasından
her boş yer için gösterecekleri üçer aday içinden; en az ikisi hukukçu olmak
üzere üç üyeyi Yükseköğretim Kurulunun kendi üyesi olmayan yüksek-öğretim
kurumlarının hukuk, iktisat ve siyasal bilimler dallarında görev yapan öğretim
üyeleri arasından göstereceği üçer aday içinden seçer.
Anayasa hukuku öğretim üyesi doçent ve profesörler arasından,
anayasa hukuku öğretim üyelerinin kendi içlerinde yapacağı seçimle Anayasa
Mahkemesine üç asıl bir yedek üye seçilir.
Yargıtay, Danıştay ve Sayıştay genel kurulları ile Yükseköğretim
Kurulundan Anayasa Mahkemesi üyeliğine aday göstermek için yapılacak
seçimlerde, her boş üyelik için, bir üye ancak bir aday için oy kullanabilir;
en fazla oy alan üç kişi aday gösterilmiş sayılır.
Baro başkanlarının serbest avukatlar arasından gösterecekleri üç
aday için yapılacak seçimde de her bir aday için üye avukatlar oy kullanabilir
ve en fazla oy alan üç kişi aday gösterilmiş sayılır.
Anayasa Mahkemesine üye seçilebilmek için, kırkbeş
yaşın doldurulmuş olması kaydıyla; Yükseköğretim kurumları öğretim üyelerinin
profesör veya doçent unvanını kazanmış, avukatların en az yirmi yıl fiilen
avukatlık yapmış, üst kademe yöneticilerinin yükseköğrenim görmüş ve en az
yirmi yıl kamu hizmetinde fiilen çalışmış, birinci sınıf hâkim ve savcıların
adaylık dahil en az yirmi yıl çalışmış olması şarttır.
Anayasa Mahkemesi üyeleri arasından gizli oyla ve üye tam
sayısının salt çoğunluğu ile dört yıl için bir Başkan ve iki başkanvekili
seçilir. Süresi bitenler yeniden seçilebilirler. Anayasa Mahkemesi üyeleri aslî
görevleri dışında resmi veya özel hiçbir görev alamazlar."
BAŞKAN – Sayın milletvekilleri, şimdi okutacağım üç önerge de en
aykırı önergedir ve aynı mahiyettedir. Önergeleri birlikte işleme alıyorum,
istemleri hâlinde önerge sahiplerine ayrı ayrı söz
vereceğim ve önergeleri okutuyorum: 
Türkiye Büyük Millet Meclisi Başkanlığına
Görüşülmekte olan “7.11.1982 tarihli ve 2709 sayılı Türkiye
Cumhuriyeti Anayasasının Bazı Maddelerinde Değişiklik Yapılması Hakkında Kanun
Teklifi”nin 17 nci maddesinin teklif metninden
çıkarılmasını arz ve teklif ederim. 14.04.2010
 Harun
Öztürk 
 İzmir
Türkiye Büyük Millet Meclisi Başkanlığına
Görüşülmekte olan 2/656 Esas numaralı 7/11/1982
Tarihli ve 2709 Sayılı Türkiye Cumhuriyeti Anayasanın Bazı Maddelerinde
Değişiklik Yapılması Hakkında Kanun Teklifinin 17. maddesinin Teklif metninden
çıkarılmasını ve diğer maddelerin buna göre teselsül ettirilmesini arz ve
teklif ederiz. 
 İsa Gök  Atilla
Kart
 Mersin  Konya
Türkiye Büyük Millet Meclisi Başkanlığına
Görüşülmekte olan Anayasa değişikliği teklifinin, 17. maddesinin teklif
metninden çıkarılması için gereğini arz ve teklif ederiz.




 Faruk
  Bal  Oktay
  Vural Mehmet
  Şandır




 Konya İzmir Mersin




 Behiç
  Çelik Emin Haluk
  Ayhan S. Nevzat Korkmaz




 Mersin Denizli Isparta




BAŞKAN – Birlikte işleme aldığım üç önergeyi Komisyona soruyorum,
katılıyor mu? 
ANAYASA KOMİSYONU BAŞKANI BURHAN KUZU (İstanbul) – Katılmıyoruz
Başkanım. 
BAŞKAN – Hükûmet? 
ADALET BAKANI SADULLAH ERGİN (Hatay) – Katılmıyoruz Sayın
Başkanım.
BAŞKAN – Sayın Şandır, gerekçeyi mi okutuyoruz efendim? 
MEHMET ŞANDIR (Mersin) – Evet efendim.
BAŞKAN – Gerekçeyi okutuyorum: 
Gerekçe: 
Anayasalar, vatandaşların temel hak ve hürriyetlerini teminat
altına alan, siyasi rejimin ve devlet organlarının görev ve yetkilerini
belirleyen kanunlar hiyerarşisinin en üstünde temel hukuk normlarıdır. 
İki ihtilal ve 3 muhtıra ile üzerine gölge düşürülen Türk
demokrasisini; 
- 21. yüzyıl evrensel değerlerine kavuşturabilmenin,
- Asırlık anayasa tartışmalarından kurtarmanın,
- Her kesimin benimseyebileceği bir anayasaya kavuşturabilmenin,
tek yolu toplumsal
uzlaşmaya dayalı bir Anayasa yapmayı sağlamaktır. 
MHP bu sebeple; 
- "Anayasa Değişikliği Uzlaşma Komisyonu" kurulmasını, 
- Partilerin uzlaştıkları hususlarda demokratik bir sözleşme
yapılmasını, 
- Siyasi partilerin hangi konularda uzlaştığının kamuoyuna
duyurulmasını, 
- Her partinin görüş ve tavrının, yapılacak ilk seçimde milletin
takdirine sunulmasını, 
- Seçimler sonunda oluşacak Meclis'in ilk iş olarak anayasa
değişikliğini gerçekleştirmek olmasını teklif etmiştir. 
MHP; bu kapsamda, 
- Devlet ile Milleti kucaklaştıracak, 
- Milletin değerleri ile Devletin değerlerini bağdaştıracak, 
- Demokrasi ile Cumhuriyeti barıştıracak, 
- Vatandaşın temel hak ve hürriyetlerini evrensel standarda
yükseltecek, 
- Milletin bölünmez bütünlüğünü üniter
yapı içinde sağlayacak ve Devleti kurum ve kuruluşları ile uyum içinde
çalıştıracak, 
- Kuvvetler ayrılığına dayalı parlamenter demokrasiyi
iyileştirecek, 
- Cumhuriyetin temel nitelikleri ile Anayasamızın değiştirilmesi
dahi teklif edilemeyecek maddelerini koruyacak, 
Toplumsal bir sözleşme belgesi niteliğinde anayasa yapma kararını
ilan etmiştir. 
Anayasa değişikliği ancak böylece milletin iradesine dayandırılmış
olacaktır. 
AKP, MHP'nin bu teklifine kulak tıkamış, kendisi için hazırladığı
Anayasa teklifini partilere ve millete dayatmıştır. 
AKP, Anayasa değişikliğini seçmene ve yargıya hesap vermekten
kaçmak için malzeme olarak kullanmaktadır. 
AKP'nin, Anayasa Değişiklik Teklifi, kendi hedefine ulaşmak için
hazırlanmıştır. 
Bu teklif ile kuvvetler ayrılığına dayanan parlamenter sistemin
denge ve denetim mekanizmaları iktidar lehine bozulmaktadır. Bunun doğal sonucu
olarak başta parti kapatma, yargı bağımsızlığı ve hâkim teminatı ile hukuk
devleti ve hukukun üstünlüğü ilkeleri zedelenmektedir. Parlamenter sistem
yerine ucu diktaya açık bir Başkanlık sistemi getirilmektedir. 
Bu teklif, Parlamenter demokrasi esasına göre inşa edilen
Anayasaya aykırıdır. 
Bu teklifin içinde; Millet yoktur, Milletin iradesi yoktur,
Milletin beklentisi yoktur. 
Millet, AKP'den bölücü terörü bitirmesini beklemektedir. 
Millet, AKP'den yoksulluğun, yolsuzluğun, hayat pahalılığının ve
işsizliğin hesabını vermesini beklemektedir. 
Millet, AKP'den iş beklemektedir. Aş beklemektedir. 
Millet, AKP'den düşünce, inanç, teşebbüs, örgütlenme ve benzeri
alanlarda temel hak ve hürriyetlere güvence beklemektedir. 
Millet, mahkemelerdeki iş yükünü azaltacak ekonomik, sosyal ve
adli reform beklemektedir.
Millet, yandaş yargıç değil, tarafsız ve bağımsız mahkemelerde
hakkını aramak istemektedir.
AKP 8 yılı heba etmiştir. Milletin beklentilerini
karşılayamamıştır.
AKP, millet için değil kendini korumak için Anayasa
değiştirmektedir.
AKP, günü geldiğinde herkesin güvenli liman gibi sığınabileceği
tarafsız ve bağımsız mahkemeler için hiçbir şey yapmamıştır.
AKP, 8 yıllık iktidarında, yandaş yargıç yaratmış, yargıyı
siyasallaştırmıştır.
AKP, hukuk devleti ve hukukun üstünlüğünü tahrip etmek, üstünlerin
hukukunu yaratmak istiyor.
AKP, gizlemediği başkanlık sistemi hevesi ile diktaya yönelmiştir.
Dikta hevesinin önünde engel gördüğü Anayasa Mahkemesini yandaş yargı kurumu
hâline getirmek istemektedir.
AKP, Anayasa Mahkemesini yandaş yargı kurumu hâline getirerek
kuvvetler ayrılığı ilkesini yok etmek, diktaya dönüşecek başkanlık sisteminin
ilk adımını atmak istiyor.
AKP, açılım adı altında PKK’nın siyasallaştırılması için ilk adım
olduğunu ifade ettiği bu teklif ile, bin yıllık
kardeşliğin ve millî bütünlüğün bozulmasına anayasa zemini hazırlamak
istemektedir.
AKP, iyi niyetli değildir, başlattığı PKK Açılımı için bu yasa
değişikliği ile anayasal zemin hazırlamaktadır. Bu sebeple bu Anayasa
değişikliği milletin hayrına değildir ve Anayasa’ya aykırıdır.
BAŞKAN – Sayın Kart, konuşacak mısınız efendim?
ATİLLA KART (Konya) – Evet Sayın Başkan.
BAŞKAN – Buyurun. (CHP sıralarından alkışlar)
Önerge üzerinde konuşacaksınız, süreniz beş dakika.
ATİLLA KART (Konya) – Sayın Başkan, sayın milletvekilleri;
tarafımızdan verilen önerge hakkında söz almış bulunmaktayım. Genel Kurulu
saygıyla selamlıyorum.
Bugün ebediyete intikal eden Barolar Birliğinin Değerli Başkanı,
değerli insan, saygıdeğer meslektaşım Özdemir Özok’u
kaybetmenin derin üzüntüsünü öncelikle ifade ediyorum. Kendisine, merhuma
Tanrı’dan rahmet diliyorum, kederli ailesine, Barolar Birliği camiasına ve
halkımıza başsağlığı diliyorum.
Sayın Başkan, Meclis yönetiminde yetersiz kalıyorsunuz. Yetersiz
kaldığınız için zafiyet gösteriyorsunuz. Buna bir de… Partili kimliğinizi
aşamadığınız için ayrıca Meclisin çalışmasında gerçekten verimliliği yok
ediyorsunuz ve yaratılan gerginliğin müsebbibi hâline geliyorsunuz. 
Biraz evvel, grup başkan vekiline yönelik olarak, görünürde, grup
başkan vekillerimizin ısrarlı takibi üzerine, nihayet işlem yapmak zorunda
kaldınız. Orada da, görünürde zevahiri kurtarmak gayesiyle, nasıl olsa AKP’nin
çoğunluk grubuyla, işaret oyuyla bu reddedilecek gibi bir yaklaşımın içinde
olduğunuz açık. Burada pekâlâ doğrudan uyarma uygulamasını yapabilirdiniz, bu
sizin takdirinizde olan bir disiplin uygulamasıydı. Bunu yapmadınız, bunu yapmadığınız
gibi yine o tartışma esnasında kürsüye fiilen saldıran Meclis İdare Amiri
hakkında şu ana kadar hiçbir işlem yapmadınız. 
SERACETTİN KARAYAĞIZ (Muş) – İdare Amirinin görevi ne?
VEYSİ KAYNAK (Kahramanmaraş) – Önergeye gel, önergeye! 
ATİLLA KART (Devamla) - Sayın Başkan, güven vermiyorsunuz,
gerçekten güven vermiyor-sunuz, partili kimliğinizi
bir türlü aşamıyorsunuz. 
Grup başkan vekillerimizden aldığımız, tarafıma verilen talimat
üzerine konuşuyorum, bunun fiilen ve İç Tüzük gereği uygulanmasının zorluğunu
da biliyorum ama yaptığınız yanlış uygulamayı vurgulamak adına söylüyorum:
Sayın Başkan, siz, Meclisi yönetmeyi bırakın, Adalet ve Kalkınma Partisi
sıralarına geçin, oy kullanın, biz sizin oy kullanmanıza itiraz etmeyeceğiz. Bu
sözü veriyoruz. (CHP sıralarından alkışlar) Sizin yerinize grup başkan
vekilleri bu görevi yapsınlar Sayın Başkan. Maalesef inandırıcı olmak
noktasında, Türkiye Büyük Millet Meclisi Başkanlığının saygınlığını korumak
noktasında perişan durumdasınız. Bir milletvekili olarak bundan büyük üzüntü
duyuyorum. Bu üzüntümü Genel Kurulla paylaşmak istedim.
ÜNAL KACIR (İstanbul) – Hasta olursun, fazla üzülme!
ATİLLA KART (Devamla) - Sayın milletvekilleri, bu perişanlık
sadece Meclis Başkanıyla sınırlı olsa mesele yok. Bakıyoruz, Anayasa ve Adalet
Komisyonu başkanlarının -üzülerek ifade ediyorum Sayın İyimaya-
mesleki, akademik ve siyasi söylemlerini inkâr ederek, geçmiş söylemleriyle
mutlak anlamda çelişkiye düşecek şekilde bu Anayasa Teklifi’ni canla başla
savunmaları, aslında siyaset anlayışımızın temel talihsizliğini bir kez daha
önümüze koyuyor. 
Bakın, Sayın Burhan Kuzu’nun Yüce Divan yapılanması, parti
kapatma, bu konulardaki söylemlerine temas etmiyorum, daha yeni bir, daha
doğrusu ortaya yeni çıkan bir söylemini aynen sizinle paylaşmak istiyorum, aynı
cümlelerle. Ne diyor Sayın Burhan Kuzu, Anayasa Komisyonu Başkanı, Anayasa
Profesörü? Diyor ki: “Bazı yazarlar cumhurbaşkanının halk tarafından doğrudan
doğruya seçilmesini öngörmektedirler. Bizce, bir nevi yarı başkanlık modelini
andıracak olan böyle bir model Türkiye’de işleri daha da kötü yapacaktır.”
ANAYASA KOMİSYONU BAŞKANI BURHAN KUZU (İstanbul) – Güzel,
doğru.
ATİLLA KART (Devamla) – “Yarı başkanlık modelinin bizde çok daha
sıkıntılar çıkaracağı ve bugünkü durumdan pek farklı olmayacağı, hatta daha
kötü olacağı kanaatindeyiz. Parlamenter rejim içinde kalmak, cumhurbaşkanını
halka seçtirmek sisteme uymaz.” 
Devam ediyor Sayın Burhan Kuzu.
ANAYASA KOMİSYONU BAŞKANI BURHAN KUZU (İstanbul) – Sayın Kart,
devam et, devam et.
ATİLLA KART (Devamla) - “Cumhurbaşkanını halk seçer de, bu
Anayasa’da gerekli diğer değişiklikler yapılmazsa, o zaman doğacak siyasi kriz
daha da katmerleşir. Zira, halkın en az yüzde 51 ve
daha fazlasının desteğini almış bir cumhurbaşkanı Anayasa’nın vermiş olduğu yetkileri
çok daha rahat kullanabilecek ve kamuoyunda da büyük bir kabul görecektir.”
(Mikrofon otomatik cihaz tarafından kapatıldı)
BAŞKAN – Lütfen sözlerinizi tamamlayınız. 
ATİLLA KART (Devamla) – “Böyle bir cumhurbaşkanı ile başbakan
arasında yetki çatışmasının doğması ve krizin doğması kaçınılmazdır.” diyor ve
devam ediyor Sayın Burhan Kuzu. 
ANAYASA KOMİSYONU BAŞKANI BURHAN KUZU (İstanbul) – Sayın Başkan,
ben bir açıklama yapmak istiyorum. 
ATİLLA KART (Devamla) - Sayın Kuzu, 2007 Mayısından bu yana biz
bunları söylüyoruz. Siz, 1997’den bu yana bunları söylüyormuşsunuz. O zaman o
söylemlerinizi neden inkâr ediyorsunuz? Neden o söylemlerinizi inkâr etmek
pahasına Türkiye’de kriz ortamının, kaos ortamının
doğmasına yol açıyorsunuz. Bilim adamına yakışır mı bu, bir siyasetçiye yakışır
mı? 
Sorumluluk sahibi bir siyasetçiye bunlar yakışır mı sayın
milletvekilleri? Ve maalesef o sorumsuz davranışa Adalet ve Kalkınma Partisi
Grubu da iştirak ediyor. 
(Mikrofon otomatik cihaz tarafından kapatıldı)
BAŞKAN – Sayın Kart, ilave süreniz de doldu efendim. Çok teşekkür
ederiz. 
ATİLLA KART (Devamla) - Onun içindir ki, bir kez daha ifade
ediyoruz: Doğması kaçınılmaz olan krize ve kaos
ortamına yol açmamak adına sizleri ve başta Sayın Meclis Başkanını bir kez daha
sorumlu ve sağduyulu davranmaya davet ediyorum. 
Genel Kurulu saygıyla selamlıyorum. (CHP sıralarından alkışlar)
BAŞKAN- Evet, Sayın Kart, teşekkür ederiz.
Sayın Komisyon Başkanının, isminden de bahsedilmesi nedeniyle,
sanıyorum bir açıklama talebi var. Lütfen yerinizden efendim.
VII.- AÇIKLAMALAR (Devam)
8.- Anayasa Komisyonu Başkanı ve
İstanbul Milletvekili Burhan Kuzu’nun, Konya Milletvekili Atilla Kart’ın,
kendisinin yazdığı kitaptan bir paragrafı okuyup ondan önceki ve sonraki pragrafları okumayarak Genel Kurulu yanlış
bilgilendirdiğine ilişkin açıklaması
ANAYASA KOMİSYONU BAŞKANI BURHAN KUZU (İstanbul) – Evet.
Şimdi, Sayın Başkanım, Sayın Sayın Kart
dürüst bir hukukçu olsaydı devamını da okurdu o yazının. O, benim başkanlık
sistemi hakkındaki kitabımın bir bölümünü aktarıyor. Son cümle diyor ki… Ben
yarı başkanlık modeline her zaman karşı olmuş bir bilim adamıyım. Dolayısıyla
benim savunduğum model tam başkanlık modeli.
ATİLLA KART (Konya) – Öncesi ve sonrasını da okuyun Sayın Kuzu,
cesaretiniz varsa…
ANAYASA KOMİSYONU BAŞKANI BURHAN KUZU (İstanbul) – Lütfen
dinleyin… Saygısızlık yapma, dinle!
ATİLLA KART (Konya) – Cesaretiniz varsa, önceki, sonraki
paragrafları da okuyun.
ANAYASA KOMİSYONU BAŞKANI BURHAN KUZU (İstanbul) – Okumuş olsaydın
devamını, dürüst olsaydın… Dürüst değilsin Sayın Kart, her zaman aynı şeyi
yapıyorsun.
ATİLLA KART (Konya) – Yanıltmaya devam ediyorsunuz. Halkı ve
kamuoyunu kandırmaya devam ediyorsunuz, hâlen tenezzül ediyorsunuz.
BAŞKAN – Lütfen, böyle, birbirimize saygısız ifadeler kullanmayalım
Sayın Kuzu.
ANAYASA KOMİSYONU BAŞKANI BURHAN KUZU (İstanbul) – Şimdi, Sayın
Başkanım, burada, bir bilim adamı olarak benim yazdığım kitabın bir bölümünü
alıyor, saygısızca, kalan bölümünü okumuyor. 
ATİLLA KART (Konya) – Sayın Başkan müsaade etsin, tamamını
okuyayım.
BAŞKAN – Lütfen…
ANAYASA KOMİSYONU BAŞKANI BURHAN KUZU (İstanbul) – Dolayısıyla, o
söylediğin kitap “başkanlık sistemi” kitabıdır. Ben başkanlık modelini
savunuyorum, yarı başkanlığı savunmuyorum. Söylediğim tablo çıkar, ama
başkanlık modeline geçildiği zaman bu tablo çıkmaz.
ATİLLA KART (Konya) – Cesaretiniz varsa, size kitabı vereyim, siz
okuyun.
ANAYASA KOMİSYONU BAŞKANI BURHAN KUZU (İstanbul) – Aynen öyle… Ne olacak cesaretimle…
ATİLLA KART (Konya) – Başka kitaplarınızı görsek kim bilir neler
çıkacak Sayın Kuzu.
ANAYASA KOMİSYONU BAŞKANI BURHAN KUZU (İstanbul) – Bırak bunları Allah’ını seversen, sen benim
şeyin rüzgârına yetişemezsin, bilimimin… Hadi işine bak!
BAŞKAN – Sayın milletvekilleri, dünkü oturumlar esnasında da ifade
etmiştim “Genel Kurula başkanlık eden Başkan veya Başkan Vekilleri tartışmalara
katılamazlar, ancak kişisel savunma hakları saklıdır.” diyor. Şimdi şahsımla
ilgili Sayın Kart’ın söylediklerini televizyonları başında izleyen
vatandaşlarımız değerlendireceklerdir. Kaç gün oldu Anayasa değişikliğiyle
ilgili çalışmaları başlatalı, tam bilemiyorum; ilk gün on sekiz saat
çalıştığımızı biliyorum. Muhterem Genel Kurulunuzun almış olduğu karar
gereğince günlük Meclisimizin çıkarması gereken maddeleri her gece, gece geç saatlere
kadar çalışarak çıkarmışsak ve bunlara da ben başkanlık etmişsem, bu sözlerin
hiçbir anlamının olmadığını ifade etmek istiyorum. 
HAKKI SUHA OKAY (Ankara) - Genel Kurul, Mehmet Ali Şahin hepsine
başkanlık yapsın diye karar almadı. 
BAŞKAN – İki: Sayın Kutlu’yla ilgili herhangi bir işlem
yapmadığımdan bahsettiler. Sayın Kutlu’yla ilgili de zabıtları getirttim ancak
zabıtlarda Sayın Kutlu’yla ilgili hiçbir ifade bulunamadı. (CHP sıralarından
gürültüler)
HAKKI SUHA OKAY (Ankara) – Sayın Başkanım, bizzat sizin yanınızda
bunu yaptığını ifade etti.
BAŞKAN - Ayrıca, görüntülerle ilgili de bir çalışma yapmalarını
istedim, onun sonucu henüz gelmedi.
HAKKI SUHA OKAY (Ankara) – Sayın Başkan…
BAŞKAN – Buyurun.
HAKKI SUHA OKAY (Ankara) – Kutlu, bizzat sizin yanınızda, o
mikrofonlara, kürsüye vurduğunu itiraf etti, ifade etti ve siz de bunu
biliyorsunuz. Sizin odanızda konuşma oldu.
BAŞKAN – Ama benim zabıtları getirterek, demin tıpkı Kılıç’la
ilgili yaptığım gibi işlem yapmam lazım.
HAKKI SUHA OKAY (Ankara) – Ama siz bundan bihaber gibi
bahsediyorsunuz. Bizzat kendi itirafı var ve bunu sizin yanınızda söyledi. Hiç
olmazsa bunları zapta geçirin, rica edeceğim.
BAŞKAN – Ben bundan önceki oturumlarda, ilgili, özellikle görevli
arkadaşlarımızın, idare amirlerimizin, Divan kâtiplerimizin görevlerini büyük
bir titizlikle yerine getirmelerini, herhangi bir tartışmada taraf olmamaları
gerektiğini, eğer bir olumsuzluk varsa bunu ortadan kaldırmak gibi vazifeleri
olduğunu hatırlattım, şimdi tekrar hatırlatıyorum. (CHP sıralarından
gürültüler)
KAMER GENÇ (Tunceli) – Sözün para etmiyor.
BAŞKAN - Şimdi, Sayın Öztürk, önergeniz
üzerinde görüşecek misiniz efendim?
HARUN ÖZTÜRK (İzmir) – Evet.
BAŞKAN – Sayın Öztürk, önerge üzerinde
konuşacaksınız.
Süreniz beş dakikadır.
Buyurun.
VIII.- KANUN TASARI VE TEKLİFLERİ
İLE KOMİSYONLARDAN 
GELEN DİĞER İŞLER (Devam)
A) Kanun Tasarı ve Teklifleri (Devam)
5.- Adalet ve Kalkınma Partisi
Grup Başkanı İstanbul Milletvekili Recep Tayyip Erdoğan ve 264 Milletvekilinin,
7/11/1982 Tarihli ve 2709 Sayılı Türkiye Cumhuriyeti
Anayasasının Bazı Maddelerinde Değişiklik Yapılması Hakkında Kanun Teklifi ve
Anayasa Komisyonu Raporu (2/656) (S. Sayısı: 497) (Devam)
HARUN ÖZTÜRK (İzmir) – Sayın Başkan, değerli milletvekilleri;
17’nci madde üzerinde vermiş olduğum önergeyle ilgili olarak söz aldım. Yüce
heyetinizi saygıyla selamlıyorum.
Konuşmama geçmeden önce, Türkiye Barolar Birliği Başkanı Özdemir Özok’a ben de Allah’tan rahmet, yakınlarına ve Baro
mensuplarına başsağlığı diliyorum.
Değerli milletvekilleri, biraz önce AKP Grup Başkan Vekiline bir
İç Tüzük hükmüne göre ceza verilmesi oylarınıza sunuldu. Oylarınızla ceza
talebi reddedildi. Oysa aynı birleşimde, aynı fiil nedeniyle bir muhalefet
milletvekiline kınama cezası verilmiştir. Bu uygulama, parti kapatılmasıyla
ilgili, yargının talebinin Türkiye Büyük Millet Meclisinde nasıl
sonuçlandırılacağının da çok güzel bir örneği oldu. 
Değerli milletvekilleri, teklifle, Anayasa Mahkemesinin toplam üye
sayısı 11’den 17’ye çıkarılırken, Yargıtay ve Danıştaydan
seçilecek üye sayıları birer azaltılmakta, buna karşılık YÖK kontenjanı 2,
Sayıştay kontenjanı ise 1 artırılmaktadır. Teklife göre Anayasa Mahkemesine
seçilecek 17 üyeden 14’ünü Sayın Cumhurbaşkanı, 3’ünü Türkiye Büyük Millet
Meclisi seçecektir. Cumhurbaşkanı, üst kademe yöneticisi, serbest avukat,
birinci sınıf hâkim ve savcılar ile Anayasa Mahkemesi raportörleri
arasından seçeceği 4 üyeyi de, dilediği takdirde, hukuk formasyonu olmayan tek
bir meslek grubu içinden seçebilecektir. Yüce Divan görevi yapacak olan Anayasa
Mahkemesinde hukuk dalında öğrenim görmemiş kişilerin ağırlığının artmış olması
doğru olmamıştır. 
Cumhurbaşkanı, yüksek yargının bildireceği 21 aday arasından,
diyelim ki, yürütmeye yakın hiçbir aday bulamasın. Bu takdirde dahi Anayasa
Mahkemesinde yasama ve yürütmenin ağırlığı 7’ye karşı 10 olacaktır. Bu durum
AKP’nin 2/3 nisabı için ince ayarlar yaptığını ortaya koymaktadır. 
Bu teklif yasalaşırsa, sorunlara çözüm üretme adına Hükûmet yasamayı kullanarak Anayasa’ya aykırı uygulamaları
yaygınlaştıracaktır. Bu çerçevede, barajlar, doğal kaynaklar,
kara yolları, limanlar, santraller, daha akla gelebilecek tüm kamu malları
istenen bedelden istenilen kişilere satılabilecek, kişiye özel yasal
düzenlemelerle menfaat dağıtılabilecek, kişiye özel aflar çıkartılabilecek,
orman talanının önü açılabilecek, sit alanları gelişigüzel tahrip edilebilecek,
madencilik faaliyetleriyle doğanın gelişigüzel tahrip edilmesine göz yumulacak,
yolsuzluklara yasal kılıf hazırlanarak üstleri örtülebilecek, geçmişte yargıya
güvenmedikleri için “Dokunulmazlıkları kaldırmıyoruz.” diyenlerin Yüce Divanda
aklanmaları sağlanabilecektir. Vatandaş hak ve hukukunu iktidar partisi
merkez ve taşra teşkilatı ile milletvekillerinden arar konuma getirilecektir.
Değerli milletvekilleri, Sayın Tahsin Yücel’in “Gökdelen” adlı
romanını okuyanlar bilirler. Söz konusu eserde emekli bir öğretmenin evini
gökdelen yapmak için ele geçirmeye çalışan zengin bir müteahhit,
hukuka aykırı bu arzusuna ulaşmak için her yolu dener ancak yargıyı bir türlü
aşamaz. Sırf bu arzusuna ulaşabilmek için siyasileri ve medyayı kullanarak
yargının özelleştirilmesi projesini gündeme getirir. Kitabı okuduğumda Tahsin
Yücel’in hayal gücüne hayran kalmış, bu kadarı da olamaz demiştim; yanılmışım. 
(Mikrofon otomatik cihaz tarafından kapatıldı)
BAŞKAN – Efendim, size de ek süre veriyorum, lütfen tamamlayın
Sayın Öztürk.
HARUN ÖZTÜRK (Devamla) – Teşekkür ediyorum Sayın Başkan.
Şimdi görüyorum ki benzer arzular içinde olanlar bu projeyi bu
teklifle hayal olmaktan çıkarmaktadırlar. Gerçekten de değişiklik gerçekleşirse
AKP de bir şekilde yargıyı özelleştirmiş olacaktır, hem de bir kuruş ödemeden
diyor, yüce heyetinizi saygıyla selamlıyorum. (Bağımsızlar,
ve CHP sıralarından alkışlar) 
III. - YOKLAMA
(CHP sıralarından bir grup milletvekili ayağa kalktı)
HAKKI SUHA OKAY (Ankara) – Sayın Başkan, yoklama talep ediyoruz.
BAŞKAN – Evet, yoklama talebi var. 
Yoklama talebinde bulunan arkadaşlarımızı tespit ediyoruz: Sayın Okay, Sayın Küçük, Sayın Tamaylıgil,
Sayın Selvi, Sayın Aydoğan,
Sayın Baytok, Sayın Kart, Sayın Keleş, Sayın Barış,
Sayın Köktürk, Sayın Süner, Sayın Demirel, Sayın
Çakır, Sayın Özkan, Sayın Öztürk, Sayın Serter, Sayın Arıtman, Sayın Öztrak,
Sayın Susam, Sayın Ünsal.
Efendim, şimdi elektronik sistemle yoklama yapıyoruz.
Yoklama için iki dakika ayırıyoruz ve süreyi başlatıyoruz efendim.
(Elektronik cihazla yoklama yapıldı)
BAŞKAN – Sayın milletvekilleri, toplantı yeter sayısı vardır.
VIII.- KANUN TASARI VE TEKLİFLERİ
İLE KOMİSYONLARDAN 
GELEN DİĞER İŞLER (Devam)
A) Kanun Tasarı ve Teklifleri (Devam)
5.- Adalet ve Kalkınma Partisi
Grup Başkanı İstanbul Milletvekili Recep Tayyip Erdoğan ve 264 Milletvekilinin,
7/11/1982 Tarihli ve 2709 Sayılı Türkiye Cumhuriyeti
Anayasasının Bazı Maddelerinde Değişiklik Yapılması Hakkında Kanun Teklifi ve
Anayasa Komisyonu Raporu (2/656) (S. Sayısı: 497) (Devam)
BAŞKAN – Aynı mahiyette önergeleri oylarınıza sunuyorum: Kabul
edenler… Etmeyenler… Kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 497 sayılı Anayasanın Bazı Maddelerinde
Değişiklik Yapılması Hakkında Kanun Teklifinin 17 nci
maddesinin aşağıda- ki şekilde değiştirilmesini arz ve teklif ederiz.
 Hamit
Geylani (Hakkâri) ve arkadaşları
Madde : 17- Türkiye
Cumhuriyeti Anayasasının 146 ncı maddesi aşağıdaki
şekilde değiştirilmiştir.
"Madde 146- Anayasa Mahkemesi ondokuz
asıl yedi yedek üyeden kurulur.
Türkiye Büyük Millet Meclisi; iki asıl bir yedek üyeyi Sayıştay
Genel Kurulunun kendi başkan ve üyeleri arasından, her boş yer için gösterecekleri
üçer aday içinden, üç asıl iki yedek üyeyi ise baro başkanlarının serbest
avukatlar arasından gösterecekleri üçer aday içinden yapacağı gizli oylamayla,
iki üyeyi Yargıtay, iki üyeyi Danıştay, iki üyeyi üst kademe yöneticileri,
serbest avukatlar, birinci sınıf hâkim ve savcılar ile Anayasa Mahkemesinde en
az on yıl görev almış raportörleri arasından seçer.
Türkiye Büyük Millet Meclisinde yapılacak bu seçimde, her boş
üyelik için ilk oylamada üye tam sayısının üçte iki ve ikinci oylamada üye tam
sayısının salt çoğunluğu aranır. İkinci oylamada salt çoğunluk sağlanamazsa, bu
oylamada en çok oy alan iki aday için üçüncü oylama yapılır; üçüncü oylamada en
fazla oy alan aday üye seçilmiş olur.
Cumhurbaşkanı; üç asıl iki yedek üyeyi Yargıtay, iki asıl
bir yedek üyeyi Danıştay, genel kurullarınca kendi başkan ve üyeleri arasından
her boş yer için gösterecekleri üçer aday içinden; en az ikisi hukukçu olmak
üzere üç üyeyi Yükseköğretim Kurulunun kendi üyesi olmayan yükseköğretim
kurumlarının hukuk, iktisat ve siyasal bilimler dallarında görev yapan öğretim
üyeleri arasından göstereceği üçer aday içinden seçer.
Anayasa hukuku öğretim üyesi doçent ve profesörler arasından,
anayasa hukuku öğretim üyelerinin kendi içlerinde yapacağı seçimle Anayasa
Mahkemesine üç asıl bir yedek üye seçilir.
Yargıtay, Danıştay ve Sayıştay genel kurulları ile Yükseköğretim
Kurulundan Anayasa Mahkemesi üyeliğine aday göstermek için yapılacak
seçimlerde, her boş üyelik için, bir üye ancak bir aday için oy kullanabilir;
en fazla oy alan üç kişi aday gösterilmiş sayılır.
Baro başkanlarının serbest avukatlar arasından gösterecekleri üç
aday için yapılacak seçimde de her bir aday için üye avukatlar oy kullanabilir
ve en fazla oy alan üç kişi aday gösterilmiş sayılır.
Anayasa Mahkemesine üye seçilebilmek için, kırkbeş
yaşın doldurulmuş olması kaydıyla; Yükseköğretim kurumları öğretim üyelerinin
profesör veya doçent unvanını kazanmış, avukatların en az yirmi yıl fiilen
avukatlık yapmış, üst kademe yöneticilerinin yükseköğrenim görmüş ve en az
yirmi yıl kamu hizmetinde fiilen çalışmış, birinci sınıf hâkim ve savcıların
adaylık dahil en az yirmi yıl çalışmış olması şarttır.
Anayasa Mahkemesi üyeleri arasından gizli oyla ve üye tam
sayısının salt çoğunluğu ile dört yıl için bir Başkan ve iki başkanvekili
seçilir. Süresi bitenler yeniden seçilebilirler. Anayasa Mahkemesi üyeleri aslî
görevleri dışında resmi veya özel hiçbir görev alamazlar."
BAŞKAN – Komisyon katılıyor mu efendim?
ANAYASA KOMİSYONU BAŞKANI BURHAN KUZU (İstanbul) – Katılmıyoruz Başkanım.

BAŞKAN – Hükûmet? 
ADALET BAKANI SADULLAH ERGİN (Hatay) – Katılmıyoruz Sayın
Başkanım. 
BAŞKAN – Sayın Geylani, buyurun.
Süreniz beş dakikadır.
HAMİT GEYLANİ (Hakkâri) – Sayın Başkan, değerli milletvekilleri;
Barış ve Demokrasi Partisinin değişiklik önergesi üzerinde söz aldım. Genel
Kurulu saygıyla selamlıyorum.
Değerli arkadaşlar, şu an yapısını tartıştığımız Anayasa
Mahkemesinin varlık nedeni anayasal sürecin bir sonucudur. Türkiye’nin iki yüz
yıllık bir Anayasa serüveni vardır. Son doksan yıllık döneme baktığımızda, ilk kırk yılı Türkiye Büyük Millet Meclisinin
yaptığı anayasalarla, son elli yılında ise askerî darbe anayasalarıyla
yönetildi ve hâlen yönetiliyor.
Değerli arkadaşlar, sanırım yaşanan gerilim nedeniyle konuyu
yeterince tartışamadığımızı düşünüyoruz. Onun için, izin verirseniz, bu
anayasalardan her birini birkaç cümleyle özetlemek istiyorum. 
Aradan doksan yıl geçmesine rağmen 1921 Anayasası’nın
standartlarına hâlen ülkemizin ulaşmadığını düşünüyorum. 21 Anayasası’nda
vilayet ve nahiyeler tüzel kişiliği olan özerk birimler olarak kabul
edilmiştir. İç ve dış siyaset, şeri, adli, askerî
işler ve uluslararası iktisadi ilişkiler dışında kalan tüm hizmetlerde vilayet
şûraları yetkili kılınmıştır. 1921 Anayasası’nda devlet Türkiye devletidir.
Türkiye bir üst kimlik olarak kabul ediliyor, Büyük Millet Meclisine mebuslar
kendi etnik kimlikleri ve yerel giysileriyle katılmışlardır. 
Buna karşın, 1974 Anayasası’yla Türkiye Büyük Millet Meclisinde
muhalefet tamamıyla tasfiye edilmiştir, Meclisin tek sahibi Cumhuriyet Halk
Partisidir. CHP’nin altı oku Anayasa’nın temelini oluşturmaktadır. Türk kimliği
dışında hiçbir etnik kimlik tanınmamıştır. Bu Anayasa Türklerin kamu
haklarından söz etmektedir. 
61 Anayasası’yla askerî darbeler bir bakıma meşrulaştırılmıştı.
Millî Güvenlik Kurulu ilk defa bu Anayasa’da yer alır, 1971 değişikliğiyle de
askerî bürokrasi kararlarda belirleyici rol oynamaya başlamış, yasamanın
üstünlüğü zayıflatılmıştır. 
Değerli arkadaşlar, evrensel hukukla çatışan 82 Anayasası’nın
temel felsefesi ise devleti vatandaşa karşı koruma ve kutsamadır. Nedeni de
Türkiye’de silahlı kuvvetler cumhuriyet tarihi boyunca her zaman siyasetin
etkin bir aktörü olmuş, siyasete yön vermiş, gerçekleştirilen darbeler,
politikacılar ve sivil halk sürekli olarak hukuk dışı uygulamalara tabi
tutulmuştur. 
Türkiye’nin yakın tarihi, bilindiği gibi, askerî darbeler, gece
yarısı e-muhtıralar ve andıçlarla anılmaktadır.
Seçilmişler üzerindeki askerî müdahalenin korku refleksi, vesayeti Türkiye
siyasi tarihinde belirleyici bir rol üstlenmiştir. Yapılan değişiklikle de bu
telaşı ortadan kaldıramıyor ne yazık ki. 
Sayın arkadaşlar, demokratik anayasaların temel özelliği sınırlama
ve uzlaşmadır. Devleti ve iktidar gücünü sınırlamak suretiyle kişilerin hak ve
özgürlüklerinin güvencelerini sağlarlar. Bütün toplum kesimlerinin katıldığı
genel bir uzlaşma ve kabule dayanırlar. Demokratik anayasaların üstünlüğü salt
hukuk kurallarını içermelerinden değil, aynı zamanda toplumsal güç dengelerine
dayanan genel uzlaşmanın toplumda yarattığı saygınlıktan da ileri gelir. Bu
anlamda demokratik anayasal meşruiyetin tanımı, kriterleri
klasik hukuk terminolojisi aşılarak somut koşullara ve çağa göre yoruma
kavuşturmak gerekir. Böylesi hukuki bir duruş kuşkusuz düşünce özgürlüğünde
saklıdır. Başta 82 Anayasası ve ondan nemalanan Ceza Yasası, DGM’lerin
yetkilerini devralan ağır ceza yargılaması, Terörle Mücadele, Siyasi Partiler,
Basın, Dernekler, YÖK, Toplantı ve Gösteri Yürüyüşleri Yasası ve de çokça yasa
düşünceyi açıklama özgürlüğünü yasaklayan veya sınırlayan binlerce madde
içermektedir.
(Mikrofon otomatik cihaz tarafından kapatıldı) 
BAŞKAN – Sayın Geylani, lütfen
tamamlayın, ek süre veriyorum bir dakika.
HAMİT GEYLANİ (Devamla) – Teşekkür ederim Sayın Başkan.
Evet, değerli arkadaşlar, bu durumda bireyler, demokratik devlet
düzeninde herkes ancak kendilerini kimlikleriyle, ana dilleriyle,
düşünceleriyle, cinsiyetleriyle ve tüm renkleriyle ifade edebilirler. Eğer bu
haklar bastırılmış, kişi korkutulmuş, dili lal olmuş, düşüncesi prangaya
vurulmuş ve irade dışı bırakılmışsa demokratik bir yönetimden, demokratik bir
anayasadan ve demokratik bir anayasa mahkemesinden de söz etmek olanaklı
değildir. Çünkü çağcıl bir demokrasinin temel koşulu, bireyin kimliksel
haklarıyla birlikte düşüncesiyle özgürleşmesi ve siyasetin
demokratikleşmesidir. 
Bu düşüncelerle Genel Kurulu bir kez daha saygıyla selamlıyorum.
BAŞKAN – Önergeyi oylarınıza sunuyorum: Kabul edenler… Etmeyenler…
Kabul edilmemiştir.
Sayın milletvekilleri, şimdi okutacağım üç önerge de aynı
mahiyettedir. O nedenle birlikte işleme alacağım ve istemleri hâlinde önerge
sahiplerine ayrı ayrı söz vereceğim.
Şimdi ilk önergeyi ve diğer önergelerin imza sahiplerini
okutuyorum: 
Türkiye Büyük Millet Meclisi Başkanlığına
2/656 Esas Numaralı 7/11/1982 tarihli ve
2709 sayılı Türkiye Cumhuriyeti Anayasasının Bazı Maddelerinde Değişiklik
Yapılması Hakkında Kanun Teklifinin çerçeve 17 nci
maddesi ile değiştirilen Türkiye Cumhuriyeti Anayasasının 146 ncı maddesinin 2 inci fıkrasının ilk cümlesinin aşağıdaki
şekilde değiştirilmesini yine aynı maddenin 3 üncü fıkrasında geçen "dört
üyeyi" ibaresinin "üç üyeyi" olarak değiştirilmesini arz ve
teklif ederim.




 A.G.
  Sarıçam Veysi Kaynak




 Kırklareli Kahramanmaraş




 "Türkiye Büyük Millet
Meclisi iki üyeyi Sayıştay Genel Kurulunun kendi başkan ve üyeleri arasından,
her boş yer için gösterecekleri üçer aday içinden, iki üyeyi ise baro
başkanlarının serbest avukatlar arasından her boş yer için gösterecekleri üçer
aday içinden yapacağı gizli oyla seçer"



 Ahmet
  Gökhan Sarıçam 




 Kırklareli 




 Abdurrahman Arıcı




 Antalya




 Mehmet Yılmaz
  Helvacıoğlu




 Siirt



BAŞKAN – Komisyon önergelere katılıyor mu efendim?
ANAYASA KOMİSYONU BAŞKANI BURHAN KUZU (İstanbul) – Katılmıyoruz
Sayın Başkan.
BAŞKAN – Hükûmet?
ADALET BAKANI SADULLAH ERGİN (Hatay) – Katılmıyoruz Sayın Başkan.
BAŞKAN – Sayın Sarıçam, konuşacak mısınız efendim?
AHMET GÖKHAN SARIÇAM (Kırklareli) – Gerekçe…
BAŞKAN – Gerekçe…
Gerekçe:
Milli iradenin temsil yeri olan Türkiye Büyük Millet Meclisinin
seçeceği üye sayısı arttırılmıştır.
BAŞKAN – Sayın Arıcı…
ABDURRAHMAN ARICI (Antalya) – Gerekçe…
BAŞKAN – Sayın Helvacıoğlu, siz de
gerekçe…
Önergeleri oylarınıza sunuyorum: Kabul edenler…
KAMER GENÇ (Tunceli) – Okunmadı.
BAŞKAN – Neyi okumadı efendim? 
S. NEVZAT KORKMAZ (Isparta) – Sayın Başkan, üç önergeyi de ayrı ayrı okutmanız lazım, okunmadı, okutmadan işleme
alıyorsunuz.
BAŞKAN – Efendim, birlikte işleme aldık. Birlikte işleme
aldığımızda ilk önergeyi ve diğer önergelerin imza sahiplerini okutuyoruz. 
Evet, “Gerekçelerini okutmadınız.” diyorsunuz, peki tamam.
Okutuyorum:
Gerekçe:
Milli iradenin temsil yeri olan Türkiye Büyük Millet Meclisinin
seçeceği üye sayısı arttırılmıştır.
BAŞKAN – Diğerini de okuyun lütfen, Sayın Helvacıoğlu’nun
gerekçesi.
Gerekçe:
Milli iradenin temsil yeri olan Türkiye Büyük Millet Meclisinin
seçeceği üye sayısı arttırılmıştır.
BAŞKAN – Teşekkür ederiz. Uyarınız için teşekkür ederiz.
Önergeleri oylarınıza sunuyorum: Kabul edenler… Etmeyenler… Kabul
edilmemiştir.
17’nci madde üzerindeki görüşmeler tamamlanmıştır.
Şimdi 17’nci madde üzerinde gizli oylama işlemi yapılacaktır.
Sayın milletvekilleri, bir kez daha hatırlatıyorum: Sizlere
verilecek pullardan beyaz olanı “kabul”, kırmızı olanı “ret”, yeşil olanı ise
“çekimser” oyu ifade etmektedir. İsmi okunmayan milletvekiline pul ve zarf
verilmeyecektir.
Kapalı mekânlarda oy kullanacağız.
Gizli oylamayı Adana ilinden başlatıyoruz.
(Oyların toplanmasına başlandı)
Kamer Genç…
Şerafettin Halis…
KAMER GENÇ (Tunceli)- Sayın Başkan, bakın orada oyları kontrol
ediyorlar!
CANAN ARITMAN (İzmir) – Sayın Başkan, açık oy kullanıyorlar; bütün
perdeler açık. Tutanaklara geçsin…
ÜNAL KACIR (İstanbul) – Sayın Başkan, böyle bir şey yok.
“Tutanaklara geçsin” diyerek, tutanaklara geçmesini tembih ederek…
Bakın, ben bir şey söylüyorum. “Tutanaklara geçsin” diye
söylüyorlar. 
CANAN ARITMAN (İzmir) – Perdeleri çekin!
(Oyların toplanmasına devam edildi) 
BAŞKAN – Oy kullanmayan arkadaşımız var mı efendim? Yok.
Evet, oy kullanma işlemi bitmiştir; oy kutularını kaldırıyoruz. 
(Oyların ayrımı yapıldı)
BAŞKAN – Sayın milletvekilleri, 7/11/1982
Tarihli ve 2709 Sayılı Türkiye Cumhuriyeti Anayasasının Bazı Maddelerinde
Değişiklik Yapılması Hakkında Kanun Teklifi’nin 17’nci maddesinin gizli oylama
sonucu:



“Oy sayısı : 407




Kabul :
  331




Ret:  : 72




Boş: : 2




Geçersiz : 2 









 Kâtip
  Üye Kâtip
  Üye




 Gülşen
  Orhan Murat
  Özkan




 Van Giresun”



Sayın milletvekilleri, 18’inci maddeyi okutuyorum: 
MADDE 18- Türkiye Cumhuriyeti Anayasasının 147
nci
maddesinin kenar başlığı “2. Üye-lerin
görev süresi ve üyeliğin sona ermesi” şeklinde, birinci fıkrası aşağıdaki şekilde değiştirilmiştir.
“Anayasa Mahkemesi üyeleri oniki yıl
için seçilirler. Bir kimse iki defa Anayasa Mahkemesi üyesi seçilemez. Anayasa
Mahkemesi üyeleri altmışbeş yaşını doldurunca
emekliye ayrılırlar. Zorunlu emeklilik yaşından önce görev süresi dolan
üyelerin başka bir görevde çalışmaları ve özlük işleri kanunla düzenlenir.”
BAŞKAN – Gruplar adına ilk söz, Cumhuriyet Halk Partisi Grubu
adına Antalya Milletvekili Sayın Atila Emek.
Sayın Emek, buyurun. (CHP sıralarından alkışlar)
Süreniz on dakikadır efendim. 
CHP GRUBU ADINA ATİLA EMEK (Antalya) – Sayın Başkan, değerli
milletvekilleri; Türkiye Cumhuriyeti Anayasasının Bazı Maddelerinde Değişiklik
Yapılması Hakkında 497 sıra sayılı Kanun Teklifi’nin çerçeve 18’inci maddesi
üzerinde Cumhuriyet Halk Partisi Grubu adına söz almış bulunuyorum. Konuşmama
başlarken grubum ve şahsım adına Yüce Meclisi saygıyla selamlarım.
ATİLLA KART (Konya) – Sayın Başkan, Genel Kurulun sükûnetini
sağlayın. 
BAŞKAN – Değerli arkadaşlarım, lütfen… Değerli arkadaşlarım,
bakın, bir grubumuz adına konuşma yapılıyor. 
ATİLA EMEK (Devamla) – Değerli arkadaşlarım, Türkiye Barolar
Birliği…
HAKKI SÜHA OKAY (Ankara) – Atila Bey,
bir dakika… 
Sayın Başkan… 
BAŞKAN – Sayın Bozdağ, lütfen… 
HAKKI SÜHA OKAY (Ankara) – Süreyi de kesin. 
ATİLA EMEK (Devamla) – Lütfen yeniden başlatın Sayın Başkan. 
BAŞKAN – Tabii efendim, bir saniye. 
ATİLA EMEK (Devamla) – Yani bu ortamda konuşulmaz Sayın Başkan.
BAŞKAN - Arkadaşlar, lütfen yerlerinize oturur musunuz. 
ATİLLA KART (Konya) – Soruşturmanızı içeride yapın, kuliste yapın!
BAŞKAN - Lütfen… Görüşmelere devam ediyoruz. Milletvekili
arkadaşlarım yerlerine otursunlar. 
Sayın Emek, buyurun devam edin siz efendim. 
ATİLA EMEK (Devamla) – Süremi ilave edersiniz Sayın Başkan.
BAŞKAN – Tabii efendim, ilave ederiz, siz devam edin.
ATİLA EMEK (Devamla) – Değerli arkadaşlarım, Türkiye Barolar
Birliği Başkanımız değerli meslektaşım Özdemir Özok’u
kaybetmenin derin üzüntüsü içinde, değerli hukukçu Başkanımıza Allah’tan rahmet
diliyorum, kederli ailesine, hukuk camiasına ve tüm sevenlerine başsağlığı
diliyorum. 
Değerli arkadaşlarım, bugün saat 12.00’den beri Mecliste
müzakereleri yürütüyoruz. Sayın Başkan, bugünkü uygulamalarınızla Meclis
Başkanı olarak tarafsızlığınıza gölge düşürdüğünüzü bu kürsüden bir
milletvekili olarak ifade etmenin üzüntüsünü yaşıyorum. Gerçekten bugünkü
uygulamalarınızda açıkça Meclisin tarafsız Başkanı gibi değil AKP’nin bir grup
başkanı gibi davrandınız ve maalesef Meclisin Başkanı değil yandaş başkan
konumuna düştünüz, bunu üzüntüyle ifade ediyorum. 
Sayın milletvekilleri, teklifin çerçeve 18’inci maddesi Türkiye
Cumhuriyeti Anayasası’nın 147’nci maddesinin kenar başlığı “Üyelerin görev
süresi ve üyeliğin sona ermesi” şeklindeki birinci fıkrası değiştirilmektedir.
Çerçeve 18’inci maddeyle getirilen değişiklik: “Anayasa Mahkemesi üyeleri on
iki yıl için seçilirler. Bir kimse iki defa Anayasa Mahkemesi üyesi seçilemez.
Anayasa Mahkemesi üyeleri altmış beş yaşını doldurunca emekliye ayrılırlar.
Zorunlu emeklilik yaşından önce görev süresi dolan üyelerin başka bir görevde
çalışmaları ve özlük işleri kanunla düzenlenir.” şeklindedir.
Sayın Başkan, değerli milletvekilleri; Anayasa Değişiklik
Teklifi’ndeki düzenlemelerle Anayasa Mahkemesi yeniden yapılandırılmaktadır.
AKP üst yönetimi parlamenter sistemin temeli olan kuvvetler ayrılığı ilkesini
bir kenara bırakarak erkler birliğine dönük bir çalışma içine girmiştir.
Değerli milletvekilleri, teklifin çerçeve 18’inci maddesinin madde
gerekçesine baktığımız zaman, Anayasa Mahkemesine atanacak hâkimlerin görev
sürelerinin on iki yıl olmasının nedeni “hâkimlerin deneyim kazanması” olarak
belirtilmiştir.
Değerli milletvekilleri, Anayasa Mahkemesi niteliği itibarıyla üst
yargı kurumudur. Bu gerekçede belirtilen “deneyim kazanma” kriteri
Anayasa Mahkemesinin ne yapısına ne niteliğine ve ne de işlevine uygun
düşmemektedir.
Bu gerekçeye bakıldığında, ülkemizde 5’inci bölgedeki bir sulh
mahkemesiyle Anayasa Mahkemesi eş değer tutulmuşçasına değerlendirilmiştir.
Mesleğe yeni başlayan genç hâkim 5’inci bölgede sulh mahkemelerinde göreve
başlar, oradan başlayan kazanımlarıyla birikimini artırır.
Değerli arkadaşlarım, Anayasa Mahkemesi, üyelerine mesleki deneyim
kazandırmak için kurulmuş olan bir mahkeme değildir. Bu durum, AKP’nin Anayasa
Değişiklik Teklifi’ni ne kadar aceleye getirdiğinin, Anayasa gibi temel bir
yasada yapılması düşünülen değişikliğin AKP anlayışı içinde ne kadar
ciddiyetten uzak olduğunun göstergesidir. Anayasa Mahkemesi kuruluşu ve
görevleri itibarıyla bir ihtisas mahkemesidir. 
Sayın milletvekilleri, bu mahkeme hâkim yetiştirmek için değil,
yetişmiş, deneyim ve birikim sahibi kişilerin üst yargı görevi yapacağı bir
alandır. Bu gerekçe bile Anayasa Mahkemesine AKP’nin bakış açısını ortaya
koymakta, AKP Anayasa Mahkemesini yandaş insanları aracılığıyla ele geçirmeyi
amaçlamaktadır. 
Sayın Başkan, değerli milletvekilleri; Anayasa Mahkemesine
atanacak üyelerin çoğunluğunun hukukçu üye olması, Anayasa Mahkemesinin ceza
yargılama usulü esaslarına göre Yüce Divan sıfatıyla yapacağı yargılama için de
çok önemlidir. Teklifte bu hususlar dikkate alınmamış, başka bir ifadeyle, AKP
anlayışına göre Anayasa Mahkemesinin Yüce Divan sıfatıyla yapacağı iş ve
işlevler sıradanlaştırılmıştır. 
Değerli arkadaşlar, AKP’nin temel amacı, yargıyı siyasi iktidarın
emrine vermek, elinde bulunan iktidar gücünün hukuk yoluyla kontrol edilmesine
karşı çıkmaktır. AKP, Anayasa Mahkemesinin, yasaların Anayasa’ya uygunluk
denetim faaliyetini de önlemek istemektedir. Daha da önemlisi, Anayasa
Mahkemesinin Yüce Divan sıfatıyla görev yapması durumunda üyelerin atanmasında
siyasi iktidarın etkili ve yönlendirici olması açısından AKP üst yönetimini
oluşturan Başbakan ve bakanların, yargılama sırasında kendilerini güvence
altına almak amacı yatmaktadır. 
Sayın milletvekilleri, bilindiği üzere kontrolsüz güç güç değildir. Sonuç itibarıyla, kontrolsüz güç felaket
yaratır. AKP’nin çoğunlukçu anlayışının sonucu yasamadaki etkinliği, yürütmede
iktidar oluşu göz önüne alındığında, siyasi iktidar gücü Anayasa’da kaynağını
bulan hukuk yoluyla kontrol edilemezse, yargı siyasi iktidarın emrine geçer. Bu
yolla AKP’nin yargıyı ele geçirmesi durumunda hukuk devleti yerine parti
devleti kurulur. Fransız ünlü hukukçusu Duverger’nin
ifadesiyle hukukun gücünün azaldığı yerde güçlünün hukuku geçerli olmaya
başlar. Böylece hukukun üstünlüğü yerine partinin üstünlüğü ve üst yöneticinin
tek adamlığı ortaya çıkar. İşte o zaman insanlığın yakın tarihte yaşadığı ve
ağır bedeller ödediği felaket ortamı doğar. Ünlü hukukçu Duverger’nin
hukukun gücünün azaldığı yerde güçlünün hukukunun geçerli olacağını ifade eden
sözleri günümüz Türkiye’sini ve yaşadığımız olayları anlatır gibidir. 
Yıllar öncesinde ünlü hukukçu hukuk devletinin olmazsa olmazları
için bunları söylerken 23 Nisan Ulusal Egemenlik ve Çocuk Bayramı’nda Sayın
Başbakan ilköğretim öğrencisi kızımıza geçici olarak Başbakanlığı devrederken
“Yetki sende, asarsın da kesersin de.” sözleriyle iç dünyasını ve yönetim
anlayışını ortaya koymuştur. Bu ifadeler, gelmekte olan tehlikenin işaretidir.
Bu anlayışınızla AKP olarak neleri amaçladığınız ortaya çıkmaktadır.
Binmişsiniz bir alamete, gidiyorsunuz bir felakete. Yüce Allah ülkemizi ve
milletimizi sizin felaketinizden korusun. (CHP sıralarından alkışlar)
Sayın milletvekilleri, anayasalar milletin tümünün ihtiyaçlarına
göre değişir. AKP’nin ihtiyaçları için anayasa değiştirilmez. Bu değişiklikler
gerçekleşirse bu, milletin anayasası değil, AKP’nin anayasası olacak.
(Mikrofon otomatik cihaz tarafından kapatıldı)
BAŞKAN – Lütfen konuşmanızı tamamlayın, ek süre verdim.
ATİLA EMEK (Devamla) – Teşekkür ederim Sayın Başkan.
Bu yolla devleti dönüştürecek, kendi parti devletini kuracaktır.
Bunun zararını ülkemiz ve milletimiz acı bedeller ödeyerek görecektir.
Sayın Başkan, değerli milletvekilleri; AKP’nin kendi ihtiyaç ve
ihtiraslarından doğan bu değişiklik teklifinin milletimizin ne gündemiyle ne de
ihtiyaçlarıyla ilgisi yoktur. Cumhuriyet Halk Partisi olarak inançla ve
milletimize olan güvenimizle ifade etmek isterim ki, dışı tatlandırılmış, içi
zehir dolu AKP patentli bu hapı milletimiz yutmayacaktır. (CHP sıralarından
alkışlar) Büyük milletimiz hukukun üstünlüğüne inanan, güçler ayrılığını esas
alan ve yargı bağımsızlığının bütün kurum ve kurallarıyla işlerlik kazandığı
bir yönetimi yapılacak ilk seçimde iş başına getirecek, AKP kâbusundan ülkemiz
kurtulacaktır.
Bu duygu ve düşüncelerle, yüce Meclise saygılar sunarım. (CHP
sıralarından alkışlar)
BAŞKAN – Sayın milletvekilleri, şimdi de gruplar adına 18’inci
madde üzerinde ikinci söz, Milliyetçi Hareket Partisi Grubu adına, Isparta
Milletvekili Sayın Süleyman Nevzat Korkmaz’ındır. 
Sayın Korkmaz, buyurun. (MHP sıralarından alkışlar)
MHP GRUBU ADINA SÜLEYMAN NEVZAT KORKMAZ (Isparta) – Sayın Başkan,
değerli milletvekilleri; AKP anayasası değişiklik metnindeki 18’inci madde
hakkında Milliyetçi Hareket Partisi Grubunun görüşlerini açıklamak üzere
huzurlarınızdayım. Yüce Meclisi saygıyla selamlıyorum.
Sözlerime başlamadan önce, Sayın Özok’u
Milliyetçi Hareket Partisi Grubu olarak saygıyla ve rahmetle anıyoruz, ailesine
ve Barolar Birliği camiasına da başsağlığı diliyoruz.
Değerli milletvekilleri, hukuk devletinin en önemli ilkelerinden
birisi yargı bağımsızlığı ve hâkim teminatıdır. Demokrasilere meşruiyet
kazandıran güç de budur; haksızlığa uğradığını düşünen herkesin, hakkını
adaletin şaşmaz terazisinde alabileceğine olan inançtır. “Ben yüzde 47 oyla
geldim, arkamda milletin çoğunluğu var, o hâlde hukuku da,mahkemeleri
de ben dizayn ederim.” diyemezsiniz. Ülkeyi yönetenlerin hukuka uymada
kendilerini de bağlı gördükleri bir rejimin adıdır demokrasi. 
Yeri gelmişken, ibret verici bir çelişkiyi de sizlerle paylaşmak
istiyorum. Sayın Başbakan 23 Nisan’da bu kürsüden konuşurken “Demokrasi öyle
bir rejimdir ki profesörün de, dağdaki çobanın da oyu birdir.” dedi. Çok doğru,
öyle olması da lazım ancak Sayın Başbakan, oy toplamaya gelince böyle de
mahkeme önünde hesap vermeye gelince neden Başbakan, milletvekilleri ve dağdaki
çoban bir olmuyor? Bu, siyasi dürüstlüğe ve demokratlığa uyar mı? 
Değerli milletvekilleri, AKP mağdurları oynayarak, vatandaşın
acıma ve merhamet duygularını istismar ederek iş başına gelmiş; gücü eline
geçirdikten sonra şikâyetçi olduğu Deli Dumrulluğa
soyunmuş, uluslararası gücün karşısında süt dökmüşleri oynarken zayıfın,
mağdurun tepesine inmeyi, onları sindirmeyi bir maharet saymıştır. Kendisine
yönelik muhalefetin tasfiyesi için her tarafa baskılar yapmaya başlamış ve
korku imparatorluğunun temelini atmıştır. Bu ceberutluğun karşısında sesini
yükselten tüm güçleri ortadan kaldırma planlarını uygulamaya koymuştur. Ülkenin
binlerce yıllık kurumları hırpalanmış, birbirine düşürülmüş, gazete
sahiplerinden muhalif yazarların kovulması talep edilmiş ve yargı, mahkemeler
sindirilerek mutlak iktidarlarının perçinlenmesine çalışılmıştır. 
Kuvvetler ayrılığını paramparça edecek, sistemi kilitleyip
bilinmezler ve koyu gölgeler yaratacak yeni bir yasal düzenleme var önümüzde.
Hem de Anayasa gibi millî birliğimizin tapusu olan en üst hukuk normunda
yapılmak isteniyor bu değişiklik. Anayasa Mahkemesinin ve Hâkimler Savcılar
Yüksek Kurulunun yapısı değiştiriliyor. Bu yapılırken de demokratikleşme ve
sivilleşme projesinin bir gereğiymiş gibi sunuluyor. “Ben milletimden aldığım
iradeyi kullanıyorum, yargı da bana tabi olmalı.” gibi bir gerekçe ileri
sürülüyor. 
Arkadaşlar, bizler millî iradenin temsilcileriyiz de yargı kim
adına karar veriyor? Yüce Türk milleti adına. Sivilleşme
ve demokratikleşmenin gereği, kamu yetkisini, kamu kaynaklarını kullanan
yürütmenin de hesap verebilmesidir.
Adınıza “AK PARTİ” deyince ak olmuyorsunuz. Sütten çıkmış ak kaşık gibi
herkese hesap sormaya yeltenenlere diyeceğimiz odur ki hesap sormak üzere
ortaya çıkanların yarın kendilerinden hesap sorulduğunda bu hesabı verebilecek
durumda olmasıdır. 
Değerli milletvekilleri, popülist, bazı
çevrelere hoş gelecek, ayakları yere basmayan tekliflerin yaraya merhem
olmayacağını düşünüyoruz. AKP, Anayasa değişiklik metninin 18’inci maddesi
Anayasa Mahkemesi üyelerinin görev süresi ve üyeliğin sona ermesi hususunu
düzenliyor. Bir sonraki madde de Anayasa Mahkemesine bireysel başvuru hakkını
getirmekte. Sözde güzel, özde ise derde deva olmayacak bir değişiklik.
Vatandaşın hak arama süresini uzatıyor. Adalette kararın adil olması kadar
çabuk olması da önemlidir. Bu değişiklikten sonra Avrupa İnsan Hakları
Mahkemesine yapılacak başvuruların tamamının tazminatla sonuçlanacağını ve
devletimizi büyük zararlara uğratacağını söylersek kâhinlik olmayacaktır yani
bunun adına “Kaş yapayım derken göz çıkarmak.” denir. 
Bu değişiklik ile Genelkurmay Başkanı ve kuvvet komutanlarının da
Yüce Divanda yargılanması hükmü getirilmektedir. Milliyetçi Hareket Partisi
olarak hiç kimsenin, en üst askerî makamlar da dâhil, yargı denetimi dışında
kalmasını istemeyiz.
Değerli milletvekilleri, “hiç kimse” derken komutanlar gibi,
Başbakan, bakanlar ve milletvekillerini, kendimizi de kastediyoruz. Kanun
önünde herkesin eşit olduğu ilkesine ve kamu kaynağı kullanan makamların eylem
ve işlemlerinden dolayı sorumlu tutulması gerektiği prensibine açık aykırılık
teşkil eden Anayasa’nın 83’üncü maddesi bir ibret abidesi olarak önümüzde
durmaktadır. Bu konuyu ne zaman gündeme getirsek AKP olarak ya konuyu
değiştirirsiniz ya da duymamış gibi davranırsınız. Adınız gibi alnınızın da ak
olduğunu düşünüyorsanız kaldırın dokunulmazlığı. Zimmet, ihtilas, irtikâp,
evrakta sahtecilik, kamu ihalelerine fesat karıştırma gibi birçok ağır iddialar
var ortada. Çıkın mahkemelerin önüne, aklanın. Ondan sonra “Başkaları da hesap
versin.” diye ortalığa çıkacak yüzünüz olsun. 
Yargının kontrol altına alınması arzusu ve Hâkimler ve Savcılar
Yüksek Kurulu ile Anayasa Mahkemesinin yapısının değiştirilmesinin arkasında
yatan asıl gerekçe, bu hesabı verecek olanların, başta Sayın Başbakan ve arkadaşları
olmak üzere kendileri için hissettikleri kaygı ve korkulardır. “Yoktur”
diyorsanız hodri meydan. Kaldıralım milletvekili dokunulmazlığını. Dünyanın
neresinde olursa olsun böyle bir meydan okuma karşısında Başbakan aslanlar gibi
Parlamentonun önüne çıkar dokunulmazlığının kaldırılmasını kendisi ister. Neden
bunu yapamıyor değerli milletvekili arkadaşlarım? Kendisini aklayıp milletin
huzuruna daha güçlü olarak neden çıkmak istemiyor? Acaba kendisiyle ilgili
şüpheler mi var diye sormadan edemiyor insan. Ama merak etmeyin, inşallah onu
Milliyetçi Hareket Partisi olarak biz yapacağız. Milletimizden destek
istiyoruz. Sayın Başbakan ve arkadaşlarının dokunulmazlıklarını biz kaldırıp,
inşallah Yüce Divana biz sevk edeceğiz. 
Bu Anayasa değişikliğinden AKP’nin muradı açıktır: Kendisine
bağlı, bağımlı yargıçlar yaratmak, yargıyı kontrol etmek. 
Kıymetli arkadaşlar, asırlık bir gerçeği sizlere yeniden
hatırlatmak istiyorum. Her iktidar yıpranır, mutlak iktidar mutlaka yıpranır.
İnşallah ilk seçimde milletine tuzaklar kuran, kendisini soyup soğana çeviren hükûmetlere yaptığı gibi AKP Hükûmetini
de al aşağı edecek ve hesap soracaktır. 
Demiyoruz ki adalet mekanizmasında, yargıda sorunlar yok, elbette
yargının sorunları vardır. Bu sorunlar zaman zaman
bireylerin haksız ve adaletsiz kararlara maruz kalmasına yol açtığı gibi kamu
vicdanını da derinden yaralamaktadır. Teklifte bu sorunların çözüme
kavuşturulması yönünde ve yargının etkin, süratli çalıştırılması için en küçük
bir düzenleme yoktur. Teklif kamuoyuna söylendiğinin aksine bir yargı reformu
da değildir, aksine getirilen değişiklikler ile yargı siyasetin tahakkümü ve
yönlendirmesine açık hâle getirilmektedir. Bu düzenleme gelecekte yargının
sorunlarını daha da artıracak, içinden çıkılamaz bir hâle getirecektir. Mülkün
temeli olan adalet, AKP Anayasa metniyle birlikte daha çok tartışılır hâle
gelecektir.
Hazırlanış itibarıyla, Milliyetçi Hareket Partisi, tekçi bakış
açısıyla çoğulculuğu değil, Meclisteki sayısal çoğunluğun tahakkümünü esas
kılma, geçmişte yapılanlara öfke duyan bir tepkisel metin ortaya koyarak rövanş
alma, herhangi bir uzlaşı arayışını hissetmeden, milletin değil de AKP’nin
önceliklerini gündeme getirme gibi özellikler taşıyan Anayasa değişikliğinin
AKP’nin Anayasa değişikliği olduğunu bilmektedir. 
Görüşme usulü itibarıyla, Milliyetçi Hareket Partisi, telaşa ve
aceleye boğulmuş, neredeyse yangından mal kaçırırcasına zamana karşı
yarışılarak, konuşulmasına saatlerle müsaade edilmiş bir metin olduğunu, kendi
fikir ve katkılarının, sivil toplum kuruluşlarının düşüncelerinin bu metne
yansıtılmadığını görmektedir. 
İçerik itibarıyla, Milliyetçi Hareket Partisi, bu
değişiklik metninin güçler ayrılığı ilkesine aykırı olduğunun, mahkemelerin
bağımsızlığı ve hâkimlik teminatını ortadan kaldıracağının, Başbakan ve yol
arkadaşlarının Yüce Divanla yargılanma ve hesap verme korkularını gidermek
üzere Anayasa Mahkemesini yeniden şekillendirmek gibi Türk demokrasi ve hukuk
hayatında onulmaz yaralar açacağının, devletimiz ve cumhuriyetimizin temel
değerlerini korumak üzere hükmedilmiş maddelerini, adına “demokratik açılım”
denilen yıkım projesinin lehine zafiyete uğratmak gibi örtülü hedeflerinin
bulunduğunun, Sayın Başbakanın 17 Nisanda Kanal 24’te de bunu açıkça dile
getirdiğinin, insanımızın hiçbir problemini çözmeyen aksine yüz otuz dört
yıllık anayasa tartışmalarını sistem krizine çevirme tehlikesini içinde
barındırdığının, yargının kontrol altına alınması hedefinin gizlenmesiyle içine
serpiştirilen bir kısım hayati konuların… 
(Mikrofon otomatik cihaz tarafından kapatıldı) 
BAŞKAN – Sayın Korkmaz, lütfen konuşmanızı tamamlayın, ek süre
veriyorum.
S. NEVZAT KORKMAZ (Devamla) – Teşekkür ederim Sayın Başkan. 
…oy avcılığına soyunularak referandumdan “Evet.” sonucuyla
çıkılması için vatandaşa hap şeklinde sunulduğunun, bazı temel hak ve
hürriyetlerde değişiklik yapıldıktan sonra referanduma sunulması gibi demokrasi
ayıbı ve çağdaşlık çelişkisini yansıttığının, birbiriyle ilgisiz konuların bir
arada halkoyuna sunulması gibi karmaşık bir yöntemle gerçeklerin milletten kaçırılmasına
imkân sağlayacağının, dolayısıyla halisane bir niyetle hazırlanmadığının
bilincindedir.
Değerli milletvekilleri, AKP’nin Anayasa değişiklik yöntemi
dayatmacıdır. Ancak Milliyetçi Hareket Partisi kırk yıl içinde uzun ve yorucu,
zor ve zahmetli demokratik mücadele ile olgunlaştırdığı siyasetini, Türk
siyaset ve demokrasi geleneğini dayatmalara teslim etmeyecektir. Uzlaşma zemini
ve süreci Milliyetçi Hareket Partisinin önerdiği şekilde değildir. AKP’nin
oksijen çadırına alınarak hayata döndürülmesi dışında bir getirisi yoktur.
Milliyetçi Hareket Partisi, hazırlanışı, görüşme usulü ve içeriğiyle
değerlendirildiğinde, devenin boynuna benzeyen ve düzeltilmesi imkânı olmayan
bu metne itirazını ortaya koymuştur. “Gelin, hep birlikte 12 Eylül artığı bu Anayasa’yı
değiştirelim, sıfır kilometre, yeni, demokratik, çoğulcu sivil bir anayasa
yapalım.” diye senelerdir söylediğini bir kez daha tekrar etmiştir. AKP, 2007
Ekiminde yaptığımız bu çağrıya kulaklarını tıkamıştır. Ta Brüksel’deki,
Washington’daki fısıltıları bile duymuş ama bu çağrımızı duymazlıktan
gelmiştir. Şimdi, Sayın Başbakanın tabiriyle “Şark kurnazlığı”na
soyunmaktadır, bizi de kurallarını kendisinin belirlediği bir oyuna davet
etmektedir. Amacı istismar olan bu oyuna Milliyetçi Hareket Partisi katılmayacak
ve görüşlerini aziz milletiyle paylaşacaktır. 
Bu gerekçelerle, Milliyetçi Hareket Partisi Grubu olarak AKP’nin
Anayasa Değişiklik Teklifi’ne esastan ve usulden karşı olduğumuzu yineliyor,
yüce Meclisi saygıyla selamlıyorum. (MHP sıralarından alkışlar)
BAŞKAN – Sayın Korkmaz, teşekkür ederiz.
Şimdi de söz sırası, Barış ve Demokrasi Partisi Grubu adına
İstanbul Milletvekili Ufuk Uras’a aittir.
Sayın Uras, buyurun. (BDP sıralarından alkışlar)
BDP GRUBU ADINA MEHMET UFUK URAS (İstanbul) – Sayın Başkan,
değerli vekiller; görüyorum ki herkes demokratik bir anayasayı içtenlikle
istiyor. Peki o zaman biz bu demokratik anayasayı niye
gerçekleştiremiyoruz, Marslılar, uzaylılar mı engelliyor? Burada tuhaf bir
durum var.
İlgili maddeye bakacak olursak, anayasa yargısı aslında hukuk
devleti ve demokratik çoğulculuğun en önemli güvencesini oluşturuyor. Çünkü
anayasaya uygunluk denetimi, bir devletin temel normu niteliği taşıyan
anayasaya uygun davranılmasının da en güçlü teminatı oluyor. Ancak 1982
Anayasası, Anayasa Mahkemesini bir vesayet organına dönüştürmüştür. Anayasa
Mahkemesinin anayasal yetkilerini aşarak hukuk literatürüne
geçecek meşhur 367 kararı vermesine yol açması kolay kolay
unutulabilir mi? 
Anayasa yargısını kabul edilen demokratik örnekler incelendiğinde
anayasa mahkemesine üye seçme yetkisinin tümüyle veya büyük ölçüde
parlamentolara tanındığı, böylece bir tür negatif yasama fonksiyonu icra eden
bu organın demokratik bir meşruiyete sahip kılındığı görülmektedir. Anayasa
Mahkemesinin tüm üyelerini seçme yetkisini çeşitli kuruluşların gösterecekleri
adaylar arasından Cumhurbaşkanına tanınmasıyla Türkiye'nin Anayasa Mahkemesi
demokratik meşruiyetten yoksun olan yegâne örnektir. Bu ise Yüksek Mahkemenin
verdiği çeşitli kararlarda hukuka uygunluğun ötesine geçmesine, kimi
kararlarında ise anayasal yetkilerini açıkça aşarak jüristokratik
bir tutum izlemesinde en önemli faktörlerden birisidir. 
Anayasa Mahkemesi tarafından verilen kapatma kararlarının -Refah
Partisi hariç olmak üzere- Avrupa İnsan Hakları Mahkemesi tarafından Avrupa
İnsan Hakları Sözleşmesi’ne aykırı bulunması ve bu kararlar nedeniyle
Türkiye'nin tazminata mahkûm edilmesi ibret vericidir. DTP’ye,
Aysel Tuğluk’a ve Ahmet Türk’e atılan hukuki yumruğun
da Avrupa İnsan Hakları Mahkemesinde boşa çıkarılacağına hiçbir şüphemiz
yoktur. 
1982 Anayasası demokrasinin asli unsuru olan kurum ve
mekanizmaları büyük ölçüde kendine özgü bir modele dönüştürmektedir. Bu vahim
tablonun kısmi Anayasa değişikliğiyle ortadan kalkması yeterli gözükmemektedir.
Bu yapı ancak demokratik ve özgürlükçü bir zihniyetle yeni baştan hazırlanan
bir anayasayla tasfiye edilebilir. Ne var ki, Türkiye’de demokrasinin asgari
standartlarına uygun bir sistemin yaratılması sadece yeni bir anayasanın
hazırlanmasıyla gerçekleşemeyecek kadar güç görünen bir hedeftir. 
82 Anayasası’nın anormal olanı normalmişçesine takdim etmesi, bu
anormalliklerin devlet elitleri tarafından normal olarak algılanması ve genç
kuşaklara bu şekilde aktarılması Türkiye için tasfiyesi çok daha zor olan bir
zihinsel enkaz yaratmıştır. Şimdi biz bu enkazla uğraşıyoruz. Mesela,
Meclisteki tartışmalara baktığımda çok tuhaf gördüğüm mantık hatalarını
sizlerle paylaşmak isterim. En görünen yaygın yanlış -çoğu vekillerimiz ısrarla
bunu tekrar ediyor- aslında Anayasa değişikliğine ihtiyaç ve talep olunmadığı,
esas sorunun yoksulluk, işsizlik olduğunu söyleyen yaklaşımdır. Bu yaklaşımda
ciddi bir yöntem hatası vardır. Hem “Anayasa değişikliğine gerek yok.” deyip
hem de “Aslında gerçek bir Anayasa değişikliğini biz de istiyoruz.” demekte bir
tuhaflık hissetmiyor musunuz?
Siyasi haklar ve sosyal haklar asla birbirine ikame edilemez, asla
birbirine tokuşturulamaz. Ekonomik hakların gerçekleşmesi, siyasi hak ve
özgürlüklerin önünün açılmasıyla mümkündür. Bu tezi çok sol tez zannedenler
bilmelidir ki bu Kenan Evren’in argümanıdır. Kenan
Evren, darbeden sonra “Kişi başına gelir bilmem kaç bin dolar olmadıkça
Türkiye’de demokrasi olmaz.” derken tam da bu argümana
dayanmaktadır. Tam tersine, ekonomik refah ve büyümenin demokrasiyle olduğunu
biliyoruz.
İkinci tuhaflık, karnı tok olanın kimlik sorunu olmayacağı gibi
mide merkezli açıklamalardır. Bunlar da doğru değildir. İspanya, Kanada,
Belçika, hangi ülkeye bakarsanız bakın bu örnekleri yanlışlamak
mümkündür, üstelik aşağılatıcı bir şeydir. Yani karnı tok ve pek olanın kimlik
talebinde bulunmayacağı tezi, kabul edilebilir bir yaklaşım olarak görülemez.
Bir başka tuhaf yaklaşım, demokratikleşme taleplerinin PKK
talepleri olarak değerlendiril-mesidir. Tersten
bakacak olursak, PKK’nın demokratikleşmeden yana talepleri ve pozisyonu olduğu
fiilen PKK propagandası yapmaktır. Hani ben sizi uyarayım ileride propaganda,
yardım ve yataklıktan dolayı hakkınızda davalar açılmasın, söylemedi demeyin.
Şimdi, bütün bunlara baktığımızda, yine bir vekilimiz geçen
maddede, demokrasinin evrensel ilkelerine uygun değişiklikler yapmasına itiraz
ederken “Bu olmaz çünkü Batı kaypaktır.” dedi. Yani
şimdi, Batı’ya kaypak dediğinizde, yani Batı
devletlerinin uygulamalarıyla evrensel hukukun ilkelerini hokus pokusla birbirine değiştirdiğinizde, Batı kaypak olduğunda,
iktidar partisine göre de Şark kurnaz olduğunda, şimdi kurnazlıkla kaypaklık
arasında sıkışmış kalmış duruyoruz. Buna da evrensel hukukun yerine partiküler hukuku koyduğunuz zaman 12 Eylül rejimini
değiştirmeniz mümkün değildir. Yani demek istiyorum ki görüş farklılıkları
olabilir ama asla dar görüşlülük olmamalıdır. Küçük hesaplardan büyük umutların
çıkmayacağını bilmek durumundayız. Hele politika asla mazeret bulma sanatı
değildir, 12 Eylül hukukuna ve rejimine mazeret bulma sanatı hiç değildir.
Görünen o ki herkes omlet yemek istiyor ama kimse yumurtayı kırmak istemiyor.
Bu 12 Eylül rejiminin yumurtasını kırmak ve dönüştürmek durumundayız. O yüzden
barajlar dâhil olmak üzere bir dizi meselede verilecek politik jestler bugün yaşadığınız benzeri
sıkıntılardan sizi kurtarabilir.
Mevlânâ ne diyordu
Mesnevi’de: “En büyük put nefsimdir.” diyordu. Şimdi, Yüce Divan ve Mahkemeyi
bir yana bırakalım, ilahî mahkemede “Başkalarının oyuna niye göz diktin ya
kulum?” diye Yaradan size sorduğunda “Nefsi emmâreme
hâkim olamadım.” mı diyeceksiniz? Adil olmanın özü herkese hakkını vermekten
geçiyor. 
Bir zamanlar, Süleyman Demirel, biliyorsunuz kendisini “Barajlar
Kralı” olarak takdim etmişti. Şimdi AKP ve CHP de siyasi barajlar kralı olarak
kalmaktan çok memnun gözüküyorlar. Bu yeni bir olay da değil. 65 seçiminde
hepimizin onuru olan Türkiye İşçi Partisi milletvekilleri Arenler,
Aybarlar, Boranlar gerçek solculuğun nasıl olduğunu
gösterdiklerinde, o zaman da CHP ve AP kendi aralarında anlaşarak seçim
sistemini değiştirmişlerdi. 
Bugün sorun, devlet hukuka, demokrasiye, halkın iradesine tabi
olacak mıdır, olmayacak mıdır sorunudur. Yani bırakınız siyaseti, ahlaklı
olmak, sana yapılmasını istemediğin bir şeyi başkalarına yapma anlayışından
geçmiyor mu? Siyasette rakibinizin kuyusunu kazmaya çalıştığınızda siz de
aşağılara inmek zorunda kalıyorsunuz. Bu zihniyeti, bu “enkaz” dediğim
zihniyeti hızla terk etmemiz gerekiyor. Kendini değiştirme araçlarından yoksun
olan bir sistemin kendini koruma araçlarından da yoksun olduğunu anlamak ve
görebilmek için daha ne kadar fatura ödememiz gerekiyor? 
Taşlaşmış zihniyetlerden özgürlükçü düşüncelerin serpilmesinin
kolay olmadığını biliyoruz. Dondurulmuş yiyecekler nasıl tatsız tuzsuz oluyorsa
doldurulmuş zihniyetlerden de fayda çıkmadığını biliyoruz. “Ortodoksi”
dediğimiz sözcüğün Yunanca kökeni tek doğrunun, tek gerçekliğin olduğu
varsayımıdır. Her türlü siyasi taassup da temelinde buna dayanır. Önümüzdeki en
büyük problemin bu siyasi taassuba karşı mücadele olduğunu görmemiz gerek. 
Heine bir şiirinde
demişti ki: 
“Enderdi anladığınız beni 
Ve enderdi sizi anladığım. 
Ama ne zaman ki bulandık pisliğe, 
Pek iyi anladık
birbirimizi.” 
12 Eylül rejiminin faturasını ödeyenler hâlâ buradaki sorunları, handikapları anlamıyorlarsa yapacak bir şey yok. 
Abdülhamit’e atfedilir, doğru mu bilmiyorum ama “Demokrasi aslında
iyidir ama, halk hazır değildi.” diyordu. Bir türlü
halkın hazır olup olmadığına karar verme ehliyeti ve yetkisini kendinde gören
siyasi elitler, anayasal değişikliğin önünde en önemli engeli oluşturuyorlar. 
Şimdi, bizler Anayasa değişikliğinden yanayız diye, bize de
“çantada keklik” diye bakmamakta fayda var. Unutmayalım ki eldeki bir kuş,
çatıdaki iki kuştan evladır. O yüzden, Barış ve Demokrasi Partisinin önerileri
demokrasinin derinleşmesi doğrultusunda olan önerilerdir, bunu görmek gerekir.
Toplumsal talepleri burada yansıtıyoruz. 
Aslında anayasalar dediğimiz, anayasalı toplumlar, sınıf
gerçeğiyle ilgilidir. Niye anayasalı toplumlar ortaya çıkıyor? Çünkü tarihte
burjuvazi ortaya çıkıyor, aristokrasiye karşı mücadele ediyor, giderek emekçi
sınıflar da sosyal bir anayasa talebiyle yola çıkıyorlar, toplumsal muhalefetin
taleplerini o yüzden burada dile getiriyoruz; çatalla çorba içilemeyeceğini
yaşayarak göreceğiz. Bu talepleri siyaset zeminine yansıtmamız, birbirimizi iyi
dinlememiz lazım. 
Fosillerde yapılan incelemeler, kulağın, yani duymanın konuşmadan
önce geldiğini büyük ölçüde kanıtladı. Başkalarını dinleyerek, başka talepleri
dikkate alarak, bu konuda makul bir değişikliği hep beraber yaparız. 
(Mikrofon otomatik cihaz
tarafından kapatıldı) 
BAŞKAN – Sayın Uras, size de ek süre veriyorum, konuşmanızı
tamamlayın lütfen. 
MEHMET UFUK URAS (Devamla) – Tamamlıyorum efendim. 
Türkçede “ezici çoğunluk” diye bir laf var, ama çoğunluğun ezmesi
gerekmiyor. O yüzden azınlıkların çoğunluk olma hakkının anayasal
teminatlarının sağlanması önemli. 
Cervantes, zannedersem Don Kişot’ta
“Kötülük uzun sürdüğüne göre iyilik yakın demektir.” demişti. 
12 Eylül rejiminin kötülüğünden el birliğiyle arınmamız pekâlâ
mümkün, hâlâ bu tarihsel fırsat önümüzde. Sadece yaptıklarımızdan değil,
yapmadıklarımızdan da sorumluyuz. 
Gördüğümüz o ki BDP’nin önerilerini
dinlemediğiniz müddetçe, yapmadıklarınız yaptıkları-nızdan
daha fazla hâle geliyor. O yüzden, önümüzdeki süreçte, demokrasinin
kurumsallaşması konusundaki önerilerimize verilecek somut yanıtlar bizim de
tutumumuzu belirleyecektir. Bizim tutumumuz mazeretsiz, “ama”sız,
demokratik, özgürlükçü bir Anayasa’nın gerçekleştirilmesinden yanadır. Bu
konuda her türden katkıya hazırız. Anayasa sürecinden sonraki dönemde de somut
adımlar atılacağı yönünde verilecek işaretler, işaret fişekleri bizim de
yolumuzu belirleyecektir. 
Teşekkür ederim. (BDP ve AK PARTİ sıralarından alkışlar) 
BAŞKAN – Sayın Uras, teşekkür ederim. 
Sayın milletvekilleri, birleşime beş dakika ara veriyorum. 
Kapanma Saati: 01.23

ONUNCU OTURUM
Açılma Saati: 01.34
BAŞKAN: Mehmet Ali ŞAHİN 
KÂTİP ÜYELER: Harun TÜFEKCİ
(Konya), Murat ÖZKAN (Giresun)
BAŞKAN – Sayın milletvekilleri, Türkiye Büyük Millet Meclisinin
94’üncü Birleşiminin Onuncu Oturumunu açıyorum.
497 sıra sayılı Kanun Teklifi’nin görüşmelerine kaldığımız yerden
devam edeceğiz. 
Komisyon? Yerinde.
Hükûmet? Yerinde.
18’inci madde üzerinde gruplar adına yapılan konuşmalara devam
ediyoruz.
Gruplar adına son konuşma talebinde bulunan siyasi partimiz Adalet
ve Kalkınma Partisi Grubu adına Karabük Milletvekili Sayın Mustafa Ünal.
Sayın Ünal, buyurun efendim. (AK PARTİ sıralarından alkışlar)
AK PARTİ GRUBU ADINA MUSTAFA ÜNAL (Karabük) – Sayın Başkan,
değerli milletvekilleri, 1982 Anayasamızın bazı maddelerinde değişiklik yapan
kanun teklifinin Anayasa’mızın 147’nci maddesinde değişiklik yapan çerçeve
18’inci maddesi hakkında AK PARTİ Grubu adına söz almış bulunuyorum. Hepinizi
saygıyla selamlıyorum. (AK PARTİ sıralarından alkışlar)
Ben de sözlerimin başında, değerli hukukçu, Barolar Birliği
Başkanı Özdemir Özok Bey’e Allah’tan rahmet
diliyorum, ailesine, yakınlarına ve hukuk camiasına başsağlığı diliyorum. 
Anayasa mahkemelerinin bulunduğu ülkelerde bu mahkemelerde görev
yapan üyelerin seçiminde millet iradesini temsil eden parlamentonun mutlaka söz
sahibi olduğu ve üyeliğin süre ile sınırlandığı görülmektedir. Mahkeme
üyeliğinin süresi konusunda değişik sivil toplum kuruluşları ve partiler de
önerilerde bulunmuştur. Örneğin 2003 yılında Anayasa Mahkememiz tarafından
hazırlanan Anayasa değişiklik teklifinde bu süre on iki yıl olarak, TOBB
tarafından hazırlanan öneride dört yıl, TUSKON’un
önerisinde ise on iki yıl olarak belirlenmiştir. Mukayeseli hukukta da mahkeme
üyeliğinin süreli olduğu görülmektedir. Mesela bu süre Almanya’da on iki;
Fransa, İtalya, İspanya, Bulgaristan, Portekiz, Polonya, Romanya’da da dokuz
yıldır. 
Sayın Başkan, değerli milletvekilleri; değişiklik yapılan 147’nci
madde bildiğiniz gibi Anayasa Mahkemesi üyelerinin görev süresi ve üyeliğin
sona ermesiyle ilgilidir. Bu düzenlemenin getirdiği değişiklikleri;
1) Hâlen herhangi bir süre ile sınırlı olmaksızın altmış beş
yaşına kadar görev yapabilmekte olan Anayasa Mahkemesi üyelerinin on iki yıllık
bir süre için seçilmesi,
2) Bir kimsenin 2 defa Anayasa Mahkemesi üyesi seçilememesi,
3) Zorunlu emeklilik yaşından önce görev süresi dolan üyelerin
başka bir görevde çalışma ve özlük işlerinin kanunla düzenlenecek olması
şeklinde özetleyebiliriz. 
Anayasa Mahkemesi üyeliğinin süresinin on iki yıl ile
sınırlanması, mahkemedeki üye profilinin yeni
toplumsal koşullara ve yeni anlayışlara göre makul bir süre içinde kendini yenilemesine
olanak tanımaktadır. Üstat Tanpınar’ın deyişiyle, devam ederken değişen,
değişirken devam eden bir kurum olacaktır Anayasa Mahkememiz. On iki yıllık
süreyi, üyelerin kazandıkları tecrübe ve bilgi birikimlerini karar ve mahkeme
çalışmalarına yansıtmaları açısından yeterli, toplumsal değişimin mahkeme profiline yansımasına olanak sağlaması açısından da gerekli
ve makul görmekteyiz. Bu düzenlemeler sonucu, zorunlu emeklilik yaşı öncesinde
görev süresi dolan üyelerin atandığı kaynağın özellikleri de dikkate alınarak
başka görevlere atanabilmeleri, maaş ve özlük işleriyle emekliliklerine ilişkin
konuların kanunla düzenlenmesi esası benimsenmektedir.
Sayın Başkan, değerli milletvekilleri; 1982 Anayasası olağanüstü
koşullar altında kabul edilip yürürlüğe konmuştur. Toplumun hemen hemen tüm kesimleri 82 Anayasası’nın tamamen değiştirilmesi
konusunda mutabakat hâlindedir. Ancak, bu mutabakat, bugüne kadar Anayasa’nın
tümünün değiştirilmesine yetmemiştir. Müzakeresini sürdürdüğümüz değişiklik
tekliflerine de karşı çıkılmaktadır. Bu değişikliklere özellikle yapılan
eleştiriler ise “Yargı bağımsızlığı ihlal ediliyor, yargı kuşatılıyor, iktidar
kendi yargısını oluşturuyor, yandaş yargı, yandaş yargıç yaratılıyor.”
şeklindedir.
Ben, bu eleştirilerdeki haklılık payına mukayeseli hukuk ve
ülkemizdeki uygulamalar açısından bir göz atmak istiyorum. Gelişmiş demokratik
ülkelerin büyük bir kısmında anayasa mahkemesi üyelerinin tamamı milletin
temsilcileri tarafından seçilmekte, bazı ülkelerde de devlet başkanı, meclis başkanı,
senato tarafından bu göreve getirilmektedir. Buna karşılık çok az sayıda bazı
ülkelerde, örneğin İtalya’da 15 üyeden sadece 5’i üst yargı organlarınca
seçilirken, Portekiz’de 13 üyeden sadece 3’ü Anayasa Mahkemesi yargıçları
tarafından belirlenmektedir. Avrupa İnsan Hakları Mahkemesi hâkimleri ise üye
ülke hükûmetleri tarafından gösterilen 3 aday
arasından Avrupa Konseyi Parlamenterler Meclisi yani üye ülke milletvekilleri
tarafından seçilmektedir. 
Anılan bu ülkelerdeki ve üyesi bulunduğumuz Avrupa Konseyindeki
sistemi gözden geçirdiğimizde, anayasa mahkemelerinin kuruluşunda halkın seçip
parlamentoya gönderdiği ve millî iradeyi temsil eden milletvekillerinin, devlet
başkanlarının veya hükûmetlerin etkili oldukları
görülmektedir. Demek oluyor ki, demokratik ülkelerde halkın iradesini temsil
eden ve hepimizin de mensup olmaktan şeref duyduğu parlamentodan,
milletvekillerinden, hükûmetten, cumhurbaşkan-larından çekinen, ürken, korkan hemen hemen
yoktur. 
Kanaatimce, ülkemizdeki bu ürkeklik ve korkaklığın en önemli
nedeni, bu iddia sahiplerinin yeterince halk oyuna mazhar olamama veya halkın
yanlış yapacağı endişelerinden ve kendilerinden başka siyasi partilerde hata
yapma, ülkeyi kaos ve bölünmeye sürükleme
potansiyelini görmelerinden kaynaklanmaktadır. 
Bu eleştirileri ülkemizdeki mevcut mevzuat ve uygulamalar ışığında
değerlendirdiğimizde ise şunlar söylenebilir: Mevcut yargı üyeleri, 82
Anayasası, 1981 tarihli Hâkimler ve Savcılar Yüksek Kurulu Kanunu, 1983 tarihli
Yargıtay Kanunu ve ilgili diğer mevzuat çerçevesinde görev almış bulunmaktadır.
Hiçbir yargıcın gökten zembille indiğini söylememiz mümkün değildir. Hiçbir
yargıç hudayinabit de değildir. 1982 Anayasası’nın 104’üncü maddesine göre
Anayasa Mahkemesi üyelerini, Danıştay üyelerinin dörtte 1’ini ve diğer yüksek
yargı üyelerini, Hâkimler ve Savcılar Yüksek Kurulu üyelerini Cumhurbaşkanları
seçmiştir. Yargıtayın 250 üyesinin tamamını, Danıştay
üyelerinin de dörtte 3’ünü Hâkimler ve Savcılar Yüksek Kurulu seçmiş
bulunmaktadır. Adalet Bakanı ve Müsteşarı da Hâkimler ve Savcılar Yüksek
Kurulunun üyeleri olagelmişlerdir. Bu oluşum karşısında biz o zaman zaten
yandaş yargı, yandaş yargıçla karşı karşıyayız demektir. O hâlde bundan sonra
yüksek yargı tarafından seçilecek Yüksek Mahkeme üyeleri için bu yandaş yargıya
nasıl itimat edebiliriz? İşte bu eleştirileri getirenler, yüce yargımızı bu
bühtanla yaraladıklarının farkında bile değiller. Ben yargı mensuplarımızı bu
şekildeki ithamlardan tenzih ederim. Kendilerinin beğendiği Cumhurbaşkanı,
Adalet Bakanı seçerse yandaş yargı olmaz, beğenmedikleri ve halkın göreve
getireceği bir Cumhurbaşkanı seçerse yandaş yargı olur. Ülkemizdeki bu
hastalıklı zihin yapısından artık kurtulmamız gerekmektedir.
Ben şahsen, çok nadir istisnalar dışında hiçbir yargıcımızın kendisini
seçene yandaşlık yaptığını ve yapacağına, tarafsız olmadığını düşünemiyorum.
Kaldı ki, bağımsızlık ve tarafsızlığın birinci planda yargıcın kendi ilim,
tecrübe, kendine güven ve insana bağlı diğer niteliklerine dayalı olduğuna da
kesin olarak inanan birisiyim. Ancak, ben, son zamanlarda bal
gibi siyasi nutuklar atan, antidemokratik bir yapının oluşacağını ve yargının
siyasallaşacağını iddia eden, buna karşılık e-muhtıraların yaşandığı dönemde
sesini çıkarmayan, görevden alınan ve yargıya gitme yolu da kapalı olan bir
savcıyla ilgili olarak “Onu ben görevden aldırdım.” dendiğinde, mahkeme
tarihinde ilk kez bir başkan üyenin, âdeta tarihe not düşercesine, karşı oy
yazısının bir paragrafında “Ne yazık ki karar öncesi kimi kişi, kurum ve
mercilerin mahkemeyi etkilemeye dönük eylem ve davranışlarını onaylamak mümkün
değildir. Çatışma çıkacağı tehdidi ya da ülkeyi koruma adına yapılan
açıklamalar…” şeklinde belirttiği dönemlerde susanları da sizlerin ve
halkımızın dikkatlerine sunmak istiyorum.
(Mikrofon otomatik cihaz tarafından kapatıldı) 
BAŞKAN – Sayın Ünal, size iki dakika ek süre veriyorum,
konuşmanızı tamamlayın lütfen. 
MUSTAFA ÜNAL (Devamla) – Bugünlerde bol bol
demeç veren ancak “Meclis yetkilerine müdahale edilmiş, yargı ipoteğe
alınmıştır.” diye feryat edildiği ve “Türkiye’de demokratik kurumlar normal
işlememekte, yargı yasamanın görevlerine tecavüz etmekte.” diye Avrupa
Konseyinin karar aldığı dönemeçlerde susanları ve yasama organı için bu
hassasiyeti göstermeyenleri de bu vesileyle hatırlatmak istiyorum. 
Yargının siyasilere karşı bağımsızlığından zevkle bahsederken,
yargının kendi içindeki yüksek yargıya ve Hâkimler ve Savcılar Yüksek Kuruluna
bağımlılığından ve yargının tarafsızlılığından hiç söz etmeyenleri de aynı
istisnalar arasında saymak istiyorum.
Bugünlerde yargının bağımsızlığı şarkılarını söyleyenlerin eski
bir Adalet Bakanının “Hükûmetten 2 bin kişilik kadro
çıkardım, bu kadroları örgütüme vermeyip de…” dediği zamanki suskunluklarını
anlayamadığımı da dikkatlerinize sunmak istiyorum. 
Bu eleştirilerin statükonun muhafazası
gayretlerinden başka anlam taşımadığını ifade ederken, görüşülmekte olan
Anayasa değişikliklerine ilişkin hükümlerin ülkemize ve milletimize hayırlı
olmasını diliyor ve hepinize en derin saygılarımı sunuyorum. (AK PARTİ
sıralarından alkışlar) 
BAŞKAN – Sayın Ünal, teşekkür ederim. 
Sayın milletvekilleri, madde üzerinde gruplar adına yapılan
konuşmalar tamamlandı, şimdi şahıslar adına yapılacak konuşmalara sıra geldi. 
İlk konuşma Mardin Milletvekili Sayın Cüneyt Yüksel tarafından
yapılacaktır.
Sayın Yüksel, buyurun. (AK PARTİ sıralarından alkışlar)
CÜNEYT YÜKSEL (Mardin) – Sayın Başkan, değerli milletvekilleri;
sözlerime başlamadan önce Barolar Birliği Başkanı Sayın Özok’a
Allah’tan rahmet, ailesine ve hukuk camiasına başsağlığı diliyorum.
Kısıtlı zamanımda sizlerle, görüşmekte olduğumuz Anayasa
değişikliğinin en önemli hükümlerinden biri olan yüksek yargı üyelerinin görev
sürelerine ilişkin düzenlemeler hakkında değerlendirmelerimi paylaşmak
istiyorum. Bu vesileyle hepinizi en kalbî duygularımla selamlarım.
Bu Anayasa değişikliğiyle, Türkiye’deki darbe dönemleriyle
yerleşen ve 1982 Anayasası ile pekişen vesayet anlayışını kıracak demokratik
adımların en önemlilerinden birini atmaktayız. 
Yedi buçuk senedir kararlılıkla sürdürdüğümüz tüm reformlara
rağmen, ülkemizde bir anayasa sorunu olduğunu hep dile getirdik. Pek çok sorun
da değiştirilmesi öngörülen maddelerden kaynaklanmaktadır. Mademki hepimiz bu
Anayasa’nın günün şartlarına uymadığı, değişmesi gerektiği noktasında ittifak
hâlindeyiz; o zaman, bugünün işini yarına bırakmak da akıl kârı bir iş
değildir. 
Dünya değişti, felsefe, bilim ve teknoloji gelişti; yeni sorunlar
ve yeni şartlar oluştu fakat bazı bakış açıları ve bazı engelleyici çabalar hiç
değişmedi. Bakınız, Türkiye, artık, otuz yıl öncesinin Türkiye’si değil. Artık,
temel ihtiyaçların yerini ideoloji ve demagojiyle
doldurmak mümkün değil. Dolayısıyla muhalefet partilerinin de uzlaşmaya
yanaşmayan tavırlarını bir kenara bırakıp ülkemizin demokratikleşmesi yolunda
bu çabalara destek vermesi gerekmektedir.
Çok değerli milletvekilleri, Anayasa Mahkemesi reformu, özellikle
üyelik modeli ivedilikle çözüme kavuşturulması gereken bir reform alanıdır.
Çıkış garantisi niteliğinde olan 1982 Anayasası üyelik modelinin tasfiyesinde
daha fazla gecikilmemelidir. Hukuki meşruluğun demokratik meşrulukla
pekişmediği bir demokrasi düşünülemez çünkü tüm iktidarlar halktan gelir ve
millet iradesine dayanır. Bu gelenek, bu reform çalışmasında daha da
vurgulanarak benimsendi. Millet iradesinin Anayasa Mahkemesi üzerindeki
etkinliği artırıldı. Parlamento, Anayasa Mahkemesine üye seçiminde devre dışı
bırakılmayarak, anayasa yargısının demokratik meşruiyeti güçlendirilmiştir. 
Avrupa tipi anayasa yargısının fikir babası olan ünlü hukukçu
Kelsen, anayasa mahkemelerinin esas itibarıyla siyasal kurullar olduklarını,
bir kanunu iptal etmek suretiyle “negatif kanun koyucu” rolü oynadıklarını,
dolayısıyla üyelerinin seçilmiş organlarca tayin edilmesi gerektiğini
vurgulamıştır. Görüşmekte olduğumuz Anayasa değişikliğinin yüksek yargı
üyelerinin görev sürelerine ilişkin düzenlemeler de aynı hassasiyet ve evrensel
demokratik ilkeleri gözetme anlayışıyla yapılmıştır. 
Anayasa Mahkemesi üyeliğinin on iki yıllık bir süre ve tek bir
dönem ile sınırlandırılmış olması da isabetlidir. Avrupa örneklerinde bu süre
dokuz-on iki yıldır. Hâlen yürürlükte olan sisteme göre kırk yaşında Anayasa
Mahkemesi üyesi seçilen bir kişinin, altmış beş yaşında emekli olmasına kadar
çeyrek yüzyıl bu görevde kalması mümkündür. Bu ise Anayasa Mahkemesinin
oluşumunun toplumun değişen taleplerine ve değer yargılarına uyum sağlamasını
güçleştiren bir hükümdür. Zaten Anayasa Mahkemesinin bundan önceki önerisinde
de “üyeler on iki yıllığına seçilir” şeklinde teklifi vardı. 
Görülüyor ki esas amaç hem üyelerin görev sürelerinin hem de
Mahkemenin yeni oluşumunun belirlenmesinde etkili bir işleyişin sağlanmasıdır.
Bu noktada 147’nci maddeye ilişkin değişikliğin uluslararası düzenlemeleri
takip ederek ama bir o kadar da milletimizin ihtiyaçlarının, toplumumuzun
sosyal değerlerinin ve iç dinamiklerinin de göz ardı edilmeden yapıldığını
görmekteyiz. 
147’nci maddede öngörülen ve yargıçların tarafsızlığını da
pekiştirecek diğer bir değişiklik ise bir kimsenin iki defa Anayasa Mahkemesi
üyesi seçilemeyeceğinin öngörülmüş olmasıdır. Bu yöndeki değişiklik yargı
bağımsızlığını da beraberinde getirir. Tarafsızlığını ve bağımsızlığını
kaybetmiş yargı her şeyini kaybetmiş demektir. Bu husus önemlidir. Zira, Anayasa Mahkemesinin belli bir ideolojik aktivizmle,
sadece belli kalıplaşmış ve yerleşmiş ideolojileri koruma amacıyla etkinlik
gösterme lüksü yoktur. Anayasa yargısının bir ülkede koruma amacı vardır ama
koruduğu belirli yaklaşım ve eğilimler değil, demokratik rejim, hukukun
üstünlüğü ve her şeyden önemlisi bireyin temel hak ve görevleri olmalıdır. 
(Mikrofon otomatik cihaz tarafından kapatıldı) 
ZEKERİYA AKINCI (Ankara) – Sağlam bir ideolojik temelin olmazsa
demokratik rejimi koruyamazsın. 
BAŞKAN – Sayın Yüksel, lütfen konuşmanızı tamamlayın efendim.
CÜNEYT YÜKSEL (Devamla) – Sayın Başkan, aziz milletvekilleri;
18’inci maddede yapılan değişiklikle insan hak ve hürriyetlerinin koruyucusu
olmayı engelleyecek bir düzenlemeyi ve beraberinde anlayışı ortadan
kaldırmakta, hukuk devleti anlayışında yeri olmayan yargı vesayetini
kırmaktadır. Anayasa Mahkemesi üyelerini illa tarif etmek gerekirse onlar
yargının devrimcileridir. Zor zamanlarda özgürlüğün ve demokrasinin yanında yer
alan, hukuku ideolojiye feda etmeyen, dönüşümlerin ve dönüştürmelerin önünü
açan, kriz değil barış üreten, geleceği hakların penceresinden okuyan, muhayyel
korkulardan korkmayan, devleti birey karşısında değil ama bireyi devlet
karşısında gerçek anlamda koruyan dinamik bir Anayasa Mahkemesi felsefesi,
yapılan reformun ruh kimliğini oluşturmaktadır.
Sözlerimi burada bitirirken yüce heyetinizi tekrar en kalbî
duygularımla selamlarım. (AK PARTİ sıralarından alkışlar)
BAŞKAN – Sayın Yüksel, teşekkür ederiz.
Şahıslar adına ikinci söz İzmir Milletvekili Sayın Harun Öztürk’e aittir.
Sayın Öztürk, buyurun.
Süreniz beş dakikadır Sayın Öztürk.
HARUN ÖZTÜRK (İzmir) – Sayın Başkan, değerli milletvekilleri;
teklifin 18’inci maddesi üzerinde kişisel söz aldım. Yüce heyetinizi saygıyla
selamlıyorum.
Anayasa Mahkemesiyle ilgili değişiklikleri benimsemediğimi ifade
ettikten sonra teklifin bu maddesine ilişkin düşüncelerimi sizlerle paylaşmak
istiyorum. Biraz önce kabul ettiğiniz madde ile Anayasa Mahkemesi üyeliğine
seçilmek için kırk beş yaş koşulu getirilmiştir. Görüşmekte olduğumuz bu madde
ise Anayasa Mahkemesi üyeliğine seçilenlerin on iki yıl görevde kalacaklarını
ve 2’nci kez seçilmenin mümkün olmayacağını düzenlemektedir. 2 kez seçilmeme
koşulu özellikle Cumhurbaşkanı tarafından seçilen üyelerin yeni beklenti içine
girmemeleri açısından önemlidir. Kırk beş yaşında seçilen üyenin elli yedi
yaşında görev süresi sona erecektir. Altmış beş olan emeklilik yaşını
dolduramayan üyenin geri kalan süresini nerede tamamlayacağının sorun olacağı
düşüncesiyle teklifte bu üyelerin başka bir görevde çalışmaları ve özlük
işlerinin kanunla düzenleneceği öngörülmektedir.
Değerli milletvekilleri, Anayasa Mahkemesi üyeliğine üniversiteden
seçilen birisinin, görev süresini tamamladıktan sonra emeklilik yaşını
üniversitede tamamlamasını sağlayabilirsiniz. Avukatlıktan gelen birisinin,
ayrıldıktan sonra belli bir süre serbest meslek faaliyetinde bulunmaması doğru
olur. Hâkim ve savcılıktan gelenlerin de yeniden bu görevlere döndürülmeleri tenzilirütbe olarak değerlendirilebilir. Üst yönetim
görevlerinden gelenlerin ise kalan sürelerini Başbakanlık ya da bakanlık
müşavirliklerinde geçirmeleri ise doğru olmayacaktır. Anayasa Mahkemesi
üyeliğinden sonra emekliliği hak edene kadar söz konusu kişilerin tamamını kamu
denetçiliği gibi görevlere de getiremezsiniz. 
Sıralanan bu sakıncaların giderilmesi için ya Anayasa Mahkemesi
üyeliğine seçilme yaşı elliye, görev süresi on beş yıla çıkarılabilir ya da
görev süresi on iki yılda kalacaksa, seçilme yaşı elli üç olarak belirlenebilir
diye düşünüyorum. Böylece, Anayasa Mahkemesi üyeliğinden ayrılanların
emekliliğe kadar nerelerde istihdam edileceği sorunu ortadan kalkacaktır. 
Değerli milletvekilleri, gerek Anayasa Mahkemesi üyeliğine gerekse
HSYK üyeliğine Cumhurbaşkanı tarafından üst kademe yöneticileri ile öğretim
elemanları arasından yapılacak seçimlerde bu görevlerde asgari iki yıl çalışmış
olmak koşulu ayrıca getirilmelidir. Bu koşul söz konusu personelin bu görevler
için öngörülen makam tazminatını emeklilikte alabilmeleri için öngörülen
süreyle paralellik taşıyacağı gibi, Sayın Cumhurbaşkanının raportörlükten
müsteşar yardımcılığına atadığı bir kişiyi bir ay görev yaptıktan sonra Anayasa
Mahkemesi üyeliğine atamasında olduğu gibi bazı sıkıntıların yaşanmasını da
önleyecektir. 
Değerli milletvekilleri, ülkenin acil çözüm bekleyen sorununun
Anayasa değişikliği olmadığını, işsize iş bulmak olduğunu söyleyenlere Sayın Yazıcı’nın 93’üncü Birleşimde verdiği cevaba bakınız. Sayın
Bakan diyor ki: “AKP adına açılan kapatma davası olmasaydı siyasi
istikrarsızlık yaşanmayacak, 20 milyar dolar kaybedilmeyecek, bu parayla
yapılacak yatırımlar işsizlere iş olacaktı.” Bu cevabı Nasreddin
Hoca’nın çalılara takılan koyun tüylerini nasıl değerlendirip satarak borcunu
ödemek istediğine benzetebilirsiniz. Sayın Bakan ayrıca 125’inci maddede
yaptıkları değişiklik sonucunda idari yargı yerindelik denetimi yapamayacağı
için yatırımlarda ve özelleştirmede sağlanacak hızlanmanın da işsizliğe çare
olacağını söylemektedir. Sayın Bakan yaptıkları değişiklikle idari yargıyı
baypas etmek istediklerini açıkça itiraf etmiştir. 
Değerli milletvekilleri, bu Anayasa değişikliğinin Anayasa’ya
aykırı bir biçimde ivedilikle görüşülmekte olduğunu gerekçelerimizle birlikte
önceki birleşimlerde dikkatlerinize getirmiştik. AKP Bilecik Milletvekili Sayın
Fahrettin Poyraz’ın 94’üncü Birleşimde dile getirdiği şu cümleler bizim
iddialarımızın ne kadar yerinde olduğunu ortaya koymuştur. Sayın Poyraz ne
diyor: “En son söyleyeceğim sözü ilk önce söyleyeyim: Bizim AK PARTİ Grubu
olarak bu önemli görüşmelerin ivedilikle tamamlanması noktasında bir kararımız,
kararlılığımız var, bundan da vazgeçmiş değiliz.” 
Değerli milletvekilleri, şu ana kadar yapılan oylamalarda ortaya
çıkan eğilim değişmez ise AKP kendi içinde verdiği fireyi ikna etmeyi başardığı
bazı bağımsız milletvekillerinin desteğiyle telafi ederek…
(Mikrofon otomatik cihaz tarafından kapatıldı)
BAŞKAN – Sayın Öztürk, konuşmanızı
tamamlayın efendim, ek süre veriyorum.
HARUN ÖZTÜRK (Devamla) - …değişikliği referanduma götürmeyi
başaracak gibi görülüyor. Referanduma götürmeyi bağımsızlardan aldığı destekle
başarmak değişikliğin AKP Anayasası olma özelliğini ortadan kaldırmayacaktır.
AKP işi tesadüfe bırakmamak için ikinci turda BDP’nin
desteğine talip olacaktır. BDP adına 91’inci Birleşimde konuşan Sayın Birdal, değişikliğe hangi koşullarda destek
verebileceklerini ifade etmiştir, isteyen tutanaklardan açıp bakabilir. BDP’nin desteğiyle referanduma götürülecek bir Anayasa da
AKP, BDP Anayasası olarak anılacaktır diyor, yüce heyetinizi tekrar saygıyla
selamlıyorum. (CHP ve MHP sıralarından alkışlar)
BAŞKAN – Sayın Öztürk teşekkür ederiz.
İç Tüzük 72’ye göre verilmiş bir önerge vardır, okutuyorum
efendim:
“Türkiye Büyük Millet Meclisi Başkanlığına
Görüşülmekte olan Anayasa Değişiklik Teklifinin 18. maddesinin TBMM
İçtüzüğü'nün 72. maddesi uyarınca, görüşmelerinin devamına karar verilmesini
saygı ile arz ve talep ederiz.




 Oktay
  Vural Mehmet
  Şandır S. Nevzat
  Korkmaz




 İzmir Mersin Isparta




 Mustafa
  Kemal Cengiz  Muharrem
  Varlı




 Çanakkale Adana




Gerekçe:
Anayasalar, Vatandaşların temel hak ve hürriyetlerini teminat
altına alan, siyasi rejimin ve devlet organlarının görev ve yetkilerini
belirleyen kanunlar hiyerarşisinin en üstünde temel hukuk normlarıdır.
İki ihtilal ve 3 muhtıra ile üzerine gölge düşürülen Türk
demokrasisini;
21. yüzyıl evrensel değerlerine kavuşturabilmenin
Asırlık anayasa tartışmalarından kurtarmanın
Her kesimin benimseyebileceği bir anayasaya kavuşturabilmenin tek
yolu toplumsal uzlaşmaya dayalı bir Anayasa yapmayı sağlamaktır.
MHP bu sebeple;
"Anayasa Değişikliği Uzlaşma Komisyonu" kurulmasını,
Partilerin uzlaştıkları hususlarda demokratik bir sözleşme
yapılmasını,
Siyasi partilerin hangi konularda uzlaştığının kamuoyuna
duyurulmasını,
Her partinin görüş ve tavrının yapılacak ilk seçimde milletin
takdirine sunulmasını,
Seçimler sonunda oluşacak Meclis'in ilk işinin anayasa
değişikliğini gerçekleştirmek olmasını teklif etmiştir.
MHP; bu kapsamda,
Devlet ile Milleti kucaklaştıracak,
Milletin değerleri ile Devletin değerlerini bağdaştıracak,
Demokrasi ile Cumhuriyeti barıştıracak,
Vatandaşın temel hak ve hürriyetlerini evrensel standarda
yükseltecek,
Milletin bölünmez bütünlüğünü sağlayacak üniter
yapı içinde Devleti kurum ve kuruluşları ile uyum içinde çalıştıracak,
 Kuvvetler ayrılığına dayalı
parlamenter demokratik düzeni iyileştirecek,
Cumhuriyetin temel nitelikleri ile Anayasamızın değiştirilmesi
dahi teklif edilemeyecek maddelerini koruyacak,
Toplumsal bir sözleşme belgesi niteliğinde anayasa değişikliği
kararını ilan etmiştir.
Anayasa değişikliği ancak böylece milletin iradesine dayandırılmış
olacaktır.
Adalet ve Kalkınma Partisi, MHP'nin bu teklifine kulak tıkamış, kendisi
için hazırladığı Anayasa teklifini partilere ve millete dayatmıştır.”
MEHMET ŞANDIR (Mersin) – Sayın Başkan, önergede nasıl yazıyorsa
öyle okusun arkadaşımız.
“Adalet ve Kalkınma Partisi, Anayasa değişikliğini seçmene ve
yargıya hesap vermekten kaçmak için malzeme olarak kullanmaktadır.
Adalet ve Kalkınma Partisinin Anayasa Değişiklik Teklifi kendi
hedefine ulaşmak için hazırlanmıştır.
Bu teklif ile kuvvetler ayrılığına dayanan parlamenter sistemin
denge ve denetim mekanizmaları iktidar lehine bozulmaktadır. Bunun doğal sonucu
olarak başta parti kapatma, yargı bağımsızlığı ve hâkim teminatı ile hukuk
devleti ve hukukun üstünlüğü ilkeleri zedelenmektedir. Parlamenter sistem
yerine ucu diktaya açık bir Başkanlık sistemi getirilmektedir.
Bu teklifin içinde; Millet yoktur, Milletin iradesi yoktur,
Milletin beklentisi yoktur. 
Millet, Adalet ve Kalkınma Partisinden bölücü terörü bitirmesini
beklemektedir.
Millet, Adalet ve Kalkınma Partisinden yoksulluğun, yolsuzluğun,
hayat pahalılığının ve işsizliğin hesabını vermesini beklemektedir.
Millet, Adalet ve Kalkınma Partisinden iş beklemektedir. Aş
beklemektedir.
Millet, Adalet ve Kalkınma Partisinden düşünce, inanç, teşebbüs,
örgütlenme ve benzeri alanlarda temel hak ve hürriyetlere güvence
beklemektedir.”
S. NEVZAT KORKMAZ (Isparta) – Biraz yavaş okuyun. 
“Adalet ve Kalkınma Partisi 8 yılı heba etmiştir. Milletin
beklentilerini karşılayamamıştır.
Adalet ve Kalkınma Partisi, millet için değil kendini korumak için
Anayasa değişikliği yapmaktadır.
Adalet ve Kalkınma Partisi, iyi niyetli değildir, başlattığı PKK
açılımı için bu teklif ile anayasal zemin hazırlamaktadır. Bu sebeple yargıyı
etkisiz hale getirmektedir.
Bu hususlarda uzlaşmaya varıncaya kadar görüşmelere devam
edilmelidir.”
BAŞKAN – Bir önerge daha gelmiştir aynı mahiyette, okutuyorum: 
Türkiye Büyük Millet Meclisi Başkanlığına
İçtüzüğünün 72. maddesi uyarınca, görüşülmekte olan 497 Sıra
Sayılı Yasa Teklifinin 18 maddesi üzerindeki görüşmelerin devam ettirilmesini
arz ve talep ederiz.




 Hakkı Suha Okay Kemal Demirel  Zekeriya Akıncı




 Ankara Bursa Bursa




 Bihlun Tamaylıgil Hüseyin Ünsal 




 İstanbul
   Amasya
  





Gerekçe:
Anayasa teklifi ile Türkiye tarihi birikimine ters bir istikamete
doğru çekilmek istenmektedir.
Anayasa değişikliği toplumsal bir talepten ve ihtiyaçlardan
kaynaklanmamıştır. Ne çiftçi, ne esnaf, ne işçi, ne emekli, ne memur, ne de
işsiz yurttaşımız Türkiye'de bir Anayasa değişikliği yapılmasına ilişkin bir
talep ortaya koymamıştır. Kaldı ki, Anayasa değişikliği teklifi halkın hiçbir
somut sorununa, hiçbir somut çözüm getirmemektedir. Yani Anayasa değişikliğinin
içeriği ile halkın sorunları örtüşmemektedir.
Anayasa değişikliği teklifi, halkın değil, siyasi iktidarın
gündemidir. Yoksulluk, işsizlik ve yolsuzlukları perdelemek ve önümüzdeki
seçimleri Anayasa tartışmaları içinde toplumun gerçek gündeminden uzaklaştırma
amacını gütmektedir.
Bu Anayasa değişikliği siyasi iktidarın güncel çıkarlarını
gerçekleştirmek üzere ortaya atılmıştır. Bu nedenledir ki, Parlamento içindeki
hiçbir siyasi parti tarafından desteklenmemektedir.
Bu Anayasa değişikliği teklifi bir toplumsal mutabakatın değil,
siyasi iktidarın talebi olarak ortaya çıkmıştır. Bu açıdan toplumu
birleştirmeye değil ayrıştırmaya yönelik bir tekliftir. Türkiye'yi ayrıştıran,
Türkiye'yi parçalamaya yönelik çok tehlikeli kamplaşmaların kaynağı
niteliğindedir.
Anayasa değişikliği teklifinin tüm maddelerinin birlikte oylanması
hem Parlamentoya hem Türk halkına yapılan dayatmayı ortaya koymaktadır. Tüm
maddelerin birlikte oylanması bazı şeyleri gözlerden kaçırmanın bir ifadesidir.
Milletin vekiline maddeleri teker teker oylama hakkı
verilirken, milletin kendisinden bu hakkın kaçırılması asla demokrasi
anlayışıyla bağdaşmaz.
Bu anayasa değişikliği teklifi bir dayatma niteliğindedir. Toplum
kesimlerinin desteği yerine Parlamento çoğunluğunun dayatması ile hayata
geçirilmeye çalışılmaktadır. Böyle bir durum ancak darbe dönemlerinde olur,
darbe dönemlerinde Anayasa dayatılır.
Bu Anayasa değişikliği teklifi, anayasal sistemimizin temel
dayanağını oluşturan üç temel erkten yargı erkini özensiz, usule aykırı bir
yaklaşımla siyasi iktidarın hegemonyası altına alma planının uygulanma
belgesidir. Siyasi iktidar yargıyı ele geçirilmesi gereken bir unsur olarak
değerlendirmektedir. Yargının yürütmenin emrinde olduğu bir sisteme demokrasi
denilemez. Yargının siyasetin güdümüne sokulması ancak, dikta özlemi ile
açıklanabilir.
Bu Anayasa teklifi Sayın Başbakanının ve siyasi iktidar
yetkililerinin kurtarmak üzere kurgulanmıştır. Anayasa Mahkemesinin
şekillenmesi Başbakan ve bakanları Yüce Divan'da aklanmaya yöneliktir.
Çoğunluğu hukukçu olmayan bir mahkeme kurgulandığından hukukçu olmayanların
ceza yargılaması yaptığı bir düzen kurulmaktadır.
İdarenin eylem ve işlemlerinin odaklaşmanın tespitinde
gözetilmeyeceği ilkesi Anayasaya konularak, siyasetçiler sorumluluktan
arındırılmaktadır. Geçici 15. madde kaldırılırken, siyasi iktidarlara kalıcı
dokunulmazlık getirilmektedir. Bu düzenleme iktidar partisinin hiçbir şekilde
kapatılmayacağına ilişkin bir düzenlemedir. Böylece iktidar mensuplarına hem
sorumsuzluk hem de dokunulmazlık getirilmektedir.
Hakimler ve Savcılar
Yüksek Kurulunun yapısı da tamamen değiştirilmektedir. Hakimler
ve Savcılar Yüksek Kurulu siyasi iktidarın hedefi haline getirilmiştir. Adalet
Bakanı ve müsteşarının konumunun yargı bağımsızlığı açısından sorgulanırken,
başka bakanlık memurlarının da HSYK'ya dahil edilmesi ile yargı bağımsızlığı daha da zedelenir
noktaya taşınmıştır. Yine hakim ve savcıların
soruşturmalarında Adalet Bakanına mutlak yetki verilmesi günümüzde yaşanan
olaylar düşünüldüğünde vahim sonuçlar doğuracağı açık bir düzenleme olarak
karşımıza çıkmaktadır.
Anayasalar toplumsal mutabakat metinleridir. Bu nedenle
oluşturulmalarında mutlaka tüm toplum kesimlerinin katkısı sağlanmalıdır.
Anayasa metinlerinin toplumsal mutabakat değil toplumsal çatışma metinlerine
dönüştürülmesi toplumsal birlikteliği zarar verir. Toplumu gererek, ayrıştırarak
siyaset yapma belki belirli bir zaman diliminde bazı siyasi partilerin çıkarına
olabilir. Ancak unutulmamalıdır ki, Türk halkı kendini iradesini istismar eden
siyasi partilere mutlaka ve mutlaka sandıkta bunun hesabını sorar. 
Bu açıdan söz konusu düzenlemenin görüşmelerine devam edilmelidir.

III.- YOKLAMA
(CHP sıralarından bir grup milletvekili ayağa kalktı)
HAKKI SUHA OKAY (Ankara) – Sayın Başkan, yoklama talebimiz var.
BAŞKAN – Yoklama talebinde bulunan arkadaşlarımızı tespit
ediyoruz: Sayın Okay, Sayın Demirel, Sayın Tamaylıgil, Sayın Akıncı, Sayın Emek, Sayın Arıtman, Sayın
Ünsal, Sayın Keleş, Sayın Güner, Sayın Köse, Sayın
Topuz, Sayın Köktürk, Sayın Arifağaoğlu, Sayın Barış,
Sayın Coşkunoğlu, Sayın Altay, Sayın Çakır, Sayın
Susam, Sayın Öztrak, Sayın Hamzaçebi,
Sayın Baratalı, Sayın Baytok. 
Yoklama için iki dakika süre veriyorum değerli arkadaşlarım ve
işlemi başlatıyorum.
(Elektronik cihazla yoklama yapıldı)
BAŞKAN – Sayın milletvekilleri, toplantı yeter sayısı vardır.
VIII.- KANUN TASARI VE TEKLİFLERİ
İLE KOMİSYONLARDAN 
GELEN DİĞER İŞLER (Devam)
A) Kanun Tasarı ve Teklifleri (Devam)
5.- Adalet ve Kalkınma Partisi
Grup Başkanı İstanbul Milletvekili Recep Tayyip Erdoğan ve 264 Milletvekilinin,
7/11/1982 Tarihli ve 2709 Sayılı Türkiye Cumhuriyeti
Anayasasının Bazı Maddelerinde Değişiklik Yapılması Hakkında Kanun Teklifi ve
Anayasa Komisyonu Raporu (2/656) (S. Sayısı: 497) (Devam)
BAŞKAN – Aynı mahiyetteki önergeleri oylarınıza sunuyorum: Kabul
edenler… Etmeyenler… Kabul edilmemiştir.
Şimdi on dakika süreyle soru-cevap işlemi gerçekleştireceğiz.
Sayın Yıldız, buyurun.
HÜSEYİN YILDIZ (Antalya) – Teşekkür ediyorum Sayın Başkan.
Sayın Bakan, 17 Nisan 2010 Cumartesi günü bir televizyon
kanalında, Sayın Başbakan Anayasa değişikliği konusunda “Anayasa değişikliği
önerimiz açılım projemizin, millî birlik ve kardeşlik projemizin önemli bir
parçasıdır. Açılım kapsamında atacağımız adımların önünü açıyor, altyapısını
hazırlıyor.” demiş midir? Eğer söylemişse Sayın Başbakanın bu açıklamasıyla
Anayasa değişikliğinin amacının PKK açılımını hayata geçirmek olduğunu,
bölünmez bütünlük aleyhinde fiilleri bu düşünce ve hesapla parti kapatma nedeni
olmaktan çıkarmayı öngördüklerini itiraf mı etmektedir? Cevaplarsanız teşekkür
ediyorum. 
BAŞKAN – Sayın Köse… 
ŞEVKET KÖSE (Adıyaman) – Sayın Bakanım, Erzincan Başsavcısı,
Erzurum Savcısı tarafından gözaltına alındığı gece sabahın 05.57’sinde
yaptığınız basın duyurusunun Bakanlıkta başka bir örneği var mı? 
İki: Sivas’ta baskının ağırlaştırılmış müebbet hapis cezası
verilen katliam sanıklarını Sivas Cezaevinden dağıttıktan üç ay sonra neden
Sivas’a geri topladınız? 
Üçüncü olarak, Erzincan Cumhuriyet Savcısının tutuklanmasında
gizli tanık temin edilmesi için TEM istihbarat ve kaçakçılık şube müdürlerine
kimler tarafından talimat verilmiştir? 
Teşekkür ederim. 
BAŞKAN – Sayın Dinçer… 
İKRAM DİNÇER (Van) – Teşekkür ediyorum Sayın Başkanım. 
Sayın Bakanım, Hükûmetimiz döneminde
Cumhurbaşkanının halk oyuna sunulması, çetelerin
üzerine gidilmesi, Devlet Güvenlik Mahkemelerinin kaldırılması, olağanüstü hâl
uygulamasına son verilmesi, farklı dil ve lehçelerde eğitim görülmesinin önünün
açılması, 4982 sayılı Bilgi Edinme Hakkı Kanunu’nun çıkarılmasının yanında
işkenceye sıfır tolerans politikası çerçevesinde yapılan yasal düzenlemelerle işkence
ve kötü muamele suçunun tanımı genişletilmiş, cezaları artırılmıştır. Buna
benzer birçok tarihî reforma imza atan Hükûmetimiz
şimdi de Anayasa’da önemli değişiklikler yapmaktadır. Hükûmetimizin
bu hizmetlerini durdurmak için çeşitli provokasyonların
da olduğunu hep birlikte görüyoruz. Bu provokasyonlara
karşı ne tür bir önlem almayı düşünüyorsunuz? 
Teşekkür ediyorum. 
BAŞKAN – Sayın Barış… 
TANSEL BARIŞ ( Kırklareli) – Teşekkür ederim Sayın Başkan. 
Ülkemizin mümtaz insanlarından Türkiye Barolar Birliği Başkanı
Sayın Özdemir Özok Hakk’ın rahmetine kavuşmuştur.
Kendisine Allah’tan rahmet, kederli ailesine ve Barolar Birliği camiasına
başsağlığı diliyorum.
Sayın Bakan, geçtiğimiz günlerde yaptığınız bir konuşmada
Fransa’daki HSYK’nın başkanlığını Adalet Bakanının
yaptığını söylemiştiniz. Benim bildiğim kadarıyla Fransa’da bir buçuk yıldan
beri HSYK ikiye ayrılmıştır “Hâkimler Yüksek Kurulu” ve “Savcılar Yüksek
Kurulu” diye ve Hâkimler Yüksek Kurulunun başkanlığını Yargıtay Başkanı,
Savcılar Yüksek Kurulunun başkanlığını ise Yargıtay Başsavcısı yapmaktadır. Bu
durumda hangimiz doğru söylüyor Sayın Bakanım?
Teşekkür ediyorum.
BAŞKAN – Sayın Coşkunoğlu...
OSMAN COŞKUNOĞLU (Uşak) – Teşekkür ederim Sayın Başkan.
Aracılığınızla Sayın Bakana bir soru sormak istiyorum.
Bazı Batı demokrasilerinde, bazı ülkelerinde “Anayasa Mahkemesi
nasıl oluşuyor?” diye örnekler verildi, Belçika’dan, Fransa’dan örnekler
verildi ve o ülkelerde Anayasa Mahkemesi üyelerini seçme konusunda
parlamentonun önde geldiğine ilişkin rakamlar verildi, örnekler verildi.
Benim Sayın Bakana sormak istediğim, o ülkelerin parlamentolarında
hükûmetin veya yürütmenin başındaki kişi, başkan,
başbakan, bizim Sayın Başbakanımız gibi Parlamento Başkanına dönüp de
milletvekillerini...
(Mikrofon otomatik cihaz tarafından kapatıldı)
BAŞKAN – Sayın Köktürk...
ALİ İHSAN KÖKTÜRK (Zonguldak) – Sayın Bakan, Türkiye’nin
dönüştürülmesi ve bu dönüşümün kalıcı hâle getirilebilmesi için bir anayasal
düzenleme yapılmasının zorunluluğu CIA Orta Doğu Masası eski Şefi Fuller ile
ABD’nin yeni dünya düzeninin kuramcıları Parker, Sulliven ve benzerleri
tarafından ifade edilmiştir. 
Bu bilgiler ışığında birinci sorum şudur: Sayın Bakan Habur sürecinde önemli roller oynadıkları bilinen bu eski
CIA ajan, uzmanları ve kuramlarının bu Anayasa değişiklik sürecindeki rolleri
nedir?
İkinci sorum: Hukukçu olmayan üye bulunduran ülke Anayasa
Mahkemelerine örnek verebilir misiniz?
BAŞKAN – Evet, Sayın Tankut, son olarak
da siz sorun efendim çok az süre kaldı ama. 
YILMAZ TANKUT (Adana) – Teşekkür ediyorum.

Sayın Bakan, bugün basına ve İnternet sitelerine yansıyan
haberlere göre, AKP’nin Terörle Mücadele Kanunu ve partilere hazine yardımı
konularında yeni bir düzenlemeye gidileceği yönünde Mecliste bulunan bir siyasi
partiye güvence verdiği belirtilmektedir. Bu doğru mudur? Bu parti Barış ve
Demokrasi Partisi midir? Doğru ise, Terörle Mücadele Kanunu’nda ne gibi temel
değişiklikler düşünülmektedir? Örneğin tutuklu belediye başkanlarını kapsayacak
bir düzenleme söz konusu mudur? Ayrıca siyasi partilere yapılacak hazine
yardımlarında ne gibi değişiklikler planlanmaktadır?
Teşekkür ediyorum.
BAŞKAN – Sayın Bakan…
ADALET BAKANI SADULLAH ERGİN (Hatay) – Teşekkür ediyorum Sayın
Başkanım.
Sayın Yıldız’ın sorusuyla başlamak istiyorum. Bu Anayasa değişikliğinin
Sayın Başbakan tarafından açılım projesinin bir parçası olduğu yönünde bir
ifadede bulundu Sayın Yıldız. Sayın Başbakanımızın katıldığı o televizyon
programında ben de vardım. Türkiye’de 2002 yılıyla 2010 yılları arasında AK PARTİ’nin yapmış olduğu Avrupa Birliği uyum paketleri,
Parlamentoda demokratikleşme noktasında yapılan çalışmalar, temel yasalarda
yapılan değişiklikler, ceza yasaları, ceza usul yasaları, bütün bunlar
Türkiye’nin Kopenhag Siyasi Kriterlerini karşılaması sonucu, yeterince karşılaması
sonucu 2005 yılında fiilî müzakerelerin başlamasının nedeni olmuştu. Bu anlamda
Türkiye Kopenhag Siyasi Kriterlerini kısmen karşılamış ve müzakereleri
başlatacak seviyede bu değişiklikleri yapmış idi. Ancak bu fasılların, 35
fasılda görüşmelerin başlaması, tarama sonu raporların sonucunda reformların
devam edebilmesi için Türkiye’nin birçok alanda yeni reformlar yapması ihtiyacı
ortaya çıkmıştır. Bunlardan bir tanesi benim Bakanlığımın sorumlu olduğu
23’üncü fasıldır. “Temel Haklar ve Yargı” başlıklı bu faslın açılabilmesinin gayriresmî kriteri Yargı Reformu
Strateji Belgesi’nin hazırlanması ve Komisyona sunulması idi. 2009 yılı Ağustos
ayında bu belge hazırlanmış ve Avrupa Komisyonuna sunulmuştur. Avrupa Komisyonu
bu strateji belgesiyle beraber eylem planının ilerleme raporlarıyla örtüştüğünü
ve Türkiye'nin bu noktada gerekli açılımları yaptığını belirterek bu strateji
belgesi içerisindeki eylem planının hayata geçirilmesini beklediklerini ifade
etmişlerdir. Dolayısıyla bu paket içerisinde hem yargı reformunu -ki
Türkiye'nin taahhüdüdür- gerçekleştirmek için hem de Türk vatandaşlarının hak
arama özgürlüklerini genişletme yönünde önemli düzenlemeler yer almıştır. 
Bir önceki turda ifade etmiştim, bunlardan bir tanesi bireysel
başvuru hakkının kendi vatandaşımıza tanınmasıdır, Anayasa Mahkemesinin
yapısının değiştirilmesiyle vatandaşlarımızın artık Strazburg’daki
İnsan Hakları Mahkemesine gitme zahmetinden, masrafından kurtarılarak
Türkiye’deki Anayasa Mahkemesinde bu hakkı kullanabilmesinin yolunu açmaktır. 
Bir diğeri: Kamu denetçiliği yani ombudsmanlık
müessesini kurmak suretiyle, mahkemelere uyuşmazlıkların intikalinden önce gene
vatandaşlarımıza kamu denetçisi aracılığıyla hak arama imkânının getirilmesidir
ki bu da gene kendi vatandaşlarımız için yapılmış önemli değişikliklerden bir
tanesidir. Dolayısıyla bunlar elbette ki vatandaşımızın hak arama özgürlüğünü,
demokrasi standartlarını yükseltme çalışmalarının birer parçasıdır. Bu anlamda
Sayın Başbakanımızın ifadesiyle aynı noktada olduğumu ifade ediyorum.

Sayın Köse’nin sorusuna geliyorum. Erzincan Başsavcısıyla ilgili
hadiselerin yaşandığı dönemde Bakanlığın 05.57’de basın açıklaması yaptığından
bahsetti Sayın Köse. O açıklama gece saat 23.00 sıralarında ajansa verilmiştir,
ajans o sabah o saatte servis etmiştir. Sabah servis edilen bir bülten yoktur. 
Onun dışında, Erzincan Başsavcısının tutuklanmasına ilişkin gizli
tanıkların yaşadığı süreçle ilgili sorular, devam etmekte olan soruşturma ve
kovuşturmalara dönük olduğundan bunlara cevap veremiyorum mevzuat gereğince.
Değerli arkadaşlar, bir milletvekilimiz, Sayın Barış, Fransa’da
Hâkimler Savcılar Yüksek Kurulunun oluşumuyla ilgili olarak bizim yapmış
olduğumuz açıklamalara atıfta bulunarak, Fransa’da Anayasanın değiştiğini ve
bir buçuk yıldan beridir artık orada Devlet Başkanı ve Adalet Bakanının
kurullarda olmadığını ifade ettiler. Sayın Barış’ın bilgisi yanılmıyorsam biraz
yanlış. 2008’de yapılan Fransız Anayasası’ndaki değişiklik 2011 yılının başında
yürürlüğe girecektir. Şu anda Fransa’da bizim öngörmüş olduğumuz, belirtmiş
olduğumuz formül yürürlüktedir.
ŞEVKET KÖSE (Adıyaman) – Sayın Bakan, Sivas’la ilgili soruya cevap
verin.
ADALET BAKANI SADULLAH ERGİN (Hatay) – Ancak, Fransız
Anayasası’nda yapılan değişiklikten sonra bile ortaya çıkan tablo, şu anda
bizim getirmeye çalıştığımız tablodan çok daha demokratiktir. Evet, Hâkimler ve
Savcılar Kurulları ayrılmıştır ancak Senato Başkanı, Devlet Başkanı ve Meclis
Başkanının seçeceği üyeler tam 2 katına çıkartılmıştır. 6 üyeyi siyaset kurumu,
Parlamento Başkanı, Devlet başkanı ve Senato Başkanı seçmektedir. Orada gene
Bakan toplantılara katılabilmektedir. Hülasa şunu ifade edeyim, madem Fransız
Anayasası’nın yeni getirdiği modele iltifat ettiniz, ben şunu da buradan ifade
edebilirim…
HAKKI SUHA OKAY (Ankara) – Soru sordu Sayın Bakan, iltifat etmedi.
ADALET BAKANI SADULLAH ERGİN (Hatay) – Fransız Anayasası’nın yeni
getirdiği modeli de önerirseniz Türkiye için ona da biz “evet” demeye hazırız. 
Teşekkür ediyorum.
Geriye kalan soruları da yazılı olarak cevaplayacağım Sayın
Başkanım.
BAŞKAN – Sayın milletvekilleri, soru-cevap işlemi böylece
tamamlanmıştır.
Madde üzerinde 16 önerge var, İç Tüzük gereği sadece 7 önergeyi
işleme alabiliyoruz. 
Şimdi bu önergeleri okutacağım, sonra da önergeleri aykırılık sırasına
göre işleme alacağım.
İlk önergeyi okutuyorum:
Türkiye Büyük Millet Meclisi Başkanlığına
2/656 Esas Numaralı 7/11/1982 tarihli ve
2709 sayılı Türkiye Cumhuriyeti Anayasasının Bazı Maddelerinde Değişiklik
Yapılması Hakkında Kanun Teklifinin çerçeve 18 inci maddesi ile değiştirilen
Türkiye Cumhuriyeti Anayasasının 147 nci maddesinin 1
inci fıkrasında geçen "oniki yıl"
ibaresinin "dokuz yıl" olarak değiştirilmesini arz ve teklif ederim.
 Veysi Kaynak 
 Kahramanmaraş

Türkiye Büyük Millet Meclisi Başkanlığına
2/656 Esas Numaralı 7/11/1982 tarihli ve
2709 sayılı Türkiye Cumhuriyeti Anayasasının Bazı Maddelerinde Değişiklik
Yapılması Hakkında Kanun Teklifinin çerçeve 18 inci maddesi ile değiştirilen
Türkiye Cumhuriyeti Anayasasının 147 nci maddesinin 1
inci fıkrasında geçen "oniki yıl"
ibaresinin "dokuz yıl" olarak değiştirilmesini arz ve teklif ederim.
 Abdurrahman Arıcı
 Antalya
Türkiye Büyük Millet Meclisi Başkanlığına
2/656 Esas Numaralı 7/11/1982 tarihli ve
2709 sayılı Türkiye Cumhuriyeti Anayasasının Bazı Maddelerinde Değişiklik
Yapılması Hakkında Kanun Teklifinin çerçeve 18 inci maddesi ile değiştirilen
Türkiye Cumhuriyeti Anayasasının 147 nci maddesinin 1
inci fıkrasında geçen "on iki yıl " ibaresinin "dokuz yıl"
olarak değiştirilmesini arz ve teklif ederim.
 Ahmet
Aydın
 Adıyaman
Türkiye Büyük Millet Meclisi Başkanlığına
2/656 Esas Numaralı 7/11/1982 tarihli ve
2709 sayılı Türkiye Cumhuriyeti Anayasasının Bazı Maddelerinde Değişiklik
Yapılması Hakkında Kanun Teklifinin çerçeve 18 inci maddesi ile değiştirilen
Türkiye Cumhuriyeti Anayasasının 147 nci maddesinin 1
inci fıkrasında geçen "on iki yıl " ibaresinin "dokuz yıl"
olarak değiştirilmesini arz ve teklif ederim.
 Mehmet
Yılmaz Helvacıoğlu
 Siirt
Türkiye Büyük Millet Meclisi Başkanlığına
Görüşülmekte olan 497 sayılı Anayasanın Bazı Maddelerinde
Değişiklik Yapılması Hakkında Kanun Teklifinin 18 nci
maddesinin aşağıda ki şekilde değiştirilmesini arz ve teklif ederiz.




 Sırrı
  Sakık Hasip Kaplan Hamit
  Geylani




 Muş Şırnak Hakkâri




 Şerafettin
  Halis Nuri Yaman




 Tunceli Muş




Madde : 18- Türkiye
Cumhuriyeti Anayasasının 147 nci maddesinin kenar
başlığı "2. Üyelerin görev süresi ve üyeliğin sona ermesi" şeklinde,
birinci fıkrası aşağıdaki şekilde değiştirilmiştir.
"Anayasa Mahkemesi üyeleri dokuz yıl için seçilirler. Bir
kimse iki defa Anayasa Mahkemesi üyesi seçilemez. Anayasa Mahkemesi üyeleri
altmış beş yaşını doldurunca emekliye ayrılırlar. Zorunlu emeklilik yaşından
önce görev suresi dolan üyelerin başka bir görevde çalışmaları ve özlük işleri
kanunla düzenlenir."
BAŞKAN – Sayın milletvekilleri, şimdi okutacağım en aykırı iki
önerge aynı mahiyette olduğundan önergeleri birlikte işleme alacağım, istemleri
hâlinde önerge sahiplerine ayrı ayrı söz vereceğim.
Önergeleri okutuyorum:
Türkiye Büyük Millet Meclisi Başkanlığına
Görüşülmekte olan 2/656 Esas Numaralı 7/11/1982
Tarihli ve 2709 Sayılı Türkiye Cumhuriyeti Anayasasının Bazı Maddelerinde
Değişiklik Yapılması Hakkında Kanun Teklifinin 18. maddesinin Teklif metninden
çıkarılmasını ve diğer maddelerin buna göre teselsül ettirilmesini arz ve
teklif ederiz.
 İsa
Gök
 Mersin
Türkiye Büyük Millet Meclisi Başkanlığına
Görüşülmekte olan Anayasa değişikliği teklifinin 18. maddesinin
teklif metninden çıkarılması için gereğini arz ve teklif ederiz.




 Faruk
  Bal Oktay
  Vural Mehmet
  Şandır




 Konya İzmir Mersin




 Muharrem
  Varlı Ahmet Orhan




 Adana Manisa 




BAŞKAN – Sayın Komisyon, birlikte işleme aldığım önergelere
katılıyor mu efendim?
ANAYASA KOMİSYONU BAŞKANI BURHAN KUZU (İstanbul) – Katılmıyoruz
Sayın Başkan. 
BAŞKAN – Hükûmet?
ADALET BAKANI SADULLAH ERGİN (Hatay) – Katılamıyoruz Sayın Başkan.
BAŞKAN – Sayın Şandır, gerekçeyi okutuyoruz değil mi efendim?
MEHMET ŞANDIR (Mersin) – Gerekçe.
BAŞKAN – Gerekçeyi okutuyorum:
Gerekçe: 
Anayasalar, vatandaşların temel hak ve hürriyetlerini teminat
altına alan, siyasi rejiminin ve devlet organlarının görev ve yetkilerini
belirleyen kanunlar hiyerarşisinin en üstünde temel hukuk normlarıdır.
İki ihtilal ve 3 muhtıra ile üzerine gölge düşürülen Türk
demokrasisini;
21. yüzyıl evrensel değerlerine kavuşturabilmenin,
Asırlık anayasa tartışmalarından kurtarmanın,
Her kesimin benimseyebileceği bir anayasaya kavuşturabilmenin, tek
yolu toplumsal uzlaşmaya dayalı bir Anayasa yapmayı sağlamaktır.
MHP bu sebeple;
"Anayasa Değişikliği Uzlaşma Komisyonu" kurulmasını,
Partilerin uzlaştıkları hususlarda demokratik bir sözleşme
yapılmasını,
Siyasi partilerin hangi konularda uzlaştığının kamuoyuna
duyurulmasını,
Her partinin görüş ve tavrının, yapılacak ilk seçimde milletin
takdirine sunulmasını,
Seçimler sonunda oluşacak Meclis'in ilk iş olarak anayasa
değişikliğini gerçekleştirmek olmasını teklif etmiştir.
MHP; bu kapsamda,
Devlet ile Milleti kucaklaştıracak,
Milletin değerleri ile Devletin değerlerini bağdaştıracak,
Demokrasi ile Cumhuriyeti barıştıracak,
Vatandaşın temel hak ve hürriyetlerini evrensel standarda
yükseltecek,
Milletin bölünmez bütünlüğünü üniter
yapı içinde sağlayacak ve Devleti kurum ve kuruluşları ile uyum içinde
çalıştıracak,
Kuvvetler ayrılığına dayalı parlamenter demokrasiyi iyileştirecek,
Cumhuriyetin temel nitelikleri ile Anayasamızın değiştirilmesi
dahi teklif edilemeyecek maddelerini koruyacak,
Toplumsal bir sözleşme belgesi niteliğinde anayasa yapma kararını
ilan etmiştir.
Anayasa değişikliği ancak böylece milletin iradesine dayandırılmış
olacaktır.
AKP, MHP'nin bu teklifine kulak tıkamış, kendisi için hazırladığı Anayasa teklifini
partilere ve millete dayatmıştır.
AKP, Anayasa değişikliğini seçmene ve yargıya hesap vermekten
kaçmak için malzeme olarak kullanmaktadır.
AKP'nin Anayasa Değişiklik Teklifi, kendi hedefine ulaşmak için
hazırlanmıştır.
Bu teklif ile kuvvetler ayrılığına dayanan parlamenter sistemin
denge ve denetim mekanizmaları iktidar lehine bozulmaktadır. Bunun doğal sonucu
olarak başta parti kapatma, yargı bağımsızlığı ve hâkim teminatı ile hukuk
devleti ve hukukun üstünlüğü ilkeleri zedelenmektedir. Parlamenter sistem
yerine ucu diktaya açık bir Başkanlık sistemi getirilmektedir.
Bu teklif, Parlamenter demokrasi esasına göre inşa edilen Anayasaya
aykırıdır.
Bu teklifin içinde; Millet yoktur, Milletin iradesi yoktur,
Milletin beklentisi yoktur. Millet, AKP'den bölücü terörü bitirmesini
beklemektedir.
Millet, AKP'den yoksulluğun, yolsuzluğun, hayat pahalılığının ve
işsizliğin hesabını vermesini beklemektedir.
Millet, AKP'den İş beklemektedir. Aş beklemektedir.
Millet, AKP'den düşünce, inanç, teşebbüs, örgütlenme ve benzeri
alanlarda temel hak ve hürriyetlere güvence beklemektedir.
Millet, mahkemelerdeki iş yükünü azaltacak ekonomik, sosyal ve
adli reform beklemektedir. 
Millet, yandaş yargıç değil, tarafsız ve bağımsız mahkemelerde
hakkını aramak istemektedir. 
AKP 8 yılı heba etmiştir. Milletin beklentilerini
karşılayamamıştır. 
AKP, millet için değil kendini korumak için Anayasa
değiştirmektedir.
AKP, günü geldiğinde herkesin güvenli liman gibi sığınabileceği
tarafsız ve bağımsız mahkemeler için hiç bir şey yapmamıştır.
AKP, 8 yıllık iktidarında, yandaş yargıç yaratmış, yargıyı
siyasallaştırmıştır.
AKP, hukuk devleti ve hukukun üstünlüğünü tahrip etmek, üstünlerin
hukukunu yaratmak istiyor.
AKP, gizlemediği başkanlık sistemi hevesi ile diktaya yönelmiştir.
Dikta hevesinin önünde engel gördüğü Anayasa mahkemesini yandaş yargı kurumu
haline getirmek istemektedir.
AKP, Anayasa Mahkemesini yandaş yargı kurumu haline getirerek
kuvvetler ayrılığı ilkesini yok etmek, diktaya dönüşecek başkanlık sisteminin
ilk adımını atmak istiyor.
AKP, açılım adı altında PKK'nın siyasallaştırılması için ilk adım
olduğunu ifade ettiği bu teklif ile, bin yıllık
kardeşliğin ve milli bütünlüğün bozulmasına anayasa zemini hazırlamak
istemektedir.
AKP, iyi niyetli değildir, başlattığı PKK açılımı için bu yasa
değişikliği ile anayasal zemin hazırlamaktadır. Bu sebeple bu Anayasa
değişikliği milletin hayrına değildir ve Anayasa'ya aykırıdır.
BAŞKAN – Sayın Gök, konuşacak mısınız efendim?
İSA GÖK (Mersin) – Evet.
BAŞKAN – Buyurun. (CHP sıralarından alkışlar) 
İSA GÖK (Mersin) – Sayın Başkan, değerli milletvekilleri; yüce
Meclisi saygıyla selamlıyorum. 
Öncelikle Barolar Birliğinin Başkanı, savunma mesleğinin yılmaz
savunucusu, yiğit insan, laik, demokratik cumhuriyet ve insan hakları
savunucusu Özdemir Özok’a Tanrı’dan rahmet diliyorum;
nur içinde yatsın, mekânı cennet olsun. 
Kaç gündür konuşuluyor, Anayasa Mahkemesinin yapısı, seçimi
konuşuluyor, ama bir gerçek göz ardı ediliyor. Tüm dünyada anayasa mahkemesine
verilen işleve göre, yetkiye, göreve göre üye oluşumu sağlanır. Gözlerden
saklanıyor, Türkiye'deki Anayasa Mahkemesinin Yüce Divan yetkisi vardır. Peki,
dünyada böyle midir? 
Bakın, arkadaşlar, Fransa, Gürcistan, Letonya, Makedonya,
Hollanda, Polonya, Portekiz, Romanya, İspanya, İsveç, İngiltere, bu ülkelerin
yüce divan yetkisi yoktur. 
Devam edelim, o kadar çok ülke var ki bazılarını sayacağım: Mısır,
İran, İsrail, Kuveyt, Lübnan, Libya, Fas, Suriye, Tunus, Yemen, Avustralya,
Çin, Hindistan, Endonezya, Japonya, Pakistan -atlıyorum- Güney Kore, Tayland,
arkadaşlar, Arjantin, Brezilya, Kanada, Meksika, Nikaragua, Amerika Birleşik
Devletleri, Venezuela, bu daha gidiyor. Bu ülkelerde
Anayasa Mahkemesinin yüce divan yetkisi yoktur. Yüce divan yetkisi olmayan
ülkelerde Aanayasa Mahkemesinin oluşumlarında
farklılıklar vardır, bunu göz ardı ediyorsunuz, ayıp. 
İkincisi, dokunulmazlıklar, Anayasa 83. Dünyaya baktığınızda,
Amerika, Avustralya, Hollanda, İngiltere, İrlanda, Kanada’da -gidiyor-
dokunulmazlık yoktur, olan ülkelerde de kürsü dokunulmazlığı vardır, tüm
ülkelerde. Bir tek Türkiye'de ağır cezalık suçüstü ve madde 14 kapsamı
dokunulmazlık vardır. Bir tek Türkiye'de, başka hiçbir ülke yoktur arkadaşlar.
Bu da tamam mı? Bu da tamam. 

Bu gerçeklere bakarak Anayasa Mahkemesinin üye statüsünü
belirlemek zorundasınız. Haybeden kalkıp da yok
demokratik meşruiyet, yok sivilden gelecek, bu denmez. Elma ile armut
toplanmaz. Türkiye’de Yüce Divan yetkisini Anayasa Mahkemesine vereceksiniz,
sonra da bu mahkemede cezacı hâkim bulundurmayacaksınız, siyasi şahıs
bulundurmayacaksınız. Dünya buna güler. Yetmiyor değil mi arkadaşlar? Yetmiyor.
Ardından, Anayasa Mahkemesinin üye seçimini dördüncü fıkrada öylesine komik bir
hâle sokacaksınız ki, buraya gelen kimi arkadaşlar nasıl savunuyorlar, anlam
veremiyorum. Eğer bu kitaplar okunuyorsa ve herkesin beyni Tanrı’nın verdiği
beyinse yorumda beraber olmamız lazım ve yalan söylerken yüzün kızarması lazım.
Demek ki, ar damarı çatlayabiliyor arkadaşlar. 
Bakın arkadaşlar, dördüncü fıkrada… 
MUZAFFER BAŞTOPÇU (Kocaeli) – Ayıp, ayıp. Yakışmıyor. 
İSA GÖK (Devamla) – Dinle önce. Önce dinle. 
MUZAFFER BAŞTOPÇU (Kocaeli) - Kürsüye yakışmıyorsun.
BAŞKAN – Lütfen… Lütfen… 
İSA GÖK (Devamla) - Dördüncü fıkrada seçim sistemi var, seçim
sistemi arkadaşlar. Bana bir tane yiğit çıksın desin ki, falanca muz
cumhuriyetinde seçim böyle yapılıyor kardeşim, ben geleyim özür dileyeyim
burada. 
Bakın arkadaşlar, öyle bir seçim sistemi var ki, Anayasa
Mahkemesine üye seçerken Cumhurbaşkanı, Yargıtay, Danıştay, Askerî Yargıtay,
Askerî Yüksek İdare Mahkemesi, Sayıştay, yükseköğretim kurumları ve hatta baro
başkanlarından seçilecek üyelerde dahi bir kural konuyor. O da ne? O da şu: Her
boş bir üyelik için bir aday ancak 1kişiden oy alabilecek. Yani, herkes bir
adaya oy verebilecek. Böyle bir oylama sistemi falanca muz cumhuriyetinde bile
yok. Bu sistemi, aslında Yargıtay Kanunu değişikliğinde, 2007’de bazı
arkadaşlar, bulmuşlardı, bunu Komisyona getirmişlerdi, tepkiyi gördüler, alay
konusu oldular, geri çekmişlerdi. Kanunda alay konusu olanlar Anayasa’ya koyma
cesaretini gösterdiler. Bu seçim sistemiyle arkadaşlar, bakın, deyin ki, oy
kullanacak olan toplam sayı 250, üyenin bir tanesi 150 oy aldı, biri 180 oy
aldı, biri 20 oy aldı. 20 oy alan kişi oraya seçilebilir. Çünkü seçim
sisteminin… Öyle bir azizlik yapıyorsunuz ki, bakın, siyasilein
D’Hont sisteminden, kapalı sistemden, nispi temsilden
ağızları yanar, ağızları yanar, çünkü seçim, adaletin tecellisini sağlar. Öyle
bir seçim sistemi getiriyorsunuz ki, en ilkel kabilede bile yok.
(Mikrofon otomatik cihaz tarafından kapatıldı)
BAŞKAN – Sayın Gök, süreniz doldu efendim. Lütfen tamamlayın, ek
süre veriyorum.
İSA GÖK (Devamla) – Bakın, baro başkanları, 78 baromuz var.
İstanbul Barosunun 25 bin üyesi var. Baro başkanı 1 adaya kullanacak. Falanca
baromuzun 31 üyesi var. Bizde 31 avukat bir baro kurar. 31 üyesi olan baro
başkanı 1 oy kullanacak 1 kişi için ve her ikisinin kullandığı adayların şansı
eşit olacak. Güldürmeyin!
Bu Anayasa Mahkemesinin özelliği Yüce Divan olmasıdır. Yüce Divan
olması sayesinde birileri korkuyor. Çünkü Seydişehir Alüminyum Tesisleri
ihalesi, TÜPRAŞ ihalesi, Balıkesir SEKA tesisleri ihalesi, Cargill,
Telekom ihalesi, Sabah-ATV ihalesi, Tekel ihalesi gidiyor. 
Arkadaşlar, birileri hurma yedi, tırmalama zamanını siz kurtarmak
istiyorsunuz. Birileri deveyi havuduyla yuttu. Yargı zamanı geliyor. Sizin
vebaliniz üzerinden, sizin üzerinizden kendilerini kurtaracak mahkeme
oluşturuyorlar. Vicdanınızın sesini dinleyin, böyle bir yapılanmaya izin
vermeyin. Çünkü bu işte…
(Mikrofon otomatik cihaz tarafından kapatıldı)
BAŞKAN – Sayın Gök, ek süreniz de doldu efendim.
İSA GÖK (Devamla) – Bitiriyorum Sayın Başkan, selamlayacağım.
BAŞKAN – Sadece selamlama için açıyorum. Lütfen…
İSA GÖK (Devamla) – Selamlıyorum…
Bu işte kursağından haram lokma geçmeyen arkadaşlar haram içinde
boğulanlara destek vermeye niye uğraşsınlar?
HASAN KARA (Kilis) – Oylamaya katılın!
İSA GÖK (Devamla) - Herkes vicdanını dinlesin.
Saygılar sunuyorum. (CHP sıralarından alkışlar)
BAŞKAN – Sayın milletvekilleri, birlikte işleme aldığım iki
önergeyi oylarınıza sunuyorum: Kabul edenler… Etmeyenler… Kabul edilmemiştir.
Sayın milletvekilleri, şimdi okutacağım beş önerge aynı mahiyette
olduğundan önergeleri birlikte işleme alıyorum, istemleri hâlinde önerge
sahiplerine ayrı ayrı söz vereceğim. 
Önergeleri okutuyorum; buyurun. 
Türkiye Büyük Millet Meclisi Başkanlığına
Görüşülmekte olan 497 sayılı Anayasanın Bazı Maddelerinde
Değişiklik Yapılması Hakkında Kanun Teklifinin 18 nci
maddesinin aşağıda ki şekilde değiştirilmesini arz ve teklif ederiz.




 Sırrı
  Sakık Hasip Kaplan Hamit
  Geylani




 Muş Şırnak Hakkâri




 Şerafettin
  Halis Nuri
  Yaman




 Tunceli
   Muş
  




Madde: 18- Türkiye Cumhuriyeti Anayasasının 147 nci maddesinin kenar başlığı "2. Üyelerin görev süresi
ve üyeliğin sona ermesi" şeklinde, birinci fıkrası aşağıdaki şekilde
değiştirilmiştir.
"Anayasa Mahkemesi üyeleri dokuz yıl için seçilirler. Bir
kimse iki defa Anayasa Mahkemesi üyesi seçilemez. Anayasa Mahkemesi üyeleri
altmış beş yaşını doldurunca emekliye ayrılırlar. Zorunlu emeklilik yaşından
önce görev suresi dolan üyelerin başka bir görevde çalışmaları ve özlük işleri
kanunla düzenlenir."

Türkiye Büyük Millet Meclisi Başkanlığına
2/656 Esas Numaralı 7/11/1982 tarihli ve
2709 sayılı Türkiye Cumhuriyeti Anayasasının Bazı Maddelerinde Değişiklik
Yapılması Hakkında Kanun Teklifinin çerçeve 18 inci maddesi ile değiştirilen
Türkiye Cumhuriyeti Anayasasının 147 nci maddesinin 1
inci fıkrasında geçen "on iki yıl" ibaresinin "dokuz yıl"
olarak değiştirilmesini arz ve teklif ederim.



 Veysi Kaynak




 Kahramanmaraş




Diğer önergelerin sahipleri:




 Abdurrahman Arıcı 




 Antalya




 Ahmet
  Aydın 




 Adıyaman




 Mehmet Yılmaz
  Helvacıoğlu 




 Siirt



BAŞKAN – Komisyon birlikte işleme aldığım önergelere katılıyor mu
efendim?
ANAYASA KOMİSYONU BAŞKANI BURHAN KUZU (İstanbul) – Katılmıyoruz
Sayın Başkan. 
BAŞKAN – Hükûmet?
ADALET BAKANI SADULLAH ERGİN (Hatay) – Katılmıyoruz Sayın
Başkanım.
BAŞKAN – Sayın Kaplan burada mı? Yoklar. 
Gerekçeyi okutuyorum: 
Gerekçe: 12 yıl uzun bir süre olup, dokuz yıl görevi süresi olarak
belirlenmiştir.
Gerekçe: Mukayeseli hukuk ve görev süreleri nazara alındığında
makul bir süre tayin edilmiştir.
BAŞKAN – Sayın Helvacıoğlu, konuşacak
mısınız, gerekçe mi?
M. YILMAZ HELVACIOĞLU (Siirt) – Gerekçe…
BAŞKAN – Sayın Aydın…
AHMET AYDIN (Adıyaman) – Gerekçe…
BAŞKAN – Sayın Arıcı…
ABDURRAHMAN ARICI (Antalya) – Gerekçe…
BAŞKAN – Sayın Kaynak…
VEYSİ KAYNAK (Kahramanmaraş) – Gerekçe Başkanım.
BAŞKAN – Birlikte işleme aldığım önergeleri oylarınıza sunuyorum:
Kabul edenler… Etmeyenler… Kabul edilmemiştir.
Sayın milletvekilleri, 18’inci madde üzerindeki görüşmeler
tamamlanmıştır.
OKTAY VURAL (İzmir) – Sayın Başkanım…
BAŞKAN – Efendim?
OKTAY VURAL (İzmir) – Biraz önce kaç önergeye “aynı mahiyette”
dediniz?
BAŞKAN – Beş tane önergeydi efendim.
OKTAY VURAL (İzmir) – “Aynı mahiyette” dediniz değil mi?
BAŞKAN – Hepsi de aynı mahiyette, gerekçeleri farklıydı. Sayın Hasip Kaplan’ın gerekçesini okuttum. Diğerlerinin
gerekçeleri aynıydı, okuttum.
OKTAY VURAL (İzmir) – Efendim, usulsüz işlem yapıldı. Oylamaya
geçmeniz usulsüz.
AYŞE NUR BAHÇEKAPILI (İstanbul) – Gerekçeleri aynı Oktay
Bey.
BAŞKAN – Şimdi, on iki yılı dokuza indiriyor hepsi. Beş tanesi de
on iki yılı dokuza indiriyor.
OKTAY VURAL (İzmir) – Efendim, “Önerge bütünüyle aşağıdaki şekilde
değiştirilmiştir.” demektedir, diğerinde sadece bir cümle. Dolayısıyla ne
olursa olsun bu önergenin diğerleriyle birlikte işleme alınması usulsüzdür.
AYŞE NUR BAHÇEKAPILI (İstanbul) – Aynı gerekçe efendim, aynı
gerekçe.
BAŞKAN – Efendim, oylattık bitti.
OKTAY VURAL (İzmir) – Efendim, oylama bir şeye meşruiyet
kazandırmaz, parmak çoğunluğu meşruiyet kazandırmaz.
BAŞKAN – Maddenin oylaması gizli oylama şeklinde yapılacaktır.
Sayın milletvekilleri, tekrar ediyorum: Sizlere verilecek
pullardan beyaz olanı “kabul”, kırmızı olanı “ret”, yeşil olanı “çekimser” oyu
ifade etmektedir. İsmi okunmayan arkadaşım lütfen sıraya girmesin. 
Gizli oylamaya Adana ilinden başlıyoruz.
(Oyların toplanmasına başlandı)
CANAN ARITMAN (İzmir) – Sayın Başkan, bari kabine girsinler,
dışarıda oy kullanıyorlar. 
MEHMET EMİN TUTAN (Bursa) – Sen kullan da göster. 
CANAN ARITMAN (İzmir) – Sayın Başkanım, lütfen uyarın. Açıkta oy
kullanıyorlar, açıkta. Yani böyle oylama olmaz!
MEHMET EMİN TUTAN (Bursa) – Sen niye karışıyorsun! Sen işine bak!
BAŞKAN – Sayın milletvekilleri, nasıl oy kullanılacağını daha önce
defalarca izah ettim; lütfen, kabinlere girerek oy kullanacağız. Ki buna azami
riayet ettiğinizi görüyorum ama önemine binaen bir kez daha ifade ediyorum. Tüm
arkadaşlarımın gizli oy kurallarına riayet etmedeki hassasiyetlerine teşekkür
ediyorum. 
ÖMER FARUK ÖZ (Malatya) – Yapılan her işlem mevzuata uygundur. 
MEHMET ELİTAŞ (Kayseri) – Sayın Başkan, bütün üyeler oy kullanma
kabinine giriyorlar. Bazı arkadaşlar, oylamanın gizliliğiyle ilgili farklı bir
durum yaratmak için bunu yapıyorlar. 
CANAN ARITMAN (İzmir) – Bu gizli oylama Sayın Başkan, uyarınız
lütfen. 
MEHMET ELİTAŞ (Kayseri) – Sayın Arıtman, siz oy kullanmıyorsunuz,
girin, oy kullanmanın nasıl olduğunu görün! 

BAŞKAN – Sayın Arıtman, nasıl oy kullanılacağını bir gösterseniz
de arkadaşlar bir öğrenseler! (AK PARTİ sıralarından alkışlar) 
(Oyların toplanmasına devam edildi)
BAŞKAN – Sayın milletvekilleri, oyunu kullanmayan sayın üye var
mı? Yok.
Değerli arkadaşlarım, oy kullanma işlemi bitmiştir.
Oy kutularını kaldırıyoruz. 
(Oyların ayrımı yapıldı)
BAŞKAN – Sayın milletvekilleri, 7/11/1982
Tarihli ve 2709 Sayılı Türkiye Cumhuriyeti Anayasasının Bazı Maddelerinde
Değişiklik Yapılması Hakkında Kanun Teklifi’nin 18’inci maddesinin gizli oylama
sonucunu açıklıyorum:



“Kullanılan oy sayısı :
  406




Kabul :
  335




Ret:  : 70




Çekimser : –




Boş: : 1




Geçersiz : –









 Kâtip
  Üye Kâtip
  Üye




 Gülşen
  Orhan Murat
  Özkan




 Van  Giresun”
  



(AK PARTİ sıralarından alkışlar)
Sayın milletvekilleri, alınan karar gereğince kanun tasarı ve
teklifleriyle komisyonlardan gelen diğer işleri sırasıyla görüşmek için 26
Nisan 2010 Pazartesi günü (bugün) saat 11.00’de toplanmak üzere birleşimi
kapatıyorum.
Kapanma Saati: 03.18




