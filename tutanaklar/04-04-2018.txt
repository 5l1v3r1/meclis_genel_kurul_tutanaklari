



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ
81’inci Birleşim
4 Nisan 2018 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- YOKLAMALAR
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Eskişehir Milletvekili Gaye Usluer’in,
tutuklu akademisyenlere ilişkin gündem dışı konuşması
2.- Batman Milletvekili Mehmet Ali
Aslan’ın, Yılmaz Güney sinemasına ilişkin gündem dışı konuşması
3.- Samsun Milletvekili Erhan Usta’nın, 4
Nisan Alparslan Türkeş’in ölümünün 21’inci yıl dönümüne ilişkin gündem dışı
konuşması

IV.- AÇIKLAMALAR
1.- İstanbul Milletvekili Filiz
Kerestecioğlu Demir’in, İstanbul Milletvekili Mehmet Muş’un yerinden sarf
ettiği bazı ifadelerine ilişkin açıklaması
2.- İstanbul Milletvekili Mehmet Muş’un,
İstanbul Milletvekili Filiz Kerestecioğlu Demir’in yaptığı açıklamasındaki bazı
ifadelerine ilişkin açıklaması
3.- İstanbul Milletvekili Mehmet Muş’un,
İstanbul Milletvekili Filiz Kerestecioğlu Demir’in sataşma nedeniyle yaptığı
konuşmasındaki bazı ifadelerine ilişkin açıklaması
4.- Manisa Milletvekili Özgür Özel’in,
İstanbul Milletvekili Mehmet Muş’un yaptığı açıklamasındaki bazı ifadelerine ve
Yılmaz Güney’i saygı ve minnetle andığına ilişkin açıklaması
5.- İstanbul Milletvekili Sibel Özdemir’in,
İstanbul Esenyurt Belediyesinin atamayla göreve getirilen AKP’li Belediye
Başkanının bazı ifadelerine ilişkin açıklaması
6.- İzmir Milletvekili Necip Kalkan’ın,
Akkuyu Nükleer Enerji Santrali’nin temel atma törenine ilişkin açıklaması
7.- Mersin Milletvekili Hüseyin Çamak’ın,
AKP Genel Başkanı Recep Tayyip Erdoğan’ın bazı ifadelerine karşılık KHK’yle
ihraç edilen ve hiçbir kamu kurumunda çalışamayan bazı akademisyenlerin
yaptıkları açıklamaya ilişkin açıklaması
8.- Niğde Milletvekili Ömer Fethi Gürer’in,
her ürüne her gün zam geldiği bir dönemde olduğumuza ve Hükûmetin yoksulları da
düşünmesini talep ettiğine ilişkin açıklaması
9.- Erzurum Milletvekili İbrahim
Aydemir’in, 4 Nisan Alparslan Türkeş’in ölümünün 21’inci yıl dönümüne ve Yılmaz
Güney’in öldürdüğü Yumurtalık Hâkimi Sefa Mutlu’ya rahmet dilediğine ilişkin
açıklaması
10.- Balıkesir Milletvekili Ahmet Akın’ın,
Hükûmeti kanser ilaçları konusunda gerekli çalışmaları yapmaya davet ettiğine
ilişkin açıklaması
11.- Kahramanmaraş Milletvekili İmran
Kılıç’ın, olaylara her zaman olumlu yönden bakmak ve sevgiyi dile getirmek
gerektiğine ilişkin açıklaması
12.- Kayseri Milletvekili İsmail Tamer’in,
4 Nisan Alparslan Türkeş’in ölümünün 21’inci yıl dönümüne ve 1-7 Nisan Dünya Kanser
Haftası’na ilişkin açıklaması
13.- Mersin Milletvekili Ali Cumhur
Taşkın’ın, Akkuyu Nükleer Güç Enerji Santrali’nin temelinin Cumhurbaşkanı Recep
Tayyip Erdoğan ve Rusya Devlet Başkanı Putin’in katıldığı bir törenle
atıldığına ilişkin açıklaması
14.- Giresun Milletvekili Bülent Yener
Bektaşoğlu’nun, üniversitelerdeki rektörler, yöneticiler ve öğretim
görevlileriyle ilgili yürütülen soruşturmaların son durumlarının açıklanmasını
beklediğine ve Giresun’da borsa seçiminin iptali noktasında birtakım
girişimlerle ilgili yetkilileri uyardığına ilişkin açıklaması
15.- Çanakkale Milletvekili Bülent Öz’ün,
av yasaklarının süresinin uzatılması ve kapsamının genişletilmesi için bir
çalışma olup olmadığını ve sürdürülebilir avcılık için belli bir büyüklük
altındaki balıkların tutulmaması konusunda tedbir alınıp alınmadığını öğrenmek
istediğine ilişkin açıklaması
16.- Burdur Milletvekili Mehmet Göker’in,
bir ülkenin sanatçılarının dik ve onurlu durmak zorunda olduğuna ilişkin
açıklaması
17.- İstanbul Milletvekili Mahmut Tanal’ın,
kendisine karşı Meclis Başkanı ve polis tarafından mobbing ve psikolojik
harekât uygulandığına ilişkin açıklaması
18.- Antalya Milletvekili İbrahim Aydın’ın,
4 Nisan Alparslan Türkeş’in ölümünün 21’inci yıl dönümüne ve TÜİK tarafından
açıklanan büyüme rakamlarına ilişkin açıklaması
19.- İzmir Milletvekili Murat Bakan’ın,
Ömer Hayyam’ın bin yıl önce yazdığı bir şiirinin sansürlenmesinin ülkemiz adına
utanç olduğuna ilişkin açıklaması
20.- Kayseri Milletvekili Çetin Arık’ın,
Kayseri’de ekonomik sıkıntılar nedeniyle hayatlarına son veren 2 vatandaşa
Allah’tan rahmet dilediğine ilişkin açıklaması
21.- Kayseri Milletvekili Sami
Dedeoğlu’nun, milletin emniyetini, güvenliğini, huzurunu sağlamak için gece
gündüz çalışan polislere şükranlarını sunduğuna ve görevlerini yerine
getirirken hayatlarını kaybeden tüm kahramanlara Allah’tan rahmet dilediğine
ilişkin açıklaması
22.- Bursa Milletvekili Erkan Aydın’ın,
gelişmiş ülkeler nükleer tesisleri birer birer kapatırken Türkiye’nin tam
tersine bir tutumda olduğuna ilişkin açıklaması
23.- Ağrı Milletvekili Dirayet Dilan
Taşdemir’in, üç yıl önce HDP’ye yönelik siyasi operasyonlar kapsamında
tutuklanan Gülizar Singar’ın hâlâ mahkemeye çıkarılmadığına ve bir an önce
mağduriyetinin son bulmasını istediğine ilişkin açıklaması
24.- Hatay Milletvekili Mehmet Necmettin Ahrazoğlu’nun,
4 Nisan Alparslan Türkeş’in ölümünün 21’inci yıl dönümüne ilişkin açıklaması
25.- Gaziantep Milletvekili Mahmut
Toğrul’un, Gaziantep’te park ve meydanlarda vicdanların kabul etmeyeceği
ifadelerin yer aldığı broşür dağıtanlarla ilgili bir işlem yapılıp
yapılmadığını öğrenmek istediğine ilişkin açıklaması
26.- Samsun Milletvekili Erhan Usta’nın, 4
Nisan Alparslan Türkeş’in ölümünün 21’inci yıl dönümüne, Akkuyu Nükleer Santrali’nin
hayırlı olmasını temenni ettiğine ve terör ile terörizme destek veren Amerika
Birleşik Devletleri başta olmak üzere bütün gelişmiş ülkeleri bu desteklerinden
vazgeçmeye çağırdığına ilişkin açıklaması
27.- İstanbul Milletvekili Filiz
Kerestecioğlu Demir’in, Yeşiller ve Sol Gelecek Partisi Başkanı Naci Sönmez’in
annesi, “Terzi Fikri” olarak bilinen eski Fatsa Belediye Başkanı Fikri
Sönmez’in eşi Nurten Sönmez’in vefatı nedeniyle başsağlığı dileğinde
bulunduğuna, 10 Ekim Ankara Gar Katliamı davasının sekizinci duruşmasına ve
davayla ilgili bulgulara ilişkin açıklaması
28.- Manisa Milletvekili Özgür Özel’in,
Artvin Eti Bakır İşletmesinde çalışan 70 işçinin hâlen işine geri
döndürülmediğine ve bu konunun takipçisi olduklarına, Ege Linyitleri
İşletmesinin taşeron işçilerinin son yapılan hizmet alım şartnamesi nedeniyle
mağduriyet yaşadıklarına, taşerona kadro sözünün büyük bir fiyaskoyla
sonuçlandığına ve “Terzi Fikri” olarak bilinen eski Fatsa Belediye Başkanı
Fikri Sönmez’in eşi Nurten Sönmez’e Allah’tan rahmet dilediğine ilişkin
açıklaması
29.- İstanbul Milletvekili Mehmet Muş’un, 4
Nisan Alparslan Türkeş’in ölümünün 21’inci yıl dönümüne ve Akkuyu Nükleer
Enerji Santrali’nin hayırlı olmasını temenni ettiğine ilişkin açıklaması
30.- İstanbul Milletvekili Mehmet Muş’in,
İstanbul Milletvekili Onursal Adıgüzel’in HDP grup önerisi üzerinde CHP Grubu
adına yaptığı konuşmasındaki bazı ifadelerine ilişkin açıklaması
31.- İstanbul Milletvekili Filiz
Kerestecioğlu Demir’in, cinsiyetçi bir dille konuşmaya itiraz ettiklerine
ilişkin açıklaması
32.- Manisa Milletvekili Özgür Özel’in,
Amasya Milletvekili Mehmet Naci Bostancı’nın sataşma nedeniyle yaptığı
konuşmasındaki bazı ifadelerine ilişkin açıklaması
33.- İstanbul Milletvekili Filiz
Kerestecioğlu Demir’in, burada söz hakkı olmayan gençlerle ilgili kullanılan
ifadelere ilişkin açıklaması
34.- Amasya Milletvekili Mehmet Naci
Bostancı’nın, Manisa Milletvekili Özgür Özel’in yaptığı açıklamasındaki bazı
ifadelerine ilişkin açıklaması
35.- İstanbul Milletvekili Onursal
Adıgüzel’in, Amasya Milletvekili Mehmet Naci Bostancı’nın sataşma nedeniyle yaptığı
konuşmasındaki bazı ifadelerine ilişkin açıklaması
36.- Manisa Milletvekili Özgür Özel’in,
Amasya Milletvekili Mehmet Naci Bostancı’nın yaptığı açıklamasındaki bazı
ifadelerine ilişkin açıklaması
37.- İstanbul Milletvekili Mehmet Muş’un,
Gaziantep Milletvekili Mahmut Toğrul’un CHP grup önerisi üzerinde HDP Grubu
adına yaptığı konuşmasındaki bazı ifadelerine ilişkin açıklaması
38.- Adana Milletvekili Meral Danış
Beştaş’ın, Boğaziçi Üniversitesi öğrencilerinden 9’unun tutuklanması kararına
ve Karaman Cezaevinde yaşanan hak ihlallerine ilişkin açıklaması
39.- İzmir Milletvekili Mustafa Ali
Balbay’ın, İstanbul Milletvekili Mehmet Muş’un yaptığı açıklamasındaki bazı
ifadelerine ilişkin açıklaması
40.- Amasya Milletvekili Mehmet Naci
Bostancı’nın, Adana Milletvekili Meral Danış Beştaş’ın yaptığı açıklamasındaki
bazı ifadelerine ilişkin açıklaması
41.- İstanbul Milletvekili Mehmet Muş’un,
Adana Milletvekili Meral Danış Beştaş’ın yerinden sarf ettiği bazı ifadelerine
ilişkin açıklaması
42.- Adana Milletvekili Meral Danış
Beştaş’ın, İstanbul Milletvekili Mehmet Muş’un yaptığı açıklamasındaki bazı
ifadelerine ilişkin açıklaması
43.- İstanbul Milletvekili Mehmet Muş’un,
Adana Milletvekili Meral Danış Beştaş’ın yaptığı açıklamasındaki bazı
ifadelerine ilişkin açıklaması
44.- Adana Milletvekili Meral Danış
Beştaş’ın, İstanbul Milletvekili Mehmet Muş’un yaptığı açıklamasındaki bazı
ifadelerine ilişkin tekraren açıklaması
45.- Samsun Milletvekili Erhan Usta’nın,
Afrin Operasyonu’nun bir işgal girişimi olmadığına, Türkiye Cumhuriyeti
devletinin kendisini korumak için yaptığı bir operasyon olduğuna ilişkin
açıklaması
46.- Kayseri Milletvekili Mustafa
Elitaş’ın, Manisa Milletvekili Özgür Özel hakkında İç Tüzük’ün 160’ıncı
maddesinin 5’inci fıkrasına göre işlem yapılması gerektiğine ilişkin açıklaması
47.- İstanbul Milletvekili Engin Altay’ın,
AK PARTİ grup önerisinin açıkça İç Tüzük’e aykırı olduğuna ilişkin açıklaması
48.- İstanbul Milletvekili Filiz
Kerestecioğlu Demir’in, Danışma Kurulunda görüşülmeden ve bir mutabakata
varılmadan konuşma sürelerinin aleyhe değiştirilmesinin söz konusu
olamayacağına ilişkin açıklaması
49.- Kayseri Milletvekili Mustafa
Elitaş’ın, İç Tüzük’ün 160’ıncı maddesinin 5’inci fıkra hükmünde takdir
yetkisinin oturumu yöneten Başkan Vekilinde değil Genel Kurulda olduğuna ve
hükmün uygulanmasını talep ettiğine, İç Tüzük’ün 157’nci maddesinde Başkan
Vekilinin takdir yetkisi bulunduğuna ilişkin açıklaması
50.- İstanbul Milletvekili Engin Altay’ın,
İç Tüzük’ün 157’nci maddesine göre bir işlem yapılacaksa adil yapılması
gerektiğine ilişkin açıklaması
51.- İstanbul Milletvekili Filiz
Kerestecioğlu Demir’in, Mecliste bir dayatma olduğu zaman gerilim yaşandığına
ve bunun sorumlusunun iktidar partisinin yaklaşımı olduğuna ilişkin açıklaması
52.- Manisa Milletvekili Özgür Özel’in,
belli ölçülerde tepkilerin ve protestonun Meclisin geleneklerinden olduğuna ve
sıra kapaklarına vurma şeklinde protestoların birçok kez yapıldığına, Oturum
Başkanı TBMM Başkan Vekili Mithat Sancar’a kararından dolayı teşekkür ettiğine
ilişkin açıklaması
53.- Kayseri Milletvekili Mustafa
Elitaş’ın, usul ve esaslar çerçevesinden ayrılınca usulsüzlüğün kural hâline
geleceğine ve İç Tüzük’ün 160’ıncı maddesinin 5’inci fıkrasının uygulanması
gerektiğine ve İstanbul Milletvekili Filiz Kerestecioğlu Demir’in yaptığı
açıklamasındaki bazı ifadelerine ilişkin açıklaması
54.- İstanbul Milletvekili Filiz
Kerestecioğlu Demir’in, Kayseri Milletvekili Mustafa Elitaş’ın yaptığı
açıklamasındaki bazı ifadelerine ilişkin açıklaması
55.- Adana Milletvekili Meral Danış
Beştaş’ın, İç Tüzük’e aykırı bir dayatmayı iktidar partisinin oy çoğunluğuyla
geçirmeye çalıştığına ve muhalefetin sesini kısmak dışında bir amacı olmadığına
ilişkin açıklaması
56.- Amasya Milletvekili Mehmet Naci
Bostancı’nın, Mecliste medeni bir şekilde özgürce müzakerenin esas olduğuna ve
İç Tüzük’ün de bu esasların nasıl yürütüleceğine dair birtakım kurallar
vazettiğine ilişkin açıklaması
57.- İstanbul Milletvekili Engin Altay,
Amasya Milletvekili Mehmet Naci Bostancı’nın yaptığı açıklamasındaki bazı
ifadelerine ilişkin açıklaması
58.- Manisa Milletvekili Özgür Özel’in,
Kayseri Milletvekili Mustafa Elitaş’ın kendisine ceza verilmezse yaşanacakların
sorumluluğuyla ilgili ifadeleriyle şahsını hedef gösterdiğine ilişkin
açıklaması
59.- Kayseri Milletvekili Mustafa
Elitaş’ın, Manisa Milletvekili Özgür Özel’in yaptığı açıklamasındaki bazı
ifadelerine ilişkin açıklaması
60.- İstanbul Milletvekili Engin Altay’ın,
Kayseri Milletvekili Mustafa Elitaş’ın yaptığı açıklamasındaki bazı ifadelerine
ilişkin açıklaması

61.- İstanbul Milletvekili Filiz
Kerestecioğlu Demir’in, başka bir Meclis Başkan Vekili yönettiğinde bu kadar
çok söz hakkı kullanılabileceğini düşünmediğine ilişkin açıklaması
62.- Amasya Milletvekili Mehmet Naci
Bostancı’nın, Manisa Milletvekili Özür Özel’in yaptığı açıklamasındaki bazı
ifadelerine ilişkin açıklaması
63.- Manisa Milletvekili Özgür Özel’in,
Amasya Milletvekili Mehmet Naci Bostancı’nın yaptığı açıklamasındaki bazı
ifadelerine ilişkin açıklaması
64.- Manisa Milletvekili Özgür Özel’in,
Kayseri Milletvekili Mustafa Elitaş’ın usul görüşmesi nedeniyle yaptığı
konuşmasındaki bazı ifadelerine ilişkin açıklaması
65.- İstanbul Milletvekili Filiz
Kerestecioğlu Demir’in, Kayseri Milletvekili Mustafa Elitaş’ın usul görüşmesi
nedeniyle yaptığı konuşmasındaki bazı ifadelerine ilişkin açıklaması
66.- Kayseri Milletvekili Mustafa
Elitaş’ın, usul görüşmesinin sonucunu İç Tüzük’ün 63’üncü maddesinin ikinci
fıkrası gereği Genel Kurulun takdirine sunulmasını talep ettiğine ilişkin
açıklaması

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Mithat Sancar’ın, materyal kullanımının Genel Kurulun huzur ve düzenini
bozmadıkça ifade özgürlüğünün doğal bir parçası olduğuna ilişkin konuşması
2.- Oturum Başkanı TBMM Başkan Vekili Mithat
Sancar’ın, Kayseri Milletvekili Mustafa Elitaş’ın Manisa Milletvekili Özgür
Özel hakkında disiplin cezası uygulanması talebi hakkında herhangi bir işlem
yapmayacağına ilişkin konuşması
3.- Oturum Başkanı TBMM Başkan Vekili
Mithat Sancar’ın, Genel Kurul salonunda yapılan gürültü çıkarma ve masaya vurma
şeklindeki protestolar nedeniyle disiplin hükümleri uygulanmadığına ve
müzakereleri özgürlük içinde yürütmek konusunda elinden geleni yapacağına
ilişkin konuşması
4.- Oturum Başkanı TBMM Başkan Vekili Mithat
Sancar’ın, uygulamasının İç Tüzük’e, demokratik parlamenter sistemin ruhuna ve
Parlamentonun geleneklerine aykırı herhangi bir yönü olmadığına ilişkin
konuşması
5.- Oturum Başkanı TBMM Başkan Vekili
Mithat Sancar’ın, AK PARTİ grup önerisini İç Tüzük’e aykırı olduğu gerekçesiyle
işlemden kaldırdığına ilişkin konuşması

VI.- SATAŞMALARA İLİŞKİN KONUŞMALAR
1.- İstanbul Milletvekili Filiz
Kerestecioğlu Demir’in, İstanbul Milletvekili Mehmet Muş’un yaptığı açıklaması
sırasında şahsına sataşması nedeniyle konuşması
2.- İstanbul Milletvekili Onursal
Adıgüzel’in, İstanbul Milletvekili Mehmet Muş’un yaptığı açıklaması sırasında
şahsına sataşması nedeniyle konuşması
3.- Amasya Milletvekili Mehmet Naci
Bostancı’nın, İstanbul Milletvekili Onursal Adıgüzel’in sataşma nedeniyle
yaptığı konuşması sırasında Adalet ve Kalkınma Partisine sataşması nedeniyle
konuşması

VII.- ÖNERİLER
A) Siyasi Parti Grubu Önerileri
1.- HDP Grubunun, 4/4/2018 tarihinde Grup
Başkan Vekili Adana Milletvekili Meral Danış Beştaş ve Grup Başkan Vekili
İstanbul Milletvekili Filiz Kerestecioğlu Demir tarafından, Türkiye’de
gençlerin ve üniversite öğrencilerinin yaşadıkları sorunlar ve maruz kaldıkları
baskılar hakkında verilmiş olan Meclis araştırması önergesinin ön
görüşmelerinin, Genel Kurulun 4 Nisan 2018 Çarşamba günkü birleşiminde yapılmasına
ilişkin önerisi
2.- CHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, devlet ve vakıf üniversitelerinde görev yapan
akademik ve idari personelin unvan yükselmelerinde uygulanan kriterlerin
araştırılarak alınması gereken önlemlerin belirlenmesi amacıyla verilmiş olan
(10/2157) esas numaralı Meclis Araştırması Önergesi’nin, ön görüşmelerinin,
Genel Kurulun 4 Nisan 2018 Çarşamba günkü birleşiminde yapılmasına ilişkin
önerisi
3.- AK PARTİ Grubunun, gündemin “Kanun
Tasarı ve Teklifleri ile Komisyonlardan Gelen Diğer İşler” kısmında bulunan;
24, 517, 479, 142, 167, 463, 361, 477, 108, 105, 150, 382, 384, 389, 139, 140,
284, 102, 104, 110, 111, 113, 114, 122, 147, 481, 325, 464, 459 ve 334 sıra
sayılı kanun tasarılarının görüşmelerinde Türkiye Büyük Millet Meclisi
İçtüzüğü’nün 60 ve 81’inci maddelerince öngörülen siyasi parti grupları,
Hükûmet ve komisyonun tümü üzerindeki konuşmaları beşer dakika, tümü üzerinde
şahıslar ve maddelerdeki bütün konuşmaların üçer dakika olarak belirlenmesine
ilişkin önerisi

VIII.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, Genel Kurulu ziyaret eden
Trabzon’dan gelen heyete “Hoş geldiniz.” denilmesi

IX.- USUL HAKKINDA GÖRÜŞMELER
1.- Oturum Başkanı TBMM Başkan Vekili
Mithat Sancar’ın AK PARTİ grup önerisini işleme almamasının İç Tüzük
hükümlerine uygun olup olmadığı hakkında

X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti ile Afganistan
İslam Cumhuriyeti Arasında Stratejik Ortaklık ve Dostluk Anlaşmasının
Onaylanmasının Uygun Bulunduğuna Dair Kanun Tasarısı (1/325) ve Dışişleri
Komisyonu Raporu (S. Sayısı: 24)
2.- Türkiye Cumhuriyeti Hükümeti ile
Uluslararası Göç Örgütü (IOM) Arasında Türkiye Cumhuriyeti Hükümeti ile
Uluslararası Göç Örgütü Arasında Örgüt ve Ofisin Türkiyedeki Yasal Statüsü
Ayrıcalıkları ve Bağışıklıklarına İlişkin Anlaşmayı Tadil Eden Anlaşmanın
Onaylanmasının Uygun Bulunduğuna Dair Kanun Tasarısı (1/848) ve Dışişleri
Komisyonu Raporu (S. Sayısı: 517)
4 Nisan 2018 Çarşamba
BİRİNCİ OTURUM
Açılma Saati: 14.03
BAŞKAN: Başkan Vekili Mithat SANCAR
KÂTİP ÜYELER: Nurhayat ALTACA KAYIŞOĞLU (Bursa), Mücahit DURMUŞOĞLU
(Osmaniye)
----- 0 -----
BAŞKAN
– Türkiye Büyük Millet Meclisinin 81’inci Birleşimini açıyorum. 
II.- YOKLAMA
BAŞKAN
– Elektronik cihazla yoklama yapacağız.
Yoklama
için üç dakika süre vereceğim. Sayın milletvekillerinin oy düğmelerine basarak
salonda bulunduklarını bildirmelerini, bu süre içerisinde elektronik sisteme
giremeyen milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını görevli
personel aracılığıyla verilen süre içerisinde Başkanlığa ulaştırmalarını ve
salondan ayrılmamalarını rica ediyorum. 
Yoklama
işlemini başlatıyorum. 
(Elektronik
cihazla yoklama yapıldı) 
BAŞKAN
– Toplantı yeter sayısı yoktur, birleşime beş dakika ara veriyorum.
Kapanma Saati: 14.07
İKİNCİ OTURUM
Açılma Saati: 14.13
BAŞKAN: Başkan Vekili Mithat SANCAR
KÂTİP ÜYELER: Nurhayat ALTACA KAYIŞOĞLU (Bursa), Mücahit DURMUŞOĞLU
(Osmaniye)
----- 0 -----
BAŞKAN
– Türkiye Büyük Millet Meclisinin 81’inci Birleşiminin İkinci Oturumunu
açıyorum.
II.- YOKLAMA
BAŞKAN
– Açılışta yapılan yoklamada toplantı yeter sayısı bulunamamıştı. 
Şimdi
yoklama işlemini tekrarlayacağım.
Yoklama
için iki dakika süre veriyorum, yoklama işlemini başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır. 
Değerli
milletvekilleri, gündeme geçmeden önce üç sayın milletvekiline gündem dışı söz
vereceğim. 
Gündem
dışı ilk söz, tutuklu akademisyenler hakkında söz isteyen Eskişehir
Milletvekili Gaye Usluer’e aittir. 
Buyurun
Sayın Usluer. (CHP sıralarından alkışlar) 
Süreniz
beş dakikadır. 
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Eskişehir Milletvekili Gaye Usluer’in,
tutuklu akademisyenlere ilişkin gündem dışı konuşması
GAYE
USLUER (Eskişehir) – Teşekkür ederim.
Sayın
Başkan, değerli milletvekilleri; yüce Divanı saygıyla selamlıyorum. 
Bugün,
bu kürsüden, 25 Martta ranzalarından, odalarından, evlerinden, okulun kamusal
alanından yaka paça gözaltına alınan, dün “Dışarıda infial var, başka çarem
yok.” diyen hâkim tarafından tutuklanan Boğaziçi Üniversitesi öğrencileri,
bizim çocuklarımız adına konuşmak üzere söz aldım. 
Pırıl
pırıl çocukları, üniversite öğrencilerini tutukladınız. Ne için? Savaşa karşı
barışı savundukları için. Ne için? Hükûmeti eleştirdikleri için. Biat ettirmek,
her sesi kısmak, korkuyla teslim olmuş bir toplum yaratmak istiyorsunuz. AKP
Genel Başkanı, dikkat edin “Cumhurbaşkanı” demiyorum, AKP Genel Başkanı “Okuma
hakkı vermeyeceğiz.” diye tehdit ediyor. AKP Genel Başkanı “vatan haini” diyor,
“terörist” diyor. Kusura bakmayın, Hükûmetin güvenlik politikalarını eleştirmek
suç değildir, terör örgütü propagandası yapmak hiç değildir. Boğaziçi
Üniversitesi bu ülkenin en özgür üniversitelerinden biridir. Boğaziçi
Üniversitesinde her görüşten öğrenci vardır. Kavga etmezler çünkü Boğaziçi
Üniversitesinde hoşgörü vardır. Bugün Boğaziçi Üniversitesinin içinde sivil
polisler dolaşıyor. 
Bu
ülkenin en iyi üniversitelerini ablukaya aldınız, hocaları ihraç ettiniz,
tutuklattınız. Kürsüleri boşalttınız ve buradan dinlemiyorsunuz çünkü
dinleseniz vicdanlarınız biraz olsun kanayacak.
Boğaziçi
Üniversitesine kayyum rektör atadınız, iç barışı bozdunuz. Yetmedi, provokatif
eylemleri destekleyerek öğrencileri birbirine düşürdünüz. Ben yüce Meclis
kürsüsünden konuşuyorum ama Boğaziçili öğrenciler, Türkiye'nin her yerinde, her
platformdan sizlere sesleniyor. Duyuyor musunuz değerli milletvekilleri?
Boğaziçi Üniversitesi öğrencileri, seslerini duyurmak için sizlere
sesleniyorlar. Bu ülkenin en seçkin üniversitelileri, sizlere bir şeyler
anlatmaya çalışıyorlar, duyuyor musunuz? Dinlemek istiyor musunuz değerli
milletvekilleri?
ALİ
ŞEKER (İstanbul) – Meşguller, meşguller!
CEYHUN
İRGİL (Bursa) – Onların gönül gözleri de kapanmış, kulakları da tıkanmış. Artık
vicdan yok! 
GAYE
USLUER (Devamla) – Diyorlar ki bu öğrenciler: “Özgürleşmenin ilk adımı
farkındalıktır. Bu farkındalığın adresi üniversitelerdir.” Bilimsel düşünceye
ve üniversiteye yönelik tüm saldırılardan vazgeçilmesini, muhbirliğe
soyunanların terapiye gitmelerini, eğitim hakkı gasbının son bulmasını
istiyorlar. Bu gençlerin hocaları da onlar da barış istediler bu ülkede, barış
istedikleri için ihraç edildiler, barış istedikleri için tutuklandılar. 
Kocaeli
Üniversitesi öğretim üyelerinden Profesör Doktor Onur Hamzaoğlu’nu tanıyor
musunuz acaba? Onu nereden tanıyoruz değerli milletvekilleri? Kocaeli’nin
Dilovası’nda hava kirliliğinin kanserle ilişkisi üzerinde, bebekler üzerinde,
anneler üzerinde yaptığı araştırmalardan tanıyoruz. Onur Hamzaoğlu, bir tıp
doktoru, halk sağlığı uzmanı ve akademisyen değerli milletvekilleri. Onur
Hamzaoğlu, ölüme karşı “yaşam” diyen, savaşa karşı “barış” diyen, yaşamını
insana, insan sağlığına adamış bir akademisyen ve şu anda nerede? Cezaevinde
hâlen mahkemeye çıkartılmamış durumda. 
Sayın
milletvekilleri, elbette ki bu çocuklar üniversitelerine dönecekler, elbette ki
muhbirler kaybedecek, düşünce özgürlüğü bu ülkede mutlaka kazanacak, taassup
mutlaka yenilecek, savaş naraları kaybedecek, barış şiirleri okunacak ve hatırlayın
değerli milletvekilleri, tarihin her döneminde istibdat kaybetmiş, hürriyet
kazanmıştır ve Boğaziçi Üniversitesinde edebiyat fakültesi öğrencileri, bakın,
sizlere nasıl sesleniyor, Namık Kemal’in kasidesi, Hürriyet Kasidesi’yle
sesleniyor: 
“Ne
mümkün zulm ile bidâd ile imhâ-yı hürriyet 
Çalış
idrâki kaldır muktedirsen âdemiyetten”
Hepinizi
sevgi ve saygıyla selamlıyorum. (CHP ve HDP sıralarından alkışlar) 
BAŞKAN
– Teşekkürler Sayın Usluer.
Gündem
dışı ikinci söz, Yılmaz Güney sineması hakkında söz isteyen Batman Milletvekili
Mehmet Ali Aslan’a aittir.
Buyurun
Sayın Aslan. (HDP sıralarından alkışlar) 
Süreniz
beş dakikadır.
2.- Batman Milletvekili Mehmet Ali
Aslan’ın, Yılmaz Güney sinemasına ilişkin gündem dışı konuşması
MEHMET
ALİ ASLAN (Batman) – Teşekkürler Sayın Başkan.
Genel
Kurulu saygıyla selamlıyorum. 
1
Nisan 1937, Yılmaz Güney’in doğum günüydü, bugün yaşasaydı 81 yaşında olacaktı
ama sürgünde Paris’te hayatını kaybetmiştir. Kırk yedi yıl yaşamıştır ve kırk
yedi yılın dörtte 1’ini yani on iki yılını maalesef hapiste geçirmiştir. 
Yılmaz
Güney’in hatırasını canlandırmak için ben bu fötr şapkasını da getirdim, her
zaman filmlerde kullandığı bir şapka. 
Yılmaz
Güney’in sözlerini size nakletmek istiyorum. Kendi döneminde ilgili iktidar ve
sultaya neler demiş, bugünle muhasebesini, mukayesesini yapmak için
nazarlarınıza arz edeceğim.
“Bu
duvarlar, bu parmaklıklar, bu demir kapılar yetmiyor bizi ayırmaya, bilin.
İnsanları taş duvarlar, demir parmaklıklar arasında terbiye etmeyi, onların
düşüncelerini önlemeyi düşünen anlayış yıkılacaktır. Yaz bunu da hâkim bey,
umuda kelepçe vurulmaz. Asıl hapishane, insanın kafasında yarattığı
hapishanedir. Hayatı sınırlayan hapishane odur ki ilk fırsatta yıkılmalıdır.
Doğru söyleyeni dokuz köyden kovarlar. Yaşasın onuncu köy!” 
İşte,
Demirtaş ve arkadaşları da “Yaşasın onuncu köy!” dedikleri için şu anda
maalesef hapishanedeler. Onun nezdinde bütün siyasi tutukluları, bütün düşünce
suçlularını buradan selamlıyorum. 
“Gülümsüyorum
çünkü biliyorum ki gülümsemek, dostlarıma karşı sunduğum en güzel ikram,
düşmanıma karşı da vurduğum en büyük asil darbedir.”
“Arkadaşlar,
dışarıda bir şeyler oluyor farkında mısınız? Uykuda olanları sarsın uyandırın.
Herkese söyleyin, yakında ışıklar kesilebilir -yani ampul dememiş, ışıklar
kesilebilir- karanlıkta ne yapacaksınız? Baylar, korkunuzu, telaşınızı
anlıyoruz. Bugün otlandığınız toprakları, fabrikaları madenleri korumak için
her türlü vahşete hazırsınız ama bilmelisiniz ki korkunun ecele faydası yoktur
ve hiçbir vahşet, bizi haklı davamızdan caydıramayacaktır, zulme dayalı bütün
saltanatlar yıkılacaktır. Kendi yarattığınız sosyal, siyasal çekişmeler içinde
boğulacaksınız. 
Bizim,
ülkemize dönme, hem de zaferle dönme umudumuz ve güvenimiz vardır ama sizler
bir gün kaçacak ve bir daha dönemeyeceksiniz. Beyaz Ruslara bakın, Kral
Faruk’a, Şah’a, Somoza’ya bakın ve halkın geleceğini düşünün. Dağlarımız,
ovalarımız ve ırmaklarımız bizi bekliyor. Biz, bütün ömrümüz boyunca gurbette
türküler söylemek istemiyoruz. Biz, yiğitlikleriyle destanlar yazmış bir halkız
ve önümüzde duran bütün güçlükleri yenecek azme, kararlılığa ve koşullara
sahibiz. Dost ve düşman herkes bilsin ki kazanacağız ama mutlaka kazanacağız.”
“Ben
bir kavga adamıyım; sinemam da bir kavganın, halkımın kurtuluş kavgasının sinemasıdır.
On binlerce, milyonlarca insan beni izler. Hedefim: Onların sevgisine layık
olmak, farkında olmadıkları şeyleri göstermek, onları uykularından uyandıracak
filmler yaparak onları toplumsal mücadeleye katmak için çalışırım.”
Yine:
“Dünyanın öbür ucunda hiç tanımadığımız bir insanın gözyaşı bile içimizi
parçaladı. Kedilere ağladık, kuşların yasını tuttuk. Kendimizden başka herkesin
üzüntüsünü üzüntümüz, acısını acımız yaptık.”
İşte,
bu sözleri söyleyen Yılmaz Güney adına 2006’da Batman Belediyesince halkın
talepleri doğrultusunda kurulan bir sinema vardı, 2016’da kayyum gelince, her
ne hikmetse, bu sinema kapatıldı ve kapatıldıktan dört ay sonra da yandı,
bitti, kül oldu. Hani, o “Komşu, komşu, hu hu!” tekerlemesi var ya en sonunda
“Yandı, bitti, kül oldu.”yla bitiyordu, o sinemanın da akıbeti, kayyumdan sonra
aynen öyle oldu; yandı, bitti, kül oldu. 
Peki,
kayyum ne yaptı? Bu konuda, yaklaşık bir buçuk yıldır sinemanın yapılması için…
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Aslan. 
MEHMET
ALİ ASLAN (Devamla) – …hiçbir somut adım atmış değildir ve zaman zaman,
belediyenin yaptığı sözde anketler, sosyal medyada vesairede, sinemayı
tartıştırıyor, “Biz o sinemanın yerine ne yapalım? Park mı yapalım, cami mi yapalım,
başka bir şey mi yapalım?” diyor. Dertleri, cami falan da değil arkadaşlar,
cami yapmak isterlerse alan geniş, 28 dönüme sahip o park ve Yılmaz Güney
Sineması’nın bulunduğu alan. Eğer siz camide samimiyseniz ve Yılmaz Güney’in
ismine karşı olmadığınızı da iddia ediyorsanız -savunuyorsunuz- kültüre,
sinemaya, sanata karşı olmadığınızı da iddia ediyorsanız yine, o 28 dönümlük
alanda bir sinema yaparsınız, adını yine “Yılmaz Güney” verirsiniz. O alana bir
cami de yapılabilir. Yine, samimiyseniz -şahsi görüşüm- eğer gerçekten bu
konuda iddialıysanız hadi, buyurun “Yılmaz Güney” ismini camiye de, sinemaya da
veriniz. 
Sayın
Başkan, biraz daha ek süre isteyeceğim. 
BAŞKAN
– Son olarak, size bir dakika daha süre veriyorum Sayın Aslan.
MEHMET
ALİ ASLAN (Devamla) – Camiler, mabetler son zamanlarda çok istismar ediliyor.
Bu konuda ahir zaman hadisleriyle ilgili Hazreti Muhammed’in (SAV) birkaç
hadisini sizinle paylaşmak istiyorum; Enes bin Mâlik’ten rivayet edilmiştir,
sahihtir: “İnsanların cami inşa ederek övünmeleri, kıyamet alametlerindendir.”
İnsanlar cami yapmakta birbirlerine övünürler, sonra da azı müstesna, oraları
ilimle ve ibadetle mamur etmezler. Kıyamet alametleri “Minareler çoğalacak,
uzatılacak. Camiler süslenecek, ilim azalacak, cehalet artacak, tefecilik
artacak, rüşvet artacak. Hâkimler tarafından haklı hükümler satılacak, zulüm
artacak. Emin kişilere hain gözüyle bakılacak, hainlere de emin gözüyle
bakılacak. Gerçek âlimler azalacak, yağcı ve yardakçı, sahte din adamları
artacak. O zamanın insanları arasında zalimler aziz ve muteber ve muhterem
olacak.” Maalesef, hakikat budur arkadaşlar.
Teşekkürler.
(HDP sıralarından alkışlar)
BAŞKAN
– Teşekkürler Sayın Aslan.
MEHMET
MUŞ (İstanbul) – Sayın Başkan…
BAŞKAN
– Buyurun.
MEHMET
MUŞ (İstanbul) – Sayın Başkan, Genel Kurulu İç Tüzük’e uygun yönetmeye davet
ediyorum sizi. Kürsüde şapka ve benzeri şeyler İç Tüzük’e uygun unsurlar
değildir. Sizin göreviniz Genel Kurulu İç Tüzük’e uygun şekilde yönetmektir.
Yarın öbür gün başka birisi gelir oraya bir davul asar, bu, yol olur. Siz
baştan uyarıp İç Tüzük’e uygun şekilde hem konuşmayı yaptırmaya hem de Genel
Kurulu yönetmeye yetkilisiniz, buna uymaya davet ediyorum sizi.
BAŞKAN
– Teşekkürler.
Ben
görevimi biliyorum, İç Tüzük’ü de gayet iyi biliyorum. Usule uygun ve
hakkaniyetle yönettiğim konusunda bir tereddüdüm yok. Ben de sizi Başkanlık
Divanına bu konuda saygılı davranmaya davet ediyorum Sayın Muş. (CHP ve HDP
sıralarından alkışlar)
MEHMET
MUŞ (İstanbul) – O zaman, Sayın Başkan, “Ben hakkaniyetli yönetiyorum.” demekle
hakkaniyetli olunmuyor. 160’ıncı maddenin altıncı fıkrasına bakın, ona göre
yönetin Meclisi. “Ben hakkaniyetliyim.” “Ben uygun yönetiyorum.” demekle olmaz,
siz buna uymak zorundasınız. Bu bir tercih değil, bu bir zorunluluktur. 
BAŞKAN
– Sayın Muş, bu maddelerin nasıl uygulanacağı ve nasıl yorumlanacağı konusunda
yeterince bilgim ve tecrübem var. O nedenle, bunlarla ilgili herhangi bir sorun
olduğu kanısında değilim.
Şimdi,
görüşmelere devam etmek için sözü…
MEHMET
MUŞ (İstanbul) – Sayın Başkan, burada yoruma açık bir şey yok; gayet açık,
gayet net bir şekilde yazılı, okuyun. 
BAŞKAN
– Sayın Muş, benim okumama gerek yok. 
MEHMET
MUŞ (İstanbul) – Buyurun okuyun.
BAŞKAN
– Buyurun, siz oturun yerinize.
MEHMET
MUŞ (İstanbul) – Hayır, okuyalım, okuyalım efendim, Genel Kurul görsün bunu.
Böyle bir şeye hakkınız yok.
BAŞKAN
– Gündem dışı üçüncü söz, merhum Alparslan Türkeş’in ölümünün 21’inci yıl
dönümü münasebetiyle söz isteyen Samsun Milletvekili Erhan Usta’ya aittir.
Buyurun
Sayın Usta. (MHP sıralarından alkışlar)
Süreniz
beş dakikadır. 
3.- Samsun Milletvekili Erhan Usta’nın, 4
Nisan Alparslan Türkeş’in ölümünün 21’inci yıl dönümüne ilişkin gündem dışı
konuşması
ERHAN
USTA (Samsun) – Teşekkür ederim.
Sayın
Başkan, değerli milletvekilleri; Başbuğ’umuz merhum Alparslan Türkeş Bey’in
vefatının 21’inci yıl dönümü münasebetiyle gündem dışı söz almış bulunmaktayım.
Yüce Meclisi saygıyla selamlarım.
Türk
tarihi, Türk milletinin vicdanında yetiştirdiği tarihî şahsiyetlerle doludur.
Bu tarihî şahsiyetler topluma yol gösterici olmuş, yolu aydınlatmış,
yaşadıkları zamanın dışına taşarak, Türk tarihini adlarında, yaşamlarında,
hatıralarında barındırarak günümüze kadar uzanmıştır. Buradan birçok kere, Türk
tarihinde iz bırakmış, Türk milletine aşkla hizmet edip Türklüğün kutup başı
olmuş tarihî şahsiyetleri anarak bıraktıkları hatıraları yâd ettik, Türklüğün
bu yol göstericilerinin fikrî emanetlerinin taşıyıcısı olduğumuzu ilan ettik,
gelecek nesillere aktaracağımıza söz verdik. 
Bugün,
bu fikriyatı, Türk milliyetçiliği ülküsünü sistemleştirerek aksiyon hâline
getiren, fikir sahasından siyaset sahnesine taşıyan ve Türk milliyetçiliğini
Milliyetçi Hareket Partisiyle, tarihte ilk defa bir partinin programı ve dünya
görüşü hâline getiren Başbuğ’umuz Alparslan Türkeş Bey’in vefat tarihidir. 4
Nisan 1997, yer gök ağlarken, yetiştirmiş olduğu ülkücü evlatlarının kendisini
ebedî âleme uğurladığı tarihtir. Düşünüşündeki yöntemi, duyuşundaki üslubu
kavramak için hayatına bakanlar, bir hayat mücadelesinin nasıl olması gerektiğini,
mücadele azmini, kararlığını, sabrını ve sonunda tevekkülü göreceklerdir.
Mücadeleyle geçen seksen yıllık bir ömür, demir parmakların ardında,
tabutluklarda direnen, sürgünlerde yılmayan, idam istemiyle yargılanıp yine de
ayağa kalkan ve bunları, Türk milliyetçiliğini haykırıp doğruları söylediği
için yaşayan bir kahramanın destansı bir hayat öyküsüdür. 
Rahmetli
Başbuğ’umuz uzun ve kutlu yolculuğunda, Türklüğü ve Müslümanlığı Anadolu’da
yaşayan Horasan erenleri gibi, Türk milliyetçiliği ülküsünün Anadolu’da kök
salması için âdeta insanüstü bir gayretle çalışmıştır. Başbuğ’umuz, iki asırdır
süren fikir ve felsefe arayışının sürdüğü Türk düşünce tarihine istikamet
vermiş, milliyetçiliği milletle buluşturacak iman ve aşk dolu hareketin
öncülüğünü yapmıştır. “Bizim, Türk milliyetçileri olarak davamız, Türk
milletinin varlığını yüceltmek ve ebediyen devam ettirmek davasıdır. Bu fikrin,
bu davanın üstünde başka bir fikir, başka bir dava yer alamaz. Türk milletinin
varlığını korumak, yükseltmek ve onu ebediyen devam ettirmek fikrine hizmet
etmeyen, bu fikre uygun olmayan hiçbir davranış, hiçbir hareket Türk milleti
için meşru olamaz.” diyerek sınırlarını da çizdiği davayı tanımlamıştır. “Bu
yolda bizi anlamayanlar, anlamak istemeyenler vardır ve daima olacaktır. Dar
dünyaları içinde bencilliklerinin, çıkarlarının kölesi olan ruhlar bize
düşmanlık etmeye devam edeceklerdir. Kıskançlığın, hasedin, sahteciliğin,
yalancılığın, alçaklığın çirkefi içinde beslenen kimselerin aleyhimizde her
çeşit faaliyet yapmaları olağandır ve buna devam edeceklerdir. Milliyetçi
Hareketçiler, dokuz ışıkçılar, ülkücüler, böyle yanlış yolda olanların da
kurtuluşu, iyiliği ve uyandırılması için tiksinmeden, ürkmeden ve korkmadan,
vakarını ve inançlarını taze tutarak çalışacaktır.” diyerek bize inanç ve azim
aşılamıştır. Ortaya koyduğu fikriyatı kendi içimizde mayalandıramıyorsak, o
çileli hayatın içinde Türk milliyetçiliğinin anlam ve önemini
manalandıramıyorsak o vakit ileriye doğru yapılan hamlelerin hepsi kılavuzsuz,
karanlıkta kalacaktır. 
O
Türklüğümüzün sembolü olarak yaşamış ve daima kalbimizde yaşayacaktır. Onun adı
Sibirya’nın Türk ormanları, Türklerin Altay Dağı ve Tanrı Dağı’nda
yaşamaktadır. Kürşad’ın 40 çerisiyle tuğ kaldırdığı yerde onun da adı vardır ve
bugün milyonlarca evladı Dokuz Işık’ın aydınlatmış olduğu yolda Türk tarihine
bakmakta ve atalarına yaraşır şekilde Türk milliyetçiliğini haykırmaktadır. 
Başbuğ
Alparslan Türkeş, Türkiye’ye Türk milliyetçiliğiyle hizmet etmenin adresi
olarak Milliyetçi Hareket Partisini bırakmıştır. Milliyetçi ülkücü hareket
dimdik ve inançla ayaktadır. Merhum Başbuğ’umuzun temsilcileri ve sevenleri
bugün mezarı başındaydı. Eseri olan ülkücü kadrolar, tıpkı liderleri gibi,
millî varlığımıza yönelik tehditlerin arttığı en sıkıntılı anlarda gözlerini
kırpmadan ortaya atılmakta ve vatan sevgisinin sınavını ölüm karşısında şerefle
vermektedir. Bu büyük millet, merhum Başbuğ’umuz Alparslan Türkeş Bey’i de Türk
tarihinin kahramanlar halkasının bir mücevheri olarak eminim ki asla ve asla
unutmayacak ve aziz hatırasını ilelebet yaşatacaktır.
Bu
duygularla, Türk dünyasının bilge lideri, cennetmekân Başbuğ’umuz Alparslan
Türkeş Bey’i yeniden rahmetle anıyorum, ruhu şad olsun. (MHP ve AK PARTİ
sıralarından alkışlar)
BAŞKAN
– Teşekkürler Sayın Usta.
Sayın
milletvekilleri, şimdi sisteme giren milletvekillerine yerlerinden birer dakika
süreyle söz vereceğim. Bu sözlerden sonra sayın grup başkan vekillerinin söz
taleplerini karşılayacağım. 
Bundan
önce Sayın Kerestecioğlu’nun bir söz talebi vardır.
Buyurun
Sayın Kerestecioğlu.
IV.- AÇIKLAMALAR
1.- İstanbul Milletvekili Filiz
Kerestecioğlu Demir’in, İstanbul Milletvekili Mehmet Muş’un yerinden sarf
ettiği bazı ifadelerine ilişkin açıklaması
FİLİZ
KERESTECİOĞLU DEMİR (İstanbul) – Sayın Başkan, gerçekten iktidarın her şeyi
kendine göre yorumlama ve kendi işine geldiği zaman söz haklarını istediği gibi
kullanma, bunun dışında başkaları konuşurken beğenmediği şeylerde de bunu
kısıtlama, baskı kurma anlayışını aynen Mecliste de görüyoruz, az önce de bunu
gördük. Sayın Mehmet Muş İç Tüzük’ten bahsediyor ama herhâlde rahatsızlık
Yılmaz Güney’den. Yani Yılmaz Güney’in fotoğrafının ve şapkasının Genel Kurulun
çalışma düzenini, huzurunu bozucu bir materyal olma ihtimali var mı? Yani
Türkiye’ye mal olmuş, Türkiye’de herkes tarafından filmleri izlenmiş, sevilen
bir insanın kalkıp da arkasından “Buraya davul gelir.” yok “Başka bir şey
gelir.” diyerek ifade edilmesi fütursuzluktur. Bu asla kabul ettiğimiz bir şey
değil.
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Kerestecioğlu.
FİLİZ
KERESTECİOĞLU DEMİR (İstanbul) – Okuduğunu anlamak lazım. Buranın huzurunu
bozacak bir şey varsa o söz konusu edilebilir ama gerçekten, insanlar
konuşmalarıyla ilgili, bütün hatipler... Ki ben işte dövizle ilgili konuşsam
onunla ilgili bir materyal getireceğim, işte Ahmet Arif’le ilgili konuşsam onun
resmini getireceğim, Yılmaz Güney’in resmini de, şapkasını da tabii ki oraya
çıkaracağız. Bu, halklara mal olmuş bir şahsiyettir. Buranın huzuru
bozulmamaktadır. Buranın huzurunu bozan bu özgürlükleri kısıtlayan, ifade
özgürlüğünü engelleyen anlayışlardır. 
Saygıyla
selamlarım. 
BAŞKAN
– Teşekkürler Sayın Kerestecioğlu. 
MEHMET
MUŞ (İstanbul) – Sayın Başkan, ismimi zikretmiştir. 
BAŞKAN
– Söz vereceğim Sayın Muş. 
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Mithat Sancar’ın, materyal kullanımının Genel Kurulun huzur ve düzenini
bozmadıkça ifade özgürlüğünün doğal bir parçası olduğuna ilişkin konuşması
BAŞKAN
– Sayın Kerestecioğlu, bu hükmün nasıl yorumlanması gerektiğini çok iyi
bildiğim için açıklama yapma ihtiyacı da duymadım. Çünkü bu konuda hem
komisyonda İç Tüzük değişikliği tartışılırken hem Genel Kuruldaki görüşmeler
sırasında bu maddenin nasıl yorumlanacağına dair çeşitli değerlendirmeler
yapıldı, genel fikir esasen huzuru bozan bir materyalin kullanım şekliyle
ilgiliydi. Bu konularda uzun uzun konuşmalar, değerlendirmeler yapmış bir
milletvekili olarak daha fazla açıklamanın da gerekli olmadığı düşündüm. 
Esasen
bu kürsü söz ve fikir özgürlüğünün sınırsız tanındığı bir yerdir, neredeyse
sınırsız diyeyim çünkü bundan daha geniş bir özgürlük kürsüsü Türkiye'de
yoktur. Söz özgürlüğü ise, daha doğrusu ifade özgürlüğü ise sadece sözle
kullanılmaz, görüntüyle, materyalle, başka araçlarla da kullanılır. Bu konuda
hem Anayasa’mız açık hem Anayasa Mahkemesinin içtihatları açık hem de Avrupa
İnsan Hakları Mahkemesinin kararları son derece net. O nedenle kendi fikrini
açıklarken materyal kullanmak özgürlükler hukukunda ifade özgürlüğünün çok temel,
basit bir özelliğidir. Sınır şudur: Eğer materyal kullanımı Genel Kurulun
düzenini ve huzurunu bozarsa müdahale etme sorumluluğum doğar. Bunun dışındaki
bütün durumlarda materyal kullanımı ifade özgürlüğünün ve kürsüde söz söyleme
hakkının doğal bir parçasıdır. 
Buyurun
Sayın Muş. 
IV.- AÇIKLAMALAR (Devam)
2.- İstanbul Milletvekili Mehmet Muş’un,
İstanbul Milletvekili Filiz Kerestecioğlu Demir’in yaptığı açıklamasındaki bazı
ifadelerine ilişkin açıklaması
MEHMET
MUŞ (İstanbul) – Sayın Başkan, öncelikle şunu ifade etmek isterim: Sayın
Kerestecioğlu’nun benim niyetimi okumak gibi bir yeteneğinin olduğunu yeni
öğrendim burada, böyle bir yeteneği de varmış. Esasen biz ne zaman bir görüş
ifade etsek bize laf yetiştirmeyi bırakıp kendi görüşlerini ifade ederse hem
partisine daha faydalı olur hem de seçmenlerine karşı sorumluluğunu daha iyi
yerine getirmiş olur. Bizim niyetimizi okumak kendisinin haddi değildir. 
Benim
burada ifade ettiğim, Yılmaz Güney’le alakalı onunla alakalı yapılan konuşmayla
alakalı herhangi bir tepki değildi. Dikkat ettiyseniz ben konuşmaya bir şey
söylemedim. Burada söylediğim ve sizi de uyardığım konu şudur: Siz farklı
düşünüyorsunuz ama ben de sizden farklı düşünüyorum. Burada açık bir şekilde,
yoruma mahal bırakmayacak şekilde 160’ıncı maddenin altıncı fıkrası konuyu
özetlemiştir ve eğer siz buna müsaade ederseniz yarın öbür gün başka birisi
farklı bir enstrümanla gelir buraya ve bu işin önünü alamayız. 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Muş.
MEHMET
MUŞ (İstanbul) – Burada kimsenin söylediği söze, görüşüne karşı bizim ifade
ettiğimiz bir şey olmadı; bir kere, bunun özellikle altını çizmek isterim. Ben
ne Yılmaz Güney’le alakalı söylenenlere bir eleştiri getirdim -kendi
görüşleridir- ne de böyle bir istekten dolayı herhangi bir şey söyledim hatibe
karşı. Sadece, sizi, Genel Kurulu yönetiyorken İç Tüzük’e uygun hareket etmeye
davet ettim. İktidar partisinin grup başkan vekiliyim, siz Başkanlık Divanına
saygı bekliyorken aynı saygıyı bizlere de göstermek durumundasınız. Ben burada
sizden farklı düşünüyorum, 160’ıncı maddenin altıncı fıkrasının açık ve size
yorum noktasında alan bırakmadığını düşünüyorum.
Teşekkür
ederim.
BAŞKAN
– Teşekkürler Sayın Muş. 
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Sayın Kerestecioğlu, söz vereceğim.
Sayın
Muş, tutanakları alın okuyun, siz beni İç Tüzük hükümlerine uymaya davet
etmediniz, uyardınız “Uyarıyorum sizi.” dediniz. Ben de bunun üzerine uygun
dille karşılık verdim. Yoksa burada, bu usul içerisinde, bu üslup çerçevesinde
benim de daha farklı bir söz kullanma ihtiyacımın doğması buradan
kaynaklanıyor. Görüşünüzü belirtme hakkınız var, bu konuda herkese, başta grup
başkan vekillerine, bugüne kadarki teamüllerin dışında, onun da ötesine geçen
söz hakkı tanıyorum; bunu da sonuna kadar yapacağıma söz verdim, yapmaya devam
edeceğim, bu konuda ayrımcılık da asla gözetmeyeceğim. O nedenle üslubunuzu siz
de eğer gerçekten gözden geçirirseniz ve biraz önceki konuşmanızı tutanaklardan
tekrar okursanız, sizin, bir davetinizin değil, uyarınızın olduğunu görürsünüz.
Sizin benim tutumumdan ve yorumumdan farklı bir görüşünüzün olması kadar doğal
bir şey zaten söz konusu olamaz. Benim anlayışımda da bu böyledir, genel olarak
da öyle olması gerekir. Elbette farklı görüş belirteceksiniz, İç Tüzük hükmünü
farklı yorumlayacaksınız fakat benim de bir yorumum vardır ve Meclisi bu İç
Tüzük’ün ruhuna ve hükümlerine uygun bir şekilde yönetme hakkım, yetkim ve
sorumluluğum vardır. Ben de size sadece bunu hatırlatmak istedim. Bunun dışında
elbette her türlü konuda benim fikirlerimden farklı değerlendirmeler yapma
hakkınız ve bunu dile getirme yetkiniz vardır. Buna ilişkin en ufak bir
kısıtlama içinde de olmam. 
Teşekkürler.
Buyurun
Sayın Kerestecioğlu. 
FİLİZ
KERESTECİOĞLU DEMİR (İstanbul) – Sayın Muş “Niyet okuma, benim niyetimi okumak
gibi bir yeteneği olduğunu bilmiyordum. Niyet okuyacağına işini yapsın,
partisine daha faydalı olur.” gibi saygısızca, hakaretamiz ifadelerle sataşmada
bulunmuştur. Sataşmadan dolayı söz istiyorum. 
BAŞKAN
– Buyurun Sayın Kerestecioğlu. 
VI.- SATAŞMALARA İLİŞKİN KONUŞMALAR
1.- İstanbul Milletvekili Filiz
Kerestecioğlu Demir’in, İstanbul Milletvekili Mehmet Muş’un yaptığı açıklaması
sırasında şahsına sataşması nedeniyle konuşması
FİLİZ
KERESTECİOĞLU DEMİR (İstanbul) - Değerli milletvekilleri, Sayın Başkan; sizleri
selamlayarak sözlerime başlıyorum. 
Benim
niyet okumama hiç gerek yok çünkü niyet çok belli; zaten bütün iktidarın niyeti
belli, özgürlükleri kısıtlamak. Dolayısıyla burada bunun yansımasını da çok
açık bir şekilde zaten biz görüyoruz. Biz Meclis Başkanlığına öyle kürsüde
konuşan vekilin sözünü beğenmediği zaman sekiz saniye kala kürsünün sesini,
mikrofonunu kapatan başkan vekilleri seçmiyoruz. Bizim başkan vekillerimiz,
burada, sadece bizim değil, bütün partilerin konuşma, ifade özgürlüğünü
kollayan ve buna göre davranan başkan vekilleridir ve zaten aslında bir
mecliste, sadece Türkiye Büyük Millet Meclisi değil, dünyanın her meclisinde
olması gereken şey budur. Milletvekilinden daha özgür düşüncesini ifade etmesi
gereken birileri olamaz ama biz biliyoruz, niyetleri biliyoruz. Burada özgürce
düşüncesini ifade eden arkadaşlarımız cezaevlerinde, demek ki niyet
özgürlükleri kısıtlamak. Düşüncesini üniversitede ifade eden öğrenciler cezaevinde,
dün 9’u tutuklandı onların. Şimdi, karşı görüşlerde olmak normal bir şeydir,
bunun için var zaten, yoksa hepimiz aynı sıralarda otururduk. Niyetiniz bu;
hepimizi şu sıralara oturtmak herhâlde ya da kapıyı kilitleyip gitmek, şu
sıralarda kimse kalmasın. Zaten yaptığınız uygulamalar da buna hizmet ediyor.
Bu nedenle niyetiniz çok açık ve belli, özgürlükleri kısıtlamak. İç Tüzük de
belli. Yılmaz Güney fotoğrafıyla, şapkasıyla buraya yakışır, halklara
yakışmıştır. Türkiye halkı onu sever ve sayar.
Saygılar
sunuyorum. (HDP sıralarından alkışlar)
BAŞKAN
– Teşekkürler Sayın Kerestecioğlu. 
Buyurun
Sayın Muş. 
MEHMET
MUŞ (İstanbul) – Sayın Başkan, kürsüden söz talep etmeyeceğim. Eğer uygun
görürseniz 60’a göre yerimden küçük bir açıklama, kayıtlara…
BAŞKAN
– Buyurun.
IV.- AÇIKLAMALAR (Devam)
3.- İstanbul Milletvekili Mehmet Muş’un,
İstanbul Milletvekili Filiz Kerestecioğlu Demir’in sataşma nedeniyle yaptığı
konuşmasındaki bazı ifadelerine ilişkin açıklaması
MEHMET
MUŞ (İstanbul) – Sayın Başkan, ben “uyarma” kelimesini İç Tüzük’e uygun
davranmakla ilgili kullandım. Burada bir tehdit yok, İç Tüzük'e davet var.
Böyle bir anlam ve yorum çıkartılmaması gerektiğini düşünüyorum. 
Bir
diğeri, şunu da ifade etmemiz gerekir: “Bizim Meclis başkan vekilimiz” olmaz,
Meclis başkan vekilleri bir partiyi, bir grubu da temsil etmez. 
FİLİZ
KERESTECİOĞLU DEMİR (İstanbul) – “Bizim seçtiğimiz” dedim. 
MEHMET
MUŞ (İstanbul) – Siz seçmediniz, Genel Kurul seçti. 
FİLİZ
KERESTECİOĞLU DEMİR (İstanbul) – Onda haklı olabilirsiniz ama biz de önerdik
yani.
MEHMET
MUŞ (İstanbul) – Meclis başkan vekilleri, Türkiye Büyük Millet Meclisini temsil
eder; bir partiden aday gösterilebilir ama Genel Kurul seçmiştir ve tüm Türkiye
Büyük Millet Meclisini temsil eder. Dolayısıyla burada bizim-sizin gibi bir
ayrım yapmak doğru bir ifade değildir; bunu düzeltmek gerekir. 
Teşekkür
ederim.
BAŞKAN
– Teşekkürler.
ÖZGÜR
ÖZEL (Manisa) – Sayın Başkan…
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Buyurun. 
FİLİZ
KERESTECİOĞLU DEMİR (İstanbul) – Az önce -sadece kayda geçsin diye söylüyorum-
sanki kendisinin iktidar grup başkan vekili olmakla ayrıca bir söz hakkı varmış
gibi de bir söz sarf etti. Benim oradaki niyetim, sizi Genel Kurulun seçmemesi
değil tabii ki. Bizim önerdiğimiz ve bizim sonuçta kendi içimizde
gerçekleştirdiğimiz bir seçim var; yani, bu seçimi biz yaptık, bu anlamda ifade
ediyorum. Oraya, kalkıp da burayı “Demokles’in kılıcı gibi sözünüzü keserim.”
diyerek yöneten insanları göndermedik en azından. Bunu tabii ki tayin eden
Genel Kuruldur.
BAŞKAN
– Teşekkür ederim Sayın Kerestecioğlu.
ÖZGÜR
ÖZEL (Manisa) – Sayın Başkan, müsaade ederseniz…
BAŞKAN
– Buyurun Sayın Özel.
4.- Manisa Milletvekili Özgür Özel’in,
İstanbul Milletvekili Mehmet Muş’un yaptığı açıklamasındaki bazı ifadelerine ve
Yılmaz Güney’i saygı ve minnetle andığına ilişkin açıklaması
ÖZGÜR
ÖZEL (Manisa) – Sayın Başkan, tabii, 2 grup başkan vekili ve siz İç Tüzük’le
ilgili yorumlarınızı yaptınız. Konu, daha sonraki uygulamalara da, tartışmalara
da ışık tutuyor. İç Tüzük’ün 160’ıncı maddesinin altıncı fıkrası çok açık.
Oradaki sizin kanaatinize aynen iştirak etmekle birlikte, Mehmet Muş, burada
defalarca İç Tüzük değişikliğinden sonra çeşitli resimler ve objeler
getirildiği hâlde bir şey demezken, bugün Yılmaz Güney’in şapkasını “huzuru
bozucu döviz, pankart ve benzeri materyal”e sokmuştur. Esas mesele de zaten
orada ne gösterildiğinden çok, herhangi bir objeden çok hangi obje olduğuyla
ilintilidir. Yılmaz Güney gibi bütün dünyaca tanınan, hepimizin gururu olmuş
bir şahsiyetin şapkası bile Mehmet Muş’u korkutmaktadır; mesele bundan
ibarettir. Muş’un rahatsızlığı şapkadan değil, Yılmaz Güney’in şapkasındandır.
Bazı siyasiler “Şapkamı assam seçilirim.” diye ifadeler…
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Özel.
ÖZGÜR
ÖZEL (Manisa) - “Ben oraya şapkamı göndersem bile seçilirim.” gibi ifadeler
siyaset tarihimizde vardır. Herhâlde bugün Yılmaz Güney’in manevi şahsiyeti
“Ben karşısına şapkamı bile koysam AKP grup başkan vekili benden korkar,
huzursuz olur, rahatsız olur.” demektedir yattığı yerden. 
MEHMET
ALİ ASLAN (Batman) - Kesinlikle.
ÖZGÜR
ÖZEL (Manisa) - Kendisini saygıyla, minnetle anıyor; buradan bir kez daha,
bütün dünyanın tanıdığı o güzel insana saygılarımızı, sevgilerimizi gönderiyoruz.
(CHP ve HDP sıralarından alkışlar)
BAŞKAN
– Teşekkürler Sayın Özel.
MEHMET
MUŞ (İstanbul) – Sayın Başkan…
BAŞKAN
– Buyurun Sayın Muş.
MEHMET
MUŞ (İstanbul) – Sayın Başkan, Sayın Özel’e cevap verme gereği hissetmiyorum.
Yok “Korkuyor. Şapkasından korktu, ‘o’sundan korktu ‘bu’sundan korktu.” gibi
bir konuyla alakalı cevap verme gereği duymuyorum ve yapılan açıklamaları cevap
verme gibi bir değerlendirmeye tabi tutmuyorum. Orada resimleri kondu, buna
karşı hiçbir şey söylemedim dikkat ederse, bu Meclis kayıtlarında vardır.
Sadece söylediğim konu: Bugün biri şapka getirir, yarın öbür gün başka biri
davul getirir, yarın öbür gün başka biri kalkıp buraya gaz lambası getirir,
bunun önünü alamayız.
MÜSLÜM
DOĞAN (İzmir) - Siz de imar planını gösterdiniz.
İSMAİL
TAMER (Kayseri) – Gayet açık ya, İç Tüzük de açık, uygulama da açık.
MÜSLÜM
DOĞAN (İzmir) - İmar planlarını göstermediniz mi burada? 
İSMAİL
TAMER (Kayseri) – Gayet açık arkadaşlar. Yani şapkayla falan… Burası tiyatro
sahnesi değil ki ya. Tiyatro mu burası?
MEHMET
MUŞ (İstanbul) – Söylediğim konu budur, bundan ibarettir. Bunun dışına çıkıp
meseleyi farklı yerlere çekmenin bir anlamı yoktur. Biz olduğumuz yerde
bekliyoruz. Böyle kimseden korkacak, çekinecek durumumuz da yok. (AK PARTİ
sıralarından alkışlar)
BAŞKAN
– Teşekkür ederim Sayın Muş.
Sayın
milletvekilleri, şimdi, sisteme giren milletvekillerine yerlerinden birer
dakika süreyle söz vereceğim. Dediğim gibi, bu sözlerin ardından sayın grup
başkan vekillerinin söz talepleri vardır, onları karşılayacağım. 
Bugün
sisteme giren ilk 15 milletvekiline ilaveten 5 milletvekiline daha söz vermeyi
Divandaki arkadaşlarımla kararlaştırdık. (CHP sıralarından alkışlar) Sıraya
giremeyen milletvekillerinin bizleri anlayışla karşılamalarını rica ediyorum
ama kürsüye gelip özel olarak söz talep eden değerli milletvekilleri vardır.
Eğer anlayış gösterirseniz buraya kadar gelip 20’ye ilaveten söz hakkı talep
eden milletvekillerine de söz vereceğim. (CHP sıralarından alkışlar)
Sayın
Özdemir…
5.- İstanbul Milletvekili Sibel Özdemir’in,
İstanbul Esenyurt Belediyesinin atamayla göreve getirilen AKP’li Belediye
Başkanının bazı ifadelerine ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
Seçim
bölgem İstanbul Esenyurt Belediyesinin atamayla göreve getirilen AKP’li
Belediye Başkanı “Esenyurt’u kaybedersek Kudüs’ü kaybederiz, Mekke’yi
kaybederiz.” diyerek tam bir şaşkınlık ve infiale yol açmıştır. Görevden alınan
önceki belediye başkanının görev süresi boyunca Esenyurt ilçemizi -sosyal
dokusunu bozan, ranta, talana teslim eden, betonlaştıran- yaşanamaz hâle
getirmesi ortadayken atamayla gelen belediye başkanı sorun çözmek ve hizmet
üretmek yerine, seçmenleri din ve inançları üzerinden kutuplaştırma,
kutsallarını istismar etme gafletine düşmüştür. İstanbul’u ve ilçelerini kaos
ve sorun yumağına dönüştüren, belediye hizmetlerini oy veren-vermeyen olarak
ayıran, halkı ayrıştıran, inançları istismar eden bu yönetim anlayışına 2019’da
bir son vererek halk için, halkla beraber, hep birlikte halkın İstanbul’unu kuracağız.
BAŞKAN
-Sayın Kalkan…
6.- İzmir Milletvekili Necip Kalkan’ın,
Akkuyu Nükleer Enerji Santrali’nin temel atma törenine ilişkin açıklaması
NECİP
KALKAN (İzmir) – Teşekkürler Sayın Başkan. 
Kıymetli
milletvekilleri, dün Cumhurbaşkanlığı Külliyesi’nde tarihî bir ana şahitlik
ettik. Sayın Cumhurbaşkanımız ve Rusya Devlet Başkanı Sayın Putin’in katıldığı
törenle Akkuyu Nükleer Enerji Santrali’nin temelini attık. Ülke olarak, cumhuriyetin
100’üncü yılında dünyanın en büyük 10 ekonomisinden biri olmayı hedefliyoruz.
Bu durum enerji ihtiyacımızın artması anlamına geliyor. Türkiye’nin elektrik
ihtiyacının yüzde 10’unu tek başına karşılayacak bir tesis. 
Şu
an dünyada, 31 ülkede toplam 422 nükleer reaktör işletmede bulunmaktadır, 16
ülkede ise hâlihazırda toplam 66 santral inşa edilmektedir. Bütün dünyada 2023
yılına kadar 164 nükleer santral yapılması planlanmıştır. 
Türkiye’nin
yarım asırlık hayali Akkuyu Santrali’nin temel atma töreninden gurur duyuyoruz.
Gazi
Meclisi saygıyla selamlıyorum. (AK PARTİ sıralarından alkışlar) 
BAŞKAN
– Teşekkürler.
Sayın
Çamak…
7.- Mersin Milletvekili Hüseyin Çamak’ın,
AKP Genel Başkanı Recep Tayyip Erdoğan’ın bazı ifadelerine karşılık KHK’yle
ihraç edilen ve hiçbir kamu kurumunda çalışamayan bazı akademisyenlerin
yaptıkları açıklamaya ilişkin açıklaması
HÜSEYİN
ÇAMAK (Mersin) – Teşekkür ederim Sayın Başkan.
AKP
Genel Başkanı Erdoğan’ın “Türkiye’de yaşayamam diyenlerin biletini alıp
göndermek lazım çünkü bunlar ülkemize yük.” diye bir açıklaması oldu. Bu
açıklamadan sonra KHK’yle ihraç edilen ve akademik indekslerde ülkenin en
başarılı isimleri arasında olmasına rağmen hiçbir kamu kurumunda çalışamayan
bazı barış akademisyenleri isyan ederek şu açıklamalarını ilettiler:
“Uluslararası üniversitelerden bilimsel çalışmalar için çağrı ve burs
teklifleri alıyoruz. Bilet parası istemiyoruz ama pasaportlarımıza konulan yurt
dışı yasağının kaldırılmasını istiyoruz.” 
Akademisyenlerimize
dünyanın birçok üniversitesi burs ve çalışma imkânı sunuyor ancak Türkiye’de
rehin oldukları için bunlardan faydalanamıyorlar. Yetkilileri bilet almadan
önce akademisyenlerin bu haklarını teslim etmeye çağırıyorum.
Teşekkür
ederim. 
BAŞKAN
– Sayın Gürer…
8.- Niğde Milletvekili Ömer Fethi Gürer’in,
her ürüne her gün zam geldiği bir dönemde olduğumuza ve Hükûmetin yoksulları da
düşünmesini talep ettiğine ilişkin açıklaması
ÖMER
FETHİ GÜRER (Niğde) – Teşekkür ederim Sayın Başkan. 
Her
ürüne her gün zam geldiği bir döneme erdik. Dört ayda elektrik ve doğal gaza 2
kere zam yapıldı; doğal gaz fiyatları yüzde 9, elektrik fiyatları yüzde 12
zamlandı. Aynı dönemde akaryakıta neredeyse her hafta zam var. 30 Ekim 2017
tarihinde benzin 5,53 lira, motorin 4,99 lira, otogaz 3,07 lira iken Mart 2018
tarihinde benzin 5,98 lira, motorin 5,30 lira, otogaz 3,23 lira oldu. Zamların
ardı arkası kesilmiyor. Geçim dar gelirliler için iyiden iyiye zorlaştı. İşçi,
işsiz, esnaf, çiftçi, besici, emekli, nakliyeci perişan durumdadır.
Taşeron
için kadro düzenlemesinde işsiz kalanların mağduriyeti her gün bizlere kadar
ulaşıyor. Bu anlamda Hükûmetin hiçbir şey yaptığı yok. Hükûmet, halkın
sorunlarını çözmeye değil, faiz lobisine ve ranta hizmet etmeye devam ediyor.
Yoksul daha yoksul, zengin daha zengin oluyor. Bu gidiş iyi gidiş değil.
Hükûmetin yoksulları da düşünmesini talep ediyorum.
BAŞKAN
- Sayın Aydemir… 
9.- Erzurum Milletvekili İbrahim
Aydemir’in, 4 Nisan Alparslan Türkeş’in ölümünün 21’inci yıl dönümüne ve Yılmaz
Güney’in öldürdüğü Yumurtalık Hâkimi Sefa Mutlu’ya rahmet dilediğine ilişkin
açıklaması
İBRAHİM
AYDEMİR (Erzurum) – Başkanım, teşekkür ediyorum.
Bugün
4 Nisan, özel bir gün, rahmetli Türkeş'in ahirete irtihal günü. Onun vurgusu
hep “Kanımız aksa da zafer İslam’ın.”dı ve vatanseverliği tarif ediyordu,
milletimizi çağlar üzerinden aşırtıp muasır medeniyetler seviyesine ulaştırmak.
Şükür, AK PARTİ hükûmetleri ve dirayet, basiret timsali liderimiz
Cumhurbaşkanımız sayesinde bu hedefi yakalıyoruz. Bu hâlin Alparslan Türkeş
gibi bir yüksek ismin ruhunu aziz kıldığına inancımız tamdır. İrtihal yıl
dönümünde rahmetle, minnetle anıyoruz; ruhu şad olsun.
Ve
bir not düşüyorum: Yılmaz Güney’in öldürdüğü Yumurtalık hâkimi Sefa Mutlu’ya da
rahmet diliyorum. Katili, burada, millet mabedinde aklama girişiminde olmayı da
telin ediyorum. 
Saygılarımla.
(AK PARTİ sıralarından alkışlar) 
BAŞKAN
- Sayın Akın…
10.- Balıkesir Milletvekili Ahmet Akın’ın,
Hükûmeti kanser ilaçları konusunda gerekli çalışmaları yapmaya davet ettiğine
ilişkin açıklaması
AHMET
AKIN (Balıkesir) - Sayın Başkan, teşekkürler.
Kanser,
dünyada ve ülkemizde sebebi bilinen ölümler sıralamasında kalp ve damar
hastalıklarından sonra 2’nci sırada gelen önemli bir toplum sağlığı
problemidir. Ülkemizde her 5 kişiden 1’i kanserden hayatını kaybediyor. Erken
tanı ve tedaviyle kanserli hastalarda önemli oranda iyileşme mümkün olabilmekteyken
Adalet ve Kalkınma Partisi Hükûmetinin sağlık alanını piyasalaştırması sonucu
tedaviler aksıyor, iyileşme oranları azalıyor, kanser ilaçları parayla dahi
piyasada bulunamıyor. Ocak ayında lenf kanserinden hayatını kaybeden Dilek
Özçelik'in kanser ilacını bulamaması nedeniyle AKP'li bakandan yardım istemesi
sonucu yüreklere kazınan “Ben dilenci değilim. İnsanlık konusunda bir kez daha
hayal kırıklığına uğradım. Görüyorum ki çaresizliği siz hiç tatmamışsınız
hayatınızda.” sözleri Adalet ve Kalkınma Partisinin...
(Mikrofon
otomatik cihaz tarafından kapatıldı) 
AHMET
AKIN (Balıkesir) – ...sağlık politikasının özetidir. Buradan Hükûmeti, bir kere
daha, kanser ilaçları konusunda gerekli çalışmaları yapmaya davet ediyorum.
BAŞKAN
– Sayın Kılıç...
11.- Kahramanmaraş Milletvekili İmran
Kılıç’ın, olaylara her zaman olumlu yönden bakmak ve sevgiyi dile getirmek
gerektiğine ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkan.
Nasrettin
Hoca bir gün dostlarına “Ben ölecek miyim?” diye sorar. “O nasıl soru Hocam
öyle? Biliyorsunuz ki herkes ölecek." der dostları. Hoca merhum “Peki,
benim cenaze namazımdan sonra hakkımda size ‘Nasıl bilirsiniz?’ diye sorulacak.
Bu soruya ne cevap vereceksiniz?” der. “Aman be Hocam, nasıl cevap verebiliriz ki?
Tabii ki ‘İyi biliriz.’ diyeceğiz.” derler. Bunun üzerine hoca “Yahu dostlar,
madem öldüğümde ‘İyi biliriz.’ diyeceksiniz, bunu ben yaşarken yüzüme karşı
söylesenize.” diyerek önemli bir gerçeğe işaret etmektedir. 
Yüreğimizdeki
sevgiyi dile getirmek konusunda yeterince rahat değiliz. Beğenimizi dile
getirmenin doğru olmadığı gibi bir anlayışa sahibiz. Daha da kötüsü, beğenimizi
çok rahat dile getiremeyen bizler, uyarı hatta cezalandırma konusunda daha
rahatız. Olaylara her zaman olumlu yönden bakmayı öğrenmeli, sevdiğimizi,
sevdiğimiz kişinin yüzüne söyleyebilmeliyiz çünkü Peygamber Efendimiz “Bir
kimse kardeşini severse sevdiğini...
(Mikrofon
otomatik cihaz tarafından kapatıldı) 
İMRAN
KILIÇ (Kahramanmaraş) – ...o kimseye söylesin.” buyurmuştur. Kıymet vaktinde
bilinmelidir. Bardağın boşunu değil, dolusunu görmeliyiz.
BAŞKAN
– Sayın Tamer...
12.- Kayseri Milletvekili İsmail Tamer’in,
4 Nisan Alparslan Türkeş’in ölümünün 21’inci yıl dönümüne ve 1-7 Nisan Dünya
Kanser Haftası’na ilişkin açıklaması
İSMAİL
TAMER (Kayseri) – Teşekkür ediyorum Değerli Başkanım.
MHP
Genel Başkanı Sayın Alparslan Türkeş’in ölüm yıl dönümü, kendisini rahmetle
anıyorum, mekânı cennet olsun diyorum.
Ayrıca,
1-7 Nisan Dünya Kanser Haftası, farkındalık günleri. Kanser, kısa anlamda,
anarşi çıkaran hücrelerin vücutta çoğalmasıyla ortaya çıkar. Kanser, en önemli
sağlık sorunlarından bir tanesidir. Kanser, insanları ekonomik, sosyal ve
psikolojik olarak etkiler. Türkiye’de yaklaşık 200 bine yakın kanserli hasta
vardır, her yıl 13 bin kişi teşhis edilmekte. “KETEM” denilen 182 tane, 25’i
gezici olmak üzere, kanser erken teşhis ve tarama merkezi bulunmaktadır.
Cumhuriyet Halk Partili biraz önce konuşan arkadaşıma katılmıyorum. Türkiye’de
kanser tedavileri ücretsizdir. Yaklaşık 3 milyar TL gibi bir gideri vardır. Bu
kadar pahalı…
(Mikrofon
otomatik cihaz tarafından kapatıldı) 
İSMAİL
TAMER (Kayseri) - Kanser hastalarını tedavi etmek de sosyal devletin görevidir,
Türkiye Sağlık Bakanlığı da en iyi şeklide yapmaktadır.
Çok
teşekkür ediyorum Değerli Başkanım. 
BAŞKAN
– Teşekkürler. 
Sayın
Taşkın…
13.- Mersin Milletvekili Ali Cumhur
Taşkın’ın, Akkuyu Nükleer Güç Enerji Santrali’nin temelinin Cumhurbaşkanı Recep
Tayyip Erdoğan ve Rusya Devlet Başkanı Putin’in katıldığı bir törenle
atıldığına ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan. 
Dün,
seçim bölgem Mersin ve Türkiye için tarihî bir güne Mersin Akkuyu’da şahitlik
ettik. Sayın Cumhurbaşkanımızın güçlü liderliği, azmi ve çabası bir hayali daha
gerçeğe döndürdü. Ülkemizin altmış yıllık rüyası olan Akkuyu Nükleer Güç Enerji
Santrali’nin temeli Sayın Cumhurbaşkanımız Recep Tayyip Erdoğan ve Rusya Devlet
Başkanı Sayın Putin’in katıldığı bir törenle atıldı. Mersin’imize, ülkemize ve
aziz milletimize hayırlı olsun. 
20
milyar dolar maliyetle cumhuriyet tarihinin gelmiş geçmiş en büyük projesi
Akkuyu’da inşa edilecek. 4 reaktörden yıllık 4.800 megavat elektrik üretilecek
ve yıllık ihtiyacımızın yüzde 10’u buradan karşılanacak.
Bu
proje sayesinde, iklim ve mevsim koşullarına bağlı olmadan, yedi gün yirmi dört
saat, kesintisiz, sıfır emisyonla elektrik üreteceğiz diyor, Genel Kurulu
saygıyla selamlıyorum. 
BAŞKAN
– Sayın Bektaşoğlu…
14.- Giresun Milletvekili Bülent Yener
Bektaşoğlu’nun, üniversitelerdeki rektörler, yöneticiler ve öğretim
görevlileriyle ilgili yürütülen soruşturmaların son durumlarının açıklanmasını
beklediğine ve Giresun’da borsa seçiminin iptali noktasında birtakım
girişimlerle ilgili yetkilileri uyardığına ilişkin açıklaması
BÜLENT
YENER BEKTAŞOĞLU (Giresun) – Efendim, uygulamanıza çok teşekkür ederim Sayın
Başkanım. 
15
Temmuz darbe girişiminden sonra üniversitelerde gerçek bir FETÖ temizliği
yapılmadı. Üst düzey yönetim kadrolarına ve rektörlere ise hiç dokunulmadığına
hatta bu kripto yapıların korunduğuna yönelik yaygın bir kanaat vardır. Zaman
zaman bu yönde hatta iktidarınıza yakın medya organlarında bu haberler ve
yorumlar çıkmaktadır.
Şu
anda, üniversitelerde önceki veya hâlen görevdeki rektörler, yöneticiler ve
öğretim görevlileriyle ilgili adli veya YÖK tarafından idari olarak yürütülen
soruşturmaların son durumlarının açıklanmasını bekliyoruz. Bir koruma ve
kollama söz konusu mudur? Bu konuda kuşkularımız vardır.
Ayrıca,
ilim Giresun’da borsa seçiminin iptali noktasında birtakım girişimler olduğu
bilgisi vardır, bu konuda ilgilileri ve yetkilileri uyarıyorum. 
Teşekkür
ederim. 
BAŞKAN
– Sayın Öz…
15.- Çanakkale Milletvekili Bülent Öz’ün,
av yasaklarının süresinin uzatılması ve kapsamının genişletilmesi için bir
çalışma olup olmadığını ve sürdürülebilir avcılık için belli bir büyüklük
altındaki balıkların tutulmaması konusunda tedbir alınıp alınmadığını öğrenmek
istediğine ilişkin açıklaması
BÜLENT
ÖZ (Çanakkale) – Sayın Başkan, sorum Gıda, Tarım ve Hayvancılık Bakanına. 
Çanakkale
ve ülke genelinde havaların mevsim normallerinin üzerinde seyretmesi en çok da
balıkçılarımızı olumsuz etkiledi ve balık sezonu durgun geçti. Özellikle
palamut ve çinekop gibi soğuk havaları seven balıklar, kış aylarının sıcak
geçmesinden kaynaklı, tezgâhlardaki ve sofralardaki yerini yeteri kadar
alamadı.
Yaz
aylarının gelmesiyle başlayan balık yasaklarının da en bereketli balığı
sardalyadır. Av yasakları 15 Nisanda başlayacak ve havyar sürecindeki balıklar
için av yasakları önemlidir. Yasaklar sonrası balıkların bollaşması da önemlidir.
Ancak sürdürülebilir balıkçılık için yasakların süresinin uzun ve kapsamının
daha geniş tutulması, hem küçük balıkçılarımızın yüzünü güldürür hem de balık
çeşitliliğinin artmasına katkı sağlayacak önemli bir adım olur. Çanakkaleli
küçük balıkçılarımızın talebi bu yöndedir. Bu bağlamda, av yasaklarının
süresinin uzatılması ve kapsamının genişletilmesi için çalışmanız var mıdır? 
Ayrıca,
yine, sürdürülebilir avcılık için belirlenen ölçülerin altında balıkların
tutulmaması gerekir. Bu konuda gerekli denetimler yapılmakta mıdır? 
BAŞKAN
– Sayın Kurt…
Sayın
Göker…
16.- Burdur Milletvekili Mehmet Göker’in,
bir ülkenin sanatçılarının dik ve onurlu durmak zorunda olduğuna ilişkin
açıklaması
MEHMET
GÖKER (Burdur) – Sayın Başkan, öncelikle demokratik tutumunuz için teşekkür
ederim. 
BAŞKAN
– Ben teşekkür ederim, sağ olun. 
MEHMET
GÖKER (Burdur) – Bir ülkenin sanatçıları dik ve onurlu durmak zorundadırlar.
Sanatçı, egemen güce teslim olmaz; gücün karşısında boyun eğen, el etek öpenden
de sanatçı olmaz. Bu toprakların bizi biz yapan değerleri vardır. Eğer ki bir
komşumuz hayatını kaybetmişse değil türkü ya da klarnet çalmak, yüksek sesle
bile konuşulmaz. 
Mahzuni’nin
dediği gibi: “Yoksulun sırtından doyan doyana/ Yiğit muhtaç olmuş kuru soğana/
Bilmem söylesem mi söylemesem mi?” 
Teşekkür
ederim. (CHP sıralarından alkışlar)
BAŞKAN
– Sayın Tanal…
17.- İstanbul Milletvekili Mahmut Tanal’ın,
kendisine karşı Meclis Başkanı ve polis tarafından mobbing ve psikolojik
harekât uygulandığına ilişkin açıklaması
MAHMUT
TANAL (İstanbul) – Teşekkür ederim Sayın Başkan. 
Değerli
Başkanım -Sayın Bakanımız da burada- değerli milletvekilleri; Türkiye Büyük
Millet Meclisinde polisin Meclis üzerindeki vesayetine son verilmesini talep
ediyorum. 
Türkiye
Büyük Millet Meclisinde Mahmut Tanal’ı, yandaş, tetikçi medya aracılığıyla algı
yönetimi yaratılarak bir milletvekilini provokatör olarak göstermeye
çalışıyorlar. Mobbing ve psikolojik harekât da bizzat Meclis Başkanı ve
devletin polisi tarafından yapılmaktadır. Hukuk dışı ve ahlak dışı bu kumpası
ve bu yönetimi, bu algı yönetimini nefretle kınıyorum. Dikmen Kapısı’nda
yaşanan olaylar sırasında o görüntülerin yandaş medyaya acilen servis edilmesi
suçluluğun vesikasıdır. Türkiye Büyük Millet Meclisi Başkan Vekili olarak
sizleri de göreve davet ediyorum. Benim bugün Meclisin içerisinde yani Meclis
kapısının dışındaki Basın Kapısı’nın önünde yapmış olduğum açıklamayı polisler
not alıyorlar. 
(Mikrofon
otomatik cihaz tarafından kapatıldı) 
MAHMUT
TANAL (İstanbul) – Yani bizim Meclis içerisindeki konuşmamızı… Bir milletvekili
üzerinde bu baskı, bu mobbing yapılıyorsa dışarıdaki vatandaşımıza kim bilir
neler yapılıyor? Bu şekilde bizim ne ifade özgürlüğümüz var ne düşünceyi
açıklama özgürlüğümüz var. Hukuk devleti miyiz, polis devleti miyiz? Artık, burada
Meclis Başkanlığının net bir vaziyette tavır almasının vakti gelmiştir.
Teşekkür
ediyorum.
BAŞKAN
– Teşekkürler.
Sayın
İbrahim Aydın…
18.- Antalya Milletvekili İbrahim Aydın’ın,
4 Nisan Alparslan Türkeş’in ölümünün 21’inci yıl dönümüne ve TÜİK tarafından
açıklanan büyüme rakamlarına ilişkin açıklaması
İBRAHİM
AYDIN (Antalya) – Teşekkür ederim Sayın Başkanım.
Öncelikle,
Başbuğ Alparslan Türkeş’imize Allah rahmet eylesin. 
Ülkemiz
ekonomisine ilişkin 2017 yılı büyüme rakamları açıklandı. TÜİK tarafından açıklanan
verilere göre, Türkiye ekonomisi 2017 yılında yüzde 7,4 büyüdü. Bu sonuca göre,
Türkiye 2017’de dünya ekonomisinin yüzde 85’ini oluşturan G20 ülkeleri
içerisinde lider olmuştur. 
2016
yılında hain FETÖ darbe girişiminin ve ekonomik saldırıların sebep olduğu
ekonomik gerilimin ardından, 5 çeyrek üst üste büyüme kaydeden ekonomimiz,
2017’nin son çeyreğinde yüzde 7,4 büyümüştür. 7,4’lük büyüme oranının 2,3
puanının yatırım ve net ihracat kaleminden gelmesi, Türkiye ekonomisinin
yatırım ve ihracata dayalı sağlıklı ve hızlı bir büyüme sürecine girmiş
olduğunun göstergesidir. 
(Mikrofon
otomatik cihaz tarafından kapatıldı) 
İBRAHİM
AYDIN (Antalya) – AK PARTİ hükûmetleri olarak aziz milletimize güvenerek
uyguladığımız ekonomik politikaların doğruluğu büyüme rakamlarıyla bir kez daha
tescillenmiştir diyor, Genel Kurulu saygıyla selamlıyorum.
BAŞKAN
– Teşekkürler.
Sayın
Bakan…
19.- İzmir Milletvekili Murat Bakan’ın,
Ömer Hayyam’ın bin yıl önce yazdığı bir şiirinin sansürlenmesinin ülkemiz adına
utanç olduğuna ilişkin açıklaması
MURAT
BAKAN (İzmir) – Sayın Başkan, İslam dünyasının en büyük şairlerinden, aynı
zamanda astrolog, matematikçi, filozof Ömer Hayyam’ın bin yıl önce yazdığı bir
şiirinin bin yıl sonra sansürlenmesi ülkemiz adına utançtır. Şiiri sansürlemek
edebiyata, sanata, ozana, ozan dolu Anadolu’ya hakarettir, cehalettir. Hazreti
Mevlânâ da Mesnevi’de aşktan ve şaraptan bahseder. Bir televizyon kanalının bir
şiiri sansürlemek zorunda kalması içinde bulunduğumuz korku ve baskı
imparatorluğunun bir simgesidir. İşte o sansürlenen şiir: 
“Bulut
geçti, gözyaşları kaldı çimende. 
Gül
rengi şarap içilmez mi böyle günde? 
Seher
yeli eser yırtar eteğini gülün, 
Güle
baktıkça çırpınır yüreği bülbülün.
Bu
yıldızlı gökler ne zaman başladı dönmeye,
Kimse
bilmez, kimse bilmez.”
Ömer
Hayyam’a da Mehmet Güreli’ye de selam olsun Sayın Başkan.
BAŞKAN
- Teşekkürler.
Sayın
Arık…
20.- Kayseri Milletvekili Çetin Arık’ın,
Kayseri’de ekonomik sıkıntılar nedeniyle hayatlarına son veren 2 vatandaşa
Allah’tan rahmet dilediğine ilişkin açıklaması
ÇETİN
ARIK (Kayseri) - Teşekkür ederim Sayın Başkan.
Önceki
gün Kayseri’mizde ekonomik sıkıntılar nedeniyle 38 yaşındaki bir vatandaşımız
kendini asarak, 58 yaşındaki bir yurttaşımız ise zirai ilaç içerek hayatlarına
son verdiler. Buradan vatandaşlarımıza Allah’tan rahmet diliyorum.
Kayseri’de
252 bin vatandaşımız ekmeğe muhtaç hâle gelmiş. AKP'nin Genel Başkan Yardımcısı
Öznur Çalık da “Kayseri’de aç yok.” diyerek aklımızla dalga geçiyor. Sadece
Öznur Çalık değil, AKP Hükûmeti Türkiye'nin aklıyla dalga geçiyor. İşsizlik
günbegün artarken, insanlar geçim sıkıntısı nedeniyle kendilerini yakarken,
hayatlarına son verirken, “Türkiye yüzde 7,4 büyüdü.” demek aklımızla dalga
geçmek değil de nedir? Ekonomik kriz nedeniyle yazar kasa atan esnafı gören
medya, niçin insanlar kendilerini diri diri yakarken, hayatlarına son verirken
görmüyor? Takdir yüce milletin.
Teşekkür
ederim.
BAŞKAN
– Teşekkürler. 
Sayın
Dedeoğlu… 
21.- Kayseri Milletvekili Sami
Dedeoğlu’nun, milletin emniyetini, güvenliğini, huzurunu sağlamak için gece
gündüz çalışan polislere şükranlarını sunduğuna ve görevlerini yerine
getirirken hayatlarını kaybeden tüm kahramanlara Allah’tan rahmet dilediğine
ilişkin açıklaması 
SAMİ
DEDEOĞLU (Kayseri) - Teşekkür ediyorum Sayın Başkan. 
Değerli
milletvekilleri, milletimizin emniyetini, güvenliğini, huzurunu sağlamak için
gece gündüz çalışan polislerimizin her birini tebrik ediyor, kendilerine
şükranlarımı sunuyorum. 
Polis
teşkilatımız, Türk milletinin sevgisini, güvenini ve takdirini kazanmış demokratik
hukuk devletinin temel taşlarından biridir. Özellikle terör ve bölücülük başta
olmak üzere suç ve suçlulara karşı gösterilen eşsiz mücadelede Türk polisinin
çok önemli bir rolü bulunmaktadır. Tarihimizde yaşadığımız tüm sıkıntılı
dönemlerde milletimize huzur ve güven kaynağı olmuştur, bölgemizde yaşanan ve
bizi yakından ilgilendiren birçok hadiseye karşı hakkaniyete uygun bir
anlayışla barış, huzur, refah ilkesinden ayrılmadan, yolumuza polislerimizin
desteğiyle devam etmekteyiz. 
Görevlerini
yerine getirirken yapılan saldırılarda mücadele etmiş ve hayatlarını kaybetmiş
tüm kahramanlarımıza Allah’tan rahmet diliyorum. 
Genel
Kurulu saygıyla selamlıyorum.
BAŞKAN
– Sayın Erkan Aydın…
22.- Bursa Milletvekili Erkan Aydın’ın,
gelişmiş ülkeler nükleer tesisleri birer birer kapatırken Türkiye’nin tam
tersine bir tutumda olduğuna ilişkin açıklaması 
ERKAN
AYDIN (Bursa) – Teşekkür ederim Sayın Başkan.
Dün
nükleer tesislerin temel atma töreni yapıldı Mersin Akkuyu’da. 20 milyar
dolarlık ilk etapta planlanan ve otuz yıldır da devam eden, davaları da süren
ama her şeye rağmen sadece yüzde 10 enerji ihtiyacını karşılayacak olan tesisin
temeli atıldı.
Dünyaya
baktığımızda, Fukuşima’da altı buçuk yıl önce gerçekleşen facianın zararlı
etkileri hâlâ silinmiş değil. Dünya, özellikle gelişmiş ülkeler nükleer
tesisleri birer birer kapatırken Türkiye tam tersine gidiyor. Bu nükleer
atıkları temizlemek için ya da depolamak için yerin 300 metre altında, yüz bin
yıl yetecek betonlamalarla bunları saklamayı planlıyorlar. Bu demek oluyor ki
etkisi yüz bin yıl sürecek. Bakıyoruz, eylül ayı sonu itibarıyla özellikle
Avrupa’yı sarsan bir nükleer atık sızıntısının Rusya’ya ait Mayak firmasında
olduğu tespit edildi. Bu firma aynı zamanda Rosatom tarafından işletiliyor.
Akkuyu’daki tesisi kuracak olan, aynı firma. Ben soruyorum: Çocuklarımıza
nükleer atıklı bir dünya mı bırakacağız?
BAŞKAN
– Sayın Erdoğan…
Sayın
Taşdemir…
23.- Ağrı Milletvekili Dirayet Dilan
Taşdemir’in, üç yıl önce HDP’ye yönelik siyasi operasyonlar kapsamında tutuklanan
Gülizar Singar’ın hâlâ mahkemeye çıkarılmadığına ve bir an önce mağduriyetinin
son bulmasını istediğine ilişkin açıklaması
DİRAYET
DİLAN TAŞDEMİR (Ağrı) – Sayın Başkan, teşekkür ediyorum.
Sayın
Başkan, Gülizar Singar, Doğubeyazıtlı genç bir anne, üç yıl önce partimize
yönelik siyasi operasyonlar kapsamında tutuklandı. Üç yıldır hâlâ mahkemeye
çıkarılmadı Gülizar Singar. Aynı zamanda, üç ay önce eşi Mahmut Singar da
tutuklandı. Gülizar’ın 3 çocuğu var, 75 yaşında bir yatalak annesi var. Şimdi
çocukları Sosyal Hizmetler almak istiyor ama biz buradan bir kez daha Aile
Bakanlığı ve Adalet Bakanlığına çağrıda bulunmak istiyoruz: Yarattığınız
mağduriyetin çözümü çocukları Sosyal Hizmetlere almak değil, çözüm Gülizar
Singar’ın bir an önce özgürlüğüne kavuşup çocuklarının yanında olmasıdır. Onun
için, bir an önce bu mağduriyetin son bulmasını istiyoruz.
BAŞKAN
– Teşekkürler.
Sayın
Ahrazoğlu…
24.- Hatay Milletvekili Mehmet Necmettin
Ahrazoğlu’nun, 4 Nisan Alparslan Türkeş’in ölümünün 21’inci yıl dönümüne
ilişkin açıklaması
MEHMET
NECMETTİN AHRAZOĞLU (Hatay) – Sayın Başkanım, teşekkür ediyorum.
Hakk’ın
rahmetine kavuşmasının 21’inci seneidevriyesinde Türk dünyasının Başbuğ’u
Alparslan Türkeş Bey’i rahmetle, minnetle yâd ediyorum; ruhu şad olsun, mekânı
cennet olsun. 
Başbuğ’um,
yetiştirilmemizde emeğin olan milliyetçi, ülkücü Türk gençliği olarak kutlu
davana sonsuza kadar sahip çıkacağımıza, Türk milletine olan sevdanı her şart
altında yaşatacağımıza, ülkülerinden ve ülkümüzden taviz vermeden, millî
devlet, güçlü iktidar kurulana kadar Dokuz Işık doktrinine, esaslarına sadık
kalacağımıza bizler evlatların olarak ant içtik. Biz, ülkemizi ve milletimizi
karşılıksız sevmeyi sizden öğrenen “Önce ülkem ve milletim.” diyen ülkücüleriz
ve Türkiye sevdalılarıyız.
Sen
rahat uyu, huzur içerisinde ol Başbuğ, dualarımız seninle. 
BAŞKAN
– Sayın Toğrul…
25.- Gaziantep Milletvekili Mahmut
Toğrul’un, Gaziantep’te park ve meydanlarda vicdanların kabul etmeyeceği
ifadelerin yer aldığı broşür dağıtanlarla ilgili bir işlem yapılıp yapılmadığını
öğrenmek istediğine ilişkin açıklaması
MAHMUT
TOĞRUL (Gaziantep) – Teşekkür ederim Sayın Başkan.
Sayın
Başkan, geçen hafta Gaziantep’te park ve meydanlarda bazı kişiler tarafından
vatandaşlara bir broşür dağıtılmıştır. Dağıtılan broşürde vicdanların kabul
etmeyeceği ifadeler yer alıyor. “İçinde bulunduğumuz çağda demokrasi bir
kurttur, okullar bir kurttur, okullardaki putlar bir kurttur.” denilmektedir bu
broşürde. Yine bu broşürde “Çocukları zorunlu eğitimden koruyalım ki cehennem
ateşinde yanmayasınız. Çocuklarınızı okullara göndermeyin.” çağrısı
yapılmaktadır. Aynı broşürde “Nevroz”un bir kâfir bayramı olduğu da ifade
edilmektedir.
Sayın
Başkan, söz konusu broşürü dağıtanlarla ilgili bir işlem yapılıp
yapılmadığının, 2016 Ekiminden bu yana Valiliğin her ay sokakta tüm
etkinlikleri yasaklamasına rağmen böyle bir bildirinin nasıl dağıtılmış
olduğunun kamuoyuna açıklanmasını bekliyoruz.
Teşekkür
ediyorum.
BAŞKAN
– Teşekkürler. 
Birleşime
on dakika ara veriyorum.
Kapanma Saati: 15.16
ÜÇÜNCÜ OTURUM
Açılma Saati: 15.34
BAŞKAN: Başkan Vekili Mithat SANCAR
KÂTİP ÜYELER: Nurhayat ALTACA KAYIŞOĞLU (Bursa), Mücahit DURMUŞOĞLU
(Osmaniye)
----- 0 -----
BAŞKAN
– Türkiye Büyük Millet Meclisinin 81’inci Birleşiminin Üçüncü Oturumunu
açıyorum.
Değerli
milletvekilleri, şimdi sayın grup başkan vekillerinin söz taleplerini
karşılayacağım. 
İlk
söz Milliyetçi Hareket Partisi Grup Başkan Vekili Erhan Usta’ya aittir. 
26.- Samsun Milletvekili Erhan Usta’nın, 4
Nisan Alparslan Türkeş’in ölümünün 21’inci yıl dönümüne, Akkuyu Nükleer
Santrali’nin hayırlı olmasını temenni ettiğine ve terör ile terörizme destek
veren Amerika Birleşik Devletleri başta olmak üzere bütün gelişmiş ülkeleri bu
desteklerinden vazgeçmeye çağırdığına ilişkin açıklaması
ERHAN
USTA (Samsun) – Teşekkür ederim. 
Az
önce de gündem dışı konuşmamda ifade ettiğim gibi, kurucu Genel Başkanımız
merhum Alparslan Türkeş Bey’in vefatının 21’inci yıl dönümü nedeniyle bugün
kabri başında Genel Başkanımız Sayın Devlet Bahçeli’nin de katılımıyla bütün
camiamız bir anma toplantısı gerçekleştirdik. Ben kendisini tekrar rahmetle
anmak istiyorum. Buradan da rahmet dileklerini ileten milletvekillerine
teşekkürlerimi ifade etmek istiyorum. 
Üniversite
yıllarında rahmetli Başbuğumuzu bizzat tanıma imkânına da kavuşmuş birisiyim.
Hatta, iki ay boyunca sınırlı sayıda bir grupla kendisinden özel eğitim alma
bahtiyarlığına da kavuştum. 
Sayın
Başkan, değerli milletvekilleri; dün, bilindiği üzere, Akkuyu’da nükleer
santral temeli atıldı, öncelikle ülkemiz için hayırlı olmasını temenni
ediyorum. 
Nükleer
enerji Türkiye için stratejik ve kritik önemdedir. Rahmetli Başbuğ’umuzu
anmışken 1960 yılında onun Başbakanlık Müsteşarlığı döneminde nükleer enerji
santrali kurma hedefini ilk kez ortaya koyan birisi olduğunu da buradan ifade
etmek isterim. Daha sonra, 1974-1976 yıllarında da bir nükleer santral kararı
alınmış ancak uygulamaya konulamamıştır, bu ancak bugün için Türkiye’ye kısmet
olabilmiştir. Dünyada Amerika’dan sonra ikinci en fazla nükleer santrale sahip
ülke olan Fransa’nın Cumhurbaşkanı Macron, Aralık 2017’de nükleer enerjinin
öneminden bahsetmiş ve bir nükleer santralin dahi kapatılmayacağını
belirtmiştir. Fransa için önemli olan nükleer enerji Türkiye için neden
zararlıdır? Nükleer enerji lazımdır ve 1960 yılından bu yana hedefimizdir.
Ancak bu yapılırken ekonomik anlamda ülkenin menfaatleri, çıkarları konusunda
da hassas davranılması gerektiğini de buradan ifade etmek isterim.
Sayın
Başkan, değerli milletvekilleri; Amerika Birleşik Devletleri Menbic’in
kuzeyindeki Dadat köyünün güneydoğusundaki gözlem noktasını bir üsse çevirmiş
durumdadır. Söz konusu nokta Fırat Kalkanı bölgesi için de Cerablus ile Menbic’i
birbirinden ayıran Sacu Çayı kıyısındadır. Tabii, Amerika Birleşik
Devletleri’nin çelişkili durumu devam etmektedir. 
(Mikrofon
otomatik cihaz tarafından kapatıldı)
BAŞKAN
– Sayın Usta, devam edin lütfen.
ERHAN
USTA (Samsun) – Teşekkür ederim.
Bugün,
yine, bir yandan Başkan Trump Suriye’den çekileceğini, ABD’nin oradan
çekileceğini söylüyor fakat ABD’li generaller orada kalıcı olduklarını ifade
ediyorlar. Buradan ben bir kez daha teröre ve terörizme destek veren Amerika
Birleşik Devletleri başta olmak üzere bütün gelişmiş ülkeleri de bu
desteklerinden vazgeçmesi ve Türkiye'nin millî çıkarları konusunda onların da
hassas olması gerektiğini, bizim bekamız söz konusu olduğunda Fransa olmuş
karşımızda, Amerika olmuş, onların hiçbirisini dinlemeden kendi menfaatlerimiz
ve kendi bekamız için müdahale edeceğimizin de bilinmesi gerektiğini buradan
ifade etmek istiyorum. 
Teşekkür
ederim.
BAŞKAN
– Teşekkürler Sayın Usta.
Buyurun
Sayın Kerestecioğlu.
27.- İstanbul Milletvekili Filiz
Kerestecioğlu Demir’in, Yeşiller ve Sol Gelecek Partisi Başkanı Naci Sönmez’in
annesi, “Terzi Fikri” olarak bilinen eski Fatsa Belediye Başkanı Fikri Sönmez’in
eşi Nurten Sönmez’in vefatı nedeniyle başsağlığı dileğinde bulunduğuna, 10 Ekim
Ankara Gar Katliamı davasının sekizinci duruşmasına ve davayla ilgili bulgulara
ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Dün
Fatsa’nın eski efsanevi Belediye Başkanı “Terzi Fikri” diye andığımız Fikri
Sönmez’in eşi Nurten Sönmez hayatını kaybetti. Yeşiller ve Sol Gelecek Partisi
Başkanı Naci Sönmez’in de annesiydi Nurten Sönmez. Bileşenlerimizden olan
Yeşiller ve Sol Gelecek Partisi Başkanı Naci Sönmez’e de buradan başsağlığı
diliyoruz.
Bugün
10 Ekim, Ankara Gar katliamı davasının da sekizinci duruşması görülüyor ve
davada inanılmaz bulgular var. IŞİD’in Türkiye sorumlusu olduğu söylenen İlhami
Balı hakkında arama kararı varken Türkiye askerleriyle sürekli görüşerek sınır
geçişlerini organize ediyor İlhami Balı. Türkiye'den Suriye’ye, Suriye’den
Türkiye'ye IŞİD militanlarını geçiriyor. Bütün görüşme “tape”lerle kayıt
altında ve gerçekten, asker IŞİD emirleriyle ortaklaşa, sınırdan IŞİD militanı
sokuyor. Kilis’te görülen IŞİD dosyasında da Ankara Gar katliamı dosyasında da
var bu kayıtlar. Bugün avukatlar bu ilişkilerin detaylarının ortaya çıkarılması
ve bu görüşmeleri yapan askerler hâlen görevdeler mi, bir soruşturma açılmış mı
öğrenmek için mahkeme heyetinden Kilis dosyasının tamamının getirilmesini
istediler. “Tape”lerde, bu askerler İlhami Balı’ya “şıhım, şeyhim” diye hitap
ediyorlar. Asker bütün sorumluluğu IŞİD’e bırakmış durumda. Bir konuşmada,
İlhami Balı ile askerler arasında kaçakçılıkla ilgili bir anlaşmazlık oluyor ve
Balı askerlere aynen şu cümleleri sarf ediyor: “Bundan sonra her gün bir
askerin kafasına sıkacağım.” Askerin cevabı ne?
(Mikrofon
otomatik cihaz tarafından kapatıldı)
BAŞKAN
– Buyurun Sayın Kerestecioğlu, devam edin.
FİLİZ
KERESTECİOĞLU DEMİR (İstanbul) – “Aman abi, canım abi, sinirlenme. Ne istedin
de vermedik?” diye aman dileniyor. Meclisin bu ilişkileri derhâl araştırması
gerekiyor. Bu kişiler hâlen görevde mi? Kimdir bunlar?
Bu
kişinin daha önce de 2014’te Suriye’den Antep’e getirilen yaralı IŞİD’lileri
hastanede ziyaret ettiği, yaralıları Mersin’e sevk ettiği ortaya çıkmıştı ki
bunları biz o zaman da dile getirmiştik. Ankara Gar katliamı davasının ortaya
çıkardığı tek skandal bu değil. Yunus Durmaz, Ahmet Güneş 2015-2016 yıllarında
Diyarbakır, Suruç, Ankara Gar, İstanbul, Antep’teki bombalı intihar
saldırılarında öne çıkan isimler. Bunlar firariler şu anda 2012’de fiziki ve
teknik takibe alınmaları ve fotoğraflanmalarına rağmen. 
Ben
birkaç fotoğraf göstermek istiyorum, gerçekten vahim. 
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın Sayın Kerestecioğlu. 
FİLİZ
KERESTECİOĞLU DEMİR (İstanbul) – Bakın, bunlar bir kampta bir kişiyi infaz
ediyorlar. Bu, demin bahsettiğim kişilerden birisi, Ahmet Güneş. Burada da
Yunus Durmaz; bu, Ankara Gar katliamından sonra yakalanacağı anlaşılınca
sonradan kendini patlattığı iddia edilen kişi. Diğerleri de işte aynı şekilde
silahlarla, Ahmet Güneş, işte silahlar, Yunus Durmaz, Cebrail Kaya gibi isimler.

Şimdi,
sonradan öğreniliyor ki mahkeme heyeti MİT’e soruyor ve MİT ne yanıt veriyor
biliyor musunuz bu kişilerle ilgili? “IŞİD’le ilgileri, alakaları yoktur.” diye
bilgi veriyor. Ahmet Güneş bu davada beş ay içerisinde tahliye oluyor. Burada
“padişah bozuntusu” lafından grup başkan vekilimiz ceza alıyor ve vekilliği
düşürülüyor, biz bunları yaşıyoruz…
(Mikrofon
otomatik cihaz tarafından kapatıldı)
FİLİZ
KERESTECİOĞLU DEMİR (İstanbul) – Tamamlıyorum.
BAŞKAN
– Sözlerinizi tamamlayın Sayın Kerestecioğlu. 
FİLİZ
KERESTECİOĞLU DEMİR (İstanbul) – …düşünce ifade etmekten insanlar ceza
alıyorlar; bu silahlarla, bu görüntülerle bu katliamları yaratan insanlar
“Alakaları yoktur.” diyerek serbest bırakılıyorlar, ortada dolaşıyorlar, nerede
oldukları belli değil. 
Gerçekten
sormak istiyoruz: IŞİD’le bazı asker kişilerin ilişkileri çıkacak ortaya diye
mi bunlar tahliye edildiler? Gar katliamı davasında gereken ilerleme
sağlanamadı, bu kanıtlarla ne yapmayı düşünüyorlar? Bunu da iktidara sormak
istiyoruz. 
Teşekkür
ederim. 
BAŞKAN
– Teşekkürler Sayın Kerestecioğlu. 
Buyurun
Sayın Özel. 
28.- Manisa Milletvekili Özgür Özel’in,
Artvin Eti Bakır İşletmesinde çalışan 70 işçinin hâlen işine geri
döndürülmediğine ve bu konunun takipçisi olduklarına, Ege Linyitleri İşletmesinin
taşeron işçilerinin son yapılan hizmet alım şartnamesi nedeniyle mağduriyet
yaşadıklarına, taşerona kadro sözünün büyük bir fiyaskoyla sonuçlandığına ve
“Terzi Fikri” olarak bilinen eski Fatsa Belediye Başkanı Fikri Sönmez’in eşi
Nurten Sönmez’e Allah’tan rahmet dilediğine ilişkin açıklaması
ÖZGÜR
ÖZEL (Manisa) – Sayın Başkan, teşekkür ediyorum. 
Artvin
Eti Bakır İşletmesinde çalışan 290 işçi çalışma koşullarının iyileştirilmesini
talep ettikleri için işlerinden çıkarılmıştı. Sayın Genel Başkanımız Kemal
Kılıçdaroğlu tarafından bakır madeninde çalışan işçilerin durumu gündeme
getirilmiş, kendisinin konuyu gündemde tutması üzerine işçilerin işlerine iade
edilecekleri açıklanmış, bir kısmı da işine geri dönmüştü. Ancak, grubumuza ve
milletvekillerimize iletilen bilgilerden, Artvin Eti Bakır İşletmesinde çalışan
70 işçinin hâlen işine geri döndürülmediği anlaşılmaktadır. Bu konudaki
hassasiyetimizi ve fikri takibimizi tekrarlamak isteriz. 
Diğer
yandan, Ege Linyitleri İşletmesi, çalışan taşeron işçilerle ilgili bugüne kadar
yapılan sözleşme gereği işçilere asgari ücretin yüzde 50 üzerinde ücret
ödemekteydi ve bu ücret 2.400 liraya denk gelmekteydi.
(Mikrofon
otomatik cihaz tarafından kapatıldı)
BAŞKAN
– Devam edin Sayın Özel. 
ÖZGÜR
ÖZEL (Manisa) –. Son yapılan hizmet alım şartnamesinde yüzde 20 olarak
belirlenen bu artım yüzünden işçilerin maaşlarında yaklaşık 500’er liralık bir
düşüş olmaktadır ve maaşları 1.900 liraya düşmektedir. Bu durum, alacağı maaşa
göre borçlanmış olan ve zaten o maaşla bile kıt kanaat geçinen Ege Linyitleri
İşletmesinin taşeron işçilerini büyük bir mağduriyetle karşı karşıya bırakmış
durumdadır. Bu konuya dikkat çekiyor, bu haksız uygulamanın bir an önce
sonlandırılması gerektiğinin altını çiziyoruz. 
Adalet
ve Kalkınma Partisi iktidar olduğunda taşeron işçi sayısı 387 bin iken, bugün
750 bini kamuda olmak üzere, 2 milyonun üzerinde taşeron işçi var. 2015
seçimlerinden bu yana taşerona kadro sözünü yerine getirmemişken, Meclisin
gasbedilen yetkisini kullanan ve OHAL döneminde kanun hükmünde kararnameyle
düzenleme yapan Hükûmet bir formalite kadro düzenlemesi yapmıştı ve taşerona
kadro sözü âdeta büyük bir fiyaskoyla sonuçlandı.
Şimdi
de büyük bir umutla mülakata giren, sınava giren insanlara kadro verileceğine,
hâlihazırdaki işlerinden olmaktadırlar, işçilerin ekmekleri ellerinden
alınmaktadır. Zaten çalıştıkları yerlerde kadroya geçme hakkını
kullanabilmeleri için idarenin yapacağı sınavdan geçmelerinin yanı sıra bir de
güvenlik soruşturması şartı getirilmiştir. Bu soruşturmanın sonucu olarak
1980’li yıllarda işlenmiş ve 12 Eylül darbe hukukuna göre yargılanıp cezasını
çekmiş kişilere güvenlik soruşturması bozuk gelebilmektedir.
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın Sayın Özel.
ÖZGÜR
ÖZEL (Manisa) – Hukukun evrensel bir ilkesi olan suçun şahsiliği ilkesi ayaklar
altına alınmakta, kişinin eşinin, kocasının FETÖ’yle irtibattan dolayı kesilmiş
olan ilişkisi bahane edilerek “Güvenlik soruşturması bozuktur, bu kişiye kadro
verilmesin.” gibi yazılar verilmektedir. “Siz kadro vermeyin, müracaatlarını
mağduriyet komisyonuna yapsınlar, OHAL Komisyonuna yapsınlar. Kadro verirseniz
sizi de o örgütle irtibatlı sayarız.” diye yerel yöneticilere baskı
uygulanmaktadır. Bu OHAL dönemi, bu baskı dönemi artık kabak tadı vermiş,
küçücük çocukların babalarının ekmeğiyle oynama noktasına gelmiştir.
Son
olarak da “Terzi Fikri” olarak andığımız Fikri Sönmez’in eşi dün hayatını
kaybetti, Nurten Hanım’a Allah’tan rahmet diliyoruz.
Saygılar
sunuyorum.
BAŞKAN
– Teşekkürler Sayın Özel.
Sayın
Muş…
29.- İstanbul Milletvekili Mehmet Muş’un, 4
Nisan Alparslan Türkeş’in ölümünün 21’inci yıl dönümüne ve Akkuyu Nükleer
Enerji Santrali’nin hayırlı olmasını temenni ettiğine ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; ben de Milliyetçi
Hareket Partisinin kurucusu ve eski başbakan yardımcılarından merhum Alparslan
Türkeş’i vefatının 21’inci yıl dönümünde rahmetle andığımızı ifade etmek
isterim.
Sayın
milletvekilleri, dün Türkiye tarihî bir ana tanıklık etmiş ve Cumhurbaşkanımız
Recep Tayyip Erdoğan ile Rusya Devlet Başkanı Putin tarafından Türkiye’nin ilk
nükleer güç santralinin temeli atılmıştır. Bilindiği üzere, hâlihazırda dünyada
31 ülke kullandığı elektriğin önemli bir bölümünü faaliyette olan 450 nükleer
santralden elde etmektedir. Yine yapımda olan 55 adet nükleer enerji santraline
Türkiye de katılarak bu sayı 56’ya çıkmıştır. Akkuyu’da inşa edilecek bu
nükleer santral, gelişen, büyüyen ve güçlenen Türkiye’nin artan enerji
ihtiyacını büyük oranda karşılaması açısından fevkalade önemli bir adımdır.
Elektrik ihtiyacının yüzde 10’unu karşılayacak bu santral, Türkiye’nin enerji
arz güvenliğinde ciddi katkı sağlayacak ve enerji üretim kaynak çeşitliliğimizi
artıracaktır. Yine, bu santral teknoloji transferi vasıtasıyla Türkiye’nin
nükleer enerji alanında nitelikli insan kaynağına sahip olmasına da imkân
verecektir. Gelişmiş ülkelerin büyük bir çoğunluğu ve bazı komşu ülkelerimiz bu
santrallere sahipken Türkiye’nin bundan mahrum olmasını isteyenleri anlamakta
zorlandığımızı ifade etmek isterim. Türkiye’nin gelecekteki enerji ihtiyacını
göz önünde tutarak atılan bu tarihî adımla 2023 yılında yani cumhuriyetimizin
kuruluşunun 100’üncü yılında Türkiye nükleer enerjiye sahip ülkeler arasında
yerini alacaktır. Bu, bizler için bir övünç vesilesidir. 
Akkuyu
Nükleer Enerji Santrali’nin ülkemiz ve milletimiz için hayırlı uğurlu olmasını
temenni ediyoruz. 
BAŞKAN
– Teşekkürler Sayın Muş. 
Değerli
milletvekilleri, Başkanlığın Genel Kurula sunuşları vardır. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
MUSTAFA
ELİTAŞ (Kayseri) – Sayın Başkan, sanıyorum üç siyasi partinin grup önerisi var,
bu grup önerilerinin üçünü işleme alıyorsunuz, değil mi efendim?
BAŞKAN
– Sırayla değerlendireceğim, her birini ayrı ayrı okutup gerekli işlemi
yapacağım.
Buyurun.
VII.- ÖNERİLER
A) Siyasi Parti Grubu Önerileri
1.- HDP Grubunun, 4/4/2018 tarihinde Grup
Başkan Vekili Adana Milletvekili Meral Danış Beştaş ve Grup Başkan Vekili
İstanbul Milletvekili Filiz Kerestecioğlu Demir tarafından, Türkiye’de
gençlerin ve üniversite öğrencilerinin yaşadıkları sorunlar ve maruz kaldıkları
baskılar hakkında verilmiş olan Meclis araştırması önergesinin ön
görüşmelerinin, Genel Kurulun 4 Nisan 2018 Çarşamba günkü birleşiminde
yapılmasına ilişkin önerisi
4/4/2018
Türkiye Büyük Millet Meclisi Başkanlığına
Danışma
Kurulu 4/4/2018 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Filiz
Kerestecioğlu Demir
 İstanbul

 HDP
Grubu Başkan Vekili
Öneri:
4
Nisan 2018 tarihinde Adana Milletvekili Grup Başkan Vekili Meral Danış Beştaş
ve İstanbul Milletvekili Grup Başkanvekili Filiz Kerestecioğlu tarafından (7308
grup numaralı) Türkiye'de gençlerin ve üniversite öğrencilerinin yaşadıkları
sorunlar ve maruz kaldıkları baskılar hakkında Türkiye Büyük Millet Meclisine
verilmiş olan Meclis araştırması önergesinin diğer önergelerin önüne alınarak
görüşmelerinin 4/4/2018 Çarşamba günkü birleşiminde yapılması önerilmiştir.
BAŞKAN
– Önerinin gerekçesini açıklamak üzere, öneri sahibi Halkların Demokratik
Partisi Grubu adına İstanbul Milletvekili Filiz Kerestecioğlu konuşacaktır. 
Buyurun
Sayın Kerestecioğlu. (HDP sıralarından alkışlar) 
Süreniz
beş dakikadır.
HDP
GRUBU ADINA FİLİZ KERESTECİOĞLU DEMİR (İstanbul) – Teşekkürler Sayın Başkan.
Değerli
milletvekilleri, dünyada ve Türkiye'de demokrasi ve özgürlük talepleri
konusunda en güçlü mücadele alanları bizzat gençlik tarafından yaratılmıştır.
Gençlik bir ülkede değişimin de potansiyelini ve dinamiğini oluşturmaktadır.
Türkiye genç nüfusa sahip bir ülkedir ve TÜİK Mayıs 2017 verilerine göre 2016
yılı sonu itibarıyla 15-24 yaş grubundaki genç nüfus 12 milyon 989 bin 42
kişidir. Genç nüfus toplam nüfusun yüzde 16,3’ünü oluşturmaktadır. 
Şimdi,
AKP hükûmetlerinde olduğu gibi, aslında birçok zamanda Türkiye'de geçmişten
bugüne hükûmetlerin sağlıklı bir gençlik politikaları olmamıştır ve gençlik
aslında her zaman bir tehdit olarak görülmüştür. Baskılanması, terbiye edilmesi
gereken bir grup olarak görülen gençliğin özgürlük talepleri, fikirleri,
eylemleri iktidarları her zaman korkutmuştur. Bu 1970’li yıllarda, 1960’lı
yıllarda aynı şekilde tezahür etmiş; Deniz Gezmiş ve arkadaşları idam edilmiş,
daha sonrasında, benim gençlik dönemimde 1970’lerin sonlarında 1980 darbesine
doğru giden dönemde ve sonrasında yine gençlik hep tehdit olarak görülmüş, Gezi
gençliğine karşı aynı şeyler yaşatılmış, onlar da birer tehdit olarak görülmüş
ve baskı altına alınmak istenmiştir. 
Yine,
son dönemde özellikle üniversite rektörlükleri öğrencilerin öğrenim yaşamlarını
kolaylaştıracak adımlar atmaları gerekirken tam tersine öğrenim hayatlarını
bitirecek girişimlerde bulunmaktadırlar. Bunun son örneğini Çukurova
Üniversitesinde görmekteyiz. Rektörlük ile İl Emniyet Müdürlüğü tabir
yerindeyse öğrencilerin eğitim haklarını ellerinden alacak anlaşmalar
yapmıştır, keyfî fişlemelerle Rektörlüğe gönderilen dosyalara ilişkin
öğrencilere soruşturma açacak komisyonlar kurulmuş ve bazı öğrenciler ifade
vermeye çağrılmıştır. 
Boğaziçi
ve Çukurova Üniversitesinde yaşananlara benzer şekilde tüm üniversitelerde sol,
sosyalist, Kürt, muhalif kimliğe sahip öğrencilere yönelik sistematik olarak
baskılar uygulanmakta, temel hak ve özgürlüklerin kullanımı kriminalize
edilerek on binlerce öğrenci hakkında adli ve idari soruşturma yürütülmektedir.
Bugün, cezaevlerinde on binlerce tutuklu ve hükümlü öğrenci bulunduğu
belirtilmektedir. 
Gençler
sadece bu baskılarla karşılaşmıyorlar, aynı zamanda, işsizlik, ucuz ve
güvencesiz işlerde çalıştırılma, yoksulluk gibi çok önemli sorunlarla da karşı
karşıyalar yani gençlerin bir temel diğer sorunu da yoksulluktur. Türkiye'nin
gençleri tüm OECD ülkeleri gençlerinden daha yoksul çıkmaktadırlar. Gençlerin
yoksulluk oranı yüzde 28,5’tur, OECD ortalaması ise yüzde 13,3’tür. 
Gerçekten,
baktığımız zaman, Türkiye'nin en başarılı gençleri işkenceye maruz bırakılıyor.
Geçenlerde Boğaziçi Üniversitesi öğrencileri gözaltına alınırken bunu yaşadık,
polis diyor ki: “Kafanıza vurursak belki biraz zekânız azalır.” Bu öğrencilerin
zekâları azalmayacak arkadaşlar. Bunlar, özgürlükçü, bilimsel özerkliği
savunan, düşünce ve ifade özgürlüğünü savunan gençler ve onların zekâları
azalmayacak. Dün 9 öğrenciyi tutukladı maalesef iktidarın yargısı ve hatta
“Onları okutmayacağım.” diyen Erdoğan, mümkün olsa üniversite sınavlarını da
kaldırıp yerine Erdoğan mülakatı koyacak. Türkiye, öğrenci ve gazeteci
hapishanesi olmuş durumda. 
Şimdi,
siz hangi noktadan buraya geldiniz, bunu çok iyi hatırlamanız lazım. “Başörtülü
kızlarımızı okutmadılar, onları dışarıda okutmak zorunda kaldık.” noktasından
bugün geldiğiniz nokta “Komünistleri okutmayacağız.” noktasıdır. Evet, gençler
farklı düşünürler, insanlar farklı düşünürler ve özgürce düşüncelerini ifade
etme hakkına sahiptirler, aksi takdirde bu ülkede ne gençlik gelişir ne
ilerleme olur.
Teşekkür
ediyorum. (HDP sıralarından alkışlar)
BAŞKAN
– Teşekkürler Sayın Kerestecioğlu.
Öneri
üzerinde Milliyetçi Hareket Partisi Grubu adına Muğla Milletvekili Mehmet
Erdoğan konuşacaktır.
Buyurun
Sayın Erdoğan. (MHP sıralarından alkışlar) 
Süreniz
üç dakikadır. 
MHP
GRUBU ADINA MEHMET ERDOĞAN (Muğla) – Sayın Başkan, değerli milletvekilleri; HDP
grup önerisi üzerinde Milliyetçi Hareket Partisi Grubu adına söz almış
bulunmaktayım. Bu vesileyle yüce heyetinizi saygıyla selamlıyorum.
Sözlerimin
başında, 4 Nisan 1997 tarihinde Hakk’ın rahmetine kavuşan partimizin kurucusu,
Türk dünyasının Başbuğ’u Alparslan Türkeş Beyefendi’yi vefatının yıl dönümünde
saygıyla, minnetle ve özlemle anıyoruz. Aziz Türk milletinden aldığımız güç,
kutlu ülkülerimizden aldığımız inanç, şükürler olsun ki dün olduğu gibi bugün
de mevcuttur, ruhu şad, mekânı cennet olsun.
Sayın
Başkan, değerli milletvekilleri; üniversiteler eğitim yuvalarıdır.
Geleceğimizin teminatı olan Türk gençliğinin eğitim ve öğrenim hayatlarını en
sağlıklı ve verimli bir şekilde gerçekleştirmesini sağlamak da devletin temel
görevidir, üniversitelerin terör örgütünün sakat ve sakat olduğu kadar zehirli
eylemlerinin faaliyet alanı olması asla kabul edilemez. 
23
Kasım 1970’de Ankara Erkek Teknik Yüksek Öğretmen Okulunda eğitim görürken
ciğerlerine pompayla hava basılarak şehit edilen Dursun Önkuzu’yu unutmak
mümkün değildir. Ege Üniversitesinde tarih okurken tarih yazan, öğrenci
görünümlü PKK’lıların şehit ettiği Ülkü Ocakları Ege Üniversitesi Başkanımız
Fırat Çakıroğlu’nu unutmak mümkün değildir. Yine, daha birkaç yıl önce en tabii
hakları olan eğitim öğrenim haklarının gereği Cebeci Kampüsü’nde sınavlarına
giremeyen ve Fen Fakültesinde sınavlarına girmek zorunda kalan Türk
milliyetçisi öğrencilerimizi unutmamız mümkün değildir. 
Sayın
Başkan, değerli milletvekilleri; Fırat Kalkanı Harekâtı gibi, Afrin’de
gerçekleştirilen Zeytin Dalı Harekâtı gibi haklı sebeplerle kutlu hedefler için
sürdürülen terörle mücadele operasyonlarını gölgeleyecek, farklı gösterecek,
oradaki kahramanlarımızı rencide edecek hiçbir hareket meşru kabul edilemez.
Üniversitelerde öğrenci kılığına girmiş sözde öğrencilerin yaptıkları da kabul
edilemez. Dağdaki terörist ile şehirdeki terörist arasında hiçbir fark yoktur,
uygulanacak kanun da dağdaki teröristle aynıdır. O sebeple, Türk yargısının
müdahil olduğu bir olayı Türk yargısına bırakmakta fayda vardır. Devlet,
gereğini dün olduğu gibi bundan sonra da yapacaktır.
Sayın
Başkan, değerli milletvekilleri; bu vesileyle, yurt içinde ve yurt dışında Türk
milletinin bütünlüğüne ve canına kasteden teröristlerle amansız ve kutlu bir
mücadele veren güvenlik güçlerimize buradan selamlarımı, saygılarımı
iletiyorum, Allah yâr ve yardımcıları olsun. Türk milleti size minnettardır,
Milliyetçi Hareket Partisi ve Türk milleti de sonuna kadar sizlerle beraberdir.
Bu
vesileyle, yüce heyetinizi ve ekranları başında bizleri izleyen aziz Türk
milletini saygı ve muhabbetle selamlıyorum. (MHP sıralarından alkışlar) 
BAŞKAN
– Teşekkürler Sayın Erdoğan.
Söz
sırası, Cumhuriyet Halk Partisi Grubu adına İstanbul Milletvekili Onursal
Adıgüzel’e aittir. 
Buyurun
Sayın Adıgüzel. (CHP sıralarından alkışlar) 
Süreniz
üç dakikadır.
CHP
GRUBU ADINA ONURSAL ADIGÜZEL (İstanbul) – Halkların Demokratik Partisi grup
önerisi üzerine söz almış bulunmaktayım. Genel Kurulu saygıyla selamlıyorum. 
AKP’nin
OHAL güvencesiyle mağdur ettiği kesimlerin başında gençler geliyor. İktidar,
her fırsatta genç nüfusumuzla övünüyor fakat gençlere “Düşünmeyin,
araştırmayın, üretmeyin.” diyor. IŞİD’li teröristleri serbest bırakan AKP
iktidarının yargısı dün tarihin en utanç sayfalarına kazınacak bir karara imza
attı. Reislerinin talimatıyla sözde yargı mensupları 9 üniversite öğrencisini
tutukladılar. Bu Genel Kurul sıralarında oturan ve bizi ekranları başında
izleyen bütün vatandaşlarımız biliyor ki bu tutuklamaların hiçbir hukuki dayanağı
yoktur, tamamen siyasi kararlardır. Kendi diplomaları sorulduğunda dut yemiş
bülbüle dönenler Türkiye’nin göz bebeği, uluslararası alandaki gururumuz bir
üniversitenin öğrencilerine “Sizlerin eğitim haklarınızı elinizden alırız.”
diyerek açıkça tehditler savurmaktadır ve suç işlemektedir. Buradan, Türkiye
Cumhuriyeti’ni babasının çiftliği gibi görmeye çalışanlara, bu kibre
kapılanlara seslenmek istiyorum: Eğitim hakkı kimsenin tekelinde değildir. Bir
öğrencinin eğitimi Türkiye Cumhuriyeti Anayasası’yla garanti altına alınmış
temel bir haktır.
Değerli
milletvekilleri, tabii ki lokum dağıtmak suç olmadığı gibi buna karşı
düşüncelerini söylemek de suç değildir fakat eğer üniversitelerimizde özgür
düşünceye, hayal kurmaya, hayallerimizi ifade etmeye yer yoksa ne yazık ki o
ülkede bilime de, fenne de yer yok demektir. Kaldı ki Boğaziçi Üniversitesi
köklü tarihiyle ve geleneğiyle bütün fikirlere, sağcısına solcusuna özgürce
kendini ifade etme hakkı vermiştir. Nasıl 28 Şubat sürecinde başörtülü
öğrencilerine sahip çıktıysa bugün de AKP diktasına boyun eğmeyecektir. Tarih,
28 Şubatçıları, 12 Eylülcüleri nasıl utançla yazıyorsa bugün de öğrencilerin
eğitim hakkını ellerinden almaya çalışanları utançla yazacaktır. Nasıl 12
Eylülcüler, 12 Eylül diktası bin yıl hüküm süremediyse sizin iktidarınız da
2019 yılında son bulacak ve siz de tarihin utanç sayfasında yerinizi
alacaksınız.
Sayın
Başkan, bir dakika daha istiyorum sizden. 
BAŞKAN
– Buyurun Sayın Adıgüzel, sözlerinizi tamamlayın. 
ONURSAL
ADIGÜZEL (Devamla) – Değerli milletvekilleri, buradan AKP sıralarına bir
çağrıda bulunmak istiyorum, bir hatırlatmada bulunmak istiyorum: Lütfen Genel
Başkanlarını uyarsınlar. AKP Genel Başkanı meydanda gençleri hedef gösterirken
sanki komünist olmak suçmuş gibi “Bunlar komünist.” dedi ve çıktı
Boğaziçi’ndeki bütün öğrencileri hedef gösterdi. Sayın Genel Başkana belki
hatırlatmak isterseniz, malum, derler ki: “Hafızayıbeşer nisyan ile maluldür.”
Kendisi bundan on yıl önce meydanlarda şiirler okuyordu ve itibarını iade
etmekle övünüyordu bir şairimizin, Nazım Hikmet’in ve Nazım Hikmet diyordu ki:
“Nasıl öfkelenmem düşündükçe memleketimi / Çırpınıyor ayakları altında bir avuç
hergelenin.” 
Teşekkür
ediyorum. (CHP sıralarından alkışlar) 
BAŞKAN
– Teşekkürler. 
MEHMET
MUŞ (İstanbul) – Sayın Başkan, 60’a göre bir söz talebim var. 
BAŞKAN
– Buyurun, yerinizden söz veriyorum. 
IV.- AÇIKLAMALAR (Devam)
30.- İstanbul Milletvekili Mehmet Muş’in,
İstanbul Milletvekili Onursal Adıgüzel’in HDP grup önerisi üzerinde CHP Grubu
adına yaptığı konuşmasındaki bazı ifadelerine ilişkin açıklaması
MEHMET
MUŞ (İstanbul) – Sayın Başkan, şunu ifade etmek durumundayız: Burada “İktidarın
yargısı DEAŞ’lı teröristleri serbest bıraktı.” gibi bir ifadeyi kabul etmemiz
söz konusu olamaz. İktidarın yargısı olmaz, yargı ayrı bir erktir. 
İkincisi,
Türkiye’de onlarca, yüzlerce tutuklu DEAŞ teröristi bulunurken; onlarcası,
yüzlercesi sınır dışı edilmişken; Fırat Kalkanı Harekâtı’yla birlikte
binlercesi etkisiz hâle getirilmişken; DEAŞ terör örgütüne en büyük darbeyi Türkiye
Cumhuriyeti devleti, milleti ve Hükûmeti indirmişken kalkıp da buradan
iktidarımızı suçlamaya kalkışmak, en hafif tabiriyle söylüyorum, büyük bir
şuursuzluk örneğidir. 
Üçüncüsü,
2019’la alakalı, Genel Başkanınız aday mı değil mi; çıkın, bunu bir açıklayın.
Adaysa adaylığını açıklasın. Belki siz aday olursunuz ama şu adayınızı bir
açıklayın da 2019’da nasıl iktidara geleceğinizi bir görelim. 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Muş. 
MEHMET
MUŞ (İstanbul) – Daha adayınızı açıklayamıyorsunuz, “2019’da sizi yıkacağız,
yeneceğiz…” Hodri meydan, çıkarın adayınızı, bir görelim. Daha er meydanına
çıkamıyorsunuz. Genel Başkanınıza “Aday mısınız?” diye soruluyor. “Kazanacak
birini göstereceğiz.” diyor. Kendisinin bile kazanamayacağını kabul etmiş bir
Genel Başkanınız var ama siz iktidara geleceğinizi ifade ediyorsunuz. Önce
adayınızı ortaya koyun, açıklayın. Genel Başkanınız çıksın, adaylığını bir
açıklasın, ondan sonra iddia sahibi olun. 
Teşekkür
ederim. 
ÖZGÜR
ÖZEL (Manisa) – Sayın Başkan…
BAŞKAN
– Buyurun Sayın Özel. 
ÖZGÜR
ÖZEL (Manisa) – Sayın Muş doğrudan Sayın Onursal Adıgüzel’in konuşmasını
alıntılayıp “Bu, en hafif deyimle şuursuzluktur.” diyerek bir hakarette
bulunmuştur. Cevap hakkını şahsı adına talep ediyoruz efendim. 
BAŞKAN
– Buyurun Sayın Adıgüzel. (CHP sıralarından alkışlar) 
VI.- SATAŞMALARA İLİŞKİN KONUŞMALAR (Devam)
2.- İstanbul Milletvekili Onursal
Adıgüzel’in, İstanbul Milletvekili Mehmet Muş’un yaptığı açıklaması sırasında
şahsına sataşması nedeniyle konuşması
ONURSAL
ADIGÜZEL (İstanbul) – Sayın Başkan, öncelikle şunu anlatmak istiyorum sizlere;
2009’lu yıllarda ben de Boğaziçi Üniversitesinde öğrenciydim ve şunu yaşıyorduk
biz; AKP daha böyle palazlanmamıştı, böyle ötekileştirme politikalarına
başlamamıştı, biz şunu yaşıyorduk: Eğer bir öğrenci karşıt düşünceyi ifade
ediyorsa karşılıklı konuşuyordu ve sonunda, “Burası Boğaziçi Üniversitesi,
herkes düşündüğünü özgürce ifade edebilir.” deniyordu kendisine. Öyle
rektörleri, seçime girmeye bile cesaret edememiş rektörleri atayarak... Hani
diyorsunuz ya “Er meydanı.” sizin atadığınız rektör, er meydanına çıkamamış
daha. (CHP sıralarından alkışlar) Yüzde 86 oy almış rektörü atamayıp kendi
tetikçilerinizi atayarak bir kere başlıyorsunuz çalışmaya. Bu özgürlük ortamını
yok ederek, ötekileştirerek başarılı olacağınızı zannediyorsunuz ama dönün
Türkiye’ye bir bakın, gençler işsiz, kadınlar şiddete maruz bırakılmış,
katiller sizin döneminizde olduğu kadar hiç bu kadar fütursuzca konuşamamıştı
ve konuşuyorlar. Diyorsunuz ki: “Er meydanına çıkmışız.” Er meydanına
çıkmışsınız, Cumhuriyet Halk Partisi yıllardır bu meydanda. Bizim aday derdimiz
de yok, böyle ucuz polemik derdimiz de yok.
MEHMET
MUŞ (İstanbul) – Aday mı değil mi Genel Başkanınız, onu söyle? Aday mı, değil
mi?
ONURSAL
ADIGÜZEL (Devamla) - Bizim önceki meselemiz Türkiye'nin temel sorunları. Eğitim
sistemi çökmüş, sağlık sistemi sorunlarla baş başa boğuşuyor, dış politikada
sorunlar var, tutturmuşsunuz başkanlık, başkanlık... Eğer bu ülkede gençler ölüyorsa,
akademide kimse kendini özgürce ifade edemiyorsa, sizin yanlış politikalarınız
yüzünden her gün şehitler geliyorsa yere batsın sizin başkanlığınız, yere
batsın sizin adayınız. 
Teşekkür
ediyorum. (CHP sıralarından alkışlar) 
BAŞKAN
– Teşekkürler Sayın Adıgüzel. 
FİLİZ
KERESTECİOĞLU DEMİR (İstanbul) – Sayın Başkan...
BAŞKAN
– Sayın Kerestecioğlu...
MEHMET
MUŞ (İstanbul) – Sayın Başkan...
BAŞKAN
– Söz vereceğim.
MEHMET
MUŞ (İstanbul) – Sayın Başkan, haddini, hududunu aşmasın, böyle bir şey olamaz,
böyle bir şey olamaz! 
BAŞKAN
– Söz vereceğim, size söz vereceğim Sayın Muş. 
ÖZGÜR
ÖZEL (Manisa) – Kabadayılık yapma, söz iste, cevap ver. 
BAŞKAN
– Söz vereceğim size, şimdi söz vereceğim size. 
MEHMET
MUŞ (İstanbul) – Sayın Başkan...
BÜLENT
YENER BEKTAŞOĞLU (Giresun) – Hakikaten yere batsın!
MEHMET
METİNER İstanbul) – “Yere batsın adayınız.” ne demek ya!
MEHMET
MUŞ (İstanbul) – Böyle bir şey olmaz ya!
BAŞKAN
- Buyurun Sayın Kerestecioğlu. 
IV.- AÇIKLAMALAR (Devam)
31.- İstanbul Milletvekili Filiz Kerestecioğlu
Demir’in, cinsiyetçi bir dille konuşmaya itiraz ettiklerine ilişkin açıklaması
FİLİZ
KERESTECİOĞLU DEMİR (İstanbul) – Şimdi, bu tarz ve üslubu görüyoruz hakikaten.
Ben şunun için söz aldım: Burası er meydanı falan değil, burada kadınlar var.
Önce bir ona bakın, ayağınızı ona göre denk alın. “Er meydanı” diyerek burada
konuşma hakkına sahip değilsiniz. Burada kadın milletvekilleri var, kadın
çalışanlar var. O lafları size kadın hareketi yutturur, onu söyleyeyim. Zaten
yıllardır verdiğimiz mücadele bunun içindir, bu cinsiyetçi dili değiştirmek
içindir aynı zamanda. Bu Mecliste bu lafları biz çok gördük, milletvekili
olmadan da çok gördük, olduğumuz zaman da görüyoruz. Bunu gördüğümüz her yerde
de buna itiraz edeceğiz ve müdahale edeceğiz. 
Bunun
için söz almıştım. (HDP sıralarından alkışlar)
BAŞKAN
– Teşekkürler Sayın Kerestecioğlu. 
MEHMET
NACİ BOSTANCI (Amasya) – Sayın Başkan…
BAŞKAN
– Buyurun Sayın Bostancı.
MEHMET
NACİ BOSTANCI (Amasya) – Sayın Başkanım, biraz önce Onursal Bey kürsüden
yaptığı konuşmada “Yere batsın sizin adayınız, yere batsın sizin
başkanlığınız.” diyerek 16 Nisanda halkın kahir ekseriyetinin onayladığı bir
sisteme, arkasında halkın olduğu bir referandum kararına karşı, şüphesiz hiç
uygun olmayan bir dille bir konuşma yapmıştır. Bizim adayımız da belli olduğuna
göre, ona ilişkin yine uygun olmayan, sataşma esaslı bir dille konuşma
yapmıştır. Bu çerçevede…
BAŞKAN
– Buyurun Sayın Bostancı. (AK PARTİ sıralarından alkışlar) 
Sadece
şu açıklamayı yapmama izin verin lütfen konuşmaya başlamadan: Ben bütün
milletvekillerinden gerçekten sınırsız tartışma imkânını iyi bir üslupla ve
demokratik bir tarzda yürütmelerini bekliyorum, bu konuda herkesten hassasiyet
ve dikkat istiyorum. Bunu da Genel Kurulun bilgilerine sunayım. 
VI.- SATAŞMALARA İLİŞKİN KONUŞMALAR (Devam)
3.- Amasya Milletvekili Mehmet Naci
Bostancı’nın, İstanbul Milletvekili Onursal Adıgüzel’in sataşma nedeniyle
yaptığı konuşması sırasında Adalet ve Kalkınma Partisine sataşması nedeniyle
konuşması
MEHMET
NACİ BOSTANCI (Amasya) – Sayın Başkan, değerli arkadaşlar; fikir özgürlüğü
konusunda bir problem yok. İnsanlar fikir özgürlüğü esası çerçevesinde elbette
görüşlerini, kanaatlerini açıklarlar, açıklamalıdırlar. Burada tartışma konusu
olan fikir özgürlüğü değil, arkasında tahakkümcü, totaliter, bir terör örgütünü
yedeklemiş bir anlayışın üniversitedeki meydan okuyucu tavrıdır ki bunu 12
Eylülden önce bu sıralarda, üniversitelerde yaşamış olanlar bilirler; bu, fikir
özgürlüğüyle alakalı değil, bunu fikir özgürlüğü kılıfı, ambalajı içerisinde
sunmak kabul edilir değildir. 
İkincisi:
Şimdi, Onursal Bey biraz önce buradan konuştu. Kendisi de Boğaziçi
Üniversitesinden mezun ve oradaki engin özgür düşünce ve fikir özgürlüğü
çerçevesinde yetişmiş bir arkadaşımız olduğuna hükmetmek isterdim doğrusu ama
konuşmasını burada tamamlarken Boğaziçinde acaba “fikir özgürlüğü”
denildiğinde, bu tür hakaretamiz ifadeleri kullanan ve bunu fikir özgürlüğü
ambalajı içinde sunan gençler mi yetiştiriliyor diye kara kara düşünüyorum.
Çünkü “Yere batsın başkanlık.” dediğiniz Onursal Bey, sizin de saygı duymanız
gereken halkın kararıdır. (AK PARTİ sıralarından alkışlar) Geçtik siyasi
tartışmaları, halka saygınız var, değil mi? Fikir özgürlüğü halka hakaret etme
hakkını verir mi? Vermez. 
2019’un
Cumhurbaşkanı adayı belli. Siz öyle dediğinizde, yine halkın karar vereceği bir
insana ilişkin kullandığınız dil bir eleştiri dili mi oluyor?
ERTUĞRUL
KÜRKCÜ (İzmir) – E, öbür rakibine karşı söylenen sözler ne olacak?
MEHMET
NACİ BOSTANCI (Devamla) – En hafifinden çok ayıp, söylediğiniz sözlerle, fikir
özgürlüğüyle tamamen dramatik çelişki içinde bir tarzınız oldu burada. Bunu
kınıyorum. 
Teşekkürler.
(AK PARTİ sıralarından alkışlar)
ERTUĞRUL
KÜRKCÜ (İzmir) – Naci Bey, bizim adaylara söylenen lafları ne yapacağız?
BAŞKAN
– Teşekkürler Sayın Bostancı. 
ÖZGÜR
ÖZEL (Manisa) – Sayın Başkan…
BAŞKAN
– Buyurun Sayın Özel.
IV.- AÇIKLAMALAR (Devam)
32.- Manisa Milletvekili Özgür Özel’in,
Amasya Milletvekili Mehmet Naci Bostancı’nın sataşma nedeniyle yaptığı
konuşmasındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkan, gerçi biraz önce de grup adına bir şey
söyleyecektim ama tartışma bir başka yere geldi. 
Önce
şunu söyleyelim: Burası Parlamento, bu kürsü özgür bir kürsü. “Yere batsın.”
ifadesinin ne manaya geldiğini hepimiz biliyoruz, sert bir dille eleştiridir.
Siz bunu bir başka yere getirmeye çalışmayın. 
Hatibimizin
eleştiri sınırları, Adalet ve Kalkınma Partisi Genel Başkanının siyasete
kattığı ve sürdürdüğü üslup sınırlarının içinde ve aşırılık olarak çok gerisindedir.
O yüzden, her gün çıkıp hem de devletin imkânlarıyla, uçağıyla, aracıyla
ulaşılıp yapılan AKP il, ilçe kongrelerinden başta Ana Muhalefet Partisi Lideri
olmak üzere, siyasetin tüm bileşenlerine en ağır hakaretleri, ithamları
söyleyen kişinin, siyasetin içinde çokça konuşulmuş, tekrarlanmış ve sert bir
eleştiri ve ret manasındaki bu eleştiriye muhatap olması kadar doğal bir şey
yoktur.
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın Sayın Özel.
ÖZGÜR
ÖZEL (Manisa) – Karşı karşıya kaldığımız durum, aslında her gün bir turnusol
kâğıdı batırdığımız demokrasimizde AKP’nin fikir açıklama özgürlüğüne karşı
nasıl tahammülsüz bir noktaya geldiğini göstermektedir. Gücü eline geçirmiş,
ettiği tarafsızlık yeminine rağmen bunu her gün ihlal eden, bütün siyasi
muhataplarına Anayasa’dan aldığı ve bugünkü durumla çelişen bir sorumsuzluk
ilkesiyle her türlü hakareti yapıp kovuşturulamayacağı durumundan dolayı
–sadece vatana ihanet suçu dışındaki- bu anayasal güvenceyi istismar eden bir
kişinin partisinin grup başkan vekillerinin bir eleştiriye bu kadar tahammülsüz
olmaları kabul edilebilir değildir.
Saygılar
sunuyorum. (CHP sıralarından alkışlar)
BAŞKAN
– Teşekkürler Sayın Özel.
Sayın
Bostancı, sizin de söz talebinizi gördüm ama daha önce Sayın Kerestecioğlu
sisteme girmişti.
Buyurun
Sayın Kerestecioğlu.
33.- İstanbul Milletvekili Filiz
Kerestecioğlu Demir’in, burada söz hakkı olmayan gençlerle ilgili kullanılan
ifadelere ilişkin açıklaması
FİLİZ
KERESTECİOĞLU DEMİR (İstanbul) – Sayın Başkan, ben, özellikle, aslında, şu anda
burada söz hakkı olmayan gençlerle ilgili kullanılan ifadeler nedeniyle söz
aldım. 
Burada
hepimiz çoğunlukla 40’lı, 50’li yaşları geride bırakmış insanlarız -belki daha
gençleri de vardır- ve aramızda hapis yatmış olanlar da var yani gençlik
zamanlarında gerçekten sadece düşüncelerini ifade ettiği için, belli bir tutum
içerisinde olduğu için hapis yatmış insanlar da var. Türkiye böyle bir ülke
aynı zamanda. Az önce kürsüden de ifade ettim, sizler “Başörtülü bacımızı okutmadılar.”
noktasından “Komünistleri okutmayacağız.” noktasına geldiniz. Bugün artık bu
olgunluğun gösterilmesi lazım. Bu insanlar genç ve kendilerini ifade ediyorlar.
Bir
de AK PARTİ’nin bir karar vermesi lazım. “Yargı süreci devam ediyor.” diyorlar
bir şeye itiraz ettiğimiz zaman, sonra da yargı süreci devam ederken “Onlar
aslında, kendini, sırtını örgüte dayamış birtakım örgüt üyeleri.” diyorlar. 
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın Sayın Kerestecioğlu.
FİLİZ
KERESTECİOĞLU DEMİR (İstanbul) - Böyle bir ifadeyi bu yaşa gelmiş, bu olgunluğa
sahip olması gereken, burada milletvekili olan insanlar kullanamazlar.
Gençlerin hayatı karartılıyor. Ne diyor birisi, lokum dağıtıyor ve destek
veriyor Afrin savaşına; diğerleri de kalkıyor “İşte Afrin’de savaşın, katliamın
lokumu olmaz.” diyor. Bunların ikisi de söz. Siyaset okuluna davet ediyorlar
bizi, gidiyoruz orada konuşuyoruz ve çok ağır eleştiriler yapıyorlar. Farklı
görüşlerden öğrenciler var karşımızda; gidenleriniz olmuştur Boğaziçi
Üniversitesinde Siyaset Okulunun toplantılarına, sizi konuşmacı olarak
çağırıyor ve çok ağır eleştiriyorlar. Ne yapacağız biz? Burada yapamadığımız
şeyi orada öğrencileri tutuklayarak mı yapacağız? Bu hak değil, bu üslup değil,
gerçekten ben gençlere biraz saygı ve özgürlük diyorum. (HDP sıralarından
alkışlar)
BAŞKAN
– Teşekkürler.
ONURSAL
ADIGÜZEL (İstanbul) – Sayın Başkan… 
BAŞKAN
- Sayın Adıgüzel, size de söz vereceğim.
Buyurun
Sayın Bostancı…
34.- Amasya Milletvekili Mehmet Naci
Bostancı’nın, Manisa Milletvekili Özgür Özel’in yaptığı açıklamasındaki bazı
ifadelerine ilişkin açıklaması
MEHMET
NACİ BOSTANCI (Amasya) – Sayın Başkan, teşekkür ederim. 
Burada
hakaretle sert eleştiri arasında elbette bir çizgi geçiyor ve bu çizgiyi tayin
eden unsur eleştirinin bir akla, bir mantığa, bir diskura dayanmasıdır. Siz
muhataplarınızı sert bir dille ikna etmeye çalışırsınız ama “Yere batsın.”
ifadesinin bir aklı, mantığı yok; bu bir beddua, bu bir ilenme. Bu, arkasında
bir akıl ve mantık olan referanduma ve cumhurbaşkanı adayına ilişkin herhangi
bir şey söylemiyor, hakaret ediyor. Şimdi biz şık bir ambalaj içerisinde
hakaret sözlerine “Bunlar ağır eleştiridir.” dersek o zaman bu kürsüde
söylenecek sözlerin dozajı çok artar ve biz Mecliste murat edilen müzakereyi
yapamaz hâle geliriz. 
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın Sayın Bostancı.
MEHMET
NACİ BOSTANCI (Amasya) – Buna ben dikkat edeceğim, elbette başka partiler de
dikkat edecekler. Benim şimdi çıkıp burada “hain” lafı üzerinden bir eleştiri
söylemem ağır eleştiri mi sayılacak, öyle mi denilecek? 
ERTUĞRUL
KÜRKCÜ (İzmir) – Her gün yapıyor Cumhurbaşkanınız.
MEHMET
NACİ BOSTANCI (Amasya) – Elbette böyle bir şey söylendiğinde insanlar bunu bir
hakaret olarak algılayacaklardır. Birtakım sözlere, beyanlara ilişkin memleket
yumuşasın, uçlara kaymasın, çatışma olmasın şeklinde bir yaklaşımınız varsa siz
de ateşe benzin dökmeyeceksiniz, dilinize dikkatli bir şekilde ayar
vereceksiniz, başkalarına da hakaret etmeyeceksiniz. Kendi içinizden de hakaret
edenler olursa onları savunmak için efendim “Bu ağır eleştiridir.” şeklinde bir
hususun arkasına saklanmayacaksınız.
Teşekkürler.
BAŞKAN
– Teşekkürler Sayın Bostancı.
Sayın
Adıgüzel adına siz mi konuşacaksınız Sayın Özel?
ÖZGÜR
ÖZEL (Manisa) – Yok, yok, şahsi konuşma hakkını Adıgüzel kullanacak.
BAŞKAN
– Mikrofonu açalım, oradan bir anlatın derdinizi.
Buyurun
Sayın Adıgüzel.
35.- İstanbul Milletvekili Onursal
Adıgüzel’in, Amasya Milletvekili Mehmet Naci Bostancı’nın sataşma nedeniyle
yaptığı konuşmasındaki bazı ifadelerine ilişkin açıklaması
ONURSAL
ADIGÜZEL (İstanbul) – Tabii, Sayın Bostancı şahsıma da yönelik birkaç
eleştiride bulundu, ne kadar naif olduğumu o konuda kendisi çok iyi bilir diye
düşünüyorum ama bütünlüklü bir konuşmanın sadece bir noktasına değinmek,
özellikle ilk konuşmaya hiç dokunmadan sonra da durumu aday arenasına çeken,
mindere aday adını getiren... Ben adaydan bahsetmedim. Ben sadece “28
Şubatçılar tarihteki utanç sayfalarında yerini alacaktır, 12 Eylül darbecileri
utanç sayfalarında yerini almıştır, öğrencilerin eğitim haklarını alanlar da
utanç sayfalarında yerini alacaktır.” dedim ve bunun olacağı tarih de 2019’dur.
Sonradan Sayın Grup Başkan Vekili cevap verirken işte “aday” “er meydanı” diye
böyle olayı başka bir boyuta çekti. 
Meseleye
şöyle bakmak gerekiyor: İşte gençlerin ve özellikle de Türkiye’de 30 yaşın
altında olan 19 milyon gencin, 18-30 yaş arası 19 milyon gencin çok önemli
sorunları var.
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Adıgüzel.
ONURSAL
ADIGÜZEL (İstanbul) – Bunların hepsi de seçmenler aynı zamanda ve bunların
şöyle dertleri var: Evden çıkacak para bulamıyorlar, sigortasız çalışıyorlar,
sağlık sorunlarıyla karşı karşıyalar. Bence genel başkanlarına yaranmaya
çalışmak yerine bu gençlerin sorunlarını nasıl çözeceklerini düşünsünler. O
zaman daha bütünlüklü tartışmalar yapmış oluruz yoksa bunlar çok kolay
konuşulacak, işte “Aday kim?” “Ben seni yenerim, sen beni yenersin...”
Türkiye’nin çok daha önemli sorunları var, gençler de bunun farkında. 
Teşekkür
ediyorum.
BAŞKAN
– Teşekkürler Sayın Adıgüzel. 
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Sayın Özel’in söz talebi var, sonra size söz vereceğim Sayın Kerestecioğlu. 
Buyurun.

36.- Manisa Milletvekili Özgür Özel’in,
Amasya Milletvekili Mehmet Naci Bostancı’nın yaptığı açıklamasındaki bazı
ifadelerine ilişkin açıklaması
ÖZGÜR
ÖZEL (Manisa) – Sayın Başkan, Naci Bostancı’yı, Sayın Grup Başkan Vekilini
dinleyince sanki hâkim olan dil eleştiriyle ağır eleştiri arasında gidiyor,
diyor ki: ”Mesela, şunu desem, ‘hain’ desem hakaret olur.” Onu söylüyoruz.
Genel Başkanınız her gün “hain” diyor; sırf onu demiyor, “Nasılsa cezaya tabi
değil, benim hareket alanım çok geniş.” diye “alçak” diyor, “pespaye” diyor,
“cibilliyetsiz” diyor, “şuursuz” diyor, “tıynetsiz” diyor, “zürriyetsiz” diyor,
“Ulan adiler!” diyor, “terörist” diyor, “terör seviciler” diyor, “Sizi gidi
hainler!” diyor. Bu lafları söyleyen Cumhurbaşkanının, Genel Başkanın Grup Başkan
Vekili çıkmış “Efendim, eleştiriyle arasında kıl gibi çizgi var.” Öyle de Genel
Başkanın çizginin fersah fersah ötesinde yahu. Ona bir bak, ondan sonra konuş.
Hani bunu söylediğinize inanamıyorum, gerçeklikle bu kadar mı bağınız koptu? 
Teşekkür
ediyorum. 
BAŞKAN
– Teşekkürler. 
MEHMET
NACİ BOSTANCI (Amasya) – Sayın Başkan…
BAŞKAN
– Buyurun. 
MEHMET
NACİ BOSTANCI (Amasya) – Özgür Bey’in kulakları Sayın Genel Başkanlarını
duymuyor galiba, orada kulaklarını açmasını tavsiye ediyorum. 
BAŞKAN
– Teşekkürler. 
ÖZGÜR
ÖZEL (Manisa) – Sayın Başkan, bu, benim söylediğim sözlerin Genel Başkanlarınca
sarf edildiğini doğrulayan bir ifadedir, teşekkür ediyorum kendisine.
MEHMET
NACİ BOSTANCI (Amasya) – Ben de çıkar bir repertuvar sayarım Sayın
Kılıçdaroğlu’nun neler söylediğini.
BAŞKAN
– Sayın Kerestecioğlu. 
FİLİZ
KERESTECİOĞLU DEMİR (İstanbul) – Bu er meydanına karar yeter sayısı istiyoruz
Sayın Başkan. 
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 4/4/2018 tarihinde Grup
Başkan Vekili Adana Milletvekili Meral Danış Beştaş ve Grup Başkan Vekili
İstanbul Milletvekili Filiz Kerestecioğlu Demir tarafından, Türkiye’de
gençlerin ve üniversite öğrencilerinin yaşadıkları sorunlar ve maruz kaldıkları
baskılar hakkında verilmiş olan Meclis araştırması önergesinin ön
görüşmelerinin, Genel Kurulun 4 Nisan 2018 Çarşamba günkü birleşiminde
yapılmasına ilişkin önerisi (Devam)
BAŞKAN
– Halkların Demokratik Partisi Grubunun önerisini oylarınıza sunacağım ve karar
yeter sayısı arayacağım. 
Kabul
edenler… Kabul etmeyenler… Karar yeter sayısı yoktur. 
Birleşime
on dakika ara veriyorum. 
Kapanma Saati: 16.22
DÖRDÜNCÜ OTURUM
Açılma Saati: 16.37
BAŞKAN: Başkan Vekili Mithat SANCAR
KÂTİP ÜYELER: Nurhayat ALTACA KAYIŞOĞLU (Bursa), Mücahit DURMUŞOĞLU (Osmaniye)
----- 0 -----
BAŞKAN – Türkiye
Büyük Millet Meclisinin 81’inci Birleşiminin Dördüncü Oturumunu açıyorum.
Halkların
Demokratik Partisi grup önerisinin oylamasında karar yeter sayısı
bulunamamıştı. 
Şimdi
öneriyi tekrar oylarınıza sunacağım ve karar yeter sayısı arayacağım.
Kabul
edenler... Etmeyenler...
Elektronik
cihazla oylama yaptıracağım. 
Oylama
için iki dakika süre veriyorum.
Oylamayı
başlatıyorum. 
(Elektronik
cihazla oylamaya başlandı)
VIII.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, Genel Kurulu ziyaret eden
Trabzon’dan gelen heyete “Hoş geldiniz.” denilmesi
BAŞKAN
– Genel Kurulumuzu ziyaret etmek üzere izleyici sıralarında Trabzon’dan bir
heyet bulunmaktadır; kendilerine “Hoş geldiniz.” diyoruz, selam ve sevgilerimizi
iletiyoruz. (Alkışlar)
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 4/4/2018 tarihinde Grup
Başkan Vekili Adana Milletvekili Meral Danış Beştaş ve Grup Başkan Vekili
İstanbul Milletvekili Filiz Kerestecioğlu Demir tarafından, Türkiye’de
gençlerin ve üniversite öğrencilerinin yaşadıkları sorunlar ve maruz kaldıkları
baskılar hakkında verilmiş olan Meclis araştırması önergesinin ön
görüşmelerinin, Genel Kurulun 4 Nisan 2018 Çarşamba günkü birleşiminde
yapılmasına ilişkin önerisi (Devam)
(Elektronik
cihazla oylamaya devam edildi)
BAŞKAN
– Karar yeter sayısı yoktur.
Birleşime
beş dakika ara veriyorum.
Kapanma Saati: 16.41
BEŞİNCİ OTURUM
Açılma Saati: 16.46
BAŞKAN: Başkan Vekili Mithat SANCAR
KÂTİP ÜYELER: Nurhayat ALTACA KAYIŞOĞLU (Bursa), Mücahit DURMUŞOĞLU
(Osmaniye)
----- 0 -----
BAŞKAN – Türkiye
Büyük Millet Meclisinin 81’inci Birleşiminin Beşinci Oturumunu açıyorum.
Halkların
Demokratik Partisi grup önerisinin ikinci oylamasında da karar yeter sayısı
bulunamamıştı. 
Şimdi öneriyi
tekrar oylarınıza sunacağım ve karar yeter sayısı arayacağım.
Oylamayı
elektronik cihazla yaptıracağım. 
Oylama için iki
dakika süre veriyorum ve oylamayı başlatıyorum. 
(Elektronik
cihazla oylama yapıldı)
BAŞKAN
– Karar yeter sayısı vardır, öneri kabul edilmemiştir.
Değerli
milletvekilleri, Cumhuriyet Halk Partisi Grubunun İç Tüzük’ün 19’uncu maddesine
göre verilmiş bir önerisi vardır, okutup işleme alacağım ve oylarınıza
sunacağım.
2.- CHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, devlet ve vakıf üniversitelerinde görev yapan
akademik ve idari personelin unvan yükselmelerinde uygulanan kriterlerin
araştırılarak alınması gereken önlemlerin belirlenmesi amacıyla verilmiş olan
(10/2157) esas numaralı Meclis Araştırması Önergesi’nin, ön görüşmelerinin,
Genel Kurulun 4 Nisan 2018 Çarşamba günkü birleşiminde yapılmasına ilişkin
önerisi
4/4/2018
Türkiye Büyük Millet Meclisi Başkanlığına
Danışma
Kurulu 4/4/2018 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Özgür
Özel
 Manisa
 Grup
Başkan Vekili
Öneri:
Türkiye
Büyük Millet Meclisi gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan, devlet ve vakıf
üniversitelerinde görev yapan akademik ve idari personelin unvan
yükselmelerinde uygulanan kriterlerin araştırılarak alınması gereken önlemlerin
belirlenmesi amacıyla verilen (10/2157) esas numaralı Meclis Araştırması
Önergesi’nin görüşmesinin Genel Kurulun 4/4/2018 Çarşamba günlü (bugün)
birleşiminde yapılması önerilmiştir. 
BAŞKAN
– Önerinin gerekçesini açıklamak üzere, öneri sahibi Cumhuriyet Halk Partisi
Grubu adına İzmir Milletvekili Mustafa Ali Balbay konuşacaktır. 
Buyurun
Sayın Balbay. (CHP sıralarından alkışlar)
Süreniz
beş dakikadır.
CHP
GRUBU ADINA MUSTAFA ALİ BALBAY (İzmir) – Teşekkür ediyorum Sayın Başkan.
Sayın
milletvekilleri, İkinci Dünya Savaşı’nın sonunda Almanya yerle bir olduğunda
Almanlara sordular: “Ne zaman ayağa kalkacaksınız?” Almanlar dediler ki: “Biz
bir kuşak içinde ayağa kalkarız çünkü bizim üniversitelerimiz var.” Sayın
milletvekilleri, bugün Türkiye'de üniversitelerin sayısı arttı ama ne yazık ki
-biraz önceki konuşmalarda da olduğu gibi- üniversitelerimiz ne bilimle
tartışılıyor ne bilim insanlarının aldığı ödüllerle tartışılıyor ne de
öğrencilerin başarılarıyla. Üniversiteler sadece iktidarın baskıları ve iktidar
yanlısı rektörlerin yaptıklarıyla tartışılıyor. 
Bugün,
Artuklu Üniversitesi Rektörünün yaptığı açıklamalarla ilgili olarak bir Meclis
araştırması açılması ve üniversite rektörlerinin nasıl atandığının tartışılması
için karşınızdayım. Ben bir şey söylemesem de Sayın Muş sataşacak ama ben Sayın
Muş’a sataşmak istiyorum ve diyorum ki: Sayın Muş “Demokrasiye inanmayan
mürtettir. Eğer tövbe etmemişse öldürülmelidir.” görüşünü benimsiyor musunuz,
benimsemiyor musunuz? Bu sözü söyleyen Artuklu Üniversitesinin hâlen görevdeki
Rektörü. 
MEHMET
NACİ BOSTANCI (Amasya) – İnanmayan mı, inanan mı Mustafa Bey?
MUSTAFA
ALİ BALBAY (Devamla) - Naci Hoca, siz “Erkeğin dediğini yerine getirmeyen kadın
Allah’a isyan etmiş demektir.” sözünü benimsiyor musunuz, benimsemiyor musunuz?
(CHP sıralarından alkışlar)
Sayın
milletvekilleri, bu sözü söyleyen şu anda hâlen görevde bulunan Artuklu
Üniversitesinin Rektörü. Ben geçen hafta başka nedenlerle Mardin’deydim.
Mardin’de Adalet ve Kalkınma Partisinin en üst yöneticileri dâhil kiminle
konuştuysam “Bizi bu işe karıştırmayın.” dediler çünkü rektör zaten orada
kendisini Adalet ve Kalkınma Partisinin Genel Başkanı Erdoğan’ın özel sorumlusu
ilan etmiş durumda. Erdoğan, kendisi gibi düşünmeyenleri, üniversitelerde
kendisi gibi hareket etmeyenleri temizleyeceğini zaten söylemiş durumda. 
Sayın
milletvekilleri, Artuklular bundan bin yıl kadar önce o bölgede bir devlet
kurdular ve üç yüz yıl kadar yaşadılar. Artukluların bilime bakışı, bin yıl
önce bilime bakışı bugünkü rektörden daha ileriydi. Çünkü Artuklular, tarihte
rasathanenin kullanılmasıyla ilgili olarak ilk akla gelen uluslardan biriydi
ama sayın milletvekilleri, bugün, şu anda Artuklu Üniversitesi Rektörünün son
araştırması, son kitaplarından birinin adını paylaşmak istiyorum sizlerle:
“Müneccimbaşı Ahmed İbn Lutfullah’ın Çalışmaları” Bin yıl önce o bölgede
rasathane kurulmuş, bugün oradaki üniversitede, o üniversitede müneccimbaşının
ne yaptığı, nasıl bilimsel çalışmalar yaptığı konuşuluyor; bu, iş değil sayın
milletvekilleri. Türkiye’ye en çok zararı ne yazık ki eğitimde verdiniz. 
Burada,
gerçekten Adalet ve Kalkınma Partisi Genel Başkanının başta üniversite öğrencileri
olmak üzere “Beğenmeyen gitsin.” “Beğenmeyen bu ülkeyi terk etsin.”
“Beğenmeyenin biletini kestik…” Dünyada ilk defa bir Cumhurbaşkanı ülkesinin
insanlarıyla ilgili böyle konuşuyor. Ya, her şey bir yana, sen kimsin ya! Bu
ülkeden istediğini kovuyorsun; istediğine gelsin, istediğine çıksın diyorsun.
(CHP sıralarından alkışlar) Ne demek? Kimin biletini kesiyorsunuz? Nereden
kesiyorsunuz? Ne hakkınız var buna? 
Bugün
geleceklerini bu ülkede arayan üniversite öğrencilerinin sayısı neredeyse onda
1’e düşmüş durumda. İşte, eseriniz! Yakın geçmişte bir üniversitede gençlerle
konuşurken sormuştum “‘Ben üniversiteyi bitirince bu ülkeyi terk etmek
istiyorum.’ diyen parmağını kaldırsın.” diye; kaldırmayan daha azdı sayın
milletvekilleri. Üniversitelerde ülkeyi getirdiğiniz nokta bu. 
Bir
yandan, eğer üniversitede birazcık tartışma varsa sizin gibi düşünmeyenler
hain, terörist; düşünenler yurtsever ama bir yandan da üniversitelere
atadığınız rektörlerle birlikte şu anda üniversiteleri Orta Çağ karanlığına
gömmüş durumdasınız. 
Sayın
milletvekilleri, her şeyden önce, başta Artuklu Üniversitesi olmak üzere, şu
anda üniversitelerde rektörlük yapanların hangi kriterlerle bu göreve
geldikleri, hangi kriterlerle bu görevde kaldıkları ve hangi bilimsel
araştırmaları yaptıkları gerçekten ciddi bir tartışma konusudur.
(Mikrofon
otomatik cihaz tarafından kapatıldı)
BAŞKAN
- Sözlerinizi tamamlayın Sayın Balbay.
MUSTAFA
ALİ BALBAY (Devamla) – Sayın Başkan, bir Mardin torpili sizden rica ediyorum.
Sayın
milletvekilleri, şu anda üniversitelerin sayıları evet artmış durumda ama ne
yazık ki Türkiye’de dünya ölçeğinde başarı elde etmiş üniversitelerin hiçbiri
bugün Adalet ve Kalkınma Partisi iktidarı tarafından desteklenmekte ya da arka
çıkılmakta değil. Birincisi, her şeyden önce Boğaziçi Üniversitesinde olanları
tekrar gözden geçirmenizi talep ediyorum. Bir üniversiteyi, dünya çapındaki bir
üniversiteyi orada düşüncelerini beğenmediğiniz öğrenciler var diye
karalayamazsınız. O üniversitede, o öğrencilerle ilgili bağlantısı olan hocalar
da var, onların da defterini düreceğiz diyorsunuz. Bu ne demektir? Bu ne
demektir? 
Eğer
Türkiye bugün bilimde dünya sıralamasında her yıl istikrarlı bir şekilde 10
puan, 15 puan geriye gitmekteyse bunda en önemli aktör rektörlerin şu anda,
iktidarın güdümünde, bilim insanı olarak değil sarayın insanı olmasından
kaynaklanmaktadır diyorum, önergemizi desteklemenizi diliyorum, Genel Kurulu
saygıyla selamlıyorum. (CHP sıralarından alkışlar) 
BAŞKAN
- Teşekkürler Sayın Balbay. 
MEHMET
MUŞ (İstanbul) – Sayın Başkan…
BAŞKAN
- Buyurun Sayın Muş. 
MEHMET
MUŞ (İstanbul) – Adımı zikretti, cevap verme gereği duyacağımız bir konuşma
olmadığı için cevap hakkımızı kullanmayacağız.
BAŞKAN
- Teşekkürler Sayın Muş.
Öneri
üzerinde Milliyetçi Hareket Partisi Grubu adına Ankara Milletvekili Zühal Topcu
konuşacaktır.
Buyurun
Sayın Topcu. (MHP sıralarından alkışlar) 
Süreniz
üç dakikadır. 
MHP
GRUBU ADINA ZÜHAL TOPCU (Ankara) - Sayın Başkan, değerli milletvekilleri; bugün
4 Nisan, yirmi bir yıl önce, partimizin kurucusu ve Türk dünyasının Başbuğ’u
Sayın Alparslan Türkeş’i kaybettik, ruhu şad olsun. Burada da anmadan geçmek
istemedim.
Evet,
değerli arkadaşlar, bir ay önce üniversitelerle ilgili, özellikle bu
yükseltmede, atamada ve belirli doçentlik, yardımcı doçentlik, doktora
yeterlilik belgelerinin elde edilmesinde yeni bir yasa çalışması yapıldı ve
geçirildi. Fakat gördük ki her ne kadar bu çalışmalar yapılsa da sorunlar kar
topu etkisiyle büyümekte ve hâlâ karşımıza büyüyerek gelmekte.
Şimdi,
yasayı daha yeni geçirdik ama arkasından bir sürü problem sökün etmeye başladı.
Geçen, bu yasayla ilgili çalışmalardan dolayı YÖK’e gittiğimizde YÖK Başkanına
da sordum. YÖK'ün başına koyduğu “yeni” kavramı var. Acaba YÖK’ün başına veya
herhangi bir kavramın başına “yeni” ifadesini koymakla eskiyle bağı koparılıp
yeni bir şeyler mi yapılıyor? Acaba yapılanların hep doğru olduğu mu
zannediliyor? Bunların sorgulanması lazım. Bu kavramları kullanılmadan önce
özellikle problem alanlarının çok iyi tespit edilmesi gerekiyor. Şu anda yeni
yasa çıktı ama arkasında bir sürü sorunlar yumağıyla çıktı. 
Şimdi,
bakıyoruz, üniversitelerde farklı kriterler uygulanıyor. Özellikle doçentlikle
ilgili, bilim sınavını geçtikten sonra, eserlerden geçtikten sonraki sözlü
sınavı hep birlikte burada kaldırdık ama görüyoruz ki üniversitelerin her biri
keyfiyeti göz önünde bulundurarak tekrar sözlü sınav koyuyor. Bunların
kriterleri ne? YÖK belirlemiş, YÖK doçentlik belgesini veriyor, diyor ki:
“Sınava gerek yok, sınavı kaldırdım.” Ama üniversiteler ne yapıyor? “Yok, ben
sınav koyacağım." diyor. Peki bu sınavı niye koyuyorsunuz? Zaten belirli
kriterleriniz de var. Burada soru işaretleri ve güvensizlik durumu oluşturuyor.
Bunları ortadan kaldırmak lazım. Zaten bir adayın doktorasını tamamlayabilmesi,
doçent olabilmesi için hem maddi hem de manevi olarak gerçekten bir sürü
adımlardan geçmesi lazım, aşamalardan geçmesi lazım. Uluslararası alanda bir
kongreye katılması neredeyse 2 bin doları buluyor, 2 bin dolar; aldığı maaş
belli, yaptığı çalışmalar belli. Ve bunun sonucunda diyorsunuz ki siz: “Hayır.”
Ne yapacaksınız? İlerleme için, bu kadroyu alabilmeniz için sözlü sınava
girmeniz lazım. Artık diyoruz ki: Lütfen, bu çocuklar bizim, bu gençler bizim,
bu arkadaşlar bizim. 
Teşekkür
ediyorum. (MHP sıralarından alkışlar) 
BAŞKAN
– Teşekkürler Sayın Topcu. 
Söz
sırası, Halkların Demokratik Partisi Grubu adına Gaziantep Milletvekili Mahmut
Toğrul’a aittir. 
Buyurun
Sayın Toğrul. (HDP sıralarından alkışlar) 
Süreniz
üç dakikadır. 
HDP
GRUBU ADINA MAHMUT TOĞRUL (Gaziantep) – Teşekkür ederim. 
Sayın
Başkan, değerli milletvekilleri; üniversitelere YÖK bir karabasandı, AKP kâbus
gibi oldu maalesef. Üniversitelerde şu anda sıradan bir yurttaşın kadro alması,
eğer AKP’ye bir yakınlığı yoksa mümkün değil.
Bakın,
ben size bir öneride bulunayım. Üniversitelerde rektörlüklere atanan kişiyle
üniversitede soyadı aynı olan kaç kişi var? Örneğin bir rektör nasıl olur da,
biraz önce bahsedilen sayın rektör, Mardin’deki rektör nasıl olur da hem
rektörlük görevini yapıyor hem 5 fakültenin dekanlığını yapıyor? Aynı rektör
aynı zamanda AKP Genel Başkanının Mardin temsilciliğini de yaptığını söylüyor.
Vallahi pes doğrusu, bu kadar becerikli insanları nereden buluyorsunuz? Bu
arada, hurafelerle dolu, demokrasi karşıtı kitap yazmakla da meşhur.
Bakın,
bugün üniversitelerde on yılı aşkındır doktorasını bitirmiş ve kadrosu
verilmeyen insanlar var. Yıllardır kadrosu verilmeyen yardımcı doçentler var,
doçentler var, profesörler var. Bakın, bu önergeyi destekleyelim, eğer on yılı
aşkın doçentler yoksa, eğer on yılı aşkın araştırma görevlileri, doktorasını
bitiren ve kadrosu verilmeyen araştırma görevlileri yoksa, gerçekten
üniversitelerimizin iyi durumda olduğunu söyleyelim hep beraber. 
Değerli
arkadaşlar, üniversiteler tamamen zapturapt altına alınmış, şimdi de zaten
rektörün AKP Genel Başkanının eliyle atanmasıyla üniversiteler AKP il
başkanlıklarının birer şubesi gibidirler, birer şubesi gibi çalışıyorlar ve
tamamen kadrolaşmaya dayalı, tamamen piyasalaşmaya dayalı bir çalışma biçiminde
kendilerini yürütüyorlar. 
Bakın
geçen çıkardığımız yardımcı doçentliğin kaldırılma yasasına. Yardımcı
doçentliğin kaldırılma yasası -ben o zaman da burada ifade etmiştim- AKP’nin
üniversitelere talimatıydı, bizim arkadaşlarımızı hızlı atayın, hızlı yükseltin
talimatıydı ve gerçekten de böyle oluyor. Şu anda adrese teslim, doğrudan
kişiyi tarif eden kadro ilanlarıyla her gün karşı karşıyayız. Öğrencileri
mağdur, öğretim üyesi mağdur ve biz bilimde sınıf atlamaya çalışan, üniversite
sayımızla güya çok büyük işler yaptığımızı söyleyen bir durumdan kendimizi
kurtaramıyoruz. 
Değerli
arkadaşlar, üniversiteleri çökmüş bir ülkenin hiçbir alanda ilerleme şansı
yoktur. Üniversitelerin düşüncelerinin tahakküm altına alındığı bir ortamda
bilim üretmesi ve ilerleme şansı yoktur diyor, Genel Kurulu saygıyla
selamlıyorum. (HDP sıralarından alkışlar)
BAŞKAN
– Teşekkürler Sayın Toğrul. 
MEHMET
MUŞ (İstanbul) – Sayın Başkan…
MERAL
DANIŞ BEŞTAŞ (Adana) – Sayın Başkan…
BAŞKAN
– Buyurun Sayın Muş. 
MEHMET
MUŞ (İstanbul) – Uygun görürseniz 60’a göre bir söz talebim var. 
MERAL
DANIŞ BEŞTAŞ (Adana) – Sayın Başkan…
BAŞKAN
– Gördüm, size de vereceğim. 
Buyurun
Sayın Muş. 
IV.- AÇIKLAMALAR (Devam)
37.- İstanbul Milletvekili Mehmet Muş’un,
Gaziantep Milletvekili Mahmut Toğrul’un CHP grup önerisi üzerinde HDP Grubu
adına yaptığı konuşmasındaki bazı ifadelerine ilişkin açıklaması
MEHMET
MUŞ (İstanbul) – Sayın Başkan, şunun altını özellikle çizmek isteriz:
Üniversitelerde eğitimin artırılması, üniversitedeki standartlarımızın
artırılması için hem kaynak anlamında hem insan kaynağının yetişmesi noktasında
büyük bir çabanın içerisinde oldu hükûmetlerimiz, AK PARTİ hükûmetleri. AK
PARTİ de hem parti programı olarak hem Hükûmet programı olarak üniversitelerin
daha fazla geliştirilmesi noktasında bir çabanın içerisinde oldu ve hâlen bu
çabası da devam etmektedir. Fakat, herhangi bir üniversitede bir noktayı alıp
-bu, herhangi bir şey olabilir- bunu bütün üniversitelere genelleştirip
“Türkiye'de yükseköğretim çökmüştür. Türkiye'de yükseköğretim çok kötüye gitmiştir.
Türkiye'de yükseköğretim bekleneni verememiştir.” gibi bir genelleme yapmak
doğru değildir. Türkiye'de üniversitelerin sayısı ciddi şekilde artmıştır ve bu
üniversiteler önümüzdeki yıllarda hem öğretim üyesi noktasında çok daha iyi
noktalarda olacaktır hem bütçe noktasında çok daha iyi noktalarda olacaktır hem
de öğrencilerine sundukları eğitim kalitesi noktasında çok daha farklı
noktalarda olacaktır.
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Muş.
MEHMET
MUŞ (İstanbul) – Türkiye'nin ihtiyaç duyduğu eğitim alanında ve araştırma
noktasında ciddi katkı sağlayacak projeleri de bu üniversiteler beraber
çıkarabilecektir diye düşünüyorum. Dolayısıyla bir genellemeden ziyade, tamamı
kötü gibi bir lansmana sığınmak yerine, objektif bir şekilde aslında
üniversitelerin bugün geldiği mesafeyi söylemek çok daha doğru olacaktır diye
düşünüyorum.
Teşekkür
ederim.
BAŞKAN
– Teşekkürler. 
MUSTAFA
ALİ BALBAY (İzmir) – Sayın Başkan, ben en azından yerimden bir söz hakkı
istiyorum. 
BAŞKAN
– Sayın Beştaş’ın söz talebi vardır. Size de ayrıca yerinizden söz vereceğim
Sayın Balbay.
Buyurun
Sayın Beştaş. 
38.- Adana Milletvekili Meral Danış
Beştaş’ın, Boğaziçi Üniversitesi öğrencilerinden 9’unun tutuklanması kararına
ve Karaman Cezaevinde yaşanan hak ihlallerine ilişkin açıklaması
MERAL
DANIŞ BEŞTAŞ (Adana) – Teşekkürler Sayın Başkan.
Doğrusu,
ben Karaman Cezaevinde yaşanan hak ihlalleriyle ilgili söz almıştım ancak sayın
grup başkan vekilinin öğrencilere dair söylediği sözlere şöyle bir cümleyle
yanıt vermek isterim: Boğaziçi Üniversitesinde dün 15 öğrenci savcılığa sevk
edildi ve 9’u tutuklandı. Bu tutuklama kararının nasıl verildiğini bütün
Türkiye kamuoyu çok yakından biliyor. Hedef gösterildiler, vatan hainliği,
komünistlikle suçlandılar ve sonra yargı sözde bir şekilde tutuklama kararı
verdi. Hâlâ eğitimin ve üniversitelerin özgür düşüncede olduklarını söylemenin
sadece bir savunma psikolojisinden kaynaklandığını ifade etmek istiyorum. Söz
konusu tutuklama kararını yargı değil, bizzat Cumhurbaşkanlığı makamı ve
Hükûmet vermiştir.
Sayın
Başkan, çok önemli bir mesele daha var. 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Beştaş.
MERAL
DANIŞ BEŞTAŞ (Adana) – Tamamlayacağım Sayın Başkan, teşekkür ediyorum.
Karaman
Cezaevinde 3 tutuklu süresiz, dönüşümsüz açlık grevinde: Ali Aydın, Abdullah
Güven, Mehmet Sait Alptekin. Bugün aileleriyle yaptığımız görüşmede söz konusu
tutukluların ve diğer 10 tutuklunun içinde olduğu mahpusların yüzlerinde ve
vücutlarında çok ağır darp ve cebir izi olduğunu, işkenceye maruz kaldıklarını,
35-40 kişilik gardiyan ve müdürlerin saldırısına uğradıklarını ve gerçekten can
güvenliklerinin olmadığını tarafımıza iletmişlerdir. Biz burada iktidar partisi
yetkililerine ve Bakanlığa seslenerek “Bu cezaevlerindeki işkenceyi durdurun ve
açlık grevlerine sebebiyet verecek kadar vahim uygulamalardan vazgeçin.”
çağrımızı yinelemek istiyoruz. 
Teşekkür
ediyorum
BAŞKAN
– Teşekkürler Sayın Beştaş.
Sayın
Balbay, yerinizden size de bir dakika süreyle söz veriyorum. 
39.- İzmir Milletvekili Mustafa Ali
Balbay’ın, İstanbul Milletvekili Mehmet Muş’un yaptığı açıklamasındaki bazı
ifadelerine ilişkin açıklaması
MUSTAFA
ALİ BALBAY (İzmir) – Sayın Başkan, Sayın AKP Grup Başkan Vekili, bire bir muhatap
olmadan bir değerlendirme yaptı ama bu, bütün söylenenleri kabul ettiği
anlamına geliyor. Bir üniversitede böyle bir şey varsa -olabilir- diyelim ki
bir lokantada on çeşit yemek var, biri zehirliydi ve insanları öldürdü, öteki
dokuz çeşit yemek iyiydi mi diyoruz? Bu nasıl savunmadır? Bu kadar üniversite
içinde bir üniversite rektörü -rektör bu, başka birisi değil- diyor ki: “Ben
okulumda cübbe yerine sarık isterim. Okulumda kız gibi hoca istemem.
Demokrasiye inanan mürtettir, tövbe etmezse öldürülür. Erkeğin dediğini yerine
getirmeyen kadın Allah’a isyan etmiş demektir.” Yani bunları kabul ediyorsa
benim hakikaten diyeceğim bir şey yok. (CHP sıralarından alkışlar) Bu bir
üniversitede yaşanmış bir olay. Allah aşkına! Bu üniversitede yaşanmış bir
olay. Ve rektörün şu anda en son araştırması da Müneccimbaşı Ahmed İbn
Lütfullah’ın yaptığı çalışmaların değeri. Eğer bu bilimsel bir çalışmaya
giriyorsa hakikaten diyeceğim bir şey yok.
(Mikrofon
otomatik cihaz tarafından kapatıldı) 
BAŞKAN
– Teşekkürler Sayın Balbay. 
Sayın
Bostancı, söz talebiniz var.
40.- Amasya Milletvekili Mehmet Naci
Bostancı’nın, Adana Milletvekili Meral Danış Beştaş’ın yaptığı açıklamasındaki
bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, teşekkürler. 
Sayın
Cumhurbaşkanının yapmış olduğu siyasi eleştiridir. Burada her zaman yeri
geldiğinde siyasi eleştiri konusunda titizlenenlerin siyasi eleştiri ile
yargıya talimat verme arasındaki durumu daha da dikkatli bir dille
değerlendirmelerini istemek bizim hakkımızdır. Sayın Cumhurbaşkanı bu
eleştirisini yapar. Savcılar, yargı, hukuk çerçevesinde hukuki müktesebata
uygun bir şekilde davranmak durumundadırlar.
Buradaki
öğrencilere ilişkin soruşturma, PKK terör örgütüne yönelik destek
dolayısıyladır. Elbette böyle bir illiyet bağı varsa bu soruşturma
yapılacaktır. Bunun teröre karşı olan hiç kimseyi rahatsız etmemesi gerekir. 
Bu
soruşturma neticesinde aradaki bağ var mıdır yok mudur, bunlar niçin öyle bir
pozisyon almışlar, bunlar açığa çıkmalıdır çünkü orada yaşananlara ilişkin
durum kamuoyunda rahatsızlık yaratmıştır.
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Bostancı.
MEHMET
NACİ BOSTANCI (Amasya) – Sayın Cumhurbaşkanının ifadesi, bu rahatsızlığın
ifadesidir. 
Diğer
taraftan: Burada üniversitelerde görev yapan her partiden insan var.
Üniversitede hocalık yapanlar, kendilerini yetiştirenler, esasen hiçbir siyasi
hareketin hiyerarşik bir şekilde komutası altına girmezler. 
ALİ
ŞEKER (İstanbul) – Şu anda “temsilcisiyim” diyor.
MEHMET
NACİ BOSTANCI (Amasya) - Oradaki insanlar, üniversite eğitimini almış, yetişmiş
insanlar, şüphesiz özgür düşüncenin müdafisidirler. Siyasi eğilimleri olabilir
ama bu, üniversiter hava içerisindeki tavırlarını değiştirmez. Üniversitenin
gerçekliğini bilelim, siyasal eleştiri yapacağız diye üniversitenin
gerçekliğiyle çelişen değerlendirmelerde bulunmayalım.
Teşekkürler.
BAŞKAN
– Teşekkürler.
MERAL
DANIŞ BEŞTAŞ (Adana) – Sayın Başkan, bir söz istemiyorum ama buradan kayıtlara
geçsin…
BAŞKAN
– Buyurun.
MERAL
DANIŞ BEŞTAŞ (Adana) – Sayın Bostancı’nın naif bir şekilde ifade ettiği
hususlar, içerik itibarıyla oldukça sert. Bir kere ortada bir siyasi eleştiri
yok. Bir ülkenin Cumhurbaşkanı ve iktidar partisinin genel başkanı üniversite
öğrencilerinin bir kısmına yönelik “Bunlar vatan hainidir. Bunlar komünisttir.
Bunları okutmayacağız.” dedikten sonra…
YILMAZ
TUNÇ (Bartın) – O öğrencilerin attığı sloganları biliyor musunuz? Hangi
sloganları atmış öğrenciler?
MERAL
DANIŞ BEŞTAŞ (Adana) –…üniversite öğrencilerine, polis kampüse girmek suretiyle
gözaltı yapılması, darp yapılması ve hemen akabinde bu tutuklama kararının
olması siyasi eleştiri falan değildir. İcra olarak yürüten, görevini yürüten
bir şahsın hem de Erdoğan’ın bir sözünün iki edilmediğini de not düşmek
istiyorum burada. 
Türkiye
üzerindeki baskının ne kadar yükseklerde olduğunu bildiğimiz bir ortamda bu
operasyon tümüyle talimatla yapılmıştır ve hepimiz buna tanıklık etmişizdir. Bu
da özgür düşünceye olan karşıtlıktan başka hiçbir şey değildir. Bunun, terör ve
terörizmle de hiçbir ilgisi yoktur.
BAŞKAN
– Teşekkürler Sayın Beştaş. 
MEHMET
MUŞ (İstanbul) – Sayın Başkan, affınıza sığınarak bir şey daha ifade etmek
durumundayız. 
BAŞKAN
– Buyurun Sayın Muş. 
41.- İstanbul Milletvekili Mehmet Muş’un,
Adana Milletvekili Meral Danış Beştaş’ın yerinden sarf ettiği bazı ifadelerine
ilişkin açıklaması
MEHMET
MUŞ (İstanbul) – Şimdi, bakın, burada bir kere şunu ifade etmek durumundayız:
Oradaki şu an süren tahkikat, soruşturma, yargı süreci… Sanki bunlar öğrenciydiler,
lokum dağıtanlara “Siz niye dağıtıyordunuz?” dediler, ondan dolayı böyle bir
süreç başlatıldı gibi bir algı oluşturuluyor. 
DİRAYET
DİLAN TAŞDEMİR (Ağrı) – Lokumdan önce bu süreçler var mıydı? 
MEHMET
MUŞ (İstanbul) - Bakın, orada neler söyleniyor değerli arkadaşlar. 
ERTUĞRUL
KÜRKCÜ (İzmir) – Ne söylüyorsa söylüyor ya.
MEHMET
MUŞ (İstanbul) - Türkiye Cumhuriyeti devletinin sınırlarını muhafaza altına
almak için, korumak, vatandaşlarını terör tehdidinden uzaklaştırmak için -bir
devletin en temel görevidir bu- uluslararası hukuktan doğan hakla ve
Türkiye’nin güneyinde örgütlenmiş, yapılanmış, yerleşmiş teröristleri
temizlemek için yaptığı operasyon PKK/PYD’ye yöneliktir. Burada atılan
sloganlar: “Katil AKP, iş birlikçi ÖSO” Bu, bir terör propagandasıdır, yargı
burada devreye girer. 
HÜDA
KAYA (İstanbul) – Niye, sen ÖSO musun? Siz ÖSO musunuz?
MEHMET
MUŞ (İstanbul) – Sizin devletiniz, milletiniz, Türkiye Cumhuriyeti devletinin
bekasını, 81 milyonun can ve mal güvenliğini korumak adına böyle bir operasyon
yapıyor. 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Muş. 
ERTUĞRUL
KÜRKCÜ (İzmir) – Şecaati arz ederken sirkatini söylüyor ya!
MEHMET
MUŞ (İstanbul) – Bakın, burada terör örgütüne destek mahiyetinde açık bir çabanın
içerisine girilmiş, yoksa “Bunlar öğrenciydi, üniversitede okuyorlardı, başka
bir şey söylediler.” gibi bir noktadan meseleye yaklaşamayız. 
ERTUĞRUL
KÜRKCÜ (İzmir) – Ne terör örgütü ya. Sizi eleştirdiği için mi terör örgütü
oldu? Aynı şeyleri biz burada söylüyoruz zaten. 
MEHMET
MUŞ (İstanbul) - Olay soruşturulacak; suçlu-suçsuz neyse ortaya çıkacak ama
burada atılan sloganlar bir terör örgütüne yönelik destek mahiyetindedir ve
burada, toplumda infial oluşturan sloganlardır bunlar.
ERTUĞRUL
KÜRKCÜ (İzmir) – Hayır, o, sana karşıdır sadece. 
MEHMET
MUŞ (İstanbul) - Dolayısıyla, sanki “Bunlar öğrenciydi, okumaya geldiler;
bunlar karşı çıktılar, gözaltına alındılar.” demek yanlıştır, bunu milletimizin
bilmeye hakkı vardır. 
Teşekkür
ederim.
ERTUĞRUL
KÜRKCÜ (İzmir) – Ya neciydiler peki? O okulun öğrencisi değiller mi? Ayıp ya!
MERAL
DANIŞ BEŞTAŞ (Adana) – Sayın Başkan…
BAŞKAN
– Buyurun Sayın Beştaş.
42.- Adana Milletvekili Meral Danış
Beştaş’ın, İstanbul Milletvekili Mehmet Muş’un yaptığı açıklamasındaki bazı
ifadelerine ilişkin açıklaması
MERAL
DANIŞ BEŞTAŞ (Adana) – Sayın Grup Başkan Vekilinin konuşmasını büyük bir esefle
karşılıyorum. “Sanki öğreciydiler” ne demek ya? Sizin haddinize mi? Onlar
sınava girdiler, üniversite sınavlarını kazandılar ve Boğaziçi Üniversitesinde
öğrenim ve eğitim görmeye hak kazandılar. Siz, burada, “Sanki öğrencidirler.”
demek suretiyle, sanki öğrenciler okumadan önce sizden izin alacaklarmış gibi
bir imada bulunuyorsunuz. 
MEHMET
MUŞ (İstanbul) - Siz haddinizi bilin.
MERAL
DANIŞ BEŞTAŞ (Adana) - Bir kere bu kabul edilemez. Bu ülkede öğrenciler
üniversite yerleştirme sınavına girip gerekli puanı alıp istedikleri
üniversiteye yerleşmektedirler ve herkes gibi üniversite öğrencilerinin kendi
düşüncelerini özgürce söyleme hakkı vardır. AKP'ye destek vermeyen, bu dönem
savaşa karşı olan, Afrin’e işgal girişimini ve şu anda ilhakı eleştiren herkese
“Teröristtir.” diyorlar. Hiç kimse AKP ve ÖSO’yu desteklemek zorunda değil. Bu,
sadece kendi haksızlıklarını gizlemenin, manipüle etmenin başka bir yöntemidir.
Üniversite öğrencileri onlara biat etmek zorunda değildir. Üniversite
öğrencileri iktidarın politikasına…
(Mikrofon
otomatik cihaz tarafından kapatıldı)
BAŞKAN
- Sözlerinizi tamamlayın Sayın Beştaş.
MERAL
DANIŞ BEŞTAŞ (Adana) – Tamamlıyorum Sayın Başkan. 
Üniversite
öğrencileri de, Türkiye yurttaşları da iktidarın her dediğini kabul etmek
zorunda değildir. Eğer demokrasiyle yönetilmiyorsak, düşünce ve ifade özgürlüğü
ortadan kalktıysa bunu Hükûmet ilan etsin, biz de buna göre konuşalım.
Teşekkür
ediyorum.
BAŞKAN
– Teşekkür ediyorum.
MEHMET
MUŞ (İstanbul) - Sayın Başkan, uzatmak niyetinde değilim ama 60’a göre…
BAŞKAN
– Buyurun Sayın Muş.
43.- İstanbul Milletvekili Mehmet Muş’un,
Adana Milletvekili Meral Danış Beştaş’ın yaptığı açıklamasındaki bazı
ifadelerine ilişkin açıklaması
MEHMET
MUŞ (İstanbul) – Sayın Başkan, burada benim hududumun, haddimin ne olacağına
Sayın Beştaş karar veremez. O, kendi haddini, hududunu bilsin yeter.
Şimdi,
söylediğimiz çok açık: “Öğrenci oldukları için bunlar gözaltına alınmadı.”
diyoruz. Burada bir hukuki süreç yaşanmaktadır. Bu hukuki sürecin neticesini
göreceğiz. Hoplamaya gerek yok, sakin olun. Sınavı kazanmak “PKK’ya destek
veririm, benim böyle bir hakkım var.” anlamına gelmez. 
DİRAYET
DİLAN TAŞDEMİR (Ağrı) – Öyle bir şey mi demişler?
ERTUĞRUL
KÜRKCÜ (İzmir) – Savaşa karşı çıkmak niye destek vermek oluyor ya?
MEHMET
MUŞ (İstanbul) - Sınavı kazandınız, “Ben istediğim örgüte destek veririm.”
Böyle bir şey yok. Siz, hukuk sınırları içerisinde kaldığınız müddetçe özgür
anlamda ifadelerinizi dile getirirsiniz ama bu sınırları aştığınız zaman hukuk
devreye girer. 
ERTUĞRUL
KÜRKCÜ (İzmir) – Ne hukuku, zorbalık.
MEHMET
MUŞ (İstanbul) - Bakın, Suriye'nin kuzeyini, Türkiye'nin güneyini işgal eden,
PKK/PYD terör örgütüdür…
ERTUĞRUL
KÜRKCÜ (İzmir) – Ne işgal etmiş!
DİRAYET
DİLAN TAŞDEMİR (Ağrı) – Senin dışında bunu söyleyen kimse yok!
ERTUĞRUL
KÜRKCÜ (İzmir) – Ne işi var Türkiye’nin?
MEHMET
MUŞ (İstanbul) – …ve bunlar Türkiye’ye karşı tehdit unsurudur; şehirlerimize
onlarca roket atmışlardır, vatandaşlarımız hayatını kaybetmiştir. Dolayısıyla,
onları oradan temizlemek Türkiye Cumhuriyeti devletinin en haklı görevidir.
Türkiye’de eğer demokrasi…
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Muş.
MEHMET
MUŞ (İstanbul) – Sayın Başkan, burada “Türkiye’de özgürlükler yok, demokrasi
yok.” gibi ifadeler kullanılıyor, heyhat, şaşırıyorum. Burada PYD propagandası
yapabiliyor Türkiye Cumhuriyeti Meclisinin çatısı altında. Afrin’i işgal eden
PKK terör örgütüne karşı yapılan operasyona neredeyse Sayın Beştaş göğsünü
siper edecek. 
DİRAYET
DİLAN TAŞDEMİR (Ağrı) – Biz savaş politikalarını desteklemek zorunda değiliz.
MEHMET
MUŞ (İstanbul) – PKK/PYD terör örgütünün propagandasını yapacak özgürlüğü
bulabiliyorsunuz, ondan sonra Türkiye’de özgürlük yokmuş, Türkiye’de demokrasi
yokmuş gibi ifadeler kullanılıyor.
ERTUĞRUL
KÜRKCÜ (İzmir) – 10 vekili hapsetmişsiniz, hâlâ konuşuyorsunuz ya!
DİRAYET
DİLAN TAŞDEMİR (Ağrı) – Burası cezaevine döndü. 
MEHMET
MUŞ (İstanbul) – Dert ne biliyor musunuz sayın milletvekilleri, PKK işgal
ettiği Afrin’den temizlendi ya; dertleri, canlarını sıkan bu. 
Teşekkür
ederim. (AK PARTİ sıralarından alkışlar) 
MERAL
DANIŞ BEŞTAŞ (Adana) – Sayın Başkan…
BAŞKAN
– Buyurun Sayın Beştaş.
Lütfen
artık bu tartışmayı tamamlayalım, size de söz vereyim.
44.- Adana Milletvekili Meral Danış
Beştaş’ın, İstanbul Milletvekili Mehmet Muş’un yaptığı açıklamasındaki bazı
ifadelerine ilişkin tekraren açıklaması
MERAL
DANIŞ BEŞTAŞ (Adana) – Sayın Başkan, teşekkür ediyorum.
Doğrusu,
Sayın Grup Başkan Vekili konuşurken şu anda 10 milletvekili cezaevlerinde rehin
değilmiş gibi konuşuyor; şu anda muhalefet eden herkes bir tutuklanma,
yargılanma ve ceza alma tehdidi altında değilmiş gibi konuşuyor; bu kürsüde
grup başkan vekilimiz “diktatör bozuntusu” dediği için ve daha dün grup
toplantısında “diktatör bozuntusu”nun gırla geçtiği bir siyasi atmosferde
vekilliği düşürülmemiş gibi konuşuyor; şu anda hepimiz hakkında bu konuşmalarda
yargıya talimat vermiyorlarmış gibi konuşuyor ama biz her şeyin farkındayız. 
Burada
temel mesele, AKP’nin savaş politikasını destekleyip desteklememek. Önce
Azez’de ÖSO çetesinin yağmalayıp götürdüğü malları pazarda nasıl sattığının bir
hesabını versinler. 
MEHMET
MUŞ (İstanbul) – Onu PKK’ya sor, PKK’ya.
MERAL
DANIŞ BEŞTAŞ (Adana) – Şu anda Afrin’de Afrinliler yok. Afrinlilerin hepsi
orada zorla yerinden edildi, açlık ve susuzluk çekiyorlar. 
(Mikrofon
otomatik cihaz tarafından kapatıldı) 
MERAL
DANIŞ BEŞTAŞ (Adana) – Bütün dünya kamuoyu da bunu biliyor. Yakında Macron’a da
Trump’a da diğer ülkelere de “terörist” diyecekler, zaten şimdiden başladılar. 
BAŞKAN
– Teşekkürler Sayın Beştaş.
Cumhuriyet
Halk Partisi Grubunun önerisini…
ERHAN
USTA (Samsun) – Sayın Başkan… Sayın Başkan…
BAŞKAN
– Buyurun Sayın Usta.
45.- Samsun Milletvekili Erhan Usta’nın,
Afrin Operasyonu’nun bir işgal girişimi olmadığına, Türkiye Cumhuriyeti
devletinin kendisini korumak için yaptığı bir operasyon olduğuna ilişkin
açıklaması
ERHAN
USTA (Samsun) – Teşekkür ederim.
Aslında
tabii, ben bu tartışmaya girme yanlısı değildim ancak burada bazı ifadeler oldu
ki onları hiçbir şekilde kabul etmek mümkün değildir. Afrin bir işgal girişimi
değildir. Afrin’de Türk Silahlı Kuvvetleri ve Türkiye Cumhuriyeti devleti kendi
bekası açısından bir harekât yapmak durumundadır. Bu millî bir meseledir. Bu,
bir Adalet ve Kalkınma Partisi meselesi filan da değildir. Bu, devletin
kendisini koruma amacıyla yaptığı bir operasyondur. Bunu hiçbir şekilde kabul
etme imkânımız yoktur. Bakın, Türkiye Büyük Millet Meclisinde yükselen bu tür
sözler askerimizin de hem motivasyonunu bozar, kırar hem de onları incitir,
şehitlerimizi incitir. Kimsenin böyle bir şeyi ne üniversitede söylemeye hakkı
vardır ne de Türkiye Büyük Millet Meclisinde söylemeye hakkı vardır.
Teşekkür
ederim. (MHP sıralarından alkışlar) 
ALİ
ŞEKER (İstanbul) – Askerin morali iyi, “Yaylalar… Yaylalar…”ı söylüyor.
BAŞKAN
– Teşekkürler Sayın Usta.
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, devlet ve vakıf üniversitelerinde görev yapan
akademik ve idari personelin unvan yükselmelerinde uygulanan kriterlerin
araştırılarak alınması gereken önlemlerin belirlenmesi amacıyla verilmiş olan
(10/2157) esas numaralı Meclis Araştırması Önergesi’nin, ön görüşmelerinin,
Genel Kurulun 4 Nisan 2018 Çarşamba günkü birleşiminde yapılmasına ilişkin
önerisi (Devam)
BAŞKAN
– Cumhuriyet Halk Partisi Grubunun önerisini oylarınıza sunuyorum: Kabul
edenler... Etmeyenler... Öneri kabul edilmemiştir. 
Değerli
milletvekilleri, Adalet ve Kalkınma Partisi Grubunun İç Tüzük’ün 19’uncu
maddesine göre verilmiş bir önerisi vardır.
ÖZGÜR
ÖZEL (Manisa) – Sayın Başkan…
BAŞKAN
– Buyurun Sayın Özel.
ÖZGÜR
ÖZEL (Manisa) – Sayın Başkan, öneri hepimizin malumu. Danışma Kurulu toplantısı
yapıldı. O toplantıda öneri toplantıya geldi ama bir siyasi parti orada
olmadığı için toplanamadı, ardından da Meclise getiriliyor.
Açıkça
İç Tüzük’e aykırı, açıkça Anayasa’nın İç Tüzük’e verdiği görevlere aykırı,
açıkça parlamenter sisteme aykırı, millî iradeye bir darbe girişimi olarak
gördüğümüz bu önergenin işleme alınmasını şiddetle reddediyoruz, bunu bir darbe
olarak görüyoruz ve bu durumu protesto ediyoruz. (CHP sıralarından sıra
kapaklarına vurmalar)
BAŞKAN
– Sayın milletvekilleri… Sayın milletvekilleri…
MEHMET
MUŞ (İstanbul) – Masaya yazık, masaya!
BAŞKAN
– Değerli milletvekilleri…
MERAL
DANIŞ BEŞTAŞ (Adana) – Sayın Başkan…
MEHMET
MUŞ (İstanbul) – Devlet veriyor bunların parasını, millet veriyor bunların
parasını, aklınızı başınıza devşirin. 
BAŞKAN
– Bu şartlarda görüşmelere devam etmek mümkün değildir.
MUSTAFA
ELİTAŞ (Kayseri) – Sayın Başkan, operasyona kurban gitme! Birlikte hareket etme!
Operasyona kurban gitme!
BAŞKAN
– Birleşime on dakika ara veriyorum.
Kapanma Saati: 17.22 
ALTINCI OTURUM
Açılma Saati: 18.04
BAŞKAN: Başkan Vekili Mithat SANCAR
KÂTİP ÜYELER: Nurhayat ALTACA KAYIŞOĞLU (Bursa), Mücahit DURMUŞOĞLU
(Osmaniye)
----- 0 -----
BAŞKAN
– Türkiye Büyük Millet Meclisinin 81’inci Birleşiminin Altıncı Oturumunu
açıyorum.
Sayın
milletvekilleri, Adalet ve Kalkınma Partisi Grubunun İç Tüzük’ün 19’uncu
maddesine göre verilmiş bir önerisi vardır, bu öneriyi okutup öneriyle ilgili
görüşlerimi ve değerlendirmemi sayın heyetinizle paylaşacağım. 
MUSTAFA
ELİTAŞ (Kayseri) – Sayın Başkan…
BAŞKAN
– Buyurun Sayın Elitaş. 
IV.- AÇIKLAMALAR (Devam)
46.- Kayseri Milletvekili Mustafa
Elitaş’ın, Manisa Milletvekili Özgür Özel hakkında İç Tüzük’ün 160’ıncı
maddesinin 5’inci fıkrasına göre işlem yapılması gerektiğine ilişkin açıklaması
MUSTAFA
ELİTAŞ (Kayseri) – Sayın Başkan, biraz önce, tutanaklara baktıysanız, oturum
kapanmadan önce Cumhuriyet Halk Partisi Grup Başkan Vekili size geldi bir şey
söyledi. Ne olduğunu bilmiyoruz ama içeride söylediği ifadeler çerçevesinde
farklı bir şey söylediğini ifade etti. Arkasından, sizin takdir yetkiniz,
Meclis Başkanlığının çalışma usul ve esaslarına uymayan, Meclis Başkanlığının
çalışmasını engelleyecek bir tarzda bütün arkadaşlarına birlikte, sıra
kapaklarına vurulması eylemi ve hareketini yaptırarak İç Tüzük’ün 160’ıncı
maddesinin (6)’ncı fıkrasına aykırı bir harekette bulunmuştur. 
“Genel
Kurulun çalışma düzenini ve huzuru bozucu döviz, pankart…”
ENGİN
ALTAY (İstanbul) – Yanlış İç Tüzük’le bakıyorsun, yanlış. 
BAŞKAN
– Buyurun Sayın Elitaş, devam edin. 
MUSTAFA
ELİTAŞ (Kayseri) – Affedersiniz, daha önceki İç Tüzük gelmiş Sayın Başkan. 
“Mecliste
gürültü ve kavgaya sebep olmak veya Meclisin görevini yerine getirmesini
önlemek için toplu bir harekete girişilmesine önayak olmak” Sayın Grup Başkan
Vekili size geldi, arkasından hızla buraya gelerek “Biz bu işlemi reddediyoruz,
hep birlikte sıra kapaklarına vuruyoruz.” diyerek sizi Türkiye Büyük Millet
Meclisine ara verme mecburiyetinde bıraktığından dolayı İç Tüzük’ün 160’ıncı
maddesinin (5)’inci fıkrasına göre işlem yapmanızı tavsiye ediyorum.
BARIŞ
YARKADAŞ (İstanbul) – İdam edelim Özgür Özel’i.
BAŞKAN
– Sayın Altay, söz talebiniz vardı, buyurun.
47.- İstanbul Milletvekili Engin Altay’ın,
AK PARTİ grup önerisinin açıkça İç Tüzük’e aykırı olduğuna ilişkin açıklaması
ENGİN
ALTAY (İstanbul) – Sayın Elitaş başlarken yanlış başladı, eski İç Tüzük’ten
başladı. Yanlış düğme iliklemeye başlarsan gömlekteki bütün düğmeler yanlış
olur. (CHP sıralarından alkışlar)
Sayın
Başkan, Sayın Özgür Özel’in, Elitaş’ın itham ettiği biraz önceki hareketi
sükûneti ve çalışma düzenini bozmaktan ibarettir. 160’ıncı madde gürültü ve
kavgaya sebep olacak hâlleri düzenlemektedir -Elitaş’ın iddiası- kaldı ki bu
Meclisin açıldığı günden beri sıra kapaklarına vurmaktan dolayı bir disiplin
işleminin yapıldığı vaki değildir. Demokrasinin bir tepki ve protesto rejimi
olduğunu bilmiyorsa Elitaş, bu işe bir daha baksın, demokrasi anlayışını gözden
geçirsin. Şimdi, biraz sonra aynı şeyi ben de yaparım, sıra kapağına vururum.
Sıra kapakları vurulmak içindir. (CHP sıralarından alkışlar, sıra kapaklarına
vurmalar) Dolayısıyla, AK PARTİ’nin getirdiği grup önerisinin açık bir şekilde
İç Tüzük'ü ortadan kaldırdığı, İç Tüzük’ün özellikle 60 ve 81’inci maddelerini
yok hükmünde saydığı bir vakadır. Hâl böyleyken şimdi muhalefetin buna seyirci
kalmasını beklemek garip ve abes bir durumdur. 
İSMAİL
TAMER (Kayseri) – Seyirci kalmak masaları kırmak değildir Sayın Başkan.
ENGİN
ALTAY (İstanbul) – İç Tüzük’ün nasıl değiştirileceği de gene İç Tüzük’te
bellidir. Gelir, getirirsiniz İç Tüzük'ü değiştirirsiniz -o çoğunluğunuz var-
ayrı bir şey. Bu İç Tüzük orta yerdeyken biraz önce yapılan iş sükûneti
etkilemektir ama siz de bu konuda tahammül göstermeden erkenden kapattınız,
biraz dursaydınız belki bu kapağa vurma işi geçecekti. Dolayısıyla, burada bir
disiplin işleminin söz konusu olması mümkün değildir. 
Ayrıca
biraz sonra okutacağınız önergeyi okutmamanızı da talep ediyoruz. Bu önerge
açıkça İç Tüzük 81 ve 60’a aykırıdır. 
(Mikrofon
otomatik cihaz tarafından kapatıldı) 
BAŞKAN
– Mikrofonu açalım.
ENGİN
ALTAY (İstanbul) – Ben duyuluyor diye konuşuyorum, bilmiyorum.
Bu
önergeyi okutmamalısınız Sayın Başkan. 
HÜSEYİN
KOCABIYIK (İzmir) – Yok ya!
BAŞKAN
– Lütfen devam edin Sayın Altay.
ENGİN
ALTAY (İstanbul) – Her zaman söylediğim bir şey var: İç Tüzük de bir kanun
niteliğindedir, hatta Anayasa’nın uzantısıdır. Anayasa’nın, kanunların
çiğnenemeyeceği tek yer de burasıdır ve bunu çiğnetmeyeceğiz.
Teşekkür
ediyorum. (CHP sıralarından alkışlar) 
BAŞKAN
– Teşekkürler Sayın Altay.
MUSTAFA
ELİTAŞ (Kayseri) – Sayın Başkan...
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Sayın Elitaş, buyurun. 
MUSTAFA
ELİTAŞ (Kayseri) – Sayın Başkan, biraz önce kapatırken, tutanaklara bakarsanız
net bir şekilde görünüyor…
ENGİN
ALTAY (İstanbul) – Aha vuruyorum kapağa, ne olacak? Vuruyorum. Ne var bunda?
Sen de vur. 
MUSTAFA
ELİTAŞ (Kayseri) – Sayın Başkanım… 
MEHMET
MUŞ (İstanbul) – Parasını millet verdi, kapağa vurma. 
ENGİN
ALTAY (İstanbul) – Tabii, tabii. Kapak kırılmıyor. 
İSMAİL
TAMER (Kayseri) – Devletin malına zarar verme. 
MEHMET
MUŞ (İstanbul) – Millet veriyor parasını. 
ENGİN
ALTAY (İstanbul) – Milletin parasını nasıl çarçur ettiğinizi biliyoruz biz. 
MEHMET
MUŞ (İstanbul) – Kapağa vurmayın. 
MUSTAFA
ELİTAŞ (Kayseri) – Az önce kapatırken neye göre ara verdiniz Sayın Başkan? 
ÖZGÜR
ÖZEL (Manisa) – Zarar mı bu ya? Hep siz vuruyordunuz eskiden, hep vuruyordunuz.

ENGİN
ALTAY (İstanbul) – Nerede Refah Partisi? 
BAŞKAN
– Siz devam edin konuşmaya. 
MUSTAFA
ELİTAŞ (Kayseri) – 68’inci maddeye göre… 
ENGİN
ALTAY (İstanbul) – Nerede demokrasi arayan Refah Partisi? 
MUSTAFA
ELİTAŞ (Kayseri) – Şu paraziti susturun Sayın Başkan. 
BAŞKAN
– Siz devam edin lütfen. 
ENGİN
ALTAY (İstanbul) – Erbakan’ın kemikleri sızlıyor be sizin gibi talebeler
yetiştirdiği için. 
MUSTAFA
ELİTAŞ (Kayseri) – 68’inci maddeye göre ara verdiniz Sayın Başkan. 
68’inci
maddenin başlığı: “Gürültü ve kavga.”
ENGİN
ALTAY (İstanbul) – Nerede kavga ya?
MUSTAFA
ELİTAŞ (Kayseri) – 68’inci maddenin başlığı “Gürültü ve kavga”dır. 160’ıncı
maddenin (5)’inci fıkrasına göre gürültü ve kavgaya sebebiyet veren, önayak
olan milletvekilinin kınama cezasına çarptırılması gerekir. Bunu talep ediyorum.

ENGİN
ALTAY (İstanbul) – Kavga nerede oldu ya? 
MUSTAFA
ELİTAŞ (Kayseri) – Başkan kapatırken öyle kapattı. 
ENGİN
ALTAY (İstanbul) – Kim kavga etti ya? 
MUSTAFA
ELİTAŞ (Kayseri) – Başkan kapatırken öyle kapattı, ara verdi. 
BAŞKAN
– Sayın Kerestecioğlu, buyurun. 
48.- İstanbul Milletvekili Filiz
Kerestecioğlu Demir’in, Danışma Kurulunda görüşülmeden ve bir mutabakata
varılmadan konuşma sürelerinin aleyhe değiştirilmesinin söz konusu
olamayacağına ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan. 
Burada,
gerçekten, AKP grup başkan vekilleri ne isterse, İç Tüzük’ü nasıl yorumlarsa
-özellikle Sayın Elitaş geldiği zaman bu Meclise, onun tahakkümcü tavrı ve onun
“Ben bilirim.” hâliyle- her şey o çerçevede yapılmak zorunda hissediliyor. 
Evet,
protesto yapılır, Mecliste de yapılır; o, işin ayrı bir tarafı ama bu elinizde
olan öneri bizce de kesinlikle okutulmaması gereken bir öneridir çünkü konuşma
süreleri açıkça yazılıdır ve grupların onayı olmadan, Danışma Kurulunda görüşülmeden,
böyle bir mutabakata varılmadan bu sürelerin değiştirilmesi, lehe değil aleyhe
değiştirilmesi söz konusu olamaz. Bu nedenle, bunu asla kabul etmediğimizi ve
tabii ki protestonun da bu anlamda bir hak olduğunu ifade etmek isterim. 
Teşekkürler.

V.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili
Mithat Sancar’ın, Kayseri Milletvekili Mustafa Elitaş’ın Manisa Milletvekili
Özgür Özel hakkında disiplin cezası uygulanması talebi hakkında herhangi bir
işlem yapmayacağına ilişkin konuşması
BAŞKAN
– Teşekkürler sayın milletvekilleri. 
Öncelikle
şunu belirteyim: Ben Meclisi yönettiğim oturumlarda ceza hükümlerinin sadece
fiilî ve fiziki kavga durumlarında uygulanması gerektiği fikrindeyim prensip
olarak.
Bunun
dışında, Meclisi yöneten, Genel Kurulu yöneten Meclis başkan vekilinin bu
hükümleri yorumlama ve değerlendirme yetkisi vardır. Protesto, sıralara vurarak
protesto hele, Meclisin kurulduğu tarihten beri en yaygın kullanılan tepki
yöntemlerinden biridir. Yaptığım araştırma sonucu, bugüne kadar sadece sıra
kapaklarına vuruldu diye ve oradan gürültü çıkarıldı diye disiplin hükümlerinin
uygulandığı bir örneğe rastlamadım. 
BAYRAM
ÖZÇELİK (Burdur) – İlk olacak.
BAŞKAN
- Eğer Genel Kuruldaki tavırları, protestoları, konuşmaları disiplin
hükümlerine tabi tutan bir yönetim anlayışı hâkim olursa, esasen Parlamento bir
tartışma, müzakere ve konuşma zemini olmaktan çıkar.
HİKMET
AYAR (Rize) – Sayın Başkan, niye ara verdiniz o zaman? 
MEHMET
METİNER (İstanbul) – Niye ara verdin o zaman?
ENGİN
ALTAY (İstanbul) – Aha işte, ceza verilecek adam orada, Başkanın sözünü
kesiyor, bak.
MEHMET
MUŞ (İstanbul) – Senin yaptığın ne Sayın Başkan?
BAŞKAN
– O nedenle, ben biraz önce yapılan harekette İç Tüzük'ün disiplin cezalarını
düzenleyen hükümlerine aykırı bir durum görmüyorum ve bu talebi de işleme
koymuyorum. (CHP ve HDP sıralarından alkışlar) 
Değerli
milletvekilleri…
ÖZGÜR
ÖZEL (Manisa) – Sayın Başkan…
MUSTAFA
ELİTAŞ (Kayseri) – Sayın Başkan, bakın, Sayın Başkan…
BAŞKAN
– Buyurun Sayın Elitaş.
IV.- AÇIKLAMALAR (Devam)
49.- Kayseri Milletvekili Mustafa
Elitaş’ın, İç Tüzük’ün 160’ıncı maddesinin 5’inci fıkra hükmünde takdir
yetkisinin oturumu yöneten Başkan Vekilinde değil Genel Kurulda olduğuna ve
hükmün uygulanmasını talep ettiğine, İç Tüzük’ün 157’nci maddesinde Başkan
Vekilinin takdir yetkisi bulunduğuna ilişkin açıklaması
MUSTAFA
ELİTAŞ (Kayseri) – Disiplin cezalarıyla ilgili madde 156, çeşitlerini saymış,
157’nci madde de uyarma cezasının şartlarını koymuş. Az önce Sayın Engin Altay
da ifade etti, “Olsa olsa uyarma cezasını gerektirir.” dedi.
Burada
iki unsur var: Sayın Engin Altay’ın yaptığı iş, “Ben de sıra kapaklarına
vuruyorum.” dediği iş, uyarma cezasını gerektiren bir iştir.
ENGİN
ALTAY (İstanbul) – Evet.
MUSTAFA
ELİTAŞ (Kayseri) - Meclis Başkanlığının takdirindedir. (CHP sıralarından sıra
kapaklarına vurmalar) Buradaki milletvekillerini de uyarmanız gerekir Sayın
Başkan.
BAŞKAN
– Lütfen gürültü yapmadan sayın hatibi dinleyelim. 
MUSTAFA
ELİTAŞ (Kayseri) – Türkiye Büyük Millet Meclisini gürültüye fırsat verecek,
kavgaya fırsat verecek bir şekilde yönetmeye kalktığınız takdirde Türkiye Büyük
Millet Meclisinde çıkacak olaylardan doğrudan doğruya sorumlu siz olursunuz. 
ENGİN
ALTAY (İstanbul) - Vay, tehdit var! Ayıp ya, vallahi ayıp ya!
SALİH
CORA (Trabzon) – Hiçbir CHP’li milletvekili konuşamaz o zaman. 
MUSTAFA
ELİTAŞ (Kayseri) – Onun için, Meclis başkan vekilliğinde oturan kişiler hassas
davranmalı, Türkiye Büyük Millet Meclisini idare ederken sükûnet içerisinde,
usul ve esaslar çerçevesinde her milletvekilinin her şeyi söyleme hakkına
müsaade etmeli, müsamaha göstermelidir ama bilerek ve isteyerek ve kendisinin
de tarif ettiği gibi 157’nci maddedeki uyarma cezasının takdir hakkını
“yapıyorum” demesine rağmen size bırakmayı da farklı görüyorum. Birinci husus:
Sayın Özgür Özel’in yaptığı iş. Açın, tutanaklara bakın, siz Türkiye Büyük
Millet Meclisinde biraz önce ara verirken 68’inci maddeye göre ara verdiniz. 
BAŞKAN
– Hayır. 
MUSTAFA
ELİTAŞ (Kayseri) – Tutanaklara bakın.
BAŞKAN
– Hayır, 68’inci madde…
Sayın
Elitaş, bitirin, ben size görüşümü aktarayım.
Buyurun.

MUSTAFA
ELİTAŞ (Kayseri) – Sayın Başkan, müsaade edin, müsaade edin. Ya “Bitti
konuşmanız.” deyin, ben konuşmayayım ya da benim konuşmama girmeyin.
FİLİZ
KERESTECİOĞLU DEMİR (İstanbul) – Aynı şeyleri bekliyoruz iki hafta sonra.
BAŞKAN
– Buyurun Sayın Elitaş.
MUSTAFA
ELİTAŞ (Kayseri) – Sayın Başkan, az önceki yaptığınız 68’inci maddeye göre
yapılan bir işlemdir. 68’inci maddedeki yapılan işlemde takdir yetkisi size ait
değildir; takdir yetkisi Türkiye Büyük Millet Meclisi Genel Kurulunundur. Siz
160/5’i uygularsınız, Türkiye Büyük Millet Meclisi bu konuda karar verir veya
vermez, orada takdir yetkisi kullanabileceğiniz kısım sadece 157’nci maddeyle
ilgilidir. Bu konuyu takdirlerinize sunuyorum, bu şekilde de talepte
bulunuyorum.
BAŞKAN
– Teşekkür ederim Sayın Elitaş.
FİLİZ
KERESTECİOĞLU DEMİR (İstanbul) – Sayın Başkanım…
BAŞKAN
– Size de vereceğim Sayın Kerestecioğlu.
Sayın
Altay…
50.- İstanbul Milletvekili Engin Altay’ın,
İç Tüzük’ün 157’nci maddesine göre bir işlem yapılacaksa adil yapılması
gerektiğine ilişkin açıklaması
ENGİN
ALTAY (İstanbul) – Sayın Başkan, 157’ye göre bir işlem yapacaksanız ki yapın
ama adil yapın. Mesela biraz önce siz konuşurken -Türkiye Büyük Millet Meclisi
Başkanı olarak konuşurken- şimdi ismini hatırlayamadığım AK PARTİ sıralarından
bir arkadaşım, şu anda Sayın Bakanla konuşan arkadaşımız ayağa kalkarak sizin
konuşmanıza müdahale etti. Eğer bir 157 uygulayacaksak oradan başlayalım, sonra
Özgür Bey’e, sonra bana…
MEHMET
MUŞ (İstanbul) – Konuşmayalım, öyle mi?
ENGİN
ALTAY (İstanbul) - …sonra Mehmet Muş’a… Bak, sözümü kesiyor, sonra Mehmet
Muş’a... İlaveten, Sayın Elitaş’ın iddiası uygulanabilir olsaydı Osman Aşkın
Bak ile Hakan Çavuşoğlu’na verilen uyarma cezaları buradan Bursa’ya yol olurdu,
evet. (CHP sıralarından alkışlar) 
İSMAİL
TAMER (Kayseri) – Hakan Çavuşoğlu burada, hiç öyle bir şey yapmadı.
ENGİN
ALTAY (İstanbul) – Allah aşkına Sayın Elitaş, git bir şeker ilacı al, şekerini
bir normalleştir. 
MEHMET
MUŞ (İstanbul) – Şekeri olan ne Sayın Altay?
ENGİN
ALTAY (İstanbul) – Hodri meydan! Eğer bu 157 uygulanacaksa Mehmet Muş’tan
başlayacaksınız, sayın milletvekilim dâhil hepimiz için uygulayın, doğrudur.
BAŞKAN
– Teşekkür ederim Sayın Altay.
Buyurun
Sayın Kerestecioğlu.
51.- İstanbul Milletvekili Filiz
Kerestecioğlu Demir’in, Mecliste bir dayatma olduğu zaman gerilim yaşandığına
ve bunun sorumlusunun iktidar partisinin yaklaşımı olduğuna ilişkin açıklaması
FİLİZ
KERESTECİOĞLU DEMİR (İstanbul) – Sayın Başkan, ben aslında burada şu anda
farklı bir koku alıyorum yani daha önce de aldığımız bir koku bu ve hakikaten,
hani, Sayın Elitaş’ın söylediği sözler göz yaşartıcı, “Herkes konuşabilir,
ifade edebilir. Bunu kesmemek lazım asla.” falan diye… Öncelikle, başka Meclis
başkan vekillerinin bu Meclisi nasıl yönettiğini de kendisi çok iyi biliyor;
sözlerin nasıl kesildiğini, söz kesilmeden, o sözü konuştuktan sonra
vekilimizin nasıl kolunun kırıldığını, daha onun hemen ertesi gününde bir CHP
vekilinin aynı şekilde kuliste nasıl tartaklandığını, bütün bunların olduğunu
şu Meclis gayet iyi biliyor, siz de biliyorsunuz. Bunu yapmayın. Yani şu anda
benim aldığım koku bu kokudur. Sözleşmeler konuşulacak diye, alt tarafı yirmi
dakika konuşma yapılacak diye, “Bunu bir an önce geçireceğiz.” diye bunu
yapmayın. Çünkü bu gerilimi şu anda yükselten sizsiniz. (CHP sıralarından
alkışlar)
(Mikrofon
otomatik cihaz tarafından kapatıldı)
BAŞKAN
– Sözünüzü tamamlayın lütfen.
FİLİZ
KERESTECİOĞLU DEMİR (İstanbul) – Sayın Meclis Başkan Vekiline diyorsunuz: “Bu
huzur bozulursa, şöyle olursa, böyle olursa…” Ben bu sözleri çok iyi tanıyorum.
Artık ben de sonuçta iki buçuk senedir buradayım ve bu havayı koklayabiliyorum;
bu, demin “er meydanı” denilen havayı çok iyi koklayabiliyorum. Bunu yapmayın.
Burada insanların söz hakkı kesilmesin, yirmi dakika konuşulsun efendice. Zaten
insanlar yirmi dakika konuşmuyorlar, bunu daha azda da bırakabiliyor. Bunların
hepsi mutabakatla olur. Dayatma getirdiğiniz zaman bu Meclise, burada gerilim
oluyor. Bunun sorumlusu da İç Tüzük’ü uygulamaya, kanunlara uymaya çalışan
Meclis Başkan Vekili değil. Bunun sorumlusu sizin bu yaklaşımınızdır. 
BAŞKAN
– Teşekkürler Sayın Kerestecioğlu. 
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
52.- Manisa Milletvekili Özgür Özel’in,
belli ölçülerde tepkilerin ve protestonun Meclisin geleneklerinden olduğuna ve
sıra kapaklarına vurma şeklinde protestoların birçok kez yapıldığına, Oturum
Başkanı TBMM Başkan Vekili Mithat Sancar’a kararından dolayı teşekkür ettiğine
ilişkin açıklaması
ÖZGÜR
ÖZEL (Manisa) – Sayın Başkan, çok net hatırlamama rağmen içeride konuşmuştuk,
dedik ki: Burada defalarca sıra kapaklarına vuruldu. “Biz vurmadık.” dedi
arkadaşlar. “12/12/2017. Engin Özkoç’un ‘AKP Genel Başkanı olarak, Sayın
Kılıçdaroğlu’na böyle hakaret ederseniz biz de AKP Genel Başkanına gerekli
cevabı veririz.’ demesi üzerine AK PARTİ milletvekilleri bu sözlere sıra
kapaklarına vurarak tepki gösterdi, Özkoç konuşmaya devam edince -‘Hayır',
‘Sus!’, ‘Bip, bip, bip’, tekrar etmiyorum- tepkiler geldi. Özkoç konuşmasını
sürdürünce AK PARTİ’liler ayağa kalktı, üzerine yürüdü. Türkiye Büyük Millet
Meclisi Başkan Vekili Ahmet Aydın oturuma ara verdi.” 12/12/2017’de yani dört
ay önce sadece. Yine 10 Ocak 2017’de Sayın Engin Altay’ın konuşması sırasında yine
sıra kapaklarına vurularak gürültü yapılıyor, oturumu yöneten Meclis başkan
vekili ara veriyor. 
İçeride
“Biz hiç yapmadık…” Refah Partisi dönemini falan hatırlatmaya gerek yok. Bu
Mecliste olan, yaşanan, dört ay önce, üç ay önce yaşanan olaylardır. Meclis
tutanaklarından aynen aktardım. Bütün açık kaynaklarda vardır, hem
tutanaklardan hem tüm açık kaynaklardan kolayca erişilebilir.
(Mikrofon
otomatik cihaz tarafından kapatıldı) 
ELİF
DOĞAN TÜRKMEN (Adana) – Ceza vermişler mi? 
MELİKE
BASMACI (Denizli) – Kaynağı göstermeseydiniz, silerler. 
BAŞKAN
– Sözlerinizi tamamlayın Sayın Özel. 
Buyurun.

ÖZGÜR
ÖZEL (Manisa) – Bu durumda Meclisin konuşma yeri olduğunu, aynı zamanda
tepkilerin, protestonun, ölçüsü dâhilinde, Meclisin geleneklerinden, hatta
renklerinden olduğunu her birimiz zaman zaman söyledik. Bu konuda özgürlükçü
tutumunuz ve “Cezaya gerek görmüyorum.” diye kararınızı belirtmiş olmanızdan
dolayı da şahsım ama bilhassa Türkiye Büyük Millet Meclisi adına teşekkür
ediyorum efendim, sağ olun. (CHP sıralarından alkışlar) 
BAŞKAN
- Teşekkürler Sayın Özel. 
Buyurun
Sayın Elitaş. 
53.- Kayseri Milletvekili Mustafa
Elitaş’ın, usul ve esaslar çerçevesinden ayrılınca usulsüzlüğün kural hâline
geleceğine ve İç Tüzük’ün 160’ıncı maddesinin 5’inci fıkrasının uygulanması
gerektiğine ve İstanbul Milletvekili Filiz Kerestecioğlu Demir’in yaptığı
açıklamasındaki bazı ifadelerine ilişkin açıklaması
MUSTAFA
ELİTAŞ (Kayseri) – Biraz önce konuşmamda ifade ettiğim gibi, Sayın Özgür
Özel’in geçmişten verdiği örnekler tam da bugün niye 160/5’in uygulanması
gerektiğini gösteren örnekler. Burada 160/5 net bir şekilde ifade ediyor: “Türkiye
Büyük Millet Meclisinde gürültü, kavga çıkarmak, Meclisin çalışma düzenini
bozmak üzere önayak olmak.” Önayak olan kim? Özgür Özel. 
CEMAL
OKAN YÜKSEL (Eskişehir) – E, dört ay önce de siz yaptınız.
MUSTAFA
ELİTAŞ (Kayseri) – Bakın, orada Meclis Başkanı, varsa bu işe önayak olan birisi
AK PARTİ Grubundan, gereğini yapmalıydı.
ALİ
ŞEKER (İstanbul) – Ahmet Aydın vardı. 
MELİKE
BASMACI (Denizli) – Tutanaklar var. 
MUSTAFA
ELİTAŞ (Kayseri) – Ama şu anda önayak olarak yapan kişi Özgür Özel’se… Siz de
“68’e göre kapatmadım.” diyorsunuz. Bakın tutanaklara, 68’e göre kapattığınızı
ifade ettiniz. Eğer tutanaklarda o hüküm varsa 160/5’i uygulamak zorundasınız. 
FİLİZ
KERESTECİOĞLU DEMİR (İstanbul) – Madde demedi.
MAHMUT
TANAL (İstanbul) – Sayın Başkan, her 68’e göre kapatma bir kavga anlamına
gelmez ki.
BAŞKAN
– Lütfen sayın milletvekilleri…
Buyurun.
MUSTAFA
ELİTAŞ (Kayseri) – Teşekkür ediyorum Sayın Başkan, uyardığınız için.
Buradaki
yaptığımız iş… Türkiye Büyük Millet Meclisi usul ve esaslar çerçevesinden
ayrıldığı takdirde usulsüzlük kural hâline gelir. Kuralsızlığı kural hâline
getirdiğiniz takdirde kavga normalleşir. 
ENGİN
ALTAY (İstanbul) – Çok ayıp, çok ayıp!
MUSTAFA
ELİTAŞ (Kayseri) – Bir milletvekilinin dizi ısırılır, bir genel başkan
yardımcısının burnu kırılır. Onun için bunlara müsamaha etmemek gerekir. 
ENGİN
ALTAY (İstanbul) – Bizim kırılan kollar ne olacak?
MUSTAFA
ELİTAŞ (Kayseri) – Burada Cumhuriyet Halk Partili Antalya milletvekili AK PARTİ
Genel Başkan Yardımcısı Fatih Şahin’in burnunu kırmıştır. 
ENGİN
ALTAY (İstanbul) – Tahrik et milleti, tahrik et!
MUSTAFA
ELİTAŞ (Kayseri) – Burada Trabzon Milletvekilimiz Muhammet Balta Cumhuriyet
Halk Partili bir milletvekili tarafından dizinden ısırılmıştır. Öbür taraftan…
(CHP ve HDP sıralarından gürültüler) 
MAHMUT
TANAL (İstanbul) – Benim de parmağımı kırdınız.
MUSTAFA
ELİTAŞ (Kayseri) – Sayın Başkan, uyarır mısınız.
BAŞKAN
– Lütfen sayın milletvekilleri…
Buyurun
Sayın Elitaş. 
MUSTAFA
ELİTAŞ (Kayseri) – Bakın, burada Sayın Kerestecioğlu bir mesele anlattı. Orada
HDP milletvekili, Türk Silahlı Kuvvetlerine açık ve net hakaret ederken…
FİLİZ
KERESTECİOĞLU DEMİR (İstanbul) – Hayır, hiç öyle bir şey yok, tutanaklara bak.
Çarpıtmayın.
MAHMUT
TOĞRUL (Gaziantep) – Çarpıtmayın, çarpıtmayın. Konuşmamız tutanaklarda var,
çarpıtmayın. 
DİRAYET
DİLAN TAŞDEMİR (Ağrı) – Kumpas kurdunuz. 
MERAL
DANIŞ BEŞTAŞ (Adana) – Sizin gibi düşünmek zorunda değil hiç kimse.
MUSTAFA
ELİTAŞ (Kayseri) – …memleketin bekası için, ülkemizin geleceği için Afrin’de
yapılan operasyonu aşağılamaya çalışırken, Mehmetçiklerimiz göğsünü siper
etmiş, düşmana karşı, lanet, haysiyetsiz, şerefsiz PKK terör örgütüne karşı
canla başla mücadele ederken, o milletvekili burada Türk askerlerini rencide
eden bir konuşma yapmış. 
FİLİZ
KERESTECİOĞLU DEMİR (İstanbul) – Uydurmayın, uydurmayın. Hiç öyle bir şey yok.
Hiç öyle bir şey yok.
MUSTAFA
ELİTAŞ (Kayseri) – Kadın milletvekilimiz Leyla Şahin Usta orada protesto
ederken, o milletvekili kadın milletvekilinin üzerine yürüyerek taciz etmiştir,
taciz etmiştir. (HDP sıralarından gürültüler)
FİLİZ
KERESTECİOĞLU DEMİR (İstanbul) – Yalan söylüyorsun. 
MAHMUT
TOĞRUL (Gaziantep) – Yalan söyleme be! Ayıp, yakışmıyor!
ERTUĞRUL
KÜRKCÜ (İzmir) – Çok ayıp, çok!
HÜDA
KAYA (İstanbul) – Resmen yalan söylüyorsun ya!
BAŞKAN
– Sayın milletvekilleri, lütfen…
MUSTAFA
ELİTAŞ (Kayseri) – Bunu dışarıdan, kulaktan dolma bilgilerle… (HDP sıralarından
gürültüler)
Sayın
Başkan, uyarır mısınız efendim.
HÜDA
KAYA (İstanbul) – Tutanak var, tutanak.
DİRAYET
DİLAN TAŞDEMİR (Ağrı) – Siz kumpas kurdunuz, kumpas.
BAŞKAN
- Ben yönetiyorum, siz devam edin, uyaracağım zaman uyarıyorum.
MERAL
DANIŞ BEŞTAŞ (Adana) – Hem saldırıyor hem de sonra bizi saldırıyor gösteriyor. 
BAŞKAN
- Siz devam edin Sayın Elitaş.
MUSTAFA
ELİTAŞ (Kayseri) – Dışarıdan kulaktan dolma bilgilerle bir sayın
milletvekilini, kadın milletvekilini itham etmek erliğe de yakışmaz, kadınlığa
da yakışmaz. (AK PARTİ sıralarından alkışlar)
BAŞKAN
– Teşekkürler.
HÜDA
KAYA (İstanbul) – Bu kadar fırsatçılık olamaz. Yalan söylüyorsunuz.
BAŞKAN
- Sayın Kerestecioğlu, buyurun.
54.- İstanbul Milletvekili Filiz
Kerestecioğlu Demir’in, Kayseri Milletvekili Mustafa Elitaş’ın yaptığı
açıklamasındaki bazı ifadelerine ilişkin açıklaması
FİLİZ
KERESTECİOĞLU DEMİR (İstanbul) – Çok net söylüyorum, yalan söylüyorlar. O
tutanakları hemen akabinde okudum, ne tutanaklarda Türk askerine bir şey vardı
ne yapılan konuşmada bir şey vardı.
MEHMET
BEKAROĞLU (İstanbul) – Elitaş, kavga çıkarmaya çalışıyor. Elitaş, ajite ediyor
Meclisi, hiç de iyi niyetli konuşmuyor.
MAHMUT
TANAL (İstanbul) – Kavganın zeminini hazırlıyor Elitaş.
BAŞKAN
– Sayın milletvekilleri, lütfen sessiz olalım.
FİLİZ
KERESTECİOĞLU DEMİR (İstanbul) – Ama demin de söyledim, aynı kokuyu alıyorum
Sayın Elitaş, aynı tahriki yapıyorsunuz. 
MEHMET
MUŞ (İstanbul) - Ne keskin burnunuz var sizin de ya. Bayağı keskinmiş burnunuz.
FİLİZ
KERESTECİOĞLU DEMİR (İstanbul) – Aynı şekilde, burada ara verildiğinde ben ne
olacağını tahmin edebiliyorum. O gün de siz vardınız, o gün de aynı şeyi
yaptınız. O gün Mahmut Toğrul Vekilimiz gayet usturuplu bir konuşma yaptı.
Siyasi eleştiriydi. Alır, tutanakları okursunuz, okumadıysanız getiririm,
beraber okuruz. Orada hiçbir tahrik unsurunun olmadığını zaten siz de gördünüz,
biliyorsunuz. Olsa bile, velev ki olsa bile bunun arkasından burada yapılacak
hareket şiddet uygulamak mıdır? 
İSMAİL
TAMER (Kayseri) – Nasıl velev ki olsa bile? Böyle bir şey olur mu? Ne demek
olsa bile? Olur mu öyle şey?
FİLİZ
KERESTECİOĞLU DEMİR (İstanbul) – Kadın vekilinizin üstüne yürümüş; külliyen
yalan. Böyle bir şey söz konusu değil.
ERTUĞRUL
KÜRKCÜ (İzmir) – O mu yürüdü onun üzerine ya?
İSMAİL
TAMER (Kayseri) – Türk askerine kimse laf edemez.
FİLİZ
KERESTECİOĞLU DEMİR (İstanbul) – Garo Vekilimiz geldi. Kadın vekilin ne
yaptığını ben söyleyeyim. Geldi, orada kendisine dedi ki, Mahmut Vekilimize…
İSMAİL
TAMER (Kayseri) – Mehmetçik’e hakaret yeri burası değildir.
FİLİZ
KERESTECİOĞLU DEMİR (İstanbul) – Dinleyin, dinleyin, ne olduğunu gayet net
biliyorum, dinleyin.
BAŞKAN
– Siz Genel Kurula hitap edin Sayın Kerestecioğlu.
FİLİZ
KERESTECİOĞLU DEMİR (İstanbul) – Geldi, vekilimize dedi ki: “Siz askere laf
edemezsiniz, onu bunu yapamazsınız.” Mahmut Vekilimizin cevabı da şöyle:
“Bunlar ayaküstü konuşulacak şeyler değil, başka zaman konuşuruz.” dedi ve
arkasından Garo Vekilimiz Mahmut arkadaşımızı alarak dışarı giderken buradan
20-30 vekil gelerek Mahmut Vekilimizin üstüne yürüdü ve kolu kırıldı, ertesi
gün aynı şey Musa Çam’a yapıldı. Burada söz kullanan insanlara bunu
yapıyorsunuz. Yapmayın diyorum, yapmayın! Aynı havayı sırf bir sözleşmede yirmi
dakika mı konuşulacak, beş dakika mı konuşulacak diye bunu gündeme getirerek
yapmayın. Her şeyi galibiyet veya yenilgi olarak almayın Sayın Elitaş. Uzun bir
geçmişiniz var burada, olgun davranın ve bu şekilde davranmayın, yapmayın bunu.
BAŞKAN
– Teşekkürler Sayın Kerestecioğlu.
V.- OTURUM BAŞKANLARININ KONUŞMALARI
(Devam)
3.- Oturum Başkanı TBMM Başkan Vekili
Mithat Sancar’ın, Genel Kurul salonunda yapılan gürültü çıkarma ve masaya vurma
şeklindeki protestolar nedeniyle disiplin hükümleri uygulanmadığına ve
müzakereleri özgürlük içinde yürütmek konusunda elinden geleni yapacağına
ilişkin konuşması
BAŞKAN
- Değerli milletvekilleri, disiplin hükümlerinin nasıl uygulanacağı da yine İç
Tüzük’te belirtilmiştir. Eğer, birleşimi yöneten Meclis başkan vekili teklif
etme gereği görürse, Genel Kurula bunu getirir ve Genel Kurul, oylarıyla karar
verir. Dolayısıyla, hukukun genel kurallarını da dikkate alarak tutumumun
değerlendirilmesi gerekiyor. Hukukun genel ilkeleri eğer bir konuda bir
uygulayıcıya takdir yetkisi veriyorsa, bu takdir yetkisini nasıl kullanacağını
belirlemek o kişinin kendi tasarrufundadır. Ben, Meclisin doksan yılı aşan, yüz
yıla yaklaşan teamülleri içinde bir değerlendirme yapıyorum. Üç yıla yaklaşan
bir süredir ben de bu Meclisin bir üyesiyim ve defalarca bu Genel Kurul
salonunda protestolara tanık olmuşuzdur. Bu protestolar masaya vurma şeklinde
olabilir, gürültü çıkarma şeklinde olabilir, bunların hiçbiri için disiplin
hükümleri uygulanmamıştır. Nitekim, biraz önce Sayın Özel’in saydığı örnekler
bunun yakın tarihteki uygulamalarıdır ama daha uzak tarihte olanları da şu son
üç yılda yaşananları da ben bizzat tanığı olarak biliyorum. Bu nedenle, Genel
Kurulu yönetirken demokratik ruha uygun davranma sözüme bağlı kalarak,
tartışmaları, müzakereleri özgürlük içinde ve olgunca yürütmek konusunda
elimden geleni yapmaya devam edeceğim. Yasak hükümlerini, ceza hükümlerini
açık, fiilî saldırı noktasına varmadıkça uygulamama konusunda bir prensip
belirledim, bu prensibe uygun davranacağım. Bu nedenle, Sayın Elitaş, sizin
disiplin hükümlerini uygulama teklifinizi kabul etmiyorum. Buna bizzat Sayın
Özel onay verse bile tutumum değişmeyecektir. (CHP sıralarından alkışlar) Sayın
Özel, kalkıp “Ben ceza gerektiren bir işlem yaptım, bana uygulayın.” dese de
ben oradaki telkine veya görüşe göre değil, kendi prensiplerime, demokratik
yönetim ruhuna uygun karar veririm. 
O
nedenle, bu teklifi işleme koymuyorum ve görüşmelere kaldığımız yerden devam
ediyorum. 
MUSTAFA
ELİTAŞ (Kayseri) – Sayın Başkan…
BAŞKAN
– Buyurun Sayın Elitaş. 
MUSTAFA
ELİTAŞ (Kayseri) – Sayın Başkan, tutanağa geçmesi açısından, müsaade ederseniz…
MAHMUT
TANAL (İstanbul) – Sayın Başkan, Sayın Elitaş çalışmalarımızı engelliyor.
MUSTAFA
ELİTAŞ (Kayseri) – Türkiye Büyük Millet Meclisi İçtüzüğü’nü istediğiniz şekilde
yorumlama hakkına sahip değilsiniz. Yazılı kurallar teamülün önüne geçemez…
Yazılı kurallar her zaman birinci sıradadır, teamüller yazılı kuralın önüne
geçemez. Yazılı kuralın olmadığı yerde teamüllere bakılır. 
İkincisi,
şu beyanınız… Türkiye Büyük Millet Meclisinde ortaya çıkabilecek herhangi
olumsuz bir hadisenin tamamen vebali sizin omuzlarınızda kalacaktır.
Tutanaklara
geçmesi açısından bunu söylüyorum. 
BAŞKAN
– Sayın Elitaş, lütfen şunu dinleyin…
MAHMUT
TANAL (İstanbul) – Efendim, bu bir tehdit, bir şantajdır. Kavganın zeminini
hazırlıyor Sayın Elitaş.
MUSTAFA
ELİTAŞ (Kayseri) – Kavgayı meşru hâle getiriyorsunuz.
MAHMUT
TANAL (İstanbul) – Sayın Başkan, bu, tehdit ve şantajdır.
FİLİZ
KERESTECİOĞLU DEMİR (İstanbul) – Bu ne rezalet! Tehdit bu.
BAŞKAN
– Sayın Elitaş, şunu söylemeye beni mecbur ediyorsunuz: Üçüncü keredir burada
olay çıkma ihtimalini dile getiriyorsunuz. Ben en hafif tabiri kullandım. 
MAHMUT
TANAL (İstanbul) – Kavganın zeminini hazırlıyor.
BAŞKAN
- Eğer bu sözleriniz üzerine, bu üçüncü kez tekrar ettiğiniz ifadeniz üzerine
bu Genel Kurulda bir gerilim yaşanacaksa sorumlusu ben olmayacağım. (CHP ve HDP
sıralarından alkışlar)
MUSTAFA
ELİTAŞ (Kayseri) – Sorumlusu siz olacaksınız.
BAŞKAN
- Özgürlükleri, demokratik kuralları uygulamak hiçbir zaman gerilim ve kaos
sebebi olarak görülemez. 
MUSTAFA
ELİTAŞ (Kayseri) – Doğru, aldığınız kültür o.
BAŞKAN
- Demokratik terbiye, özgürlük içinde olgunlaşır. Tartışma, özgürlük
terbiyesinin temel şartıdır.
MÜSLÜM
DOĞAN (İzmir) – Bunları anlayamazlar ama… Zor…
BAŞKAN
- Evet, gerilim olabilir; evet, tartışmaların dozu yükselebilir ancak sadece
konuşma hakkı tanındı diye, İç Tüzük’ün bana tanıdığı takdir yetkisini
kullanarak bir teklifinizi işleme koymadım diye “Burada olay çıkacak.”
diyorsanız, sizi sorumluluğa davet etme mecburiyetim vardır. (CHP ve HDP
sıralarından alkışlar) Çünkü burada bu sözler üzerine daha sonra gerilim
yaşanırsa bunun zemininin bu sözlerle, bu şekilde hazırlanmış olacağı
kanısındayım. 
BARIŞ
YARKADAŞ (İstanbul) – Meclis tehdide boyun eğmez!
BAŞKAN
– Sonuna kadar demokratik ruha, Parlamento geleneklerine ve Türkiye Büyük
Millet Meclisinin yazılı, yazısız kurallarına, teamülüne, ruhuna uygun
davranmaya kararlıyım. 
MÜSLÜM
DOĞAN (İzmir) – Hukuk dersi böyle verilir.
BAŞKAN
– En ağır tartışmaların yaşandığı dönem Birinci Meclistir. Birinci Meclis
tutanakları ciltler hâlinde yayımlanmıştır. Birinci Meclis savaş koşullarında
çalışmıştır. Birinci Mecliste ceza yoluyla, disiplin hükümleri yoluyla bizzat
Mustafa Kemal Atatürk’e yöneltilen çok sert eleştirileri, zaman zaman eleştiri
sınırlarını aşan ifadeleri susturma yönüne gidilmemiştir. Ondan sonraki uygulamalarda
da teamül budur. Parlamentolar teamülle yaşar; yazılı kural da bana takdir
yetkisi veriyor; ben bu takdir yetkisini Parlamentonun bu yüz yıla yaklaşan
teamülüne göre kullanma tercihinde bulunuyorum. 
O
nedenle ceza talebini işleme koymuyorum. (CHP sıralarından alkışlar)
ENGİN
ALTAY (İstanbul) – Sayın Başkan…
BAŞKAN
– Buyurun Sayın Altay.
ENGİN
ALTAY (İstanbul) – Sayın Başkan, ben eminim ki Sayın Elitaş yarın, bu biraz
önce sarf ettiği sözleri okuduğunda “Eyvah, ben ne yapmışım?” diyecek. Bu sebeple
gergin ortamlarda hepimizin keşke söylemeseydim dediği, keşke böyle
konuşmasaydım dediği anlarımız vardır. Maalesef, Sayın Elitaş’ın biraz önce
yaptığı konuşma böyle bir tablodur. 
Ben,
tutanakları da hem Sayın Elitaş’ın hem sizin incelemeniz için ve mümkünse Sayın
Elitaş’ın biraz önce söylediklerinin tutanaklardan çıkarılması ya da kendisinin
böyle bir beyanda bulunma imkânının kendisine verilmesi için ara vermenizi
talep ediyorum. Biraz önce söylenilen şeyler Parlamento tarihimizin en talihsiz
beyanatlarından biridir, kabul edilemez Sayın Başkan. 
MEHMET
MUŞ (İstanbul) – “Kavgada yumruk sayılmaz.” deyip milletvekilini yumruklayan
sensin be!
MEHMET
NACİ BOSTANCI (Amasya) – Sayın Başkan...
BAŞKAN
– Söz vereceğim Sayın Bostancı, gördüm ama daha önce Sayın Beştaş’ın sisteme
girerek söz talebi vardır. 
ENGİN
ALTAY (İstanbul) – Bir ara verin, Sayın Elitaş baksın. 
BAŞKAN
– O nedenle, kendisine söz vereyim, sonra size de söz vereceğim Sayın Bostancı.
MEHMET
MUŞ (İstanbul) – “Kavgada yumruk sayılmaz.” diyen sensin.
ENGİN
ALTAY (İstanbul) – Gel kavga edelim Mehmet, gel. Allah Allah…
BAŞKAN
– Sayın Altay, lütfen…
MUSTAFA
ELİTAŞ (Kayseri) – Sayın Başkan, sükûnet tavsiye edene bakar mısınız lütfen.
İnsanlık tavsiye edene bakar mısınız lütfen. 
BAŞKAN
– Siz de Sayın Elitaş, lütfen…
ENGİN
ALTAY (İstanbul) – “Kavga” diyor adam, duymuyor musun yanındaki ne söylüyor!
MUSTAFA
ELİTAŞ (Kayseri) – İnsanlık tavsiyelerine bakar mısınız. 
MEHMET
MUŞ (İstanbul) – Ya, söylediğin sözü söylüyorum sana. Sayın Altay, burada bir
konuşma yaparken “Tartışmalarda, kavgada yumruk sayılmaz.” diyen sizsiniz. 
BAŞKAN
– Lütfen, sayın milletvekilleri…
ENGİN
ALTAY (İstanbul) – Sayın Başkan, bir ara vermenizi talep ediyorum. Tutanaklar
incelensin efendim. 
BAŞKAN
– Buyurun Sayın Beştaş.
IV.- AÇIKLAMALAR (Devam)
55.- Adana Milletvekili Meral Danış
Beştaş’ın, İç Tüzük’e aykırı bir dayatmayı iktidar partisinin oy çoğunluğuyla
geçirmeye çalıştığına ve muhalefetin sesini kısmak dışında bir amacı olmadığına
ilişkin açıklaması
MERAL
DANIŞ BEŞTAŞ (Adana) – Teşekkür ederim Sayın Başkan.
Doğrusu,
grup başkan vekilimiz ifade etti ama ek olarak şunu söyleyeyim: Şu andaki bütün
tartışma Genel Kurulda uluslararası sözleşmelerdeki muhalefetin söz süresini
kısaltmak, yirmi dakikadan beş dakikaya indirmek. İktidar olmanın verdiği öz
güven ve ayrıcalıklı davranışla İç Tüzük’ü de tıpkı Anayasa ve diğer hukuk
kuralları gibi kendi istedikleri doğrultuda yorumlama maharetini ortaya
koyuyorlar. Ben aynı tartışmalarda Meclis Başkan Vekili AK PARTİ Grubundan
olduğunda Sayın Elitaş’ın oradan Meclis Başkan Vekilinin vatandaş olarak
konuştuğunu söylediğini duyan bir grup başkan vekiliyim. 
MEHMET
MUŞ (İstanbul) – Neyi duymuş? Anlamadık. 
MERAL
DANIŞ BEŞTAŞ (Adana) – Sayın Ayşe Nur Bahçekapılı İç Tüzük’e aykırı
davrandığında oradan “O vatandaştır, konuşur.” diyor ama şu anda bizim
partimizin Meclis Başkan Vekilini tehdit edecek kadar bir ayrımcılığa Meclisi
muhatap kılıyor. 
MEHMET
MUŞ (İstanbul) – Tehdit sizde ya.
MERAL
DANIŞ BEŞTAŞ (Adana) – İç Tüzük’e göre açıkça 60 ve 81’inci madde var, diğer
ilgili maddeler var…
BAŞKAN
– O tartışmalara geçeceğiz Sayın Beştaş.
MERAL
DANIŞ BEŞTAŞ (Adana) – Yani şu: Usul açısından görüşlerimizi söyleyeceğiz ancak
şuradaki yapılan tartışma tümüyle bir dayatmadır. İç Tüzük’e aykırı bir
dayatmayı iktidar partisi oy çoğunluğuna göre geçirmeye çalışmaktadır.
Muhalefetin sesini kısmak dışında, konuşmaları engellemek dışında hiçbir amacı
da yoktur.
BAŞKAN
– Teşekkürler Sayın Beştaş.
Sayın
Bostancı, buyurun.
56.- Amasya Milletvekili Mehmet Naci
Bostancı’nın, Mecliste medeni bir şekilde özgürce müzakerenin esas olduğuna ve
İç Tüzük’ün de bu esasların nasıl yürütüleceğine dair birtakım kurallar
vazettiğine ilişkin açıklaması
MEHMET
NACİ BOSTANCI (Amasya) – Sayın Başkanım, teşekkürler.
Hepimizin
bildiği, çok klişe ama anlamlı bir söz vardır “Demokrasi kurumlar ve kurallar
rejimidir.” Demokrasi elbette özgürlükleri, müzakereyi, tartışmayı öngörür ama
aynı zamanda bunların kurallar çerçevesinde yapılması gerektiği hususu da her
türlü takdirin üstündedir. Kurallar olmaksızın, bunlar uygulanmaksızın
demokrasi ve özgürlüklerden murat edilen özgürce müzakereyi sağlamak da mümkün
olmaz. Dolayısıyla güvenlikle özgürlüğe ilişkin o meşhur tartışmayı da
hatırlayacak olur isek bunlar birbirinin zıddı değil, birbirinin tamamlayıcısıdır.
Güvenlik özgürlüğü tamamlar, özgürlük de güvenliği tamamlar. Güvenliği olmayan,
kuralları olmayan bir özgürlük olmaz. Kuralları da konuşabilmek, tartışabilmek
elbette bir özgürlük zeminini gerektirir. 
Şimdi,
burada Meclisin medeni bir şekilde özgürce müzakeresi esastır ve İç Tüzük de bu
esasların nasıl yürütüleceğine dair birtakım kurallar vazediyor. Bu kuralların
vazedilme nedeni hepimizin murat ettiği o özgürce müzakereyi
gerçekleştirmektir. Şimdi buradaki hiç kimsenin kavga, dövüş istemeyeceği
muhakkaktır ama hiç kimse istemediği hâlde zaman zaman bu Mecliste kavgalar ve
dövüşler oluyor mu? Oluyor. Bunları engellemek evet, herkesin boynunun borcudur
ama aynı zamanda her şeyden önce İç Tüzük kuralları çerçevesinde, bunları
uygulama çerçevesinde İç Tüzük’ün kendisinin bir öngörüsü vardır. Sayın Mustafa
Elitaş’ın burada “Eğer bu kurallar burada uygulanmazsa bakın istenmeyen kavga,
gürültü çıkar.” derken atıf yaptığı yine İç Tüzük’ün kendisidir. 
(Mikrofon
otomatik cihaz tarafından kapatıldı)
BAŞKAN
- Sözlerinizi tamamlayın Sayın Bostancı.
ENGİN
ALTAY (İstanbul) – Keşke sadece o kadar söylese.
MEHMET
NACİ BOSTANCI (Amasya) - Sayın Engin Altay “Bu lafları, bu sözleri çıkaralım.”
diyor.
ENGİN
ALTAY (İstanbul) – Evet.
MEHMET
NACİ BOSTANCI (Amasya) - O zaman İç Tüzük’ten de çıkaralım. 68’de var ya kavga,
gürültü çıkar diye bir öngörüde bulunmuş, Mecliste kavga, gürültü
çıkabileceğine dair bir öngörüsü var, Sayın Engin Altay’ın iyi niyetine
yaslanalım, İç Tüzük’te ne kadar böyle durumlar varsa bunları çıkaralım,
herkesin sağduyusuna bırakalım.
Teşekkürler.
BAŞKAN
– Teşekkür ederim Sayın Bostancı.
ÖZGÜR
ÖZEL (Manisa) – Sayın Başkan, bir müsaade eder misiniz, çok önemli.
V.- OTURUM BAŞKANLARININ KONUŞMALARI
(Devam)
4.- Oturum Başkanı TBMM Başkan Vekili Mithat
Sancar’ın, uygulamasının İç Tüzük’e, demokratik parlamenter sistemin ruhuna ve
Parlamentonun geleneklerine aykırı herhangi bir yönü olmadığına ilişkin
konuşması
BAŞKAN
- Sayın Özel, buyurun… Ama öncelikle birkaç söz söylemek gerekiyor, açıklama
yapmak babında Sayın Bostancı’nın sözleri üzerine. 
Fikirlerinize
katılıyorum Sayın Bostancı ancak ben kurallara aykırı bir şey yaptığım
kanısında değilim. İç Tüzük’ün bana takdir yetkisi tanıdığı bir yerde takdir
yetkimi kullanıyorum. Bunun dışında bugüne kadar yönettiğim bütün oturumlarda
bu kurallara uygun davranma gayretindeyim.
Öte
yandan -bunu hepinizin affına sığınarak söyleyeceğim- akademideki ilk geniş
çalışmam, benim doktora tezim anayasa ve kamu hukuku kurallarının yorumudur ve
bununla dört-dört buçuk yıl zaman geçirdim. Kuralların yorumunun anayasa
hukukunda ve parlamento hukukunda hangi çerçevede yapılabileceğine dair de
epeyce çaba sarf ettim, kendimce fikirler ürettim. Açık hükümlere aykırı
davranamayacağınız doğrudur. Açık hükümlere aykırı davrandığınız takdirde bir
ihlal gerçekleştirirsiniz, bu görevinizi aşan bir şey anlamına gelir ancak bana
uygulayıcı olarak yazılı metnin takdir yetkisi tanıdığı yerlerde bu yetkiyi
nasıl kullanacağıma da karar veririm ancak bu karar da keyfî olmaz. Nereye dayanarak
bu takdir yetkimi kullanıyorum? Her şeyden önce Parlamentonun geleneklerine
dayanarak. İkincisi: Evet, demokratik parlamenter sistemin ruhuna dayanarak.
Açıklık olduğu yerlerde bunlara müracaat edeceğimi söylüyorum. Yoruma açık bir
hükmü uyguladığım yerde bu esaslara başvuracağımı söylüyorum. Dolayısıyla açık
hükmü yok sayan bir tutum olduğu kanısında değilim. Teklif etme konusunda
takdir yetkisini İç Tüzük oturumu yöneten Meclis başkan vekiline tanımıştır.
Ben bu takdir yetkisini biraz önce söylediğim esaslara dayanarak kullanmayı
tercih ediyorum. Bunun dışında yaptığımın İç Tüzük’e de demokratik parlamenter
sistemin ruhuna da ve bu Parlamentonun geleneklerine de aykırı herhangi bir
yönü olduğu kanısında değilim.
Teşekkürler.
Buyurun
Sayın Altay.
IV.- AÇIKLAMALAR (Devam)
57.- İstanbul Milletvekili Engin Altay,
Amasya Milletvekili Mehmet Naci Bostancı’nın yaptığı açıklamasındaki bazı
ifadelerine ilişkin açıklaması
ENGİN
ALTAY (İstanbul) – Teşekkür ediyorum.
Sayın
Bostancı’nın Sayın Elitaş’ın biraz önce sarf ettiği sözleri bence inanmayarak
da olsa savunmaya çalışması işin doğrusudur, yapması gerekeni yapmıştır, bir
şey demiyorum. Ben bir şey söylüyorum Sayın Başkan, Sayın Elitaş, Sayın Başkan,
Özgür Özel’e ceza vermezsen buradaki akacak kandan sen sorumlusun dedi, mealen
söylediği budur. Elinizden geleni ardınıza koymayın. 
MEHMET
NACİ BOSTANCI (Amasya) – Hayır, hayır, öyle bir şey demedi. 
ENGİN
ALTAY (İstanbul) - Ama Sayın Bostancı, siz böyle bir laf eder misiniz? 
MEHMET
NACİ BOSTANCI (Amasya) – Yok, öyle bir şey demedi. 
ENGİN
ALTAY (İstanbul) - Etmezsiniz efendim. Ben ara verilmesini ve Sayın Elitaş’ın
konuşma tutanağı üzerinden arkada bir müzakere talep ediyorum efendim. (CHP
sıralarından alkışlar) 
BAŞKAN
– Değerli milletvekilleri, ben bu talebi de kabul etmiyorum. 
MUSTAFA
ELİTAŞ (Kayseri) – Sayın Başkan, müsaade eder misiniz. 
ÖZGÜR
ÖZEL (Manisa) – Bir cümle…
BAŞKAN
– Sayın Özel’in bir söz talebi var Sayın Elitaş, sonra size vereceğim. 
Buyurun.

58.- Manisa Milletvekili Özgür Özel’in,
Kayseri Milletvekili Mustafa Elitaş’ın kendisine ceza verilmezse yaşanacakların
sorumluluğuyla ilgili ifadeleriyle şahsını hedef gösterdiğine ilişkin
açıklaması
ÖZGÜR
ÖZEL (Manisa) – Sayın Başkan, bu Parlamentoda tartışmalar oldu, hakarete maruz
kaldım, tekme yedim, bir sürü sıkıntı oldu ama bunların hiçbir tanesini buradan
dışarıya çıkarmadık; birincisi bu. 
Ben
kalp kırmışımdır, kalbim kırılmıştır; ben haksızlık yapmışımdır, bana haksızlık
yapılmıştır; hepsiyle ilgili de helallik isteyene helallik verdim, bugün de bundan
öncesinden biriktirdiğim bir kin ve nefret yoktur. “Ancak bu cezayı vermezseniz
burada yaşanacaklardan sorumlu olursunuz.” diye doğrudan şahsımı hedef
gösteriyor. Bir de hepimizin bu tartışmaların dışarıya nasıl yansıyabileceğine
ilişkin endişeleri de var. Burada ya da dışarıda başıma bir şey gelirse bundan
önceki her şeye hakkım helal olsun ama biricik evladım, eşim, anam, babam
başıma bir şey gelirse bunun hesabını da hukuken Elitaş’tan sorsun; bu da
kayıtlara böyle geçsin. 
Teşekkür
ediyorum. (CHP sıralarından alkışlar)
BAŞKAN
– Buyurun Sayın Elitaş. 
59.- Kayseri Milletvekili Mustafa
Elitaş’ın, Manisa Milletvekili Özgür Özel’in yaptığı açıklamasındaki bazı
ifadelerine ilişkin açıklaması
MUSTAFA
ELİTAŞ (Kayseri) – Şimdi, Özgür Özel’e bir şey söylemek istemiyorum. Yani
birdenbire nereye gitti farkında değilim, olayları çıkaran, burada gürültü,
kavgaya sebebiyet verecek işleri yapan kişi… 
ENGİN
ALTAY (İstanbul) – Ya ayıp ya, kavga mı çıktı Mecliste? 
MUSTAFA
ELİTAŞ (Kayseri) – …şu anda AK PARTİ Grubunu ve AK PARTİ Grup Başkan Vekili
Mustafa Elitaş’ı… 
AKİF
EKİCİ (Gaziantep) – Mustafa Elitaş, yeter artık, kilitledin Meclisi iki
saattir, yeter Allah aşkına ya! 
MUSTAFA
ELİTAŞ (Kayseri) – …çocuklarının başına bir şey gelecek gibi bir şekilde itham
eden noktaya geldi; onun ne olduğunu anlamak mümkün değil. 
AKİF
EKİCİ (Gaziantep) – Ayıp diye bir şey var!
METİN
GÜNDOĞDU (Ordu) – Ne bağırıyorsun?
TAMER
DAĞLI (Adana) – Ne bağırıyorsun ya?
BAŞKAN
– Lütfen sayın milletvekilleri, lütfen…
MUSTAFA
ELİTAŞ (Kayseri) – Hani yavuz hırsız ev sahibini bastırır misali var ya şu
andaki yapılan iş kendi yaptığı yanlışı bertaraf edebilmek için Mustafa Elitaş
hakkında ithamlarda bulunmaktır. Mustafa Elitaş hayatında suçsuz, haksız bir
şey yapmamıştır. (CHP sıralarından gürültüler) Ama işin zikri odur. “Dervişin
fikri neyse zikri odur.” derler ya, zihninden geçen tamamen o olduğu için bunu
söyleyebilir.
Öbür
taraftan, Sayın Altay’ı görüyorum bana tercüman olmaya çalışıyor, Sayın
Bostancı’ya tercüman olmaya çalışıyor. 
MEHMET
MUŞ (İstanbul) – Fikrini söylesin ya!
MUSTAFA
ELİTAŞ (Kayseri) – Dinliyorum, o da Türkçe konuşuyor, ben de Türkçe
konuşuyorum.
ENGİN
ALTAY (İstanbul) – Yanlış şey okuyorsun metinden, ne yapayım ben? 
BAŞKAN
– Sayın Altay, lütfen…
MUSTAFA
ELİTAŞ (Kayseri) – Yani dil farkımız yok ama şunu görmemiz lazım: İnsanın
vicdanı köreldiği takdirde olayları abartma kabiliyetinin nasıl olduğunu burada
görüyorum. (CHP sıralarından gürültüler) Burada söylediğimiz işte,
tutanaklarda: Bakın bir işi yaparken her başkan vekili takdir yetkisini
kullandığı takdirde -her başkan vekili de insandır, takdir yetkisinin ölçüsü de
kendisine aittir- burada yapılan kuralları kuralsızlık hâline getirdiğiniz
takdirde önlenemez noktaya doğru getirirsiniz diyorum.
Ben
İç Tüzük’le ilgili bir konuyu konuşurken “Esef duyuyorum.” demesi, Sayın
Bostancı’nın söylediği gibi madem öyle İç Tüzük’te, biz kavgayı gürültüyü, her
şeyi yapalım, “kavgada yumruk sayılmaz” diyelim, birbirimize girelim. Biz bunu
AK Parti Grubu olarak asla kabul etmeyiz çünkü demokrasi konuşma rejimidir,
demokrasi kavga değil fikirlerin çatıştığı rejimdir. Demokrasiyi, eğer onlar,
kavga gürültü, sıraları yumruklamak, buraları yıkmak, oradaki kürsüyü yok
etmek, kürsüyü kırmak ve oradaki Başkanlık Divanına hücum etmek diye anlıyorlarsa
biz bunu demokrasi olarak anlamıyoruz. 
ÖZGÜR
ÖZEL (Manisa) – Siz kırdınız kürsüyü ya!
BARIŞ
YARKADAŞ (İstanbul) – AKP’liler kırdı kürsüyü, AKP’liler!
MUSTAFA
ELİTAŞ (Kayseri) – AK PARTİ bugüne kadar milletin temsilcilerinin, usul ve
esaslar çerçevesinde sonuna kadar her söylediği sözü sükûnetle dinlemiştir.
Ama
ne zamanki terör seviciliği yapıldığı takdirde…
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Elitaş. 
MUSTAFA
ELİTAŞ (Kayseri) – …ülkenin bekasıyla ilgili bir mesele tartışıldığı takdirde,
dışarıdaki hainleri, teröristleri, kalleşleri, Afrin’deki Mehmetçik’imi şehit
etmeye çalışan insanları, güneydoğuda terör örgütüyle mücadele ederken
askerime, güvenlik güçlerime yapılan saldırıları burada övmeye çalışanlar varsa
onunla ilgili mücadeleyi de AK PARTİ grubu olarak sonuna kadar veririz.
Teşekkür
ediyorum. (AK PARTİ sıralarından alkışlar)
BAŞKAN
– Sayın Altay, size de söz vereyim.
MEHMET
NACİ BOSTANCI (Amasya) – Sayın Başkan…
FİLİZ
KERESTECİOĞLU DEMİR (İstanbul) – Benim de söz talebim var. 
BAŞKAN
– Sonra, Sayın Bostancı’nın ve Sayın Kerestecioğlu'nun söz talebi vardır. Bu
söz taleplerini son olarak değerlendiriyorum. Daha sonra ben de nasıl devam
edeceğimi sizlere bildireceğim.
Buyurun
Sayın Altay.
60.- İstanbul Milletvekili Engin Altay’ın,
Kayseri Milletvekili Mustafa Elitaş’ın yaptığı açıklamasındaki bazı ifadelerine
ilişkin açıklaması
ENGİN
ALTAY (İstanbul) - Aslında bana sataşma yaptı ama ben yine de yerimden bir
açıklamayla yetinmek istiyorum.
Sözüm
Meclisten dışarı, terör seviciliği yapan da şerefsizdir, devletin, Mehmetçik’in
terör örgütleriyle mücadelesini istismar eden de şerefsizdir. (CHP sıralarından
alkışlar) Bunun kayıtlara geçmesini istiyorum. 
Şimdi,
Sayın Başkan… 
MUSTAFA
ELİTAŞ (Kayseri) – Aynı şeyi söylüyoruz. 
ENGİN
ALTAY (İstanbul) – Hayır, sözüm… 
İSMAİL
TAMER (Kayseri) – Bu sözünü alkışlarım ben. 
ENGİN
ALTAY (İstanbul) - İkincisi: Sen burada ev sahibi falan değilsin, ev sahibi
millet. Öyle, yavuz hırsız ev sahibini bastırır… Bunlara gerek yok. 
Tekrar
söylüyorum, ben kimsenin tercümanlığını yapmıyorum. Meclis yayın saatinde ise
millet görüyor. Sayın Elitaş'ın söylediği şu: “Sıra kapağına vurdu.” Ya, bir de
ayıp ya! Burada kavga mı çıktı bugün? “Kavgaya sebep oldu.” diyor. 3 kişi sıra
kapağına vurdu diye bir partinin grup başkan vekiline ceza ver, vermezsen
burada çıkacak olaylardan sen sorumlusun diyor. Yani Allah aşkına bunun
neresini düzeltecek Sayın Bostancı ya? 
Neresini
düzelteceksin Sayın Bostancı bunun? Ben onun için dedim Sayın Başkan, ben boş
laf söylemem, tekrar talep ediyorum, Sayın Elitaş’ın tutanağı gelsin, ben
eminim kendisi de üzülecek, Bostancı da “Eyvah, eyvah!” diyecek. 
MUSTAFA
ELİTAŞ (Kayseri) – Tercüman olma, tercüman olma!
ENGİN
ALTAY (İstanbul) - Tercüman değil. Gelsin tutanak…
MUSTAFA
ELİTAŞ (Kayseri) – Bana tercüman olma. Benim her sözümün altında imzam var. 
BAŞKAN
– Lütfen karşılıklı konuşmayalım sayın milletvekilleri.
ENGİN
ALTAY (İstanbul) – Evet, ben talep ediyorum efendim, Sayın Elitaş’ın biraz önce
yaptığı Türkiye Büyük Millet Meclisinin şahsında 80 milyonu tehdit etmektir.
Bunu kabul etmemiz de mümkün değildir. (CHP sıralarından alkışlar)
MEHMET
MUŞ (İstanbul) – Bırakalım Meclisi de Engin Altay idare etsin! 
BAŞKAN
- Sayın Kerestecioğlu, buyurun.
61.- İstanbul Milletvekili Filiz
Kerestecioğlu Demir’in, başka bir Meclis Başkan Vekili yönettiğinde bu kadar
çok söz hakkı kullanılabileceğini düşünmediğine ilişkin açıklaması
FİLİZ
KERESTECİOĞLU DEMİR (İstanbul) – Ben sadece şunu merak ediyorum: Haftaya kim
yönetiyor Meclisi bilmiyorum ama gerçekten özellikle AKP grup başkan
vekillerinin haftaya bu kadar söz söyleme, bu kadar konuşma, her istediği anda
söz alma, her sataşmanın gerçekten sataşma olduğunun takdir edilmesi “Evet,
sataşmadır.” denilmesi; hani, bunları görecek miyiz? Hakikaten şu iki haftanın
tutanaklarını karşılaştırmayı, hani sizin de elinizi vicdanınıza koyarak bunu
yapmanızı çok isterim. Muhtemelen ya Ahmet Aydın ya Ayşe Nur Bahçekapılı
olacak.
MEHMET
MUŞ (İstanbul) - Meclis Başkan Vekilinin avukatlığını bıraksın birisi ya.
FİLİZ
KERESTECİOĞLU DEMİR (İstanbul) – Hani, kürsüdeyken konuşma -bitimine 8 saniye
kala- bitmeden söz kesilmesi, bunların olup olmaması… Gerçekten bunları takdir
edeceksiniz yani nasıl olduğunu takdir edeceksiniz. 
MUSTAFA
ELİTAŞ (Kayseri) - Şu anda Sayın Sancar’ı siz mi idare ediyorsunuz? Sayın
Sancar’ı siz mi yönetiyorsunuz şu anda?
BAŞKAN
– Elitaş lütfen… Bakın, siz şikâyet ediyorsunuz…
MUSTAFA
ELİTAŞ (Kayseri) - Sayın Sancar’ı siz mi idare ediyorsunuz şu anda? Sayın
Sancar’ı siz mi yönetiyorsunuz şu anda?
MEHMET
MUŞ (İstanbul) - Siz vekâlet mi verdiniz Sayın Sancar’a?
FİLİZ
KERESTECİOĞLU DEMİR (İstanbul) – Hani böyle atışabilecek misiniz, böyle
yapabilecek misiniz? Bunları…
MEHMET
MUŞ (İstanbul) - Sabahtan beri sizi savunuyor ya.
BAŞKAN
– Lütfen… Lütfen Sayın Elitaş ve Sayın Muş... Bakın, sizin şikâyet ettiğiniz
şey… 
FİLİZ
KERESTECİOĞLU DEMİR (İstanbul) – Ben sadece bunları takdir etmenizi… 
BAŞKAN
- Sayın Kerestecioğlu, izin verin.
Siz
sözünüzün kesilmesinden sürekli şikâyet edersiniz ve kesiyorsunuz, bırakın
sözünü tamamlasın.
MEHMET
MUŞ (İstanbul) - Avukatlık mesleğine geri döndü.
FİLİZ
KERESTECİOĞLU DEMİR (İstanbul) – Ben avukatlık mesleğimden hiç vazgeçmedim
zaten, avukatlık bir meslektir.
MEHMET
MUŞ (İstanbul) - Burada milletvekilliği yapılır, avukatlık yapılmaz,
milletvekilliği yapın burada. Şu an avukatlık yapmayacaksınız. Size vekâlet
verdiyse bilmiyoruz.
FİLİZ
KERESTECİOĞLU DEMİR (İstanbul) – Milletvekilliği meslek değildir yani
avukatlıktır meslek olan. Hukukçuluktan hiç vazgeçmedim. Ama gerçekten hani
vicdanlarınıza bırakmak için söz aldım. Haftaya bunları görürüz; nasıl söz
alacak insanlar, nasıl alamayacak, nasıl 20 milletvekili alamayacak… Aslında
işte özgürlükçü olan budur, olması gereken de budur, burada kavga ve gürültünün
olması değil. 
MUSTAFA
ELİTAŞ (Kayseri) - Demek ki Sayın Sancar’ı böyle kurguladınız siz.
FİLİZ
KERESTECİOĞLU DEMİR (İstanbul) – Ara verildiği zaman da aynı şekilde kavga
olması değil tabii. Çünkü aynı zamanda bu da ayrı bir fırsatçılıktır. Burada
kavga olmayıp ara verildikten sonra asıl kavganın yaratılması da başka bir
utançtır.
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Kerestecioğlu.
MUSTAFA
ELİTAŞ (Kayseri) – Üzülüyorum, demek ki Sayın Sancar’ı siz kurguladınız.
FİLİZ
KERESTECİOĞLU DEMİR (İstanbul) – Size cevap vermeyeceğim.
BAŞKAN
– Sayın Bostancı, sizin de söz talebiniz vardı.
Buyurun.
62.- Amasya Milletvekili Mehmet Naci
Bostancı’nın, Manisa Milletvekili Özür Özel’in yaptığı açıklamasındaki bazı
ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, teşekkürler.
Çok
uzatmayacağım. 
Burada
Sayın Elitaş’ın ifade ettiği husus; İç Tüzük’e ilişkin getirilen kuralların
Meclisin medeni müzakeresini güvence altına alan kurallar olduğu, bunları
uygulama konusunda titizlilik gösterilmesi gerektiği, eğer gösterilmezse yine
İç Tüzük’ün kendi içinde de yazılı olan durumların hâsıl olabileceği şeklinde
bir ifadedir. Bu ifadeyi bağlamından, kastından öteye taşıyarak doğrudan
doğruya şu konuyla ilgili, sanki Sayın Özgür Özel’e “Siz ceza vermezseniz olay
çıkar.” şeklinde bir illiyet bağına yerleştirmeyi doğru bulmam, tutarlı bulmam,
söylenen sözün de kastıyla ilgili bulmam. Ayrıca Sayın Özgür Özel’in çok
dramatik bir üslupla aynı zamanda ailesini de işin içerisine katan
değerlendirmesine üzüldüğümü ifade etmeliyim; şu bakımdan: Burada hep beraber
2011 yılından beri çalışıyoruz. Kendisi de -2011’de beraber geldik- zaman zaman
bu Mecliste gerilim olduğunda, kimi zaman karşılıklı hareketlenmeler yaşandığında
hem CHP’den hem diğer partilerden hem AK PARTİ'den araya girenlere, hiç kimseye
herhangi bir zarar gelmesin diye çaba gösterenlere belki birçok kez şahit
olmasına rağmen, sanki hiç böyle olaylar yaşanmamış şeklinde bir
değerlendirmeyi de doğru bulmam. Sayın Özgür Özel’e veyahut Cumhuriyet Halk
Partisinden herhangi bir milletvekiline karşı bir şey yapılacak olsa onun önüne
geçecek olan Mustafa Elitaş’tır, buradaki arkadaşlardır; eminim ki AK PARTİ'li
vekillere karşı da herhangi bir girişim olsa veya başka herhangi vekillere
karşı, aynısını yapacak olan Cumhuriyet Halk Partili arkadaşlardır. 
(Mikrofon
otomatik cihaz tarafından kapatıldı)
BAŞKAN
– Tamamlayın lütfen.
MEHMET
NACİ BOSTANCI (Amasya) – Dolayısıyla, sözlerin kurallar çerçevesinde, İç
Tüzük'ün anlamına getirilen yorumlar çerçevesinde anlaşılması yerinde
olacaktır. 
Teşekkür
ediyorum.
BAŞKAN
– Teşekkür ediyorum Sayın Bostancı.
ÖZGÜR
ÖZEL (Manisa) – Bir cümle…
BAŞKAN
– Lütfen, son cümle olsun Sayın Özel.
63.- Manisa Milletvekili Özgür Özel’in,
Amasya Milletvekili Mehmet Naci Bostancı’nın yaptığı açıklamasındaki bazı
ifadelerine ilişkin açıklaması
ÖZGÜR
ÖZEL (Manisa) – Tutanağa geçsin.
Şimdi,
iyi bir şey söyleyeyim derken bir işi gerçeğinden koparmak da yakışmaz. Benim
dediğim şu: Birçok arkadaşla tartıştık, çelişki yaşadık, kalp kırdık, hakkımız
helal olsun, hiç dışarıya taşımadık ama Sayın Elitaş bugün “Özgür Özel’e ceza
vermezseniz -ceza teklif edilen ben olduğum için üstüme alıyorum- burada
yaşanacaklardan, burada olacaklardan sorumlusunuz.” diyerek -siz de zaten tepki
gösterdiniz- şahsımı doğrudan tehdit ediyor. Dedim ki: “Biricik evladım, anam,
babam, eşim de -herkese hakkım helal olsun ama- Elitaş’tan hukuk üzerinde hesap
sorsunlar başıma bir şey gelirse.” Bunu nasıl çarpıtıp da diyebilirsiniz: “Arkadaşlarınız
araya giriyor.” Elbette giriyorlar ama Elitaş beni hedef gösteriyor; bunu
kınıyorum.
Teşekkür
ederim.
BAŞKAN
– Teşekkür ederim. 
Değerli
milletvekilleri, önemli bir tartışma yürüttüğümüz kanısındayım. 
Sayın
Engin Altay’ın bir talebi vardı; Sayın Elitaş’ın sözlerinin tutanaktan
çıkarılması veya özür dilemesi yönündeydi bu talep. Ben bu sözlerin, burada
konuşulan sözlerin değerlendirmesini herkesin kendi vicdanına ve tefekkürüne
bırakmanın daha doğru olduğu kanısındayım; dolayısıyla, burada da herhangi bir
yaptırıma gerek olmadığını düşünüyorum. Bu kadar uzun ve verimli bir
tartışmadan sonra, söylenenleri tutanaktan çıkarma veya cezayla bir müeyyideye
bağlama yöntemleri dışındaki usulleri kullanalım. Önerim şudur: Herkes kendi
söyledikleri ve diğer değerli milletvekillerinin sözleri üzerinde bir süre
düşünsün. Bu düşünmeyi sağlamak üzere de Genel Kurula on beş dakika ara
veriyorum.
Kapanma Saati: 18.55
YEDİNCİ OTURUM
Açılma Saati: 19.18
BAŞKAN: Başkan Vekili Mithat SANCAR
KÂTİP ÜYELER: Nurhayat ALTACA KAYIŞOĞLU (Bursa), Mücahit DURMUŞOĞLU
(Osmaniye)
----- 0 -----
BAŞKAN
– Türkiye Büyük Millet Meclisinin 81’inci Birleşiminin Yedinci Oturumunu
açıyorum.
Adalet
ve Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır. Bu öneriyi okutup değerlendirmemle birlikte görüşlerimi değerli
heyetinize takdim edeceğim.
VII.- ÖNERİLER (Devam)
A) Siyasi Parti Grubu Önerileri (Devam)
3.- AK PARTİ Grubunun, gündemin “Kanun
Tasarı ve Teklifleri ile Komisyonlardan Gelen Diğer İşler” kısmında bulunan;
24, 517, 479, 142, 167, 463, 361, 477, 108, 105, 150, 382, 384, 389, 139, 140,
284, 102, 104, 110, 111, 113, 114, 122, 147, 481, 325, 464, 459 ve 334 sıra
sayılı kanun tasarılarının görüşmelerinde Türkiye Büyük Millet Meclisi
İçtüzüğü’nün 60 ve 81’inci maddelerince öngörülen siyasi parti grupları,
Hükûmet ve komisyonun tümü üzerindeki konuşmaları beşer dakika, tümü üzerinde
şahıslar ve maddelerdeki bütün konuşmaların üçer dakika olarak belirlenmesine
ilişkin önerisi
4/4/2018
Türkiye Büyük Millet Meclisi Başkanlığına
Danışma
Kurulu 4/4/2018 Çarşamba günü (bugün) toplanamadığından İç Tüzük’ün 19’uncu
maddesi gereğince grubumuzun aşağıdaki önerisinin Genel Kurulun onayına
sunulmasını arz ederim.
 Mehmet
Muş
 İstanbul

 AK
PARTİ Grubu Başkan Vekili 
Öneri:
Gündemin
“Kanun Tasarı ve Teklifleri İle Komisyonlardan Gelen Diğer İşler” kısmında
bulunan 24, 517, 479, 142, 167, 463, 361, 477, 108, 105, 150, 382, 384, 389,
139, 140, 284, 102, 104, 110, 111, 113, 114, 122, 147, 481, 325, 464, 459 ve
334 sıra sayılı kanun tasarılarının görüşmelerinde, Türkiye Büyük Millet
Meclisi İçtüzüğü’nün 60 ve 81’inci maddelerince öngörülen siyasi parti
grupları, Hükûmet ve komisyonun tümü üzerindeki konuşmaları beşer dakika, tümü
üzerinde şahıslar ve maddelerdeki bütün konuşmaların üçer dakika olarak
belirlenmesi önerilmiştir.
V.- OTURUM BAŞKANLARININ KONUŞMALARI
(Devam)
5.- Oturum Başkanı TBMM Başkan Vekili
Mithat Sancar’ın, AK PARTİ grup önerisini İç Tüzük’e aykırı olduğu gerekçesiyle
işlemden kaldırdığına ilişkin konuşması
BAŞKAN
– Değerli milletvekilleri, ben bu önerinin, bu grup önerisinin İç Tüzük’e
aykırı olduğu kanısındayım. Bu konudaki fikrimin gerekçelerini de sizlerle
kısaca paylaşmak istiyorum.
Değerli
milletvekilleri, TBMM İçtüzüğü, süreler dâhil olmak üzere pek çok konuda açık
hükümler koymuştur. Bu açık hükümlerin nasıl uygulanacağıyla ilgili olarak da
çeşitli teamüller vardır. Tutumumu belirlerken hem İç Tüzük’ün açık hükümlerine
hem de teamüllere dayandım. 
Bu
getirilen grup önerisi söz sürelerinin kısaltılmasıyla ilgilidir, söz
sürelerinin kısaltılmasını öngörmektedir. Oysa sürelerle ilgili İç Tüzük
hükümleri açıktır; bunlardan ilki 60’ıncı maddenin son fıkrasıdır. “İçtüzükte
başka bir süre belirtilmemiş veya aksi, Danışma Kurulunun teklifiyle Genel Kurulca
kararlaştırılmamışsa siyasi parti grupları, komisyon ve Hükümet adına yapılan
konuşmalar yirmi, üyeler tarafından yapılan konuşmalar on dakika ile
sınırlıdır. İkinci defa yapılacak konuşmalarda süre bunun yarısı kadardır.”
81’inci
maddenin üçüncü fıkrasında da benzer bir düzenleme yer almaktadır; buna göre
“Aksi, Danışma Kurulunun teklifiyle Genel Kurulca kararlaştırılmamışsa; kanun
tasarı ve tekliflerinin tümü hakkında siyasi parti grupları, komisyon ve
Hükümet adına yapılan konuşmalar yirmişer, üyeler tarafından yapılan konuşmalar
onar dakikadır.”
Bununla
birlikte, İç Tüzük’ün 19’uncu maddesi vardır ki Adalet ve Kalkınma Partisi
Grubu İç Tüzük’ün bu hükmüne dayanarak öneriyi getirmiştir. Bu maddede yer alan
hükümlerin sonuncusu yani 19’uncu maddenin son fıkrası da şöyle bir düzenleme
içermektedir: “İçtüzükte Danışma Kurulunun tespitine, teklifine veya görüş
bildirmesine bağlanmış olan bütün hallerde, Danışma Kurulu, yapılan ilk çağrıda
toplanamaz, oybirliğiyle tespit, teklif yapamaz veya görüş bildiremezse, Meclis
Başkanı veya siyasi parti grupları ayrı ayrı, istemlerini doğrudan Genel Kurula
sunabilirler. Bu durumda istemin oylanması ilk birleşimin gündemindeki
Başkanlık sunuşlarında yer alır…”
Açıkçası,
benim yorumuma göre, İç Tüzük’ün bu hükmü, 19’uncu maddenin son fıkrası grup
önerileriyle ilgili genel hüküm niteliğindedir. Hukukun genel ilkelerine göre
eğer bir metinde, bir konuda genel hüküm varsa elbette o hüküm uygulanır ancak
aynı metinde bu düzenlemeyle uyuşmayan, bu düzenlemeye aykırı görülen düzenlemeler
ya da hükümler yer almışsa öncelikle onlar uygulanır. Bu, genel kural-özel
kural ilişkisi olarak adlandırılan bir hukuk genel ilkesidir. Genel kural İç
Tüzük’ün 19’uncu maddesinin son fıkrası, özel kurallar İç Tüzük’ün 60’ıncı
maddesinin son ve 81’inci maddesinin üçüncü fıkrasıdır. 
Bu
maddelerin özel bir önemi olduğunu da ayrıca hatırlatmak isterim çünkü Meclis,
muhalefetin ve iktidarın belli konuları enine boyuna tartışma imkânının olduğu,
olması gereken bir demokrasi mekânıdır. Parlamentoyu var eden söz hakkıdır,
özellikle muhalefetin söz hakkının mutlaka güvence altına alınmasıdır. Bu
konuda Parlamento uygulamamız da aynı ruhla şekillenmiştir. Bugüne kadar,
sürelerin grup önerisiyle kısaltıldığı bir uygulama örneği mevcut değildir. 
Öte
yandan, değerli milletvekilleri, İç Tüzük’te belirlenmiş süreler alt sınırı
ifade eder. Bunları değiştirebilmeniz için öncelikle bu maddelerde, sürelerin
düzenlendiği maddelerde belirtilen şartlara uymanız gerekir. İkincisi: Bu alt
sınırın daha da aşağıya çekilmesini öngören değil, yukarıya çıkartılmasını
amaçlayan bir teklifle gelinmesi gerekir. Bugüne kadar, sürelerin
değiştirildiği en yaygın uygulama bütçe görüşmeleridir. Bütçe görüşmelerinde de
süreler alt sınırın aşağısına çekilmemiş, yukarısına çıkartılmıştır. Eğer İç
Tüzük'ün bu açık hükümlerine aykırı gördüğüm bu öneriyi işleme koyarsam, İç
Tüzük’ün grup önerisiyle ve İç Tüzük’te öngörülmeyen usul içinde değiştirilmesi
sonucunu doğuracak bir işleme de sebebiyet vermiş olacağım. O nedenle, İç
Tüzük'ün değiştirilmesi isteniyorsa bu konuda İç Tüzük'ün ve Anayasa'nın,
Anayasa Mahkemesi içtihatlarının öngördüğü usulün takip edilmesi gerekiyor. Ben
İç Tüzük'ün bu andığım sürelerle ilgili 2 maddesini bir kez daha nasıl
yorumladığımı kısaca belirteyim ve görüşümü Genel Kurulun takdirine sunayım. 
60’ıncı
maddenin son fıkrası, çok açık bir şekilde, Danışma Kurulunun teklifini ön şart
saymış ve Genel Kurulun kararını da bunu takip eden kurucu bir unsur olarak
öngörmüştür. Dolayısıyla sürelerin 60’ıncı maddede ve 81’inci maddede
belirtilen sınırların altına çekilebilmesi için bir defa Danışma Kurulunun
teklifine ihtiyaç vardır. Danışma Kurulunun teklifi olmadan, sadece grup
önerisi üzerine böyle bir işlemi yaparsam İç Tüzük’e aykırı davranmış olacağım
inancındayım. Bu nedenle, Adalet ve Kalkınma Partisi Grubunun önerisini
işlemden kaldırıyorum. 
MUSTAFA
ELİTAŞ (Kayseri) – Sayın Başkan...
BAŞKAN
– Buyurun.
MUSTAFA
ELİTAŞ (Kayseri) – Efendim, İç Tüzük’ün 63’üncü maddesine göre, gündemde olan
bir işi gündemde olmayan şekilde ifade ettiğinizden dolayı usul tartışması
açılmasını talep ediyorum.
BAŞKAN
– Kabul ediyorum, usul tartışması açıyorum.
MEHMET
DOĞAN KUBAT (İstanbul) – Aleyhte.
MUSTAFA
ELİTAŞ (Kayseri) – Aleyhte.
ÖZGÜR
ÖZEL (Manisa) – Lehte.
FİLİZ
KERESTECİOĞLU DEMİR (İstanbul) – Lehte.
BAŞKAN
– Aleyhte Sayın Doğan Kubat ve Sayın Mustafa Elitaş; lehte, Sayın Özgür Özel ve
Sayın Filiz Kerestecioğlu. 
Önce
lehteki görüşleri alacağız.
Süre
üç dakikadır. O nedenle, Sayın Özgür Özel’den başlayarak söz talep eden değerli
milletvekillerine üçer dakika konuşma süresi tanıyacağım. 
Buyurun
Sayın Özel. (CHP sıralarından alkışlar) 
IX.- USUL HAKKINDA GÖRÜŞMELER
1.- Oturum Başkanı TBMM Başkan Vekili
Mithat Sancar’ın AK PARTİ grup önerisini işleme almamasının İç Tüzük
hükümlerine uygun olup olmadığı hakkında
ÖZGÜR
ÖZEL (Manisa) – Sayın Başkan, şaşkınlık içinde değilim çünkü Anayasa’ya aykırı
kanun hükmünde kararnameler, Anayasa’yı aşan kanun hükmünde kararnameler,
yasalara açıkça aykırı düzenlemeler Adalet ve Kalkınma Partisinin son dönemde
sıkça başvurduğu yöntem. Mecliste, gün geliyor zorbalığı, gün geliyor İç Tüzük
tanımazlığı, kanun tanımazlığı önümüze getiriyorsunuz.
Bugün
yapmaya çalıştığınız şey, bir grup önerisiyle İç Tüzük’ü değiştirmektir.
Eylemli bir İç Tüzük ihdası yapıyorsunuz ama bunu İç Tüzük değişikliğiyle
değil, grup önerisiyle yapmaya çalışıyorsunuz. Ve iddianız şu ki: “İç Tüzük’ün
19’uncu maddesi bize her durumda grup önerisi getirme yetkisini veriyor.” Buna
bir şüphe yok ancak getirdiğiniz öneri Anayasa değişikliği olsa burada grup
önerisiyle getirip geçirebilir misiniz? Hayır. Sayısı bellidir, usulü bellidir.
Getirdiğiniz öneri İç Tüzük değişikliğiyse bunu İç Tüzük değişikliğine uygun
şekilde, önce komisyona göndermeniz gerekirdi. Bugün sizin iddianız, bu
süreleri değiştirip, artırıp azaltmaya yetkili olduğunuz. Neye dayanarak buna
gidiyorsunuz? İç Tüzük’teki ilgili maddeye. Peki, bu İç Tüzük ne zaman
değişmiş, bu madde ne zaman gelmiş? 13 Şubat 1973, Tutanak Dergisi. Demokrat
Partili Milletvekili, Allah rahmet eylesin, iddialarda bulunuyor. Anayasa
Komisyonu Başkanı Sayın Cevdet Akçalı diyor ki: “Biz bu önergeye katıldık ama
bu, söz haklarını kısıtlamak üzere değil; bu, örneğin bütçe görüşmesi gibi
görüşmelerde söz haklarını artırmaya yönelik kullanılacaktır.” O günden bugüne
bu hiç değişmemiş. Kaldı ki hem 60’ın sonunda, Sayın Başkanın ifade ettiği
ifade aynen şöyle söylüyor: “İçtüzükte başka bir süre belirtilmemiş veya aksi,
Danışma Kurulunun teklifiyle Genel Kurulca kararlaştırılmamışsa siyasi parti
grupları, komisyon ve Hükümet adına yapılan konuşmalar yirmi, üyeler tarafından
yapılan konuşmalar on dakika ile sınırlıdır.” Bunun aksine bir karar
alınmadıysa on dakikayla sınırlı diyor, üst sınırı tarif ediyor. On dakikayla
sınırlı, eğer aksine karar alırsan yirmiyi altmış yapabilirsin. Yapıyor muyuz?
Evet, 4 parti anlaşıyoruz, bu maddeye dayanarak bütçe görüşmelerinde altmış
yapıyoruz. Bir gün oturup “Konu mühimdir, bunu yirmi değil kırk görüşelim.”
diyebilir miyiz? Deriz. Danışma Kurulu teklif edecek, burada görüşülecek, üst
sınır kırka getirilecek. Ancak asla ve asla burada şöyle bir ifade yok:
“Danışma Kurulunun önerisi” diyor, bir kere öneri yok, olsa dahi indiremezsin. 
(Mikrofon
otomatik cihaz tarafından kapatıldı)
BAŞKAN
- Sözlerinizi tamamlayın Sayın Özel. 
ÖZGÜR
ÖZEL (Devamla) - Üst sınır yirmiyle sınırlıdır, onu değiştirebilirsin diyor.
Siz diyorsunuz ki: Şimdi bu üst sınır yirmiyi biz üç dakikaya indireceğiz.
Böyle bir hakkınız yok, hep söylüyoruz. Bir: Yazılı kural var. İki: İngiltere
Parlamentosundan başlamak üzere bazı uygulamalar… Yerleşik uygulamalar yazılı
kurallardan güçlüdür. Bununla ilgili, Meclis kütüphanesinde, Meclisin geçmiş
dönem genel sekreterleri, Kanunlar Kararlar Daire başkanları cilt cilt kitap
yazmış ve yerleşik uygulamanın gücünden bahsediyor. Meclis Başkan Vekiline
verilen görev, Meclisi bu İç Tüzük'e ve yerleşik uygulamalara uygun şekilde
yönetmektir. Bugün getirdiğiniz teklif hem yerleşik uygulamalara hem İç Tüzük'e
açıkça aykırıdır. Bunu Başkanın işleme almaması son derece doğaldır. Bunu
işleme aldığı takdirde… Aklınız alıyor mu, yirmi dakika beş dakikaya inecek, on
dakika üç dakikaya inecek. Beyefendi, bu kadar bonkör davranmayın! Sayın
Elitaş, İç Tüzük’ümüzün katili, bu yirmi dakikayı bir dakikaya indirin! (CHP
sıralarından alkışlar)
(Mikrofon
otomatik cihaz tarafından kapatıldı) 
ÖZGÜR
ÖZEL (Devamla) – Müsaade ederseniz…
BAŞKAN
– Buyurun Sayın Özel.
ÖZGÜR
ÖZEL (Devamla) – Bu ne cömertlik, ne büyük bir şey bahşediyorsunuz beş
dakikayla(!) Elinizi tutan mı var? Bir dakikaya indirin, maddeleri otuz
saniyeye indirin. Eğer çok geliyorsa deyin ki: “On saniyeyle sınırlıdır.
Kürsüye gidiş, dönüş buna dâhildir.” Hiç konuşturmayın bizi! (CHP sıralarından
alkışlar) O zaman bunun adı “demokrasi” olur mu? Bunun adı “Meclis” olur mu? 
Verilen
önerge, saray rejiminin Meclise dayatılmasıdır; verilen önerge, milletin
temsilcileri susacak, kararlar başka yerden alınacak, Meclis şekil şartı
sağlayacak, onda da hiç zaman kaybettirmeyecek. Müzakerenin kısıtlanmasına
yönelik önerge, en başta, ilk kurulduğu günlerden bugüne gelene kadarki tüm
dünya parlamentolarının temel gerekliliklerine aykırıdır. Ya süreyi ya
konuşmacı sayısını sınırlarsınız, kuralı başta koyarsınız. “Bu kurallara uyan
uyar, uymayan uymaz.” diye bir şey yok. Yazılı kurallar, yerleşmiş uygulamalar…

(Mikrofon
otomatik cihaz tarafından kapatıldı) 
ÖZGÜR
ÖZEL (Devamla) – …Anayasa, söz söyleme hürriyeti, milletvekillerinin
yeminlerine sadık bir biçimde, halkın temsilcisi olarak burada milletin hakkını
savunmalarıyla ilgili sorumlulukları bunu gerektirir. Bunu bu gece burada
yapmaya kalkmanız, bir yöntemle, bir Ali Cengiz oyunuyla ve Meclis içi bir
darbeyle bu işe kalkışmanız büyük bir ayıptır.
BAŞKAN
– Sayın Özel, tamamlayın lütfen. 
ÖZGÜR
ÖZEL (Devamla) – Kim buna alet olursa siyaset tarihi onu bu ayıbıyla anacaktır.
Bu Meclis, bu Meclis Başkanlığı koltuğu, bu koltuklar babadan miras değildir
ama toruna emanettir. Bunu geliştirerek teslim etmek zorundasınız. 
BAŞKAN
– Teşekkürler Sayın Özel.
ÖZGÜR
ÖZEL (Devamla) – Meclis Başkanı olarak başkan vekilinize gelip darbeye tevessül
etmek, Meclis Başkanı olarak İç Tüzük'ü açıkça ihlal eden bir şeye…
BAŞKAN
– Teşekkürler Sayın Özel.
ÖZGÜR
ÖZEL (Devamla) – Sonlandırıyorum efendim.
…“Bizim
çocuklar darbeye kalkışıyor, bizim çocuklar darbeye gelmişler. Ben de gidip
oraya otururum.” derseniz 15 Temmuz gecesi gelip de açtığınız, hepimizin
geldiği, demokrasi öpücükleri verdiğiniz o oturumdaki darbe karşı duruma
“Darbeyi başkaları yapıyor.” diye karşı çıktığınız, sizin çocuklar darbe
yapacaksa darbenin destekçisi olduğunuz anlamına gelir. 
Sayın
İsmail Kahraman, gün gelecek bütün tartışmalar, bütün polemikler, birçok şey
geride kalacak ama bugün yaptığınız, yaptırdığınız, alet olduğunuz, önünü
açtığınız eylemli İç Tüzük ihlali…(AK PARTİ sıralarından gürültüler)
ALİM
TUNÇ (Uşak) – Yeter artık ya!
ÖZGÜR
ÖZEL (Devamla) - …ve bunun sonunda demokrasiye vurulan darbeyle anılmak
istemiyorsanız bu yanlışa alet olmayınız.
Saygılar
sunuyorum. (CHP sıralarından alkışlar)
BAŞKAN
– Teşekkürler Sayın Özgür Özel.
Şimdi,
aleyhte söz veriyorum. 
Aleyhte
ilk söz Sayın Doğan Kubat’a aittir.
Buyurun
Sayın Kubat. (AK PARTİ sıralarından alkışlar)
Süreniz
üç dakikadır.
MEHMET
DOĞAN KUBAT (İstanbul) - Sayın Başkan, çok değerli milletvekili arkadaşlarım;
açılan usul görüşmesinde Başkanlığın biraz önce ifade ettiği tutumu aleyhinde
görüşlerimi ifade etmek üzere söz almış bulunuyorum. Bu vesileyle yüce
heyetinizi saygılarımla selamlarım.
Değerli
arkadaşlar, ilk defa böyle bir Başkanlık tutumuyla karşılaştık. Bugün AK PARTİ
Grubu -3 siyasi parti grubu, MHP hariç- Cumhuriyet Halk Partisi ve HDP’nin de
grup önerileri vardı, Danışma Kuruluna çağrı yapıldı, saat 13.30’da bir grup
gelmediği için toplanamadı ve biz grup önerimizin 19’uncu maddeye göre Genel
Kurula sevkini Başkanlık makamından talep ettik. Türkiye Büyük Millet Meclisi
Başkanlık makamı da bugün gündemin birinci sırasında “Genel Kurula Sunuşlar”
kısmında yer almak üzere bunların Genel Kurulda görüşülüp karara bağlanması
için buraya sevk etti. 
Şimdi,
Başkanımız bu tutumuyla Başkanlık makamının Genel Kurulun görüşmelerinin
yapılıp sonucunun Genel Kurulca belirlenmesine dair bir işlemini araya girerek
kesiyor yani karar alma yetkisini Genel Kurulun önlemiş oluyor. Değerli
arkadaşlar, Anayasa’nın 95’inci maddesi Meclisin kendi yapacağı İç Tüzük
kurallarına göre çalışacağı hükmünü amir, 88’inci maddesi kanun tasarı ve
tekliflerinin de yine İç Tüzük’teki usul ve esaslara göre belirleneceğini
öngörmüş.
Şimdi,
İç Tüzük’te bu konuda ne tür düzenleme var, buna bakalım. 81’inci madde,
kanunların Genel Kurulda görüşülmesine ilişkin söz haklarını düzenleyen bir
hüküm getiriyor, 81/3 fıkra. Ana kural şu: Bir kanun tasarı ve teklifi Genel
Kurulda görüşülürken bunun tümü üzerinde yirmi dakika siyasi parti, hükûmet ve
komisyon konuşur, şahıslar da on dakika konuşur. Ana kural bu. Bir istisna
koymuş: “Aksi, Danışma Kurulunun teklifiyle Genel Kurulca
kararlaştırılmamışsa…” diyor. Bakın, alt üst sınır koymamış, artırabilir,
azaltabilir anlamındadır bu. Yine, 60’ıncı madde, bir hüküm bulunmayan
hâllerde, mesela soruşturma önergelerinde, gensorularda, araştırma komisyonu
kurulmasına dair görüşmelerde böyle bir düzenleme olmadığı için süreyi 60’ın
son fıkrasına göre biz yapıyoruz.
Değerli
arkadaşlar, İç Tüzük’ün 19’uncu maddesi siyasi parti gruplarına önerilerini Genel
Kurula getirmek suretiyle Danışma Kurulunca oy birliği sağlanamaz veya
toplanamazsa -ki bu hayatın normal akışına da uygun bir düzenlemedir, çünkü her
konuda bizim oy birliği sağlama imkânımız olmadığı için kanun koyucu bu hükmü
koymuştur- bir siyasi parti grubu…
Başkanım,
izniniz olursa ek süre alabilir miyim?
BAŞKAN
– Buyurun Sayın Kubat, devam edin.
MEHMET
DOĞAN KUBAT (Devamla) – Teşekkür ederim Sayın Başkanım.
Bir
siyasi parti grubu bu İç Tüzük hükümlerine uygun biçimde bir önerisini Danışma
Kuruluna götürür. Olabilir, 4 siyasi parti anlayış birliği sağlayamaz -çoğu
zaman sağlanamıyor- veya toplanamaz, bir grup katılmaz, iki grup katılmaz, o
zaman o siyasi parti grubuna bu önerisini Genel Kurula taşımasına imkan veren
bir düzenleme getirmiş.
Bakın
değerli arkadaşlar, 19’uncu maddenin son fıkrası “İç Tüzük’te Danışma Kurulunun
tespitine, teklifine bağlanmış bütün hâllerde, Danışma Kurulu toplanmaz veya oy
birliğiyle tespit veya teklif yapamazsa o siyasi parti grubu bu grup önerisini
Genel Kurula sunma hakkına sahiptir.” diyor. Genel Kurulda, eğer Danışma
Kuruluysa görüşme yapılmayacak ama grup önerisiyse burada gruplar beş dakika
-üçer dakika diğer gruplar- görüşecek ve bir karara bağlayacak. Dolayısıyla, AK
PARTİ Grubunun uluslararası 30 sözleşmenin tümü üzerinde…
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Kubat.
Buyurun.
MEHMET
DOĞAN KUBAT (Devamla) – 30 sözleşmenin tümü üzerindeki konuşma sürelerinin…
Bunu siyaseten beğenmeyebiliriz, doğru bulmayabiliriz buna eleştirilere yerden
göğe kadar saygı duyarım ama “Böyle bir hukuki olanağınız yok.” demek bu İç
Tüzük'e ve Anayasa’nın biraz önce ifade ettiğim amir hükümlerine aykırıdır
arkadaşlar. Hükmü beğenmeyebiliriz, bizim getirdiğimiz öneriyi de
beğenmeyebilirsiniz, saygı duyarım ama bu şu İç Tüzük'ün, daha doğrusu, hukukun
bütün siyasi parti gruplarına vermiş olduğu bir haktır, AK PARTİ Grubu da bugün
bu hakkını kullanmak istemektedir. Dolayısıyla, Sayın Başkanın tutumunu gözden
geçirerek bu hakkı AK PARTİ’ye kullandırma yolunda bir irade ortaya koyması
yönünde ümitvar olduğumu ifade ediyorum. Eğer bu konuda tutumunda ısrar
olacaksa 63’ün ikinci fıkrası uyarınca da Genel Kurulda tutumunu oya sunmasını
arz ediyorum.
Saygılar
sunuyorum. (AK PARTİ sıralarından alkışlar) 
BAŞKAN
– Teşekkürler Sayın Kubat.
Lehte
ikinci söz Sayın Filiz Kerestecioğlu’na aittir.
Buyurun
Sayın Kerestecioğlu. (HDP sıralarından alkışlar)
Süreniz
üç dakikadır. 
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Değerli
milletvekilleri, Anayasa'ya aykırı olarak vekillikleri düşürülmüş bir parti
olarak Anayasa'ya ve İç Tüzük'e aykırı bir öneri getirmeniz bizim için de
şaşırtıcı değil. 
Ayrıca,
bugüne kadar -Sayın Divanın söylediği gibi- böyle bir uygulama görülmedi ama
görülmemiş çok şeyi çoğunluk tahakkümüne dayanarak yaptığınız da vaki. Bu da
tabii şaşırtıcı değil bizim açımızdan.
Mesele
ne? Mesele uluslararası sözleşmelerde konuşma sürelerinin yirmi dakikadan beş
dakikaya indirilmesi, on dakika olan maddelerdeki konuşma süresinin de üç
dakikaya indirilmesi. Şimdi, saatlerdir aslında Meclisi çalıştırmıyorsunuz, bu
nedenle çalıştırmıyorsunuz. Neden? Çünkü tek muhalefetin sesi olan tek yerde,
Mecliste -çünkü bütün başka kanallar aslında muhalefete neredeyse kapalı, en
azından bizler için böyle- burada da aynı şekilde sözünü, sesini yeterince
duyurmaması ya da acele işleriniz var yani bir an önce bunları bitirmek
istiyorsunuz, ondan sonrasında işte o girdiğiniz seçim mahallinde, hiç önemli
değil, bugüne kadar İç Tüzük neymiş, teamüller neymiş, bunlara bakmak,
anlaşmak, bunları da bir kenara atarak “Sadece bizim dediğimiz olur, bizim
dediğimizi yaparız.” diyorsunuz. 
İç
Tüzük’te “Başka bir süre belirtilmemiş veya aksi Danışma Kurulunun teklifiyle
Genel Kurulca kararlaştırılmamışsa…” diyor. İç Tüzük 19’da “Danışma Kurulu,
yapılan ilk çağrıda toplanamaz, oybirliğiyle tespit, teklif yapamaz veya görüş
bildiremezse, Meclis Başkanı veya siyasi parti grupları ayrı ayrı, istemlerini
doğrudan Genel Kurala sunabilirler.” diyor ancak bu, normal bir öneri gibi
Genel Kurula sunulabilecek bir şey değil çünkü bu öneri kanser araştırması veya
başka bir öneri gibi değil; bu, bir İç Tüzük değişikliği aslında. Siz, İç Tüzük
değişikliğini bu şekilde Meclise, Genel Kurula bir öneriymiş gibi
getiremezsiniz. Bu konuda, gerçekten bu önerinin İç Tüzük’e aykırı olduğunu
Meclis Başkan Vekilimiz de ifade etti. “İç Tüzük’e aykırıdır.” diyerek gündeme
almama hakkı olduğunu düşünüyoruz ve aynı zamanda, bugüne kadar olduğu gibi
hakikaten bundan sonra da yapılacak olan şeylerin ancak uzlaşmayla, anlaşmayla
gerçekleşebileceğini düşünüyoruz ama tabii ki iş, örneğin vekilliklerin
düşürülmesine gelince, örneğin HDP’yle ilgili başka şeylere gelince o
uzlaşmalar çok kolay sağlanabiliyor ama… 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Kerestecioğlu. 
FİLİZ
KERESTECİOĞLU DEMİR (Devamla) - … şu anda yaptığınız şey tamamen özgürlüklerin
kısıtlanmasıdır, ifade özgürlüğünün kısıtlanmasıdır ve bugüne kadar, dediğim
gibi, olmamış olan bir şeydir, yapılması gereken aslında söz sürelerinin
kısıtlanması değil, aksine artırılması yönünde karar alınmasıdır. Bugün ilk
defa belki Mecliste nispeten daha demokratik bir tartışmaya şahit olduk. Biz
bugüne kadar söylediğimiz gibi, bundan sonra da sadece AKP’nin gündemini değil
ve Erdoğan’ın gündemini değil, kendi gündemimizi işletmeye devam edeceğiz.
Kimsenin söz hakkının da kısıtlanmasına mahal vermeyeceğiz.
Teşekkür
ederim. (HDP sıralarından alkışlar) 
BAŞKAN
– Teşekkürler Sayın Kerestecioğlu.
Aleyhte
ikinci söz Sayın Mustafa Elitaş’a aittir.
Buyurun
Sayın Elitaş. (AK PARTİ sıralarından alkışlar)
MUSTAFA
ELİTAŞ (Kayseri) – Sayın Başkan, değerli milletvekilleri; yüce heyetinizi
saygıyla selamlıyorum.
Aslında
şu anda Meclis Başkan Vekili “Anayasa'ya aykırı.” diye iddia ettiği bir konuda,
“İç Tüzük'e aykırı.” diye iddia ettiği bir konuda eylemli bir İç Tüzük ihdası
yaparak hem İç Tüzük'e hem Anayasa'ya aykırı bir eylem içerisinde bulunmuştur.
Bakın,
değerli milletvekilleri, grup önerimize baktığınız takdirde, bütün uluslararası
sözleşmeleri ilgilendiren, 30 uluslararası sözleşmenin nasıl görüşüleceğiyle
ilgili, geneli üzerindeki konuşmaların beşer dakika, diğer konuşmaların İç
Tüzük'ün 60 ve 81’inci maddesine göre üçer dakikayla sınırlandırmasını öngören
çalışma. 
Biz,
iktidar ve muhalefet partileriyle anlaşarak bir haftada 97 uluslararası
sözleşme görüştük, konuşmadılar. Niye? Uluslararası sözleşmeler üzerinde
önergeyle değişiklik yapma hakkı yok, virgülünü dahi değiştiremezseniz
uluslararası sözleşmelerin. Dün bir uluslararası sözleşmede, arkadaşımız ifade
etti -şu anda, biraz sonra oylamasına geçeceğimiz uluslararası sözleşmelerde-
bir milletvekili arkadaşımız sözleşmenin içeriğiyle hiç alakası olmayan bir
konuyla ilgili yirmi dakika görüşme yapmış.
ERTUĞRUL
KÜRKCÜ (İzmir) – Olsun, ne var?
MUSTAFA
ELİTAŞ (Devamla) - Şu anda da saat 8’e 10 var. Türkiye Büyük Millet Meclisi
14.00’te başladı, saat 20.00. Altı saattir konuşuyoruz. Aslında ne olması
lazım? 3 siyasi partinin grup önerisi var, on beşerden kırk beş dakika sonra… 3
sayın milletvekilinin gündem dışı konuşması var, arkasından 15 sayın
milletvekilinin teamüller gereğince, alınan kararlar gereğince -İç Tüzük’te
olmamasına rağmen- 15 sayın milletvekilinin yerinden birer dakika konuşma
hakkıyla birlikte bizim toplam bir buçuk saatlik işimiz var. Türkiye Büyük
Millet Meclisinin 15.30’da gündemine geçmesi gerekir.
FİLİZ
KERESTECİOĞLU DEMİR (İstanbul) – Sayenizde geçemedi. 
MUSTAFA
ELİTAŞ (Devamla) – Ama altı saattir biz konuşuyoruz, Türkiye Büyük Millet
Meclisinin bütün üyeleri konuşuyor. 
ERTUĞRUL
KÜRKCÜ (İzmir) – Sorun çıkardığınız için konuşuyoruz zaten. Laf olsun diye mi
konuşuyoruz? 
MUSTAFA
ELİTAŞ (Devamla) – Bakın tutanaklara, iktidar partisinden milletvekilleri kaç
dakika konuşuyor. Muhtemelen verdiğimiz aralar, tartışmalarla birlikte,
tartışmalar neticesinde ve gürültü, kavga sebebiyle verdiğimiz aralara bir saat
desek beş saattir Türkiye Büyük Millet Meclisi konuşuyor. Hangi yaraya merhem
olan bir konuşma var? Ama 30 tane uluslararası sözleşmeyle ilgili konu varsa
Türkiye Büyük Millet Meclisinin bunları onaylayarak Türkiye’nin başka ülkelerle
ilişkilerini iyi bir noktaya doğru getirecek olduğuna inanıyoruz. Yoksa başka
kanunlarla ilgili ya da herhangi bir şekilde söz hakkını kısmak söz konusu
değil. 
Biz
anlaşarak yaptığımız gibi… Burada anlaşma söz konusu değil çünkü CHP Grubu
itiraz etmiş: “Her şeye direneceğiz, her şeye ‘hayır.’” E “Her şeye hayır.”
derken de kusura bakmayın, İç Tüzük’ten aldığınız hak ve yetkiler varsa itiraz
etmiyoruz ama İç Tüzük’ün de iktidar partisine verdiği hak ve yetkiler varsa,
nitekim bu 60, 81 ve 19’uncu maddedir…
(Mikrofon
otomatik cihaz tarafından kapatıldı)
ALİ
ŞEKER (İstanbul) – Doğru bir iş yapın da “evet” diyelim.
BAŞKAN
– Buyurun, devam edin Sayın Elitaş.
MUSTAFA
ELİTAŞ (Devamla) – Değerli arkadaşlar, Sayın Meclis Başkan Vekilinin ve Grup
Başkan Vekilinin de ifade ettiği konu “Bu, bütçedeki görüşmelerle ilgili.” diye
söylüyor.
ERTUĞRUL
KÜRKCÜ (İzmir) – Ya, öyle bir şey demedi, örnek verdi. 
MUSTAFA
ELİTAŞ (Devamla) – Aslında o konu, 50’nci maddede özel gündemde sayılan işler
kısmında yapılmıştır. Özel gündemde yapılan işlerde, bütçe kanununu biz normal
kanun tasarı, teklifi gibi görüşmeyiz, onun kendine has usul ve esasları
vardır. Bir milletvekilinin, şahsı adına ancak bir kere konuşma hakkı vardır o
usul ve esaslar çerçevesinde. Bu süreyle de ilgili siyasi parti grupları
anlaşabilirler veya her parti grubu ayrı ayrı önerge getirebilir. Birisi der
ki: “Bölümler üzerinde iki saat konuşulsun.” Öbürü der ki: “Yirmi dakika konuşulsun.”
Nitekim bunun da örnekleri Türkiye Büyük Millet Meclisinin teamüllerinde,
tutanaklarında var olan bir şeydir. 
Mesela
Sayın Grup Başkan Vekili dedi ki: Bugüne kadar hiç zaman kısaltılması olmamış.
Grup önerisiyle yaptığımız, Danışma Kuruluyla gerçekleştirdiğimiz eylemler var,
örnekler var. 2017 yılında yaptığımız, araştırma komisyonları kurulmasıyla
ilgili; geçen hafta veya önceki hafta anlaştığımız, araştırma komisyonlarının
kurulmasıyla ilgili…
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın Sayın Elitaş.
MUSTAFA
ELİTAŞ (Devamla) – Biliyorsunuz, araştırma komisyonlarının kurulması, biraz
önce Sayın Kubat’ın söylediği gibi, 60’taki genel hükümlere göre yapıldığından
dolayı gruplar adına yirmi dakika, önerge sahipleri adına onar dakikadır. Ama
anlaştık, gruplar adına onar dakika, önergelerde de her siyasi partiden bir
milletvekili konuşsun dedik. Mesela bütün önergelere bakıyoruz, 20 tane önerge
var; AK PARTİ’den 5 tane, Cumhuriyet Halk Partisinden 8 tane, HDP’den 3 tane, MHP’den
10 tane. Bunlarda anlaşıyoruz, diyoruz ki: Birer tane konuşulsun. Bu hak gasbı
olmuyor, hak ele geçirilmesi olmuyor.
ERTUĞRUL
KÜRKCÜ (İzmir) – Siz anlaşmıyorsunuz, zorla yaptırmaya çalışıyorsunuz.
MUSTAFA
ELİTAŞ (Devamla) – Ama Türkiye Büyük Millet Meclisinin çalışmasıyla ilgili
istismar konusu gündeme getirildiğinde, AK PARTİ de bu istismarı önlemek için
yapılan bir işlemdeki grup önerisini getirdiğinde hak gasbı oluyor.
ERTUĞRUL
KÜRKCÜ (İzmir) – Ne istismarı ya?
MUSTAFA
ELİTAŞ (Devamla) – Bu, çifte standarttır.
ERTUĞRUL
KÜRKCÜ (İzmir) – Esas çifte standart, senin söylediklerin.
MUSTAFA
ELİTAŞ (Devamla) – Bakın değerli milletvekilleri, Anayasa’da ve İç Tüzük’te
-bunun gibi yapılan- hem komisyon tutanaklarında hem İç Tüzük’ün çeşitli
maddelerinde ve kanunla ilgili İç Tüzük önergelerinin gerekçelerine baktığımız
takdirde Meclis başkan vekillerinin istismarı engelleyecek şekilde yetkisi var.
(Mikrofon
otomatik cihaz tarafından kapatıldı)
BAŞKAN
– Buyurun, tamamlayın Sayın Elitaş.
MUSTAFA
ELİTAŞ (Devamla) – Nitekim 1998 yılında Başkanlık Divanının aldığı bir karar
çerçevesinde, herhangi bir şekilde bir grup veya bir milletvekili -karar yeter
sayısı istemek bir milletvekilinin yetkisi dâhilinde- sık sık karar yeter
sayısı istiyorsa “Sık sık istendiği ve Türkiye Büyük Millet Meclisinin
çalışmalarını istismar edecek bir şekilde davranış sergilendiği takdirde Meclis
başkan vekili sık sık istenen karar yeter sayılarını dikkate almaz.” diye bir
yazılı teamül var. Yani sözlü teamüller birinci sırada, yazılı kurallar ile
teamüller yok sayılıyor. Böylesine bir demokrasi anlayışı olmaz, böylesine bir
çalışma usul ve esası olmaz. Bizim buradaki getirdiğimiz 30 uluslararası
sözleşmeyle ilgili kısmı Türkiye Büyük Millet Meclisinin istismarına ya da…
Herhangi bir önergeyle değiştirme hakkı bulunmayan uluslararası sözleşmede
yapılmasını söylüyoruz. 
(Mikrofon
otomatik cihaz tarafından kapatıldı) 
MUSTAFA
ELİTAŞ (Devamla) – Sayın Başkan, size eylemli İç Tüzük ihdasını yapmamanızı
tavsiye ediyorum. Eğer bu şekilde… 
ERTUĞRUL
KÜRKCÜ (İzmir) – Gene tehdit geliyor. 
MUSTAFA
ELİTAŞ (Devamla) – Biraz önce usul tartışması açarken “Türkiye Büyük Millet
Meclisi Genel Kurulunun takdirine sunacağım.” diye ifade ettiniz. Bu konuda
sizin takdir yetkiniz olmadığını ifade ederek Meclis Başkanının yetkisini de
aşarak açıkçası Meclis Başkanının İç Tüzük’ün 15’inci… 
Sayın
Başkan, bana beş dakika oldu, Özgür Özel’in altı dakika… (CHP sıralarından
gürültüler) 
ÖZGÜR
ÖZEL (Manisa) – Hayır, bana 2 kere, size 3 kere… 
BAŞKAN
– Size 3 kere, Sayın Özel’e 2 kere verdim. En uzun süreyi size verdim Sayın
Elitaş. Devam edin, son bir dakika daha veriyorum. En uzun süreyi size verdim
Sayın Elitaş ama gene de buyurun. 
MUSTAFA
ELİTAŞ (Devamla) – Mikrofon kapandıktan sonra konuşmayacağım zaten. 
BAŞKAN
– Hayır, buyurun, konuşun, 4’üncü kere uzatıyorum. 
MUSTAFA
ELİTAŞ (Devamla) – Sayın Başkan, Meclis Başkanlığının başkan vekillerinin
görevlerini tarif eden 15’inci maddede “Meclis başkan vekilleri Türkiye Büyük
Millet Meclisi adına Türkiye Büyük Millet Meclisini idare eder.” denir. Meclis
Başkanının gönderdiği Başkanlık tezkeresini buraya almamak, gündeme almamak
sizin hakkınız değildir. Meclis Başkanının verdiği görevi ihlal etmektesiniz.
Meclis Başkanının aldığı iradenin önüne geçmektesiniz ve eylemli İç Tüzük ihdas
etmektesiniz. 
Bu
konuyu tekrar değerlendirmenizi, eğer kararınızda ısrar ediyorsanız 63’üncü
maddenin ikinci fıkrasına göre Türkiye Büyük Millet Meclisi Genel Kurulunun
takdirine başvurmanızı tavsiye ediyorum. 
Yüce
heyetinizi saygıyla selamlıyorum. (AK PARTİ sıralarından alkışlar) 
BAŞKAN
– Teşekkürler Sayın Elitaş. 
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, söz talebiniz var yerinizden. 
Buyurun.

IV.- AÇIKLAMALAR (Devam)
64.- Manisa Milletvekili Özgür Özel’in,
Kayseri Milletvekili Mustafa Elitaş’ın usul görüşmesi nedeniyle yaptığı
konuşmasındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkan, çok klasik bir Sayın Elitaş durumuyla karşı
karşıyayız. Kendisi 3+3 kullanıyor, hepimiz bildiğimiz hâlde “Özgür Özel’e 3
verdiniz, bana 2.” diyor. Oysaki bütün Meclis biliyor, siz de söylediniz. 
İkincisi,
bu süre on dakikaydı, böyle ciddi bir konuda, on dakikaya kadar verilebiliyordu
usul tartışmasında. Neden veremediniz Sayın Başkan? Çünkü Sayın Elitaş’ın ilk
imza sahiplerinden olduğu İç Tüzük değişikliğiyle üç dakikaya indirildi bu ve…
MUSTAFA
ELİTAŞ (Kayseri) – Bilmiyorsunuz. 
ÖZGÜR
ÖZEL (Manisa) – …üç dakikaya indirilen bu süreyi -üst sınırı üç dakika yaptı-
kendisi şimdi ihtiyaç duydu, sizin hüsnüniyetinizle 3 kere birer dakikadan altı
dakika olarak kullandı; kendi kısıtladığı uygulama! 
Sonra,
ya, insanda, biraz böyle gözünün içine bakınca sıkılma olur, “97 tane
uluslararası anlaşma geçirdik, hiç konuşmadılar.” diyor. Nasıl geçirdik
arkadaşlar? 4 grup oturduk, Türkiye Cumhuriyeti devleti yabancı devletlere
karşı sıkıntıya düşmesin, sayın bakanların beklentileri var… Herkes anlayış
gösterdi, teşekkür telefonları açtınız, geldiniz “Çok önemli bir iş oldu.”
dediniz, buradan teşekkür konuşmaları yaptınız. 470 uluslararası anlaşma 60’a
inerken 4 parti grubunun gösterdiği anlayış, gösterdiği iş birliği, bu konuda
ortaya koydukları anlayış… Burada 60 tane kalmış, geçen hafta yapılandan sonra,
biz hakkımız olanı konuşacağız dedik diye böyle bir değişiklik getiriyor, sonra
da dönüyor “97 tanesi geçerken hiç konuşmadılar. Neden? Virgülünü
değiştiremezler.” diyor. Oysaki bu kitap yirmi dakika artı on dakikaları
öngörüyor ve siz bunu değiştirmeye çalışıyorsunuz. 
Bu
kadar istismarcı bir anlayış olmaz. Down sendromlu evlatlarımız için,
buradalar, beklemesinler, içeride dans gösterisi yapacaklar, hep birlikte
başlarını okşayalım ve bu bir kanun değil, her gruptan şu kadar kişi konuşsun,
izleyelim, sayın bakanlar bunu bekliyor, biz de gidelim... Biz de hatta
-bakanımız yok- Kemal Bey’i, Genel Başkanımızı götürdük…
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Özel.
ÖZGÜR
ÖZEL (Manisa) – Down sendromlu çocuklar için yaptığımız bu uzlaşıyı bile burada
istismar konusu yapıp “Geçen hafta düşürmedik mi…” 
Düşürdüğümüz
başka bir şey: Sen kanunu, yirmiyi beşe indiriyorsun. Ayıptır, yazıktır,
günahtır, bu kadarı da fazladır Sayın Elitaş. (CHP sıralarından alkışlar)
MUSTAFA
ELİTAŞ (Kayseri) – Sayın Başkan…
BAŞKAN
– Sayın Kerestecioğlu’nun söz talebi vardır, sonra size söz hakkı vereceğim. 
MUSTAFA
ELİTAŞ (Kayseri) – Sayın Başkan, bakın, bana usulü tavsiye edenler hangi usulle
konuştular ve hangi usule göre söz verdiğinizi izah etmeniz gerekir. Benim bir
dakika fazlalığımı…
ÖZGÜR
ÖZEL (Manisa) – Allah Allah, bir saattir hangi usulle konuşuyorsunuz?
BAŞKAN
– Bu bellidir, herkesin bildiği bir durumdur. 60’a göre söz istiyorlar, ben de
söz veriyorum.
MUSTAFA
ELİTAŞ (Kayseri) – 60’a göre… Peki.
BAŞKAN
– Size de söz verdim. Sürekli verdiğim hâlde bu itirazı dile getirmemenizi de
dikkate sunuyorum. Yani baştan beri hangi maddeye göre verdiğimi belirtmeden
sizlere defalarca söz verdim. Bunu bütün Genel Kurulun bildiği kanısındayım.
Buyurun
Sayın Kerestecioğlu.
65.- İstanbul Milletvekili Filiz
Kerestecioğlu Demir’in, Kayseri Milletvekili Mustafa Elitaş’ın usul görüşmesi
nedeniyle yaptığı konuşmasındaki bazı ifadelerine ilişkin açıklaması
FİLİZ
KERESTECİOĞLU DEMİR (İstanbul) – Sayın Başkan, kendisi üç dakikaya sığamayan
Sayın Elitaş, şimdi sürelerin indirilmesini ve herkesin üç dakikaya sığmasını
istiyor. Aslında durum budur yani bu kadar net; işte orada beş dakika mı, altı
dakika mı ne konuşuyorsunuz. 
Bir
de muhalefet karar yeter sayısı istiyormuş. Şimdi, karar yeter sayısı
istemeyeceğiz, ne yapacağız? 
MUSTAFA
ELİTAŞ (Kayseri) – Biz öyle bir şey ifade etmedik ya, iste istediğin kadar.
FİLİZ
KERESTECİOĞLU DEMİR (İstanbul) – Gelin buraya yani o kadar milletvekiliniz var.
Siz eğer gerçekten yaptığınız yasaları savunmak istiyorsanız -bunu yapan
sizsiniz, iktidar olan sizsiniz- buraya geleceksiniz, yaptığınız işi
savunacaksınız, milletvekilleriniz burada oturacaklar ve o oylamalarda
bulunacaklar. Şimdi, bulunmadıklarında bizi burada köleler gibi, gerçekten
ittifak yasasında, o sadece sizin için olan ittifak yasasında olduğu gibi sabahlara
kadar çalıştıracaksınız, burada aşırı bir gerginlik yaratacaksınız, üstelik
insanlık dışı bir şey olduğu için ister istemez her insan bundan etkilenecek ve
o sabahlara kadar çalışmanın sonunda gerilecek, bunlara sebep olacaksınız; ha,
bir de karar yeter sayısı istemeyeceğiz, üç dakikalara sığacağız, başka söz
söylemeyeceğiz, e daha ne istiyorsunuz siz? 
AYŞE
SULA KÖSEOĞLU (Trabzon) – Ya, uluslararası sözleşme bunlar yani Filiz Hanım
uluslararası sözleşme. Sanki gündeme dair konuşma yapıyorsunuz, yok öyle bir
şey ya.
FİLİZ
KERESTECİOĞLU DEMİR (İstanbul) – Zaten iktidarsınız. Hakikaten, daha ne
istiyorsunuz? Yani burada artık insan söyleyecek söz bulamıyor sizin
isteklerinize, arzularınıza karşı. 
AYŞE
SULA KÖSEOĞLU (Trabzon) – Özgür Bey, geçelim bunları, gidelim, uluslararası
sözleşme bunlar.
FİLİZ
KERESTECİOĞLU DEMİR (İstanbul) – Yani bu ülke başka arzularla meşgul,
yoksulluğun giderilmesini, başka sorunların giderilmesini istiyor ama siz
sadece kendi gündeminizi dayatıyorsunuz ülkeye. Bu da bizim için kabul edilir
bir şey değil.
BAŞKAN
– Teşekkürler Sayın Kerestecioğlu.
Buyurun
Sayın Elitaş.
FİLİZ
KERESTECİOĞLU DEMİR (İstanbul) – Neye göre söz istediniz?
66.- Kayseri Milletvekili Mustafa
Elitaş’ın, usul görüşmesinin sonucunu İç Tüzük’ün 63’üncü maddesinin ikinci
fıkrası gereği Genel Kurulun takdirine sunulmasını talep ettiğine ilişkin
açıklaması
MUSTAFA
ELİTAŞ (Kayseri) - Sayın Başkan, bakın, şu anda verdiğiniz, arkadaşlar söylüyor
“Neye göre?” diyor da sataşmadan söz istedim. Aslında bazen arkadaşlarımıza sataşmadan
kürsüde yer veriyorsunuz ama genel kabul görmüş teamüllerde sataşma neredense
oradan yapılır, buradan sataştıysa buradan cevap verilir. 
Bakın,
Sayın Özgür Özel, biraz önce bazı şeyler ifade etti fakat ben ona cevap vermeyi
gerekli bulmuyorum, uygun da bulmuyorum, değer de bulmuyorum. 
ÖZGÜR
ÖZEL (Manisa) – Kendi değerini gösterirsin.
MUSTAFA
ELİTAŞ (Kayseri) - Şu anda yaptığımız iş kapristen dolayı, Türkiye Büyük Millet
Meclisini tıkamak için yapılan bir kapristen dolayı …
FİLİZ
KERESTECİOĞLU DEMİR (İstanbul) – Siz çalıştırmıyorsunuz kaç saattir.
MUSTAFA
ELİTAŞ (Kayseri) - … iktidar grubunun uluslararası sözleşmelerle kısıtlı olmak
üzere, bu sözleşmeleri hayata geçirmek için verdiği bir grup önerisidir ve
tamamen İç Tüzük’e uygun bir grup önerisidir. O anlamda, biz karar yeter
sayısına hiçbir şey demiyoruz. Karar yeter sayısını isteyebilirler çünkü o hak
kendilerine verilmiş.
ERTUĞRUL
KÜRKCÜ (İzmir) – Demin “İsteyemezler.” diyordunuz. 
MUSTAFA
ELİTAŞ (Kayseri) - İktidar partisi grubu milletvekili arkadaşlarımız, o karar
yeter sayısını da 2’nci toplantıda veya 3’üncü toplantıda buluyor. Gönül ister
ki karar yeter sayısı istendiğinde ilk toplantıda milletvekili arkadaşlarımız
burada bulunsunlar ve bu karar yeter sayısının da şantaj hâline getirilmesine
bizim AK PARTİ Grubunun fırsat vermemesi, meydan vermemesi gerekir diye
düşünüyorum, değerli arkadaşlarımız da bu hassasiyeti gösteriyorlar. Onun için,
Sayın Başkan, şu anda İç Tüzük 63/2’ye göre, Türkiye Büyük Millet Meclisinin
takdirine sunmanızı talep ediyorum, teşekkür ediyorum. 
BAŞKAN
– Teşekkürler Sayın Elitaş. 
Teşekkürler
sayın milletvekilleri. 
IX.- USUL HAKKINDA GÖRÜŞMELER (Devam)
1.- Oturum Başkanı TBMM Başkan Vekili
Mithat Sancar’ın AK PARTİ grup önerisini işleme almamasının İç Tüzük hükümlerine
uygun olup olmadığı hakkında (Devam)
BAŞKAN
– Lehte ve aleyhte görüşleri dinledim.
İç
Tüzük’ün 63’üncü maddesinin son fıkrasını tekrar hatırlatmak istiyorum. Usul
tartışmasıyla ilgili bu madde de şöyle bir hüküm yer alıyor: “Bu yolda bir
istemde bulunulursa, üçer dakikadan fazla sürmemek şartıyla, lehte ve aleyhte
en çok ikişer kişiye söz verilir. Bu görüşme sonucunda oya başvurmak gerekirse
oylama işaretle yapılır.” Hükmün açık ifadesi ortadadır, teamüller de yine
açıktır. Oylama gerekliliği, bu durumda Başkanın takdir yetkisindedir. Ben
tutumumu değiştirecek bir gerekçe görmüyorum ve bu tutumumu oya sunmayı da
kabul etmiyorum. 
BAYRAM
ÖZÇELİK (Burdur) – Oyla, oyla Başkanım.
MUSTAFA
ELİTAŞ (Kayseri) – Sayın Başkan, yalnız...
BAŞKAN
– Dolayısıyla oylamaya sunmuyorum. (CHP sıralarından alkışlar) 
MUSTAFA
ELİTAŞ (Kayseri) – Sayın Başkan, müsaade eder misiniz?
BAŞKAN
- Değerli milletvekilleri...
Buyurun
Sayın Elitaş.
MUSTAFA
ELİTAŞ (Kayseri) - Sayın Başkan, az önce grup önerimiz hakkında mütalaanızı,
gerekçelerinizi anlatırken “Genel Kurulun takdirine sunacağım.” dediniz
BAŞKAN
– Görüşlerimi Genel Kurulun bilgisine sunacağım dedim. 
MUSTAFA
ELİTAŞ (Kayseri) – Hayır, Sayın Başkan, usul tartışması...
BAŞKAN
– Düzeltiyorum, eğer öyleyse, tutanağa bakar düzeltirim sözümü Sayın Elitaş. 
MUSTAFA
ELİTAŞ (Kayseri) – Yani şu anda AK PARTİ Grubunun önerisini almıyorsunuz
gündeme. 
BAŞKAN
– Evet. 
MUSTAFA
ELİTAŞ (Kayseri) – Eylemli bir İç Tüzük ihdası ve Meclis Başkanlığının size
verdiği görevi de ihlal ediyorsunuz, haddinizi aşıyorsunuz.
BAŞKAN
– Ben aynı kanıda değilim.
MUSTAFA
ELİTAŞ (Kayseri) – Kusura bakmayın, yanlış yapıyorsunuz, yetkisiz
davranıyorsunuz.
BAŞKAN
- Değerli milletvekilleri, alınan karar gereğince sözlü soru önergelerini
görüşmüyor ve gündemin “Kanun Tasarı ve Teklifleri ile Komisyonlardan Gelen
Diğer İşler” kısmına geçiyoruz. 
1’inci
sırada yer alan, Türkiye Cumhuriyeti ile Afganistan İslam Cumhuriyeti Arasında
Stratejik Ortaklık ve Dostluk Anlaşmasının Onaylanmasının Uygun Bulunduğuna
Dair Kanun Tasarısı ve Dışişleri Komisyonu Raporu’nun görüşmelerine kaldığımız
yerden devam edeceğiz.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti ile Afganistan
İslam Cumhuriyeti Arasında Stratejik Ortaklık ve Dostluk Anlaşmasının
Onaylanmasının Uygun Bulunduğuna Dair Kanun Tasarısı (1/325) ve Dışişleri
Komisyonu Raporu (S. Sayısı: 24)
MUSTAFA
ELİTAŞ (Kayseri) – Sayın Başkan, eylemli İç Tüzük ihdas ederek yetkinizi
aştığınızdan dolayı, sizinle beraber Türkiye Büyük Millet Meclisinin
çalışmasının sağlıklı bir şekilde devam etmeyeceği kanaatiyle Hükûmet oraya,
Komisyon oraya oturmamaya karar vermiştir. (AK PARTİ sıralarından alkışlar) 
BAŞKAN
– Teşekkür ederim.
Komisyon?
Yok. 
Hükûmet?
Yok. 
MAHMUT
TANAL (İstanbul) – Hükûmet adına nasıl karar veriyor efendim?
BAŞKAN
– Bu durumda…
MAHMUT
TANAL (İstanbul) – Hükûmet adına karar veremez Sayın Başkan.
ÖZGÜR
ÖZEL (Manisa) – Bundan sonra da olmayacağı anlaşıldığından… (CHP sıralarından
alkışlar) 
ERTUĞRUL
KÜRCÜ (İzmir) – Hükûmet, Meclisi boykot ediyor. 
MAHMUT
TANAL (İstanbul) – Sayın Başkanım, Hükûmet adına karar veremez grup başkan
vekili. 
ERTUĞRUL
KÜRKCÜ (İzmir) - Hükûmet sözcüsü olmuş, haberimiz yok.
AYŞE
SULA KÖSEOĞLU (Trabzon) - Ya, Meclisi çalıştırmamakla övünen bir muhalefeti
tebrik ediyorum, başka da bir şey söylemiyorum. 
ÖZGÜR
ÖZEL (Manisa) – Çalışalım, siz çalıştırmıyorsunuz. Başkan başlıyor, Hükûmeti
oturtmuyor. 
AYŞE
SULA KÖSEOĞLU (Trabzon) – Ya, uluslararası sözleşme hepimizin ortak sözleşmesi
arkadaşlar. Yapmayın ya!
MUSTAFA
ELİTAŞ (Kayseri) – Görev yapma kabiliyetini kaybetmiş bir Başkanla Türkiye
Büyük Millet Meclisinin görüşmelerine devam edilemez. 
ÖZGÜR
ÖZEL (Manisa) – Bu hakaretlerin hesabını vereceksiniz. 
AYŞE
SULA KÖSEOĞLU (Trabzon) – Tabii, tabii… Yapmayın ya, böyle bir şey olmaz ya!
Tarihe geçtiniz!
BAŞKAN
– Değerli milletvekilleri, Türkiye Cumhuriyeti Hükümeti ile Uluslararası Göç
Örgütü (IOM) Arasında Türkiye Cumhuriyeti Hükümeti ile Uluslararası Göç Örgütü
Arasında Örgüt ve Ofisin Türkiyedeki Yasal Statüsü Ayrıcalıkları ve
Bağışıklıklarına İlişkin Anlaşmayı Tadil Eden Anlaşmanın Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu’nu görüşmeye
başlıyoruz.
2.- Türkiye Cumhuriyeti Hükümeti ile
Uluslararası Göç Örgütü (IOM) Arasında Türkiye Cumhuriyeti Hükümeti ile
Uluslararası Göç Örgütü Arasında Örgüt ve Ofisin Türkiyedeki Yasal Statüsü
Ayrıcalıkları ve Bağışıklıklarına İlişkin Anlaşmayı Tadil Eden Anlaşmanın
Onaylanmasının Uygun Bulunduğuna Dair Kanun Tasarısı (1/848) ve Dışişleri
Komisyonu Raporu (S. Sayısı: 517)
BAŞKAN
– Komisyon? Yok. 
Hükûmet?
Yok. 
SALİH
ÇETİNKAYA (Kırşehir) – Başkan vekili de yok!
BAŞKAN
- Kanun tasarıları ve teklifleri ile komisyonlardan gelen diğer işleri görüşmek
için birleşimi kapatacağım çünkü Komisyonun burada bulunmayacağı anlaşılmıştır.
5
Nisan 2018 Perşembe günü saat 14.00’te toplanmak üzere birleşimi kapatıyorum.
(CHP ve HDP sıralarından alkışlar) 
Kapanma Saati: 20.06



