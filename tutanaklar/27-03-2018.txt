



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 77’nci
Birleşim
 27
Mart 2018 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Gamze Akkuş İlgezdi’nin, uyuşturucu
kullanımına ve uyuşturucu nedeniyle suça sürüklenen çocuklara ilişkin gündem
dışı konuşması
2.- Nevşehir Milletvekili Murat Göktürk’ün, 26 Mart-1 Nisan
Kütüphanecilik Haftası’na ilişkin gündem dışı konuşması
3.- Aydın Milletvekili Metin Lütfi Baydar’ın, Aydın ilinin sorunlarına
ilişkin gündem dışı konuşması

V.- AÇIKLAMALAR
1.- İstanbul Milletvekili Onursal Adıgüzel’in, AKP Genel Başkanı Recep
Tayyip Erdoğan’ın hedef göstermesinin ardından Boğaziçi Üniversitesinde
öğrencilerin gözaltına alınmasına ve eğitim hakkının kimsenin tekelinde
olmadığına ilişkin açıklaması
2.- Hatay Milletvekili Serkan Topal’ın, taşeron olarak çalışan eski
hükümlülerle ilgili net bir açıklama ve yeni bir düzenleme yapılmadığına ilişkin
açıklaması
3.- Balıkesir Milletvekili Ahmet Akın’ın, Hükûmeti çiftçilerin mallarını
korumayı esas alacak şekilde bir düzenleme yaparak mağduriyetlerinin
giderilmesi yönünde çalışma yapmaya davet ettiğine ilişkin açıklaması
4.- Hatay Milletvekili Hilmi Yarayıcı’nın, 27 Mart Dünya Tiyatro Günü’ne
ilişkin açıklaması
5.- İstanbul Milletvekili Sibel Özdemir’in, Türkiye ile Avrupa Birliği
temsilcileri arasında gerçekleşen toplantıyı AB üyelik süreci ve ulusal
çıkarlarımız açısından bir başarısızlık olarak gördüğüne ilişkin açıklaması
6.- Bursa Milletvekili Erkan Aydın’ın, Bursa’nın Büyükorhan ilçesinin
Karaağız köyüne biyokütle enerji santrali kurulmak istendiğine ve Hükûmeti bu
konuda duyarlı olmaya davet ettiğine ilişkin açıklaması
7.- Niğde Milletvekili Ömer Fethi Gürer’in, Niğde’de patates çiftçisinin
sorunlarına ve Bor ilçesinde şeker fabrikasında yaptıkları toplantının çok
büyük ilgi gördüğüne ilişkin açıklaması
8.- İzmir Milletvekili Mustafa Ali Balbay’ın, Afrin Operasyonu’nu
sağduyulu herkesin haklı bulduğuna ve Cumhurbaşkanı Recep Tayyip Erdoğan’ın
Boğaziçi Üniversitesinde okuyan ve operasyona karşı olan bir grup öğrenciye
yönelik ifadelerine ilişkin açıklaması
9.- Kahramanmaraş Milletvekili İmran Kılıç’ın, 26 Mart-1 Nisan
Kütüphanecilik Haftası’na ilişkin açıklaması
10.- İzmir Milletvekili Kerem Ali Sürekli’nin, Zeytin Dalı
Operasyonu’nun tüm dünya tarafından iyi analiz edilmesi gerektiğine ve
ülkemizin bekası ve güvenliği söz konusu olduğunda herhangi bir yerden icazet
alınmayacağına ilişkin açıklaması
11.- İstanbul Milletvekili Selina Doğan’ın, Cihangir’de bulunan Roma
Parkı’nın İstanbul Büyükşehir Belediyesi tarafından sosyal tesise çevrilmesine
ilişkin açıklaması
12.- Kocaeli Milletvekili Fatma Kaplan Hürriyet’in, Dilovası’ndaki çevre
kirliliğinin insan sağlığı üzerine yaptığı olumsuz etkilerin ortadan
kaldırılmasını ve insan hayatının ranttan daha önemli olduğunun farkına
varılmasını istediğine ilişkin açıklaması
13.- Adıyaman Milletvekili Behçet Yıldırım’ın, Pir Sultan Abdal Kültür
Derneği Erzincan Şubesi yönetici ve üyelerinin de aralarında bulunduğu 16
kişinin tutuklanmasına ilişkin açıklaması
14.- Adana Milletvekili İbrahim Özdiş’in, “Felsefeden Tecrübeye Etkili
Öğretmenlik” adlı kitaba ilişkin açıklaması
15.- Manisa Milletvekili Tur Yıldız Biçer’in, Soma davasının takipçisi
olmaya ve asıl failler en ağır şekilde ceza alıncaya kadar mücadeleye devam
edeceklerine ilişkin açıklaması
16.- Balıkesir Milletvekili Namık Havutça’nın, din simsarlarının yaptığı
eylemlere katılan, bunlara destek veren hâkim ve savcılarla ilgili bir
girişimde bulunulup bulunulmayacağını öğrenmek istediğine ilişkin açıklaması
17.- Denizli Milletvekili Kazım Arslan’ın, LGS’de sorulan sorular ile
sınavda sorulacak soruların aynı çerçevede olması gerektiğine, ücretli ve
sözleşmeli öğretmen çalıştırmaktan ne zaman vazgeçileceğini, atanamayan
öğretmenlerin ne zaman atanacağını ve taşımalı eğitime ne zaman son
verileceğini öğrenmek istediğine ilişkin açıklaması
18.- Kayseri Milletvekili Sami Dedeoğlu’nun, Balkan Savaşlarının 105’inci
yıl dönümüne ve 26 Mart Balkan Şehitlerini Anma Günü’ne ilişkin açıklaması
19.- Adana Milletvekili Elif Doğan Türkmen’in, Pir Sultan Abdal Kültür
Derneği yöneticilerini sindirmek için gözaltılar ve tutuklamalar yapıldığına
ilişkin açıklaması
20.- Artvin Milletvekili Uğur Bayraktutan’ın, BAL Ligi’nde liderliğe
yükselen Hopaspor’u tebrik ettiğine ilişkin açıklaması
21.- Manisa Milletvekili Erkan Akçay’ın, Zeytin Dalı Harekâtı’nda Afrin
kent merkezini kontrol altına alan ve Tel Rıfat’a doğru harekete başlayan Türk
Silahlı Kuvvetlerini tebrik ettiğine, 25 Mart Büyük Birlik Partisi Genel
Başkanı Muhsin Yazıcıoğlu’nun vefatının 9’uncu yıl dönümüne ve 27 Mart Dünya Tiyatro
Günü’ne ilişkin açıklaması
22.- Adana Milletvekili Meral Danış Beştaş’ın, 27 Mart Dünya Tiyatro
Günü’ne, cezaevlerinde mevcut sorunların üzerine her gün bir yenisinin
eklendiğine ve Avrupa Konseyine bağlı İşkencenin Önlenmesi Komitesinin Nisan
2016’da İmralı Cezaevine yaptığı ziyaretin raporuna ilişkin açıklaması
23.- İstanbul Milletvekili Engin Altay’ın, 27 Mart Dünya Tiyatro
Günü’ne, 16 Mart 1988 Halepçe katliamını CHP Grubu olarak şiddetle
kınadıklarına ve Down sendromu ile tıbbi ve aromatik bitkilerle ilgili Meclis
araştırması komisyonları kurulması konusunda ilgili milletvekillerinin duyarlılığına
teşekkür ettiğine ilişkin açıklaması
24.- Çanakkale Milletvekili Bülent Turan, Down sendromu ile endemik ve
aromatik bitkilerle ilgili Meclis araştırması komisyonlarının kurulmasına, 25
Mart Büyük Birlik Partisi Genel Başkanı Muhsin Yazıcıoğlu’nun vefatının 9’uncu
yıl dönümüne, 27 Mart Dünya Tiyatro Günü’ne, 16 Mart 1988 Halepçe katliamında
ölenlere Allah’tan rahmet dilediğine ve İzmir Milletvekili Mustafa Ali
Balbay’ın yaptığı açıklamasındaki bazı ifadelerine ilişkin açıklaması
25.- Adana Milletvekili Meral Danış Beştaş’ın, Cumhurbaşkanı Recep
Tayyip Erdoğan’ın bir grup Boğaziçi Üniversitesi öğrencisini açıkça hedef
gösterdiğine ilişkin açıklaması
26.- İstanbul Milletvekili Mahmut Tanal’ın, İstanbul’da mezarlık
yerlerinin çok pahalı olduğuna ilişkin açıklaması
27.- Kırklareli Milletvekili Vecdi Gündoğdu’nun, on altı yıllık AKP
hükûmetleri döneminde ödenen faize ilişkin açıklaması
28.- Afyonkarahisar Milletvekili Burcu Köksal’ın, Afrin’de şehit düşen
hemşehri Şuhutlu Uzman Çavuş İbrahim Imış’a Allah’tan rahmet dilediğine ve
Gıda, Tarım ve Hayvancılık Bakanı Eşref Fakıbaba’nın bazı ifadelerine ilişkin
açıklaması
29.- Çanakkale Milletvekili Bülent Turan’ın, Türkiye’nin Halepçe
katliamı nedeniyle bölgedeki insanlara kapılarını açtığına ve böyle insani dramların
yaşanmaması için büyük çaba harcadığına ilişkin açıklaması
30.- Giresun Milletvekili Bülent Yener Bektaşoğlu’nun, AKP Genel Başkanı
Cumhurbaşkanı Recep Tayyip Erdoğan’ın Giresun ziyaretine ve 27 Mart Dünya
Tiyatro Günü’nü kutladığına ilişkin açıklaması
31.- Sivas Milletvekili Ali Akyıldız’ın, Sivas’ta son günlerde ortaya
çıkan bir meczubun bazı açıklamalarına ilişkin açıklaması
32.- İstanbul Milletvekili Garo Paylan’ın, Kanal İstanbul Projesi’nin
Çevresel Etki Değerlendirmesi Toplantısı’na ilişkin açıklaması
33.- Trabzon Milletvekili Salih Cora’nın, 27 Mart 1923’te cumhuriyet
tarihinin ilk siyasi suikastına kurban giden Trabzon Milletvekili Ali Şükrü
Bey’in şehadete erişinin 95’inci yıl dönümüne ilişkin açıklaması
34.- Adana Milletvekili Meral Danış Beştaş’ın, Mardin’in Kızıltepe
ilçesinin köylerinde on iki gündür devam eden elektrik kesintisine ilişkin
açıklaması
35.- Düzce Milletvekili Ayşe Keşir’in, Kocaeli Milletvekili Fatma Kaplan
Hürriyet’in (10/684), (10/2594), (10/2645), (10/2646) ve (10/2691) esas
numaralı Meclis Araştırması Önergelerinin birleştirilerek yapılan ön
görüşmelerinde önerge sahipleri adına yaptığı konuşmasındaki bazı ifadelerine
ilişkin açıklaması
36.- Sağlık Bakanı Ahmet Demircan’ın, Adana Milletvekili Meral Danış
Beştaş’ın yaptığı açıklamasındaki bazı ifadelerine ilişkin açıklaması
37.- İstanbul Milletvekili Engin Altay’ın, elektrik borcunu ödemeyenler
olduğu için köyün girişindeki trafonun kapatılmak suretiyle bütün köyün
cezalandırıldığı yönünde şikâyetler olduğuna ilişkin açıklaması
38.- Manisa Milletvekili Özgür Özel’in, Diyarbakır Milletvekili Sibel
Yiğitalp’in (10/5), (10/2602), (10/2612) ve (10/2644) esas numaralı Meclis
Araştırması Önergelerinin birleştirilerek yapılan ön görüşmelerinde HDP Grubu
adına yaptığı konuşmasındaki bazı ifadelerine ilişkin açıklaması
39.- Adana Milletvekili Meral Danış Beştaş’ın, Çanakkale Milletvekili
Bülent Turan’ın yerinden sarf ettiği bazı ifadelerine ve ÖSO’nun IŞİD’in
kalıntısı cihatçı bir örgüt olduğuna ilişkin açıklaması
40.- Çanakkale Milletvekili Bülent Turan’ın, Diyarbakır Milletvekili
Sibel Yiğitalp’in (10/5), (10/2602), (10/2612) ve (10/2644) esas numaralı
Meclis Araştırması Önergelerinin birleştirilerek yapılan ön görüşmelerinde HDP
Grubu adına yaptığı konuşması ile Adana Milletvekili Meral Danış Beştaş’ın
yaptığı açıklamasındaki bazı ifadelerine ilişkin açıklaması

VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Yaşar Tüzün’ün, Burdur
Milletvekili Mehmet Göker’e yeni görevinde başarılar dilediğine ilişkin konuşması

2.- Oturum Başkanı TBMM Başkan Vekili Yaşar Tüzün’ün, Adana Milletvekili
Meral Danış Beştaş’a yeni görevinde başarılar dilediğine ilişkin konuşması 
3.- Oturum Başkanı TBMM Başkan Vekili Yaşar Tüzün’ün, hiçbir
milletvekilinin kürsüde sözünün kesilmesini tasvip etmediğine ve Meclis Başkan
Vekili olarak bu iyi niyetinin suistimal edilmemesini rica ettiğine ilişkin
konuşması 

VII.- SATAŞMALARA İLİŞKİN KONUŞMALAR
1.- İstanbul Milletvekili Engin Altay’ın, Çanakkale Milletvekili Bülent
Turan’ın yaptığı açıklaması sırasında CHP Grubuna sataşması nedeniyle konuşması

VIII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Terörizmle Mücadele
Küresel Forumu çerçevesinde 21-23 Mart 2018 tarihlerinde Malta-Attard’da
“Terörle Mücadele Çerçevesinde Parlamenterler ile Yargı Aktörleri İlişkisi”
konulu çalıştaya katılması Genel Kurulun 12 Mart 2018 tarihli 69’uncu Birleşiminde
kabul edilen heyeti oluşturmak üzere siyasi parti gruplarının bildirmiş olduğu
isimlere ilişkin tezkeresi (3/1560)
2.- Türkiye Büyük Millet Meclisi Başkanlığının, Uyuşturucu Madde
Bağımlılığı ve Yeni Bağımlılık Türlerinin Araştırılarak Bağımlılığın
Nedenlerinin ve Alınacak Tedbirlerin Tespit Edilmesi Maksadıyla Kurulan Meclis
Araştırması Komisyonunun ekli listede adı, soyadı ve seçim bölgesi yazılı
üyelerinden müteşekkil bir heyetle 8-11 Nisan 2018 tarihleri arasında
Almanya’ya bir çalışma ziyareti gerçekleştirme talebinin Başkanlık makamının
19/3/2018 tarihli oluruyla uygun bulunduğuna ilişkin tezkeresi (3/1561)
3.- Türkiye Büyük Millet Meclisi Başkanlığının, Uyuşturucu Madde
Bağımlılığı ve Yeni Bağımlılık Türlerinin Araştırılarak Bağımlılığın
Nedenlerinin ve Alınacak Tedbirlerin Tespit Edilmesi Maksadıyla Kurulan Meclis
Araştırması Komisyonunun ekli listede adı, soyadı ve seçim bölgesi yazılı
üyelerinden müteşekkil bir heyetle 27-30 Mart 2018 tarihleri arasında
İngiltere’ye bir çalışma ziyareti gerçekleştirme talebinin Başkanlık makamının
19/3/2018 tarihli oluruyla uygun bulunduğuna ilişkin tezkeresi (3/1562)
4.- Türkiye Büyük Millet Meclisi Başkanlığının, İngiltere Parlamentosu
ve Ekonomik Kalkınma ve İşbirliği Teşkilatı (OECD) tarafından ortaklaşa olarak
4-5 Nisan 2018 tarihlerinde İngiltere’nin başkenti Londra’da düzenlenecek olan
OECD Küresel Parlamenter Ağı Toplantısı’na katılım sağlanmasına ilişkin
tezkeresi (3/1563)

B) Önergeler
1.- Başkanlıkça, Cumhuriyet Halk Partisi Grup Başkan Vekili Manisa
Milletvekili Özgür Özel’in (10/2513) esas numaralı Meclis Araştırması
Önergesi’nin geri alındığına ilişkin önerge (4/140) yazısı
2.- Van Milletvekili Lezgin Botan’ın, (2/1664) esas numaralı Irak
Kürdistan Bölgesinden Kürt Halkına Yönelik Gerçekleştirilen Halepçe Katliamının
"Soykırım" Olarak Tanınması Hakkında Kanun Teklifi’nin doğrudan
gündeme alınmasına ilişkin önergesi (4/141)

C) Çeşitli İşler
1.- Başkanlıkça, Türkiye Gürcistan Dostluk Grubu Başkan Vekili Bursa
Milletvekili Hüseyin Şahin’le birlikte Genel Kurulu ziyaret eden Gürcistan
Ankara Büyükelçisi Irakli Koplatadze ile Gürcistan Diyanet İşleri Başkanı Zaza
Vashakmadze ve beraberindeki heyete “Hoş geldiniz.” denilmesi

IX.- MECLİS ARAŞTIRMASI
A) Ön Görüşmeler
1.- Kayseri Milletvekili Çetin Arık ve 23 Milletvekilinin, otizmin ve
otizm tedavisi yollarının araştırılarak alınması gereken önlemlerin belirlenmesi
amacıyla Meclis Araştırması açılmasına ilişkin önergesi (10/684)
2.- İstanbul Milletvekili Didem Engin ve 23 Milletvekilinin, Down
sendromlu bireylerin ve ailelerinin yaşadıkları sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi(10/2594)
3.- Diyarbakır Milletvekili Sibel Yiğitalp ve 22 Milletvekilinin, Down
sendromlu bireylerin sosyal hayata katılmalarının önündeki engellerin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/2645)
4.- Grup Başkanvekili Samsun Milletvekili Erhan Usta’nın Down sendromu
ile yaşayan vatandaşların ve ailelerinin karşılaştığı sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/2646)
5.- Adana Milletvekili Necdet Ünüvar ve 19 milletvekilinin, otizm,
dikkat eksikliği ve hiperaktivite, özgül öğrenme güçlüğü ve Down sendremu
konusunda yürütülen çalışmaların araştırılarak alınması gereken önlemlerin
belirlenmesi amacıyla Meclis Araştırması açılmasına ilişkin önergesi (10/2691)
6.- Çorum Milletvekili Lütfiye İlksen Ceritoğlu Kurt ve 32
Milletvekilinin, tıbbi ve aromatik bitkilerin satılması ve bu konuda girişimciliğin
desteklenmesi yollarının araştırılarak alınması gereken önlemlerin belirlenmesi
amacıyla Meclis Araştırması açılmasına ilişkin önergesi (10/5)
7.- Grup Başkanvekili Samsun Milletvekili Erhan Usta’nın tıbbi ve
aromatik bitki çeşitliliğinin korunması, sürdürülebilmesi ve değerlendirilmesi
için alınması gereken önlemlerin belirlenmesi amacıyla Meclis Araştırması
açılmasına ilişkin önergesi (10/2602)
8.- Şırnak Milletvekili Leyla Birlik ve 21 Milletvekilinin, tıbbi ve
aromatik bitki üretimi ile ilgili çeşitli hususların araştırılarak alınması
gereken önlemlerin belirlenmesi amacıyla Meclis Araştırması açılmasına ilişkin
önergesi (10/2612)
9.- Grup Başkanvekili Manisa Milletvekili Özgür Özel’in tıbbi ve
aromatik bitkilerin araştırılarak alınması gereken önlemlerin belirlenmesi
amacıyla Meclis Araştırması açılmasına ilişkin önergesi (10/2644)

X.- YAZILI SORULAR VE CEVAPLARI
1.-  Isparta Milletvekili İrfan Bakır'ın, üçüncü lig futbol kulüplerine
verilen deplasman desteğinin kesilmesine ilişkin sorusu ve Gençlik ve Spor
Bakanı Osman Aşkın Bak’ın cevabı (7/22196)
2.-  Isparta Milletvekili İrfan Bakır'ın, spor salonlarının fiziki
şartlarının iyileştirilmesine ilişkin sorusu ve Gençlik ve Spor Bakanı Osman
Aşkın Bak’ın cevabı (7/22197)
3.-  Niğde Milletvekili Ömer Fethi Gürer'in, Niğde
Belediyespora destek sağlanması talebine,
Niğde Engelliler Basketbol Takımına destek sağlanması talebine,
 İlişkin soruları ve Gençlik ve Spor Bakanı Osman Aşkın
Bak’ın cevabı (7/22198), (7/22199)
4.-  İstanbul Milletvekili Mustafa Sezgin Tanrıkulu'nun, engellilerin
spor olanaklarının geliştirilmesi için federasyonlara yapılan katkıya ilişkin
sorusu ve Gençlik ve Spor Bakanı Osman Aşkın Bak’ın cevabı (7/22417)
5.-  İstanbul Milletvekili Mustafa Sezgin Tanrıkulu'nun, toplu açılış
yapılan Bakanlık tesisleriyle ilgili iddialara,
2016 yılından bu yana Bakanlık birimlerince yapılan ihalelere,
 İlişkin soruları ve Gençlik ve Spor Bakanı Osman Aşkın
Bak’ın cevabı (7/22418), (7/22647)
6.-  İstanbul Milletvekili Mustafa Sezgin Tanrıkulu'nun, 2010-2017
arasında Bakanlık birimlerince imzalanan protokollere ve FETÖ bağlantılı
personelin belirlenmesi için yapılan soruşturmalara ilişkin sorusu ve Gençlik
ve Spor Bakanı Osman Aşkın Bak’ın cevabı (7/22419)
7.-  İstanbul Milletvekili Mustafa Sezgin Tanrıkulu'nun, 2016-2017
yıllarında Bakanlık kadrolarına yapılan personel alımlarına ilişkin sorusu ve
Gençlik ve Spor Bakanı Osman Aşkın Bak’ın cevabı (7/22646)
8.-  Bolu Milletvekili Tanju Özcan'ın, Bolu Gerede ilçe stadyumunun
kullanıma açılmasına ilişkin sorusu ve Gençlik ve Spor Bakanı Osman Aşkın
Bak’ın cevabı (7/22648)
9.-  Şırnak Milletvekili Aycan İrmez'in, İdil 1937 Spor Kulübüne yönelik
desteklere ve ilçedeki spor imkanlarının iyileştirilmesine yönelik çalışmalara
ilişkin sorusu ve Gençlik ve Spor Bakanı Osman Aşkın Bak’ın cevabı (7/22649)
10.-  Afyonkarahisar Milletvekili Burcu Köksal'ın, Afyonkarahisar'da
ambulanslar için alınan tıbbi malzemelerin alım yöntemine ilişkin sorusu ve
Sağlık Bakanı Ahmet Demircan’ın cevabı (7/22929)
11.-  İstanbul Milletvekili Mustafa Sezgin Tanrıkulu'nun, Bilim Sanayi
ve Teknoloji Bakanlığının 2014-2017 arası düzenlenen tören, fuar ve
organizasyonlarına ilişkin Başbakandan sorusu ve Bilim, Sanayi ve Teknoloji
Bakanı Faruk Özlü’nün cevab (7/24012)
12.-  Van Milletvekili Adem Geveri'nin, Kilis'te bulunan tarihi bir
caminin ismine ilişkin sorusu ve Başbakan Yardımcısı Hakan Çavuşoğlu’nun cevabı
(7/24182)
13.-  Niğde Milletvekili Ömer Fethi Gürer'in, 2017 yılında yurda giren
tropikal meyve çeşitlerine ilişkin sorusu ve Gümrük ve Ticaret Bakanı Bülent
Tüfenkci’nin cevabı (7/24237)
14.-  Isparta Milletvekili Nuri Okutan'ın, TBMM arşivinde bulunan gizli
belgelerin incelenmesine ilişkin sorusu ve Türkiye Büyük Millet Meclisi Başkan
Vekili Ahmet Aydın’ın cevabı (7/24289)
15.-  Gaziantep Milletvekili Ümit Özdağ'ın, TBMM'den erişimi engellenen
internet sitelerine ilişkin sorusu ve Türkiye Büyük Millet Meclisi Başkan
Vekili Ahmet Aydın’ın cevabı (7/24615)
16.-  İstanbul Milletvekili Barış Yarkadaş'ın, TBMM'den erişimi
engellenen internet sitelerine ilişkin sorusu ve Türkiye
Büyük Millet Meclisi Başkan Vekili Ahmet Aydın’ın cevabı (7/24617)
27 Mart 2018 Salı
BİRİNCİ OTURUM
Açılma Saati: 15.00
BAŞKAN: Başkan
Vekili Yaşar TÜZÜN
KÂTİP ÜYELER: Mücahit DURMUŞOĞLU (Osmaniye), Bülent ÖZ (Çanakkale)
-----0-----
BAŞKAN – Türkiye
Büyük Millet Meclisinin 77’nci Birleşimini açıyorum.
III.- YOKLAMA
BAŞKAN -
Elektronik cihazla yoklama yapacağız.
Yoklama için beş
dakika süre vereceğim.
Sayın
milletvekillerinin oy düğmelerine basarak salonda bulunduklarını bildirmelerini
ve bu süre içerisinde elektronik sisteme giremeyen milletvekillerinin salonda
hazır bulunan teknik personelden yardım istemelerini, buna rağmen sisteme
giremeyen üyelerin ise yoklama pusulalarını görevli personel aracılığıyla
verilen süre içerisinde Başkanlığa ulaştırmalarını ve salondan ayrılmamalarını
rica ediyorum.
Yoklama işlemini
başlatıyorum.
(Elektronik
cihazla yoklama yapıldı)
BAŞKAN – Sayın
milletvekilleri, toplantı yeter sayısı yoktur.
Birleşime on beş
dakika ara veriyorum.
Kapanma Saati: 15.08
İKİNCİ OTURUM 
Açılma Saati: 15.26
BAŞKAN: Başkan
Vekili Yaşar TÜZÜN
KÂTİP ÜYELER: Mücahit DURMUŞOĞLU (Osmaniye), Bülent ÖZ (Çanakkale)
-----0-----
BAŞKAN – Türkiye
Büyük Millet Meclisinin 77’nci Birleşiminin İkinci Oturumunu açıyorum.
III.- YOKLAMA
BAŞKAN –
Açılışta yapılan yoklamada toplantı yeter sayısı bulunamamıştı.
Şimdi, yoklama
işlemini tekrarlayacağım. 
Yoklama için beş
dakika süre veriyorum. 
Yoklama işlemini
başlatıyorum.
(Elektronik
cihazla yoklama yapıldı)
BAŞKAN – Sayın
milletvekilleri, toplantı yeter sayısı vardır, görüşmelere başlıyoruz. 
Gündeme geçmeden
önce üç sayın milletvekiline gündem dışı söz vereceğim. 
Gündem dışı ilk
söz, uyuşturucu kullanımı hakkında söz isteyen İstanbul Milletvekilimiz Gamze
Akkuş İlgezdi’ye aittir. 
Buyurun Sayın
Akkuş İlgezdi. (CHP sıralarından alkışlar) 
Süreniz beş
dakika. 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Gamze Akkuş İlgezdi’nin, uyuşturucu
kullanımına ve uyuşturucu nedeniyle suça sürüklenen çocuklara ilişkin gündem
dışı konuşması
GAMZE AKKUŞ
İLGEZDİ (İstanbul) – Sayın Başkan, değerli vekiller; uyuşturucu nedeniyle suça
sürüklenen çocuklar konusunda söz aldım. Yüce Meclisi saygıyla selamlıyorum. 
Geçtiğimiz hafta
içinde İçişleri Bakanlığı 2018 yılının ilk iki ayına ait bir rapor yayımladı.
Bu raporda son derece çarpıcı rakamlar vardı. Bu rapora göre, 2018 Ocak ve
Şubat ayları içinde uyuşturucu satıcılarına yönelik 24 bin operasyon
düzenlenmiş; 33.553 kişi gözaltına alınarak adliyeye sevk edilmiş, bunlardan
3.823’ü tutuklanmış.
Burada özellikle
dikkatinizi çekmek istediğim konu ise iki aylık dönemde yakalanan madde
miktarı. 4 ton eroin, 17 ton esrar, 202 kilo bonzai, 72 kilo kokain, 1 milyon
547 bin 886 Captagon, 519.983 Ecstasy hapın ele geçirildiğini belirtiyor
Bakanlık. İnanılmaz rakamlar bunlar değerli arkadaşlar.
Ben bu
vesileyle, ülkemizde çocuklarımızın, gençlerimizin karşı karşıya olduğu
tehlikeye bir kez daha dikkat çekmek istiyorum. Aslında toplumun bütün
katmanlarını derinden etkileyen ciddi bir sosyal yarayla, büyük bir toplumsal
meseleyle karşı karşıyayız. Bakın, ne yazık ki okul koridorlarından alışveriş
merkezlerine, parklardan mahalle aralarına kadar ölümcül virüs gibi hızla
yayılan uyuşturucu çocuklarımızı tehdit ediyor. Ülkemizde, kendi tabiriyle,
ölüm kalım derbisi yaşayan uyuşturucu bağımlısı 1 milyon 873 bin 203
yurttaşımız var. Bu, sadece bildiklerimiz. Son on yılda, uyuşturucu tedavisi
olmak üzere hastanelere yatan hasta sayısının ise yüzde 381 oranında arttığını
biliyoruz. Öte yandan, uyuşturucu nedeniyle hayatını kaybedenlerin sayısı ise 2
bini geçti.
Ben
çocuklarımızın geleceğinden endişe duyan bir vekil olarak Türkiye’nin
uyuşturucu nedeniyle suça sürüklenen çocuklar karnesini sizinle paylaşmak
istiyorum. Tüm taleplerime rağmen yanıt verilmediği için 2017-2018’e ait
rakamları sizinle ne yazık ki paylaşamıyorum. Elimdeki rakamlar 2012 ve 2016
yılları arasına ait. Ancak, sizlere biraz önce açıkladığım İçişleri
Bakanlığının ele geçirdiği uyuşturucu miktarına baktığımda, kullanıcı rakamının
azalmadığını, aksine, istikrarlı bir şekilde arttığını yorumluyorum. Ayrıca,
büyük bir ihtimalle, aynı benim gibi sizin de kapınızı çalarak çözüm arayan çok
sayıda veli, okul aile birliği üyesi olduğunu zannediyorum. 
Geçtiğimiz
günlerde torununu uyuşturucu batağından binbir zorlukla kurtaran bir
babaannenin öyküsü gazete manşetlerinde yer almıştı. Kendi evinden eşya çalıp
satarak uyuşturucu temin eden torununu bataktan kurtarmak için çabalarken ne
denli yalnız olduğunu, destek bulmak için nasıl çabaladığını anlatıyordu. Bir
babaannenin torunu için tek başına mücadele vermesi, uyuşturucu konusunda hâlâ
“Görmedik, duymadık, bilmiyoruz.” denildiğinin açık bir göstergesidir. 
Bakın, 2012-2016
yılları arasında uyuşturucu tedavisi gören çocuk sayısı 36 bine ulaştı. Sağlık
Bakanlığı verilerine göre çocukların yüzde 70’i 15 ila 18 yaş arasında ne yazık
ki. Her türlü istismara açık bu çocuklarımız suç çetelerinin de iştahını
kabartıyor. Zira uyuşturucu kullanımı yaygınlaştıkça suç işleyen çocuk sayısında
da büyük bir artış görüyoruz.
Değerli
vekiller, geçtiğimiz yıl 108.675 çocuk suça sürüklendiği için güvenlik
birimlerine getirildi. Bağımlılık yapan madde kullandığı için hakkında işlem
yapılan çocuk sayısı son dört yılda yüzde 114 artmış durumda. Özellikle suça
sürüklenen çocukların erkek çocukları olduğunu biliyoruz. 2012-2016 yılları
arasında uyuşturucu nedeniyle suça sürüklenen erkek çocuk sayısı yüzde 98
artarken kız çocuk sayısının ise 4 kat yükseldiğini biliyoruz. Öte yandan,
sokaklarda uyuşturucu satışıyla ilgili yaygınlaşma oldukça kullanım yaşının da
düştüğünü görerek çocuklarımızın hızla bu yöne meylettiğini görüyoruz. 
İşte, karşı
karşıya olduğumuz tablo bu değerli vekiller. Aslında bu çocuklar sistem mağduru
olarak yorumlanmalı diye düşünüyorum. Uyuşturucuyla Mücadele Yüksek Kurulunun
2016-2018 yılları arasını kapsayan Uyuşturucu ile Mücadele Eylem Planı’nın da
burada başarısız olduğunu yorumluyorum. Devletin uyuşturucuyla mücadeleye
yönelik çok etkin bir kamu politikası üretmesi gerektiğine inanıyorum.
(Mikrofon
otomatik cihaz tarafından kapatıldı) 
GAMZE AKKUŞ
İLGEZDİ (Devamla) – Bir dakika alabilir miyim.
BAŞKAN – Sayın
İlgezdi, sözlerinizi tamamlamak üzere bir dakika ek süre veriyorum.
Buyurun.
GAMZE AKKUŞ
İLGEZDİ (Devamla) – Teşekkür ederim.
Değerli
vekiller, madde kullanımı toplumsal bir sorundur. Artan kent nüfusuna karşın
plansız gelişen bir toplumsal süreç var. Toplumsal yaradan beslenen bir sefalet
ve mutsuzluk düzeni var. Uyuşturucu parası için bahçeden biber, domates; boş
evlerden cam, çerçeve ve dahası inşaattan demir, tuğla, kum çalanlar var;
ailesini, yakınlarını, tanımadıklarını gasbedenler var; cinayet işleyen,
bedenini satanlar var. İşin içinde organ mafyasından organize çetelere kadar bu
insanları rant kapısı olarak gören büyük suç şebekeleri var. Suç şebekelerini
kullanarak narkoterörü besleyen örgütler var ve soruna bu sosyal kaos
penceresinden bakmazsak ne yazık ki gelecekte bizi bekleyen büyük bir enkaz
var. 
“Ölüm kalım
derbisi yaşıyorum, pille çalışan insanlarız biz. Ne yapıp edip bulacağız yani
çaremiz yok.” diyen bir bağımlının çığlığıyla sözlerime son veriyorum. İçişleri
Bakanlığının yanı sıra, Millî Eğitim Bakanlığı, Aile ve Sosyal Politikalar
Bakanlığı, Gençlik ve Spor Bakanlığı ve Adalet Bakanlığının dikkatine sunuyorum.
Saygılarımla.
(CHP sıralarından alkışlar) 
BAŞKAN –
Teşekkür ederim Sayın İlgezdi. 
Sayın
milletvekilleri, gündem dışı ikinci söz, Kütüphane Haftası münasebetiyle söz
isteyen Nevşehir Milletvekilimiz Sayın Murat Göktürk’e aittir.
Buyurun Sayın
Göktürk. (AK PARTİ sıralarından alkışlar) 
Süreniz beş
dakika.
2.- Nevşehir Milletvekili Murat Göktürk’ün, 26 Mart-1 Nisan
Kütüphanecilik Haftası’na ilişkin gündem dışı konuşması
MURAT GÖKTÜRK
(Nevşehir) – Sayın Başkan, değerli milletvekilleri ve ekranları başında bizi
izleyen aziz vatandaşlarımız; Kütüphane Haftası münasebetiyle söz almış
bulunuyorum. Hepinizi en içten saygılarımla selamlıyorum.
Kütüphane
Haftası, 1964 yılından beri her yılın mart ayı sonunda çeşitli etkinliklerle
kutlanan bir haftadır. Kütüphaneler insanların kitapla buluştuğu, araştırma
yaptığı, ders çalıştığı, huzur verici mekânlardır. Kütüphaneler hem kitapları
ve bilgiyi muhafaza eder hem de insanların istifadesine sunar.
Bir
kütüphaneci çocuğu olarak bu hafta vesilesiyle kitap ve kütüphanelerin önemine
katkıda bulunmak için bu konuşmayı, gündem dışı konuşmayı aldım. 
Tarihte
ilk kütüphanenin Babil’de kurulduğuna dair bilgiler mevcuttur. Kütüphaneler
toplumların gelişmesiyle paralellik arz etmektedir. Güçlü medeniyetler güçlü
kütüphanelerin varlığıyla mümkün olmaktadır. Güçlü medeniyetler bilimde,
teknolojide, sanatta, edebiyatta, velhasılı bütün alanlarda önemli bilim, sanat
ve fikir insanlarının yetişmesiyle mümkün olmaktadır. Bu insanların verdiği
eserler kitaba dönüşmekte, güçlü kütüphaneleri oluşturmakta ve toplumları diğer
milletlerin daha önüne çıkarmakta, güçlü hâle getirmektedir. Okumadan,
araştırmadan, kütüphanelere gerekli önemi vermeden ileri gitmek mümkün
değildir. 
Bizim
medeniyetimiz bakımından duruma bakıldığında da Peygamber Efendimiz Hazreti
Muhammed (ASV)’a indirilen ilk ayet “Oku!” emriyle başlamaktadır. Bu emre uygun
olarak ecdadımız kitaba ve okumaya çok önem vermiştir. Medeniyetimizin en güçlü
olduğu zamanlar milletimizin okumaya, kitaba ve kütüphaneye önem verdiği zamanlarda
mümkün olmuştur. Selçuklular zamanında kurulan Bağdat ve Nişabur kütüphaneleri,
Osmanlılar zamanında kurulan Süleymaniye ve Beyazıt kütüphaneleri önemli
kütüphanelerimizdendir. Cumhuriyet tarihinde de millî kütüphaneler
oluşturulmuş, öteden beri muhafaza edilen eserlerimiz millî kütüphanelerimizde
hem okuyucuların hizmetine sunulmuş hem de muhafaza edilegelmiştir.
Sayın
Başkan, değerli milletvekilleri; bir kütüphaneci çocuğu olduğumu söylemiştim.
Türkiye’de gerçekten kütüphaneciliğe önemli bir anekdot olarak geçmiş bulunan
ve babamın da görev yapmış olduğu kütüphanenin müdürü olan Mustafa Güzelgöz’den
bahsetmek istiyorum. 
Mustafa Güzelgöz
“eşekli kütüphane” olarak bilinen gezici kütüphaneyi kuran kimsedir. Kendisi
tahta sandıklar yapmak suretiyle kitaba ulaşamayan köylülerimize kitapları
götürmek ve istifadelerine sunmak için 1970’li yıllarda çok önemli bir hizmeti
vermiş, zamanla bu şekilde taşıdığı kitaplar motorlu araçlarla taşınmış ve
nihayetinde kütüphanelerin birer şubesi oluşturulmak suretiyle köylerimizde,
Ürgüp’ün köylerinde kütüphaneler oluşturulmuştur. Yani Ürgüp’ün köylerinde şu
anda bile kütüphaneler mevcuttur. Bu, gerçekten örnek alınması gereken ve
kitaba, okumaya değer verilmesine katkı sağlayacak ciddi bir örnektir. Bu
hususu sizinle paylaşmak istedim.
Tabii, gelişen
zaman içerisinde internetin yaygınlaşması ve hayatımıza girmesiyle her şey
değişti. Bu manada kitaba ve bilgiye ulaşmak da kolaylaştı. Bu durumu dikkate
alarak, bu durumu göze alarak Kültür Bakanlığımız ciddi çalışmalar yapmakta.
Bizim seçim bölgemiz olan Nevşehir’de de aynı şekilde bir çalışmamız var ama
İstanbul ve Ankara’da dünya çapında, kayda değer bir kütüphane kurulması için
çalışmanın yapıldığını biliyoruz. Aynı zamanda internet erişimi bulunan, CD ve
DVD gibi araçların bulunduğu kütüphaneler oluşturuluyor, e-kitap imkânı
sağlanıyor ve Millî Eğitim Bakanlığı “z-kütüphane” dediğimiz yeni, zamana
uygun, bildiğimiz manada klasik kütüphaneden farklı, çocukların dikkatini çeken
ve çocukları daha çok kitapla, okumayla bir araya getirebilecek kütüphaneler
kuruyor.
(Mikrofon
otomatik cihaz tarafından kapatıldı) 
MURAT GÖKTÜRK
(Devamla) – Bir dakika ek süre verebilir misiniz.
BAŞKAN – Sayın
Göktürk, sözlerinizi tamamlamak üzere bir dakika ek süre veriyorum.
Buyurun.
MURAT GÖKTÜRK
(Devamla) – Teşekkür ederim Başkanım.
Sözlerime son
verirken, tabii, okumaktan, bilimden gelişmekten, sanayileşmekten ve ileri
toplum olmaktan bahsederken bize bu imkânları sağlamak için gecesini gündüzüne
katarak yurt içinde ve yurt dışında aziz vatanımızın bölünmez bütünlüğü için
canlarını seve seve feda eden şehitlerimizi burada anmadan, yâd etmeden
sözlerimi bitirmek istemedim. 
Aynı şekilde,
yurt içinde ve yurt dışında terörle mücadele ederken gazi olmuş kardeşlerimize
de Rabb’imden acil şifalar diliyor, yüce heyetinizi saygıyla selamlıyorum. (AK
PARTİ sıralarından “Bravo” sesleri, alkışlar)
BAŞKAN -
Teşekkür ederim Sayın Göktürk.
ÖMER FETHİ GÜRER
(Niğde) – Sayın Başkan…
BAŞKAN - Sayın
Gürer, buyurun.
ÖMER FETHİ GÜRER
(Niğde) - Sayın Başkanım, kayıtlara geçmesi için söylüyorum: Kartal Belediyesi
kütüphaneci Mustafa Güzelgöz’ün merkebiyle birlikte anıtını yaptı, ancak Adalet
Kalkınma Partisi o heykelin yapılmasına karşı çıktı, “Eşekli kütüphane
yapıyorlar.” dedi. Onun için, Sayın Konuşmacıya bu olayda Mustafa Güzelgöz’ü
anmasından dolayı teşekkür ediyorum ama Kartal’da yapılan anıta da karşı
çıktılar, kayıtlara geçmesini diliyorum. 
BÜLENT TURAN
(Çanakkale) - Karşı çıkılan, Genel Başkanın açılış yapmasıydı Sayın Başkan. 
BAŞKAN –
Teşekkür ederim Sayın Gürer.
Sayın
milletvekilleri, gündem dışı üçüncü söz, Aydın'ın sorunları hakkında söz
isteyen Aydın Milletvekilimiz Sayın Metin Lütfi Baydar’a aittir. 
Buyurun Sayın
Baydar. (CHP sıralarından alkışlar)
Süreniz beş
dakika. 
3.- Aydın Milletvekili Metin Lütfi Baydar’ın, Aydın ilinin sorunlarına
ilişkin gündem dışı konuşması
METİN LÜTFİ
BAYDAR (Aydın) - Sayın Başkan, değerli milletvekilleri; Evliya Çelebi’nin
“dağlarından yağ, ovalarından bal akan” diye tabir ettiği Aydın’ımız, artık
dağlarından siyanür, ovalarından jeotermal fışkıran bir il durumuna gelmiştir.
Bu duruma tüm Aydın halkı olarak isyan ediyoruz. 
Beşparmak
Dağları eteklerinde, Söke’nin Karakaya köyünde madencilik yapan bir firma,
şimdi de Karacahayıt köyünde maden işletmesi açabilmek için Çevre ve Şehircilik
Bakanlığına başvuru yaptı. Aynı şekilde, Söke’nin Serçin, Yeşilköy ve Çavdar
köylerinde de farklı firmalar tarafından maden işletmeleri kurulmak isteniyor. 
Köylülerimiz
zeytinciliğin ve hayvancılığın yok olacağı bilinciyle yerleşim yerlerinin dibinde
maden işletmesi açılmasını kesinlikle istemiyorlar. Bakın, birilerinin
ceplerini doldurma uğruna, bölgedeki madencilik faaliyetleri yüzünden birikinti
suların yapılarının bozulması, içme sularının fiziksel ve kimyasal yapısının
değişmesi sonucu insanların ve hayvanların sağlığı tehlike altında olacak.
Köylerimizin düzlük ve çok verimli topraklarında yetişen bitkiler maden
atıklarının yağmur suyuyla taşınması ve toz bulutları sayesinde kurumaya yüz
tutacak, kendiliğinden yetişen endemik ve organik zeytin ağaçları, Koçarlı dağ
köylerinde yetişen çam fıstığı ormanları yok olacak. Karacahayıt, Yeşilköy,
Serçin, Kisir ve Çavdar köylerindeki meralar yok olacak ve köylerde gelişmiş
olan hayvancılık faaliyetleri sona erecektir. 
Bunların yanı
sıra, yapılacak olan madencilik faaliyeti Aydın’ın gelecekteki turizm sektörüne
ciddi zarar verecektir çünkü bu bölgemizde sekiz bin yıllık çeşitli
uygarlıklara ait kültürel veriler ne yazık ki yok olmaktadır. 
Herodot’un
“Bizim yeryüzünde bildiğimiz en güzel gökyüzünün altı ve en güzel iklimin
bulunduğu yer.” dediği Aydın ilimizde Beşparmak Dağları eteklerinde yapılan
madencilik faaliyetleri, bölgedeki endemik bitki örtüsünü ve nesli tükenmekte
olan yaban hayvanlarını ne yazık ki yok ediyor. Maden ocaklarından gelen atık sular
Bafa Gölü’nü kirleterek hem göl ekosistemine hem de buradaki balıkçılık ve
turizme ne yazık ki büyük zarar vermektedir. Oysa buralar korunabilse gelecekte
alternatif turizmin merkezi olacaktır. 
Aydın halkının
sağlığını tehdit eden en önemli sorunlardan biri de ne yazık ki jeotermal
santrallerdir. Aydın'da jeotermal santraller zeytin, incir, pamuk tarlalarına,
arkeolojik ve doğal sit alanlarına, yerleşim yeri ve su kaynaklarının yakınına,
hatta mezarlık içine kurulmaktadır. Jeotermal santrallerden akışkanlar suya,
tarım ve yerleşim alanlarına bırakılmakta; havaya ağır kimyasal ve radyoaktif
maddeler içeren buharlar salınmaktadır. Bu durum insanın yaşam alanını ve doğal
hayatı kirletmektedir. 
Orman ve Su
İşleri Bakanlığı, Gediz havzasındaki yüzey ve yer altı sularındaki arsenik
seviyeleri hakkında İzmir ve Manisa Valiliklerine bilgi yazısı göndererek yeni
değerler ölçülene kadar bu bölgedeki jeotermal enerji ve madencilik
faaliyetlerinin durdurulmasını istemiştir. Ancak Bakanlığın, Aydın Valiliğine
aynı çalışmayı Menderes havzası için yapmayarak bir uyarı göndermemesi
çelişkilidir, ilginçtir ya da böyle bir çalışma yapılmışsa halktan
gizlenmesinin sebebi nedir? Halkın sağlığını yakından ilgilendiren bir konuda
halkı bilinçlendirmek isteyen sivil toplum kuruluşlarının toplantı yapma
isteğine Aydın Valiliğinin otuz gün boyunca toplantı ve gösteri yasağı
getirmesi sizce tesadüf müdür? İktidarın bazı Aydın vekilleri ve ilgili
bakanların maden ve jeotermal firmalarıyla aralarında nasıl bir ilişki vardır
ki hep bu firmalardan yana tavır alıp Aydın halkını karşılarına alarak
Cumhurbaşkanına ve Başbakana yanlış bilgi vermektedirler? (CHP sıralarından
alkışlar) “Ben çevrecinin daniskasıyım, asıl çevreci benim.” diyen Adalet ve
Kalkınma Partisi Genel Başkanı ve “Bütün kalkınma politikalarımızda çevreyi
korumayı esas alıyoruz.” diyen Başbakan Binali Yıldırım herhâlde bu konuya
duyarsız kalmayacaklardır. 
Çok teşekkür
ediyorum. (CHP sıralarından alkışlar) 
BAŞKAN – Biz
teşekkür ederiz Sayın Baydar.
Sayın
milletvekilleri, şimdi sisteme giren milletvekillerimize yerlerinden birer
dakika süreyle söz vereceğim. Bu sözlerin ardından sayın grup başkan
vekillerimizin söz taleplerini karşılayacağım.
İlk söz Sayın
Adıgüzel’e aittir.
V.- AÇIKLAMALAR
1.- İstanbul Milletvekili Onursal Adıgüzel’in, AKP Genel Başkanı Recep
Tayyip Erdoğan’ın hedef göstermesinin ardından Boğaziçi Üniversitesinde
öğrencilerin gözaltına alınmasına ve eğitim hakkının kimsenin tekelinde
olmadığına ilişkin açıklaması
ONURSAL ADIGÜZEL
(İstanbul) – Teşekkürler Sayın Başkan. 
AKP Genel
Başkanı Erdoğan'ın “komünist” “terörist” diye hedef göstermesinin ardından
Boğaziçi Üniversitesinde onlarca öğrenci gözaltına alındı. Boğaziçi
Üniversitesi köklü tarihi boyunca farklı düşüncelerin bir arada yaşadığı,
sağcısıyla solcusuyla, muhafazakârı ateistiyle her kesimin kendi fikrini
özgürce ifade ettiği bir geleneğin temsilcisidir. Seçilmişleri bertaraf ederek,
seçenlerin iradesini yok sayarak Boğaziçini zapturapt altına alacaklarını
düşünenlere buradan iki çift sözüm var: Akademi atamayla baskı altına alınamaz;
düşünce, tehdit ve korkuyla yok edilemez. Bugün hedef gösterdiğiniz Boğaziçi
Üniversitesi geçmişte nasıl başörtülü öğrencilerinin haklarına sahip çıktıysa
bugün yine eğitim hakları gasbedilmek istenen öğrencilerine de sahip
çıkacaktır. Eğitim hakkı kimsenin tekelinde değildir. Unutulmasın ki bu hakkı
gasbetmek isteyenler Kenan Evren gibi, 28 Şubatçılar gibi tarihin utanç
sayfalarında yer alacaktır. (CHP sıralarından alkışlar) 
BAŞKAN
– Teşekkür ediyorum Sayın Adıgüzel.
Sayın
Topal…
2.- Hatay Milletvekili Serkan Topal’ın, taşeron olarak çalışan eski
hükümlülerle ilgili net bir açıklama ve yeni bir düzenleme yapılmadığına
ilişkin açıklaması
SERKAN
TOPAL (Hatay) – Teşekkür ediyorum Sayın Başkan.
Çalışma
ve Sosyal Güvenlik Bakanı “Terör ve çocuk istismarına bulaşmamış eski hükümlü
kardeşlerimizi de kadroya alacağız.” dedi. Taşeron olarak çalışan eski hükümlü
vatandaşlarımız bekliyor, hiçbir net açıklama ve yeni bir düzenleme yok. Eski
hükümlülerle ilgili nasıl bir çalışma yapıyorsunuz? Şu anda, işini kaybeden
taşeron işçilerimiz var. 696 sayılı KHK’nin geçici 24’üncü maddesi 4/12/2017
tarihinde çalışmakta olanlar için kadro hakkı getirdi. Eski hükümlüler için de
bu tarih mi esas alınacak? Emekli taşeronu niye sokağa atıyorsunuz? Hiçbir
taşeron işçisi mağdur olmasın, taşeron işçilerimizi de kandırmayın. Tüm
taşeronlara kadro! Tüm taşeronlara kadro!
Teşekkür
ediyorum.
BAŞKAN
– Teşekkür ediyorum Sayın Topal.
Sayın
Akın…
3.- Balıkesir Milletvekili Ahmet Akın’ın, Hükûmeti çiftçilerin mallarını
korumayı esas alacak şekilde bir düzenleme yaparak mağduriyetlerinin
giderilmesi yönünde çalışma yapmaya davet ettiğine ilişkin açıklaması
AHMET
AKIN (Balıkesir) – Sayın Başkanım, teşekkürler.
4081
sayılı Çiftçi Malları Koruma Kanunu 1941 yılında yürürlüğe girmiş olup günümüz
şartlarında yetersiz kalmaktadır. Daha önceki hükûmetler döneminde tasarılar
hazırlanmış olmasına karşın, köylülerimizi mağdur eden bu yasayla ilgili AKP
hükûmetleri döneminde kapsamlı bir çalışma yapılmadı; aksine, çıkarılan 6360
sayılı Bütünşehir Yasası’yla sorun daha da perçinlendi. Kilometrelerce uzaktaki
köyler aradaki mesafeye bakılmaksızın ilçelere bağlandı. Çiftçi mallarının
korunması da ilçelerde oluşturuldu ve mahalleye dönüştürülen köyler de ilçelere
bağlandı. Hizmette yakınlığın ihlal edilmesiyle çiftçi mallarını korumada da
aksaklıklar yaşanmaya başlandı. Buna rağmen köylülerimizden ücret alınmaya
devam edildi. 
Hükûmeti,
çiftçilerimizin mallarının korunmasını esas alacak şekilde bir düzenleme
yaparak mağduriyetlerinin giderilmesi yönünde çalışma yapmaya davet ediyorum. 
BAŞKAN –
Teşekkür ederim Sayın Akın. 
Sayın Yarayıcı… 
4.- Hatay Milletvekili Hilmi Yarayıcı’nın, 27 Mart Dünya Tiyatro Günü’ne
ilişkin açıklaması
HİLMİ YARAYICI
(Hatay) – Sayın Başkanım, bugün Dünya Tiyatro Günü. Özgür ve bağımsız
tiyatrolarımızın yaşamaya devam etmesi ve artması dileğiyle sanatçı dostlarımın
ve sanatseverlerin anlamlı gününü kutluyorum. 
AKP iktidarında
sanatçı olmak, tiyatro yapmak ateşten gömlek giymekle eş değerdir. Zuhal Olcay
ve daha yüzlerce sanatçımıza yapılan lincin ileride nelere yol açabileceğini
tiyatro sanatçımız Levent Üzümcü’nün yaşadığı bir olay üzerinden anlatayım:
Biliyorsunuz, sanatçımız Levent Üzümcü’ye Anadolu'nun birçok kentinde salon
verilmemektedir. Her nasılsa Rize’de salon bulmuş ve oyununu sergileyecektir.
Sokakta dolaşırken kendisine dikkatlice bakan bir vatandaş yanına yaklaşıp
şivesiyle: “Haçan, ne ediyorsun da burada?” der. Üzümcü de “Ne oldu ki? Oyunum
var akşam. Hadi gel.” der. Vatandaşın cevabı “Sen yürek mi yedin da?” olur. Ne
yazık ki zulüm iktidarında sanat yapmak için yürek yemiş olmanın şart olduğu
günler yaşıyoruz. 
Tekrar Dünya
Tiyatro Günü’nü kutluyorum. (CHP sıralarından alkışlar) 
BAŞKAN –
Teşekkür ederim Sayın Yarayıcı. 
Sayın Özdemir… 
5.- İstanbul Milletvekili Sibel Özdemir’in, Türkiye ile Avrupa Birliği
temsilcileri arasında gerçekleşen toplantıyı AB üyelik süreci ve ulusal
çıkarlarımız açısından bir başarısızlık olarak gördüğüne ilişkin açıklaması
SİBEL ÖZDEMİR
(İstanbul) – Teşekkür ederim Sayın Başkan. 
Dün akşam,
ülkemiz ile Avrupa Birliği temsilcileri arasında gerçekleşen çalışma yemeği
sonrasında Sayın Cumhurbaşkanı “Türkiye ve Avrupa Birliği ilişkilerinde zorlu
bir dönemi geride bırakmış olmayı umuyorum.” dedi. Ben de Sayın Cumhurbaşkanına
sormak istiyorum: Özellikle 2007 yılından itibaren Avrupa Birliğiyle
ilişkilerimizin kötüye giden zorlu sürece girmesinde, iktidarınız döneminde
uygulanan kısa vadeli, öngörüsüz, tutarsız politikalarınızın etkisi ve sizlerin
sorumluluğu yok mu? 
Dünkü toplantıda
“Diyaloğa devam.” mesajının dışında tam üyelik yolunu açan hiçbir temel konuda
anlaşmaya varılmadığı gibi vize serbestisi, Gümrük Birliği Anlaşması, hukukun
üstünlüğü, düşünce ve ifade özgürlüğünü içeren Kopenhag Siyasi Kriterlerinde
hiçbir ilerleme kaydedilmediği tekrar vurgulandı. 
Dünkü
toplantıyı, AKP iktidarları döneminde karşılıklı oyalamaya dayanan AB üyelik
sürecimiz ve ulusal çıkarlarımız açısından bir başarısızlık olarak görüyoruz.
Teşekkür ederim
Sayın Başkan. (CHP sıralarından alkışlar) 
BAŞKAN –
Teşekkür ediyorum Sayın Özdemir.
Sayın Aydın…
6.- Bursa Milletvekili Erkan Aydın’ın, Bursa’nın Büyükorhan ilçesinin
Karaağız köyüne biyokütle enerji santrali kurulmak istendiğine ve Hükûmeti bu
konuda duyarlı olmaya davet ettiğine ilişkin açıklaması
ERKAN AYDIN
(Bursa) – Teşekkür ederim Sayın Başkan.
İktidar
partisinin ve onun yandaş şirketlerinin çiftçiyle, köylüyle, doğayla olan
derdini anlamak çok zor. Belli ki yeşili, temiz havayı, doğayı, ormanı, tüm
canlıları kendi kazançları uğruna katletmekte kararlılar. 
Şimdi de seçim
bölgem Bursa ili Büyükorhan ilçesinin Karaağız köyüne biyokütle enerji santrali
kurmak istiyorlar. Zaten o bölgedeki termik santralin zaman zaman filtrelerinin
çalışmamasından dolayı kanser vakaları ve kirlilik had safhada. Şimdi de özel
bir şirket, köye 500 metre mesafede aldığı araziye yapılacak biyokütle enerji
santralinde çöp, tıbbi atık, hayvan pisliği, tavuk pisliği yakarak enerji
üretecek. 
Yöre halkı
isyanda. Hafta sonu yüzlerce kadın ve çocuk “Zehir solumak istemiyoruz.” diye
tepkilerini dile getirip yürüdü. Hükûmeti bu konuda duyarlı olmaya davet
ediyor, hem o yörenin bir insanı olarak hem de CHP’li olarak vatandaşımızın
yanındayız diyorum ve bu yanlıştan bir an önce geri dönülmesini talep ediyorum.
Saygılarımla.
BAŞKAN –
Teşekkür ediyorum Sayın Aydın.
Sayın Gürer…
7.- Niğde Milletvekili Ömer Fethi Gürer’in, Niğde’de patates çiftçisinin
sorunlarına ve Bor ilçesinde şeker fabrikasında yaptıkları toplantının çok
büyük ilgi gördüğüne ilişkin açıklaması
ÖMER FETHİ GÜRER
(Niğde) – Teşekkürler Sayın Başkan.
Patates depoda
çürümek üzere. Tarım Bakanı hafta sonu Niğde’ye geldi, çürüyen patatesten söz
etmedi, “Niğde Patates Enstitüsünün ürettiği patates tohumunu ihraç edeceğiz.”
dedi. İyi güzel de çiftçi depodaki patatese çözüm bekliyor, o konuda bir şey
demedi. Çiftçi perişan, icralık, borç altında. Gölcük, Ağcaşar, Kiledere,
Orhanlı’yı, köy ve kasabaları gezdim; çiftçi, üretici “Yandık, mahvolduk.
diyor. Hükûmet çiftçinin sesini duymuyor mu? Çiftçi ürettiği üründen hak ettiğini
kazanamıyor. 
Ayrıca, dün Bor
ilçesindeki şeker fabrikasında “Şeker vatandır, satılmasın.” toplantımız çok
büyük ilgi gördü. Bölgedeki şeker pancarı üreten çiftçi de çalışan işçi de
mağdur. Bu konuda da özelleştirmeden vazgeçilmesini diliyorum. 
Teşekkür
ediyorum. (CHP sıralarından alkışlar) 
BAŞKAN –
Teşekkür ediyorum Sayın Gürer.
Sayın Balbay…
8.- İzmir Milletvekili Mustafa Ali Balbay’ın, Afrin Operasyonu’nu
sağduyulu herkesin haklı bulduğuna ve Cumhurbaşkanı Recep Tayyip Erdoğan’ın
Boğaziçi Üniversitesinde okuyan ve operasyona karşı olan bir grup öğrenciye
yönelik ifadelerine ilişkin açıklaması
MUSTAFA ALİ
BALBAY (İzmir) – Teşekkür ediyorum Sayın Başkan.
Sayın
milletvekilleri, Sayın Başkan; Afrin Operasyonu, gerçekten terörle mücadele
için sağduyulu herkesin haklılık verdiği bir operasyon. 
Boğaziçi
Üniversitesinde bir grup öğrencinin operasyondan yana, bir grup öğrencinin de
buna karşı olması üniversite ortamında hoş görülmesi gereken bir tutumken
Cumhurbaşkanının çıkıp “Afrin Operasyonu’nu eleştirenlerin eğitim hakkı yok.”
demesi, terör faaliyetidir; bir Cumhurbaşkanının öğrencilere böyle bir şey deme
hakkı yoktur. (CHP sıralarından alkışlar) Hâlen hapishanelerde 69 bin lise ve
üniversite öğrencisi vardır. Tutuklulara bile eğitim hakkı verirken bir
üniversite öğrencisine “Sen okuyamazsın.” demek, bir terör faaliyetidir;
kınıyorum. 1863 yılında kurulmuş Boğaziçi Üniversitesi yüz elli beş yaşında,
yine yaşamaya devam edecek. Bugün yönetenler bir gün gidecek ama o üniversite,
Türkiye ve dünyada ilk 200 üniversitede olma onurunu devam ettirecek Sayın
Başkan. (CHP sıralarından alkışlar)
BAŞKAN –
Teşekkür ederim Sayın Balbay.
Sayın Kılıç…
9.- Kahramanmaraş Milletvekili İmran Kılıç’ın, 26 Mart-1 Nisan
Kütüphanecilik Haftası’na ilişkin açıklaması
İMRAN KILIÇ
(Kahramanmaraş) – Teşekkür ederim Sayın Başkanım.
26 Mart-1 Nisan,
Kütüphanecilik Haftası’dır. Okuyanlar, bilgili ve güçlü olurlar ama görülüyor
ki toplumumuzun geneli, bu aktiviteden oldukça uzaktır. Yapılan araştırmalarda
okumada 89’uncu sıradayız; günde altı saat TV izliyoruz, üç saat internet
başındayız, günde bir dakika okumaya ayrılıyor. Okumayanlar anlayamaz,
gözleyemez, fark edemezler. Allah’ın ilk emri olan okumayı hayatımızın
merkezine yerleştirmeliyiz, kendimiz de okuyarak okumaya örnek olmalıyız. İyi
bir kitap, güneş gibidir, okuyup düşünen insana hayat verir. Kitaplar,
uygarlığa yol gösteren ışıklardır. Bir ülkede okumaya karşı istek artmadıkça
gaflet ve bu gafletten doğacak felaketler azalmaz. Kitaplar okunmak içindir,
vitrinleri süslemek için değil. Okunmayan kitaplar kâğıt bloklarından
ibarettir. Kitap aklın cilasıdır, kitaptan önce kendimizi okuyalım. Kâinat da
bir kitaptır okuyabilene/ Kitap olmayan kitaplar da vardır/ Seneler vurmadan
silgiyi/ Bağlayın kitapla bilgiyi. (AK PARTİ sıralarından alkışlar)
BAŞKAN –
Teşekkür ediyorum Sayın Kılıç.
Sayın Sürekli…
10.- İzmir Milletvekili Kerem Ali Sürekli’nin, Zeytin Dalı
Operasyonu’nun tüm dünya tarafından iyi analiz edilmesi gerektiğine ve
ülkemizin bekası ve güvenliği söz konusu olduğunda herhangi bir yerden icazet
alınmayacağına ilişkin açıklaması
KEREM ALİ
SÜREKLİ (İzmir) – Teşekkür ediyorum Sayın Başkan.
Zeytin Dalı
Operasyonu, tüm dünya tarafından iyi analiz edilmelidir. Devlet ve millet
güvenliğimiz tehdit altındaydı, sınırlarımızda terör eylemleri baş göstermişti,
Afrin halkına zulmediliyordu, teröristler masum bölge halkını çatışmalarda bir
kalkan olarak kullanıyordu. Bu sebeplerden dolayı Türk ordusu, tek bir sivile
dahi zarar vermeden bölgedeki teröristleri tarumar etmiş ve şanlı Türk Bayrağı'nı
Afrin'in ortasında dalgalandırmıştır. 
Ülkemiz, bekası
ve güvenliği söz konusu olduğunda, herhangi bir yerden icazet almayacak, her
daim buyurucu ve hükmedici olacaktır.
Teşekkür
ediyorum. 
BAŞKAN –
Teşekkür ediyorum Sayın Sürekli.
Sayın Doğan...
11.- İstanbul Milletvekili Selina Doğan’ın, Cihangir’de bulunan Roma
Parkı’nın İstanbul Büyükşehir Belediyesi tarafından sosyal tesise çevrilmesine
ilişkin açıklaması
SELİNA DOĞAN
(İstanbul) – Sayın Başkan, Beyoğlu’nun Cihangir semtinde İstanbul’un en güzel
manzaralarından birine sahip olan ve burada oturan vatandaşların yeşil alan
olarak yıllardır kullandığı Roma Parkı, İstanbul Büyükşehir Belediyesi
tarafından sosyal tesise çevrildi. Tesis, parkın büyük bir bölümünü kendi özel
bahçesiymiş gibi çevirerek halkın kullanımına kapattı. Park, Cihangir’de yeteri
kadar kafe yokmuş gibi parayla çay, kahve içilen çirkin bir mekân hâline
getirildi. Sadece kapatılan bu bölüm yeşillendirildi ve geri kalan kısımlar ise
çamur içinde bırakıldı. Nitekim, İstanbul 7. Bölge İdare Mahkemesi, 15 Şubatta
yürütmeyi durdurma kararı verdiği hâlde belediye bu kararı yok saydı. Mahkeme
kararlarını bizzat Cihangir halkı yerine getirerek tesisi sembolik olarak
mühürledi. Cihangirlilerin kentlilik bilincini takdir ediyorum. Oysa mahkeme
kararlarına uymamak suçtur. İBB’nin işlediği bu suçu bir kez de ben ihbar
ediyorum. Parklar, birilerinin rant kapısı değil, halkın nefes alma alanıdır.
İBB, parkların nasıl hizmet verdiğini görmek isterse Cumhuriyet Halk Partisi
belediyelerine bakabilir.
Teşekkür ederim.

BAŞKAN –
Teşekkür ederim Sayın Doğan. 
Sayın
Hürriyet...
12.- Kocaeli Milletvekili Fatma Kaplan Hürriyet’in, Dilovası’ndaki çevre
kirliliğinin insan sağlığı üzerine yaptığı olumsuz etkilerin ortadan
kaldırılmasını ve insan hayatının ranttan daha önemli olduğunun farkına
varılmasını istediğine ilişkin açıklaması
FATMA KAPLAN
HÜRRİYET (Kocaeli) – Teşekkür ediyorum Sayın Başkan. 
14 Mart 2006
tarihinde, Kocaeli’nin Dilovası ilçesindeki sanayi atıklarının çevre ve insan
sağlığı üzerindeki olumsuz etkilerinin araştırılarak alınması gereken
önlemlerin belirlenmesi amacıyla Meclis Araştırma Komisyonu kurulmuştu. Dört ay
süreyle çalışan bu komisyonun 369 sayfalık raporundan çıkarılan en önemli sonuç
“Dilovası'ndaki çevre kirliliğinin insan sağlığı üzerine yapmakta olduğu
olumsuz etkiler ortadan kaldırılmalı veya kabul edilebilir sınırlara
çekilmelidir.” olurken bugün gelinen nokta oldukça düşündürücüdür. Çevre
Mühendisleri Odası Kocaeli Şubesi, 2017 yılında kanserden ölümlerin oranının
dünyada yüzde 12,5; Türkiye'de yüzde 12,9; Kocaeli’de ise yüzde 18,9 olduğunu
açıkladı. Dilovası’nda da bu oran maalesef yüzde 33,7. 
On iki senedir
kanser hastalığında bir ilerleme kaydedilmeyen hatta neredeyse daha da
ilerleyen Dilovası’nda büyük bir insanlık suçu işlenmektedir. Bir an önce
duruma el konulması ve insan hayatının ranttan daha önemli olduğunun farkına
varılmasını istiyoruz.
Teşekkür ederim.
BAŞKAN
– Teşekkür ederim Sayın Hürriyet. 
Sayın
Yıldırım… 
13.- Adıyaman Milletvekili Behçet Yıldırım’ın, Pir Sultan Abdal Kültür
Derneği Erzincan Şubesi yönetici ve üyelerinin de aralarında bulunduğu 16
kişinin tutuklanmasına ilişkin açıklaması
BEHÇET
YILDIRIM (Adıyaman) – Teşekkürler Başkanım. 
Bildiğiniz
gibi, Erzincan’da 16 Mart günü gözaltına alınan Pir Sultan Abdal Kültür Derneği
Erzincan Şubesi yönetici ve üyelerinin de aralarında bulunduğu 16 kişi
tutuklandı. AKP iktidarının tekçi, kendisinden olmayanı yok sayma, cezalandırma
politikaları, özellikle Alevi örgütlenmesinin hak talep mücadelesini sekteye
uğratma artarak devam etmektedir. Bu tutuklamalar, Erzincan şubesi şahsında
demokratik Alevi hareketini susturmaya yönelik bir operasyondur. 
Aleviler,
yüzyıllardır bütün baskılara, katliamlara, inkâr politikalarına ve iftiralara
karşı Hüseyni duruşunu sergiliyorlar. Bu şekilde baskı yaparak, ibadet
etmelerini engelleyerek, Alevi yurttaşları camilere davet ederek
yıldıramazsınız. Tarihten günümüze siz iktidarlar onları yakarak yok etmeye
çalışırken onlar kendilerini küllerinden yaratarak demokratik olmayan politikalarınızın
karşısında direniyorlar, direnmeye devam edecekler. 
Bırakın
Aleviler nerede, nasıl ibadet edeceklerini, hangi ideolojiyle politikaya
katılacaklarını kendileri belirlesin. Onları iktidarın Alevisi olmayı kabul
etmedikleri için cezalandıramazsınız. 
BAŞKAN
– Teşekkür ederim Sayın Yıldırım. 
Sayın
Özdiş…
14.- Adana Milletvekili İbrahim Özdiş’in, “Felsefeden Tecrübeye Etkili
Öğretmenlik” adlı kitaba ilişkin açıklaması
İBRAHİM
ÖZDİŞ (Adana) – Teşekkür ediyorum Sayın Başkan. 
Sorum
Sayın Millî Eğitim Bakanına: Daha önceleri öğretmenlere dağıttığınız, gelen
tepkiler üzerine vazgeçip dağıtılanları da toplattığınız “Felsefeden Tecrübeye
Etkili Öğretmenlik” adlı kitap, sayenizde yine gündeme geldi. 
Geçtiğimiz
günlerde, İstanbul’da Bakanlığınızın desteğiyle yapılan bir etkinlikte konuşan
Profesör Doktor Aytaç Açıkalın sunumunda az önce bahsettiğim kitabı
dağıttırmış. Söz konusu kitapta anne babaların çocuklarına dayakla ahlakı
öğretebileceği, köy enstitülerinin “ahlaksızlık yuvası” olarak
değerlendirildiği, “komünizme karşı şeriatın övülmesi” gibi ifadeler var. Millî
Eğitim Bakanlığı, öğretmenlerini bu ve bunun gibi saçma, çarpık ve ideolojik
temellerde mi eğitiyor Sayın Bakan? 
(Mikrofon
otomatik cihaz tarafından kapatıldı) 
İBRAHİM
ÖZDİŞ (Adana) – Bilimsel, laik, tarafsız eğitimden daha ne kadar
uzaklaşacaksınız? Hasan Âli Yücel’in kemiklerini sızlatıyorsunuz. Sizlere “yuh”
diyorum, protesto ediyorum. 
Teşekkür
ederim Sayın Başkan. (CHP sıralarından alkışlar) 
BAŞKAN –
Teşekkür ediyorum Sayın Özdiş.
Sayın Yıldız
Biçer…
15.- Manisa Milletvekili Tur Yıldız Biçer’in, Soma davasının takipçisi
olmaya ve asıl failler en ağır şekilde ceza alıncaya kadar mücadeleye devam
edeceklerine ilişkin açıklaması
TUR YILDIZ BİÇER
(Manisa) – Sayın Başkan, tam dört yıldır devam eden Soma davasının dün 21’inci
grup duruşması görüldü. Adalet Bakanlığının direkt müdahalesiyle geciktirilen
savcılık mütalaası, bir yıl iki ay sonra nihayet açıklandı. Savcı, maden
ocağındaki sorunların Soma AŞ tarafından bilindiğini ve yaşanılan katliamdan
sorumlu olduğunu, madendeki ölümler ve yaralanmalar arasında illiyet bağı
olduğunu açıklamasına rağmen, olayın olası kast taşımadığını, bilinçli taksir
olduğunu söyledi. Yani savcı, işverenin katliamı öngörmesine rağmen, istemediği
sonucuna vardı. 
Bilinçli
taksirde alacakları ceza en fazla yirmi iki buçuk yıldır. Mevcut infaz
hükümleriyle 301 kişinin katilleri dört yıl sonra serbest kalacaktır. Bu
adaletsizliğin muhatabı siyasi iktidardır. Bu ödül gibi ceza bizim için yok
hükmündedir. Soma davasının takipçisi olmaya ve asıl failler en ağır şekilde
ceza alıncaya kadar mücadeleye devam edeceğiz. 
Saygılar
sunuyorum. 
BAŞKAN –
Teşekkür ederim Sayın Yıldız Biçer.
Sayın Havutça…
16.- Balıkesir Milletvekili Namık Havutça’nın, din simsarlarının yaptığı
eylemlere katılan, bunlara destek veren hâkim ve savcılarla ilgili bir
girişimde bulunulup bulunulmayacağını öğrenmek istediğine ilişkin açıklaması
NAMIK HAVUTÇA
(Balıkesir) – Çok teşekkür ederim Değerli Başkanım. 
Sorum Sayın
Adalet Bakanına: Sayın Adalet Bakanı “Altı yaşındaki kızlar evlenebilir.”
“Çalışan kadın, fuhşa hazırlık yapan sürece destek oluyor.” ve “asansörde
halvet” fetvası gibi birçok fetva veren, hukukla, dinle, vicdanla, insanlıkla
yakından uzaktan ilgisi olmayan Nurettin Yıldız ve İhsan Şenocak’ın öncülük
ettiği Adalet ve Medeniyet Derneğinin toplantılarına birçok hâkimin ve savcının
katıldığı bilinmektedir. HSK üyeleri, bu din simsarlığı yapan kişilere güç
vermektedir. Sayın Cumhurbaşkanının da bu kişilerle ilgili sert çıkışı göz
önünde bulundurulduğunda, Sayın Adalet Bakanına buradan soruyorum: Siz bu
konuda, bu din simsarlarının yaptığı eylemlerle ilgili, bunlara destek veren
hâkim ve savcılarla ilgili girişimde bulunacak mısınız? Yoksa yargıda yeni bir
yapılanma mı var, yeni bir tarikat yapılanması mı var? 
BAŞKAN –
Teşekkür ediyorum Sayın Havutça. 
Sayın Arslan…
17.- Denizli Milletvekili Kazım Arslan’ın, LGS’de sorulan sorular ile
sınavda sorulacak soruların aynı çerçevede olması gerektiğine, ücretli ve
sözleşmeli öğretmen çalıştırmaktan ne zaman vazgeçileceğini, atanamayan
öğretmenlerin ne zaman atanacağını ve taşımalı eğitime ne zaman son
verileceğini öğrenmek istediğine ilişkin açıklaması
KAZIM ARSLAN
(Denizli) – Millî Eğitim Bakanına soruyorum: Liselere Giriş Sınavı’nın mantık
muhakeme tarzı sorulardan oluşacağı söyleniyor ancak Bakanlığınızın uyguladığı
müfredat buna uygun değildir. Eğitim alan çocuklarımıza çoktan seçmeli sorulara
yönelik bir eğitim uygulanıyor. Şu anda uygulanan eğitim ile yapılacak sınav
tekniği arasında farklılık vardır. Burada öğrenci aleyhine olan bir
adaletsizlik meydana gelmektedir. Bu uygulama sonucu birçok çocuğumuz zarar
görecek ve telafisi imkânsız zararlar oluşabilecektir. Buna meydan vermemek
için bu yanlışlıkların bir an önce düzeltilmesini, LGS’de sorulan sorular ile
sınavda sorulacak soruların aynı çerçevede olmasının sağlanmasını istiyoruz.
İki: Okullarda
ücretli ve sözleşmeli öğretmen çalıştırmaktan ne zaman vazgeçilecektir? 
Üç: Atanamayan
öğretmenler ne zaman atanacaktır?
Dört: Taşımalı
eğitime ne zaman son verilecektir?
Teşekkür ederim.
BAŞKAN –
Teşekkür ediyorum Sayın Arslan.
Sayın Dedeoğlu…
18.- Kayseri Milletvekili Sami Dedeoğlu’nun, Balkan Savaşlarının
105’inci yıl dönümüne ve 26 Mart Balkan Şehitlerini Anma Günü’ne ilişkin
açıklaması
SAMİ DEDEOĞLU
(Kayseri) – Teşekkür ediyorum Sayın Başkan.
Osmanlı’nın
hükümranlığının sürdürüldüğü Balkanlarda farklı din ve inanışa sahip milletler,
beş yüz yıl boyunca barış, mutluluk ve huzur içinde yaşamışlardır. Balkan
Savaşlarında Bosna’dan Çatalca sınırına kadar uzanan bölgede yüzlerce şehidimiz
bir tohum gibi düştü toprağın bağrına. Vatan ve dünya barışı için savaşan
Mehmetçiklerimizin Balkanlarda başta Belgrad, Üsküp, Manastır, Varna, Pazarcık,
Rusçuk, Silistre ve Sofya’da olmak üzere çeşitli bölgelerde Türk şehitlikleri
bulunmaktadır. 1912 yılında Balkan devletlerinin Osmanlı İmparatorluğu’na karşı
giriştiği Balkan Savaşlarında Mehmet Şükrü Paşa’nın kumandasındaki Osmanlı
birlikleri, yüz elli beş gün boyunca hiçbir destek almadan topraklarımızı
kahramanca savunmuşlardır. Toprakları uğruna canlarını feda eden tüm şehit ve
gazilerimizi, Balkan şehitlerinin 105’inci yılı anma günü münasebetiyle şükran
ve rahmetle anıyorum. Vatan size minnettardır.
Teşekkür
ediyorum.
BAŞKAN –
Teşekkür ediyorum Sayın Dedeoğlu.
Sayın Göker…
MEHMET GÖKER
(Burdur) – Elif Hanım konuşucak.
ELİF DOĞAN
TÜRKMEN (Adana) – Sayın Göker’in yerine ben konuşacağım. 
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Yaşar Tüzün’ün, Burdur
Milletvekili Mehmet Göker’e yeni görevinde başarılar dilediğine ilişkin
konuşması 
BAŞKAN – Sayın
Göker, tebrik ederim, yeni görevinizde üstün başarılar dilerim.
MEHMET GÖKER
(Burdur) – Sağ olun.
BAŞKAN – Sayın
Türkmen, buyurun.
V.- AÇIKLAMALAR (Devam)
19.- Adana Milletvekili Elif Doğan Türkmen’in, Pir Sultan Abdal Kültür
Derneği yöneticilerini sindirmek için gözaltılar ve tutuklamalar yapıldığına
ilişkin açıklaması
ELİF DOĞAN
TÜRKMEN (Adana) – Teşekkür ederim Sayın Göker.
Pir Sultan Abdal
Kültür Derneği yöneticilerine yargı eliyle sindirmek için gözaltılar yapılıyor,
tutuklamalar yapılıyor, davalar açılıyor. Eski Genel Başkan Kemal Bülbül, Genel
Başkan Yardımcısı Erol Yeter, Elâzığ şube eski ve yeni yöneticileri, Erzincan
şube yöneticileri bunlardan yalnızca birkaçı. Şunun bilinmesini istiyor Pir Sultancılar:
Her zaman mazlumun yanında olmuşlardır, olmaya devam edecekler Hızır Paşa’nın
zulmüne karşı duran Pir Sultan gibi ve muhalefet olarak da asla susmayacaklar,
sinmeyecekler. 
Teşekkür
ediyorum. (CHP sıralarından alkışlar)
BAŞKAN
– Teşekkür ederim Sayın Türkmen.
Sayın
Bayraktutan…
20.- Artvin Milletvekili Uğur Bayraktutan’ın, BAL Ligi’nde liderliğe
yükselen Hopaspor’u tebrik ettiğine ilişkin açıklaması
UĞUR
BAYRAKTUTAN (Artvin) – Teşekkür ediyorum Sayın Başkanım.
BAL
liginde pazar günü oynanan Artvin Hopa’daki maçta Artvin Hopaspor, rakibini
yenerek bu hafta liderliğe yükselmiştir. Bu büyük başarıda pay sahibi olan
başta Hopaspor’un çok değerli Başkanına, teknik kadrosuna, yönetimine,
futbolcularına ve her şeyden önemlisi o gün o maçı izleyen 20 bin seyircisine
Parlamentodan bir kere daha teşekkür ediyorum.
Ayrıca, şu
gerçek ortaya çıkmıştır ki Artvin Hopa’nın, futbolun bu derecede sevilmiş
olduğu bir ilçenin acil bir şekilde bir futbol stadyumuna ihtiyacı vardır.
Mevcut stat ne yazık ki Hopa seyircisini karşılayamamaktadır, fazlasıyla
yetersizidir. O nedenle, Hopa halkı, bir an önce Hükûmetin Hopa’daki futbol
aşkının bir anlamda önüne geçilmemesi açısından yeni bir stadın yapılması için
girişimde bulunmasını, ilgili yerlere emir vermesini beklemektedir. Hopa halkı
yeni bir müjde beklemektedir. Bu nedenle, ben de buradan Artvin Hopaspor’u bir
kez daha tebrik ediyorum. 
BAŞKAN –
Teşekkür ediyorum Sayın Bayraktutan.
Sayın
milletvekilleri, şimdi grup başkan vekillerimizin söz taleplerini
karşılayacağım.
Sayın Akçay,
buyurun.
21.- Manisa Milletvekili Erkan Akçay’ın, Zeytin Dalı Harekâtı’nda Afrin
kent merkezini kontrol altına alan ve Tel Rıfat’a doğru harekete başlayan Türk
Silahlı Kuvvetlerini tebrik ettiğine, 25 Mart Büyük Birlik Partisi Genel
Başkanı Muhsin Yazıcıoğlu’nun vefatının 9’uncu yıl dönümüne ve 27 Mart Dünya
Tiyatro Günü’ne ilişkin açıklaması
ERKAN AKÇAY
(Manisa) – Teşekkür ederim Sayın Başkan.
Ülkemiz, terörle
mücadelede hassas bir dönemden geçmektedir. Terörün tehdit ve saldırılarına
boyun eğmeyeceğimizi, terörle mücadelede kararlılığımızı bütün dünyaya
gösterdiğimiz Zeytin Dalı Harekâtı, büyük bir başarıyla devam etmektedir. Şanlı
Türk Bayrağı’nın gölgesinin düştüğü her bir karış toprakta barış, huzur ve
güvenlik hâkim olmaktadır. Zeytin Dalı Harekâtı’na başlarken hedefimizin
bölgede önce güvenliğin, ardından barış ve huzurun tesis edilmesi olduğunu
sürekli vurguladık. Harekâtın Afrin kırsalındaki ve kent merkezindeki başarısı,
Türk askerinin barış ve huzurun simgesi olarak görülmesine bir kez daha vesile
olmuştur. 
Üç gün önce Tel
Rıfat’ta halk, terör örgütlerinden kurtulmak için ellerinde Türk bayraklarıyla
gösteriler yapmıştır. Türkiye, kurtarıcı olarak karşılanmaktadır.
Öte yandan,
Silahlı Kuvvetlerimiz, terörden temizlenen yerlerde insani yardımlarla bölge
halkıyla kucaklaşmış ve kaynaşmıştır. Gıda ve hijyen yardımlarıyla bölgeye
güvenliğin ardından huzur ve barış da Silahlı Kuvvetlerimiz, AFAD ve Kızılay
yoluyla gelmektedir. 
Bu vesileyle,
Zeytin Dalı Harekâtı’nda başarıyla Afrin kent merkezini kontrol altına alan ve
Tel Rıfat’a doğru harekete başlayan Silahlı Kuvvetlerimizi tebrik ediyoruz, her
birine muvaffakiyetler diliyoruz. 
Geçtiğimiz pazar
günü, Büyük Birlik Partisi eski Genel Başkanı ve beraberindeki heyetin elim ve
şaibeli bir helikopter kazasıyla hayatlarını kaybetmesinin 9’uncu
seneidevriyesiydi. Merhum Yazıcıoğlu’nun hayatını kaybettiği helikopter faciası
üzerindeki sis perdesi hâlen aralanamamıştır. Bu facia, “kaza”
nitelendirilmesiyle kapatılmak istenmiştir.…
(Mikrofon
otomatik cihaz tarafından kapatıldı) 
BAŞKAN – Buyurun
Sayın Akçay. 
ERKAN AKÇAY
(Manisa) – Ancak özellikle 15 Temmuz sonrasında bu facianın bir suikast olduğu
iddiaları, güçlü bir şekilde gündeme yansımaktadır. Suikastın 132 şüphelisinin
bulunduğu ana dosya, 29 Haziran 2016’da takipsizlik kararıyla kapatıldı. 15
Temmuzdan iki gün önce bu karara itiraz edildi ancak henüz bir netice çıkmadı.
Temennimiz, bu vakanın bir an önce aydınlatılması, sorumluların ve faillerin
ortaya çıkarılarak adalete teslim edilmesi, gerekli cezalara çarptırılmasıdır. 
Bu vesileyle,
tekrar, başta Muhsin Yazıcıoğlu olmak üzere beraberindeki heyete Cenab-ı
Allah’tan rahmet diliyoruz. 
Sayın Başkan,
bugün, ayrıca Dünya Tiyatro Günü’dür. Tiyatro, büyük bir özveriyle hayata
geçirilen, kültürün en önemli yansımalarından, sosyal anlamda bütünleştirici,
geliştirici ve birleştirici bir sanattır. 
(Mikrofon
otomatik cihaz tarafından kapatıldı) 
ERKAN AKÇAY
(Manisa) – Tamamlıyorum Sayın Başkan. 
BAŞKAN – Buyurun
Sayın Akçay, sözlerinizi tamamlayınız lütfen.
ERKAN AKÇAY
(Manisa) – Tiyatro, çağdaşlaşma yolunda kültürel adımlardan birisidir. Bugün
ülkemizde tiyatro, gelişmeye çalışan ve desteklenmesi gereken bir sanat
dalıdır. Başta Devlet Tiyatroları Genel Müdürlüğü olmak üzere belediyeler ve
özel kuruluşlar, daha fazla vatandaşımızın tiyatroyla buluşmasında önemli
adımlar atmaktadır. Bu vesileyle, tiyatrocularımızın ve tüm tiyatro
izleyicilerinin Tiyatro Günü’nü kutluyoruz.
Teşekkür ederim
Sayın Başkan.
BAŞKAN –
Teşekkür ederim Sayın Akçay.
Sayın Danış Beştaş…
22.- Adana Milletvekili Meral Danış Beştaş’ın, 27 Mart Dünya Tiyatro
Günü’ne, cezaevlerinde mevcut sorunların üzerine her gün bir yenisinin
eklendiğine ve Avrupa Konseyine bağlı İşkencenin Önlenmesi Komitesinin Nisan
2016’da İmralı Cezaevine yaptığı ziyaretin raporuna ilişkin açıklaması
MERAL DANIŞ
BEŞTAŞ (Adana) – Teşekkür ederim Sayın Başkan.
27 Mart, evet,
bugün Dünya Tiyatro Günü. Ama ülkemizde tiyatro ve tiyatrocular üzerindeki
baskı maalesef birçok alanda olduğu gibi devam ediyor. “Tiyatrosu olan bir
ülkede kötülükler, çirkinlikler, yanlışlıklar sürüp gitmez.” demiş tiyatrocu
William Hazlitt. Fakat ülkemizde tiyatronun engellendiğini birçok olayla
yaşıyoruz. Tiyatro oyunlarının yasaklandığı, sanat ve sanatçıların özgür
olmadığı bir ülkede yaşıyoruz.
Diyarbakır’da
kayyum, yirmi sekiz yıllık şehir tiyatrosunu kapattı ve tiyatroculardan
bazılarını zabıta olarak atadı maalesef. Yine OHAL’in ardından İstanbul Şehir
Tiyatrolarında 20’ye yakın sanatçı, kanun hükmünde kararnameyle işten çıkarıldı
ve birçok oyun yasaklandı. Bugün biz de “Tiyatroya da tiyatrocuya da özgürlük.”
demek istiyoruz ve 27 Martın tüm tiyatroculara ve seyircilere kutlu olmasını
temenni ediyoruz.
Sayın Başkan,
gerek bu kürsüden yaptığımız konuşmalar gerekse konuşmalar sırasında verdiğimiz
birçok önergede temel gündem cezaevleri. Çünkü cezaevlerinde mevcut sorunlar
üzerine her gün bir yenisi ekleniyor. Şu anda Ceyhan M Tipi Kapalı Cezaevinde
Nedim Baysal, Ömer Toluk, Mazlum Erdem, Mehmet Emin Ado, Mehmet Taç, Burhan
Çelik adlı 6 tutuklu, 21 Şubat 2018 tarihinden beri süresiz, dönüşümsüz açlık
grevindeler. Grev gerekçeleri, cezaevlerinde devam eden yoğun baskılar, ağır
hak ihlalleri ve Afrin’de yaşanan gelişmeler. Otuz altı gündür, süresiz,
dönüşümsüz açlık grevindeler. 
Yine, Tarsus 2
Nolu T Tipi Cezaevinde…
(Mikrofon
otomatik cihaz tarafından kapatıldı) 
BAŞKAN – Buyurun
Sayın Danış Beştaş.
MERAL DANIŞ
BEŞTAŞ (Adana) – …5 mahpus açlık grevinde. Bu cezaevi yönetimleri, bu haklı
talepleri karşılamak yerine, maalesef, baskıyı artırmakta ve görüş haklarını
ellerinden almaktadır. Açlık grevinde olan cezaevlerine ilişkin Adalet
Bakanlığının derhâl girişimde bulunmasını ve taleplerin karşılanmasını talep
ediyoruz.
Bu vesileyle
başka bir mevzuyu da ifade etmek istiyorum. Avrupa Konseyine bağlı İşkencenin
Önlenmesi Komitesi (CPT), Nisan 2016’da İmralı Cezaevine yaptığı ziyaretin
raporunu, iki yıl sonra, geçtiğimiz günlerde açıkladı. 
Raporda yer alan
bilgilere göre, İmralı Cezaevinde, mahkûmlar, haftada yüz altmış sekiz saatin
yüz elli dokuz saatini hücre hapsinde geçirmektedir. Böylesi bir durum kabul
edilemez; bu, çok ağır bir işkence yöntemidir. 
Diğer yandan,
İmralı’daki bu uygulamaların, sadece İmralı Cezaevinde değil…
(Mikrofon
otomatik cihaz tarafından kapatıldı) 
BAŞKAN –
Sözlerinizi tamamlayınız lütfen. 
MERAL DANIŞ
BEŞTAŞ (Adana) – …tüm cezaevi sisteminde mevcut olduğu ve bazı açılardan
durumun daha da kötüye gittiği raporda yer alıyor. 
Her şeyden öte,
Sayın Öcalan’a 27 Temmuz 2011’den beri bir avukat dahi ziyaret
gerçekleştirememiştir. Dahası, Abdullah Öcalan’ın akrabalarının ziyaretine de
olur verilmemektedir. 
Bizim de
defalarca dile getirdiğimiz İmralı’daki tecrit uygulamaları, CPT raporuyla bir
kez daha ispatlanmıştır, sabittir. Bu işkence uygulamasının, tecridin bir an
önce sonlanmasını, aile ve avukatlarının görüşüne açılmasını bir kez daha ifade
etmek istiyorum.
Teşekkür
ediyorum.
BAŞKAN – Ben
teşekkür ederim Sayın Danış Beştaş.
VI.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Yaşar Tüzün’ün, Adana Milletvekili
Meral Danış Beştaş’a yeni görevinde başarılar dilediğine ilişkin konuşması 
BAŞKAN – Sizin
de yeni görevinizi tebrik ederim, yeni görevinizde başarılar dilerim.
MERAL DANIŞ
BEŞTAŞ (Adana) – Teşekkür ederim.
BAŞKAN – Sayın
Altay…
V.- AÇIKLAMALAR (Devam)
23.- İstanbul Milletvekili Engin Altay’ın, 27 Mart Dünya Tiyatro
Günü’ne, 16 Mart 1988 Halepçe katliamını CHP Grubu olarak şiddetle
kınadıklarına ve Down sendromu ile tıbbi ve aromatik bitkilerle ilgili Meclis
araştırması komisyonları kurulması konusunda ilgili milletvekillerinin
duyarlılığına teşekkür ettiğine ilişkin açıklaması
ENGİN ALTAY
(İstanbul) – Teşekkür ederim Sayın Başkan.
Bugün, evet,
Dünya Tiyatro Günü, 27 Mart. Devlet tiyatroları baskı altında, özel tiyatrolara
salon verilmiyor, oyunlar yasaklanıyor; bu şartlarda Dünya Tiyatro Günü’nü
kutlamak belki pek mümkün değil ama Hükûmete sanata saygıyı hatırlatmak daha
doğru bir yaklaşım olabilir. Bütün olumsuz şartlara rağmen dünyayı iki perdede
güzelleştiren tüm tiyatro ustalarına Cumhuriyet Halk Partisi Türkiye Büyük
Millet Meclisi Grubu olarak selamlarımızı, saygılarımızı sunarken ebediyete
irtihal etmiş bütün sanatçıları da rahmet ve minnetle anıyoruz. 
Sayın
Başkan, öte yandan, 16 Mart 1988’de Halepçe’de Saddam Hüseyin, 5 bin masum
Kürt’ü kimyasal silahlarla alçakça katletti. Küçücük çocuklar “…”(x) diyerek öldüler yani
“Anne, elma kokusu geliyor.” diyerek öldüler. Halepçe katliamını Cumhuriyet
Halk Partisi Türkiye Büyük Millet Meclisi Grubu olarak şiddetle kınıyoruz.
Tabii, o zaman da Türkiye Cumhuriyeti, Halepçe katliamından kaçanlara
kapılarını açtı, şefkatli yüzüyle, şefkatli elini uzattı. O dönemin devlet
yöneticilerine de bu vesileyle bu tutumları için teşekkür ediyoruz, tutumlarını
övgüyle karşılıyoruz.
Sayın
Başkan, öte yandan, bugün Meclisimiz, Down sendromunun ülkemizde yaygınlığının,
Down sendromlu bireylerin ve ailelerin yaşadıkları sorunların ve ihtiyaçların
tespit edilerek alınacak önlemlerin belirlenmesi amacıyla bir komisyon teşekkül
ettirecek inşallah. 
(Mikrofon
otomatik cihaz tarafından kapatıldı) 
ENGİN
ALTAY (İstanbul) – Bitireyim müsaade ederseniz efendim.
BAŞKAN
– Buyurun Sayın Altay.
ENGİN
ALTAY (İstanbul) – Gene bugün Meclisimiz, tıbbi ve aromatik bitkilerin ekolojik
denge gözetilerek üretiminin artırılması, satılması, sağlığa uygun olarak
kullanımı ve ihracatının geliştirilmesine yönelik tedbirleri araştıracak bir
komisyon da kuracak. Bu her iki komisyon da çok önemli. Özellikle Down
sendromunun ülkemizde yaygınlığı konusu çok çok önemli. Bu iki komisyonun
kurulması noktasında İstanbul Milletvekilimiz Sayın Didem Engin, Kocaeli
Milletvekilimiz Sayın Fatma Kaplan Hürriyet, Kayseri Milletvekilimiz Sayın
Çetin Arık, Bursa Milletvekilimiz Sayın Erkan Aydın ve Grup Başkan Vekilimiz
Sayın Özgür Özel’in ve Milliyetçi Hareket Partisi, Halkların Demokratik Partisi
ve AK PARTİ’ye mensup milletvekillerimizin bu iki konuyla ilgili duyarlılığına
teşekkür ediyoruz. Komisyonların hayırlı olmasını şimdiden temenni ediyorum.
(CHP sıralarından alkışlar) 
BAŞKAN –
Teşekkür ederim Sayın Altay.
Sayın Turan…
24.- Çanakkale Milletvekili Bülent Turan, Down sendromu ile endemik ve
aromatik bitkilerle ilgili Meclis araştırması komisyonlarının kurulmasına, 25
Mart Büyük Birlik Partisi Genel Başkanı Muhsin Yazıcıoğlu’nun vefatının 9’uncu
yıl dönümüne, 27 Mart Dünya Tiyatro Günü’ne, 16 Mart 1988 Halepçe katliamında
ölenlere Allah’tan rahmet dilediğine ve İzmir Milletvekili Mustafa Ali
Balbay’ın yaptığı açıklamasındaki bazı ifadelerine ilişkin açıklaması
BÜLENT TURAN
(Çanakkale) – Sayın Başkan, değerli milletvekilleri; ben de hepinizi saygıyla
selamlıyorum. Başarılı, hayırlı bir hafta olmasını temenni ediyorum. 
Öncelikle, sayın
grup başkan vekilinin de ifade etmiş olduğu gibi, bu hafta 2 tane önemli
komisyon kuruyoruz. Bunlardan bir tanesi, Down sendromu ve otizmle ilgili
araştırma komisyonu. Geçtiğimiz çarşamba günü, Dünya Down Sendromu Farkındalık
Günü’ydü. Dünyada yaklaşık 6 milyon kişinin Down sendromlu olduğu görülüyor.
Türkiye’de bu sayının 100 binlerde olduğu ifade ediliyor. Ayrıca, 550 bin civarında
da otizmli insanımız var. Bu rahatsızlıklarla ilgili alınması gereken önlemleri
belirlemek, rahatsızlıkları araştırmak ve ilgili yerlere önerilerde bulunmak
için biz komisyon kurulmasını ısrarla talep ediyoruz.
Bir diğer
araştırma komisyonu da endemik ve aromatik bitkilerle ilgili olacak. Hepimizin
bildiği gibi, az yetişen, çok az bölgede olan bitkiler bunlar. Bu ürünlerin
korunmasına ve üretimin artırılmasına yönelik tedbirleri araştıracak bir
komisyon kurulmasını öneriyoruz. 
Sayın Başkan,
değerli milletvekilleri; iki gün önce Sayın Muhsin Yazıcıoğlu’nun vefatının yıl
dönümüydü. Yazıcıoğlu, siyasi duruşuyla, ülke ve millet sevgisiyle âdeta
dürüstlüğün, yiğitliğin cesareti ve simgesiydi. 28 Şubatın boğucu atmosferinde
“Namlusunu millete çevirmiş tanka asla selam durmam.” diyerek demokrasinin,
millî iradenin yanında saf tuttu; darbecilerin, operasyoncuların ne dediğine
bakmaksızın milletin yanında yer aldı. Bir kez daha milletimize başsağlığı
diliyorum, sevenlerinin başı sağ olsun. 
Sayın Başkan,
değerli milletvekilleri; bugün, Dünya Tiyatrolar Günü. Hayatı anlamaya ve
anlatmaya çalışan insanların kullandığı en eski dil ve etkili sanat dallarından
bir tanesi tiyatro. Tiyatro, insanlar ve toplumlar arasında kurduğu köprüyle
barışa hizmet etmektedir. 
(Mikrofon
otomatik cihaz tarafından kapatıldı) 
BAŞKAN – Buyurun
Sayın Turan. 
BÜLENT TURAN
(Çanakkale) – Bu vesileyle tiyatro sanatçılarımızın Dünya Tiyatro Günü’nü
kutluyorum. 
Sayın Başkan,
değerli milletvekilleri; aynı zamanda, sayın grup başkan vekilinin de ifade
ettiği gibi, 16 Mart 1988 tarihinde, bu coğrafyada yaşayan herkesi derinden
etkileyen Halepçe katliamını hep birlikte derin acıyla beraber hatırlıyoruz.
Ölenlerimize Allah’tan rahmet diliyoruz. Zaten, az sonra konumuz bununla ilgili
olacak, konuşacağız.
Sayın Başkan,
değerli milletvekilleri; bir konunun altını çizmek istiyorum. Az önce bir
dakikalık konuşmalar yapılırken, bir CHP vekilinin çok üst perdeden Boğaziçi
Üniversitesindeki meseleyi gündeme getirerek, büyük bir alkışla cümlesini
bitirdiğini hep beraber şaşkınlıkla izledik.
Bakınız Sayın
Başkan, vatanını, milletini düşünen öğrenciler Afrin şehitlerimiz için lokum
dağıtmak için üniversite meydanında toplandılar. Oraya gelen kendini bilmez bir
grup, bu öğrencilerin…
(Mikrofon
otomatik cihaz tarafından kapatıldı) 
BAŞKAN –
Buyurunuz Sayın Turan, sözlerinizi tamamlayınız lütfen. 
BÜLENT TURAN
(Çanakkale) – Sayın Başkan, değerli milletvekilleri; az önce CHP’li vekilin çok
üst perdeden bir ifadeyle, Boğaziçindeki malum meseleyi gündeme getirdiğini ve
grubundan da büyük bir alkış aldığını şaşkınlıkla izledim. 
Bakınız,
vatanını ve milletini düşünen öğrenciler Afrin şehitlerimiz için bir tören
düzenlediler. Oraya gelen kendini bilmez bir grup öğrenci de tehdit ederek
oradaki gösteriyi engellemeye çalıştı. Öğrenci de olsa, akademisyen de olsa,
başka biri de olsa bu hadsizliğe engel olmak gerekir diye düşünüyorum.
“İşgalin, katliamın lokumu mu olur?” diye pankart açanlara sahip çıkan
arkadaşımızı kınıyorum. Güvenli bir şekilde yaşayalım diye kahramanca şehit
düşen Mehmetçiklerimize “katliamcı” diyenleri alkışlamalarını garipseyerek
karşıladığımı ifade etmek istiyorum. 
Bu konuda CHP
Grubumuzu tekrar sağduyuya davet ediyor, hepinizi saygıyla selamlıyorum. (AK
PARTİ sıralarından alkışlar)
BAŞKAN –
Teşekkür ederim Sayın Turan.
ENGİN ALTAY
(İstanbul) – Sayın Başkan…
BAŞKAN – Buyurun
Sayın Altay. 
ENGİN ALTAY
(İstanbul) – Sayın grup başkan vekili, grubumuzun Türk Silahlı Kuvvetlerinin
Afrin’de yürüttüğü operasyonu “katliam” olarak yorumladığı, değerlendirdiği şeklinde
anlaşılacak bir ifade kullanmak suretiyle grubumuzu itham etmiştir. Bu bir
sataşmadır efendim; söz talep ediyorum.
BÜLENT TURAN
(Çanakkale) – Gençlere sahip çıktığınızı söyledim.
BAŞKAN
– Buyurun Sayın Altay. (CHP sıralarından alkışlar) 
BÜLENT
TURAN (Çanakkale) – Yerinden değil mi Sayın Başkan?
ENGİN
ALTAY (İstanbul) – Sataşma, sataştın.
BÜLENT
TURAN (Çanakkale) – Sataşana cevap verdim Sayın Başkan, yerinden yapması lazım.
VII.- SATAŞMALARA İLİŞKİN KONUŞMALAR
1.- İstanbul Milletvekili Engin Altay’ın, Çanakkale Milletvekili Bülent
Turan’ın yaptığı açıklaması sırasında CHP Grubuna sataşması nedeniyle konuşması
ENGİN
ALTAY (İstanbul) – Teşekkür ederim Sayın Başkan.
Ben
bu kürsüde bir vakit, kimseyi itham etmeden, kim şehitler üzerinden siyaset
yapıyorsa onun Allah belasını versin dedim.
BÜLENT
TURAN (Çanakkale) – Amin.
ENGİN
ALTAY (Devamla) – Evet, amin.
Cumhuriyet
Halk Partisinin Afrin’le ilgili tutumu başından beri bellidir.
BÜLENT
TURAN (Çanakkale) – Konu Boğaziçi Sayın Başkan.
ENGİN
ALTAY (Devamla) – Ancak Boğaziçindeki olaydan da bir şey çıkarmaya çalışmanıza
çok üzüldüm. (CHP sıralarından alkışlar) 
BÜLENT
TURAN (Çanakkale) – Vekili dinlemediniz o zaman.
ENGİN
ALTAY (Devamla) – Oradan da “Buradan bize ekmek çıkar mı?” yaklaşımı bence
doğru bir yaklaşım değil. 
Olay
şudur: Partimizin Boğaziçi Üniversitesi olaylarıyla ilgili tavrı bellidir.
Sözcümüz de açıkladı, Genel Başkanımız da açıkladı, ben de bir kere daha
söyleyeyim. Biz üniversitelerde yeniden 80’li yıllar öncesindeki ortamın
yaşanmasını istemiyoruz. Üniversiteler özgürlük alanıdır. Biz Afrin
şehitlerimiz için lokum, lokma dağıtan gençlerimizin yanındayız, bundan
kimsenin şüphesi olmasın. (CHP sıralarından alkışlar) O kavga niye çıktı, nasıl
çıktı, hangi sebeple çıktı, bunu biliyor değiliz; bunu bilecek olan
üniversitenin yönetimidir, üniversitenin disiplin kuruludur, eğer fiziki bir
şiddet, gasp, darp vesair varsa devletin cumhuriyet savcılığıdır. Cumhurbaşkanı
bile olsa kimsenin başka birinin öğrenim hayatını engelleme haddi ve hakkı
yoktur. (CHP sıralarından alkışlar) Buradan yola çıkılarak siyaset yapılmamalı.
Değerli
arkadaşlar, ateş düştüğü yeri yakıyor. Şehit cenazesine gidiyoruz, şehidin
anasına babasına sarılıyoruz, bir Türk Bayrağı’nı, şanlı bayrağımızı veriyoruz,
oradan ayrılıyoruz. O evdeki ateş hemen sönmüyor.
Biz,
Afrin’in başında, inşallah, en az zayiatla, kayıpla, mümkünse hiç şehit
vermeden bu operasyonu yapalım dedik. Yaklaşımımız budur, anlayışımız budur.
Üniversitede tartışan, kavga eden çocuklar elbette bizim çocuklarımızdır.
(Mikrofon
otomatik cihaz tarafından kapatıldı) 
ENGİN
ALTAY (Devamla) – Ama biz, sebebi ne olursa olsun -kaldı ki bu sebep meşru da
olmaz- kim şiddete başvuruyorsa bunu kınarız.
BÜLENT
TURAN (Çanakkale) – Teşekkür ediyoruz.
ENGİN
ALTAY (Devamla) – Bunu kınarız ama bu çocukların öğrenim hakkının tayin ve
tespiti Cumhurbaşkanının yetkisinde değildir.
Genel Kurulu
saygıyla selamlıyorum. (CHP sıralarından alkışlar) 
BAŞKAN –
Teşekkür ediyorum Sayın Altay. 
MERAL DANIŞ
BEŞTAŞ (Adana) – Sayın Başkan, ben de 60’a göre söz istemiştim. 
BAŞKAN – Söz
vereceğim efendim. 
BÜLENT TURAN
(Çanakkale) – Sayın Başkan...
BAŞKAN – Buyurun
Sayın Turan.
BÜLENT TURAN
(Çanakkale) – Sayın Başkan, konu uzamasın diye kürsüyü talep etmiyorum, zapta
geçmesi için söylüyorum.
ENGİN ALTAY (İstanbul)
– Ben sataşmadım ki ya!
BÜLENT TURAN
(Çanakkale) – Sayın Başkanın ifadelerine katılıyoruz. 
ENGİN ALTAY
(İstanbul) – E, güzel. 
BÜLENT TURAN
(Çanakkale) – Mesele şu: Az önceki CHP’li vekilin konuşmasını dinlemediği
kanaatindeyim ben. 
ENGİN ALTAY
(İstanbul) – Dinledim, dinledim. 
BÜLENT TURAN
(Çanakkale) – O konuşmada “akademik özgürlük” adıyla, “İşgalin ve katliamın
lokumu olmaz.” tarzı, şehitlerimizle ilgili, Afrin’le ilgili, çok öte ifadeler
kullanan güya akademisyenlere sahip çıkmak ve Cumhurbaşkanını itham etmek söz
konusuydu. Dediğim gibi, akademik mesele, özgürlükle ilgili mesele değildir söz
konusu olan. 
ENGİN ALTAY
(İstanbul) – Sayın Başkan, benim derdim de şudur efendim; özür dilerim, ben
şunu söylüyorum: Cumhurbaşkanı kadı değildir. Bu çocuklar bir kusur işlemişse
-ki işlemiş olabilir- biz bunlara sahip çıkmayız ama bununla ilgili hükmü
verecek üniversite yönetimidir ve bağımsız yargıdır; benim derdim budur. 
Teşekkür ederim.
(CHP sıralarından alkışlar) 
BÜLENT TURAN
(Çanakkale) – Yargı gereğini yapacaktır diyoruz, başka bir şey demiyoruz ki
zaten. 
BAŞKAN –
Teşekkür ederim. 
Konu maksadına
ulaşmıştır arkadaşlar. 
Sayın Danış
Beştaş, sizin talebiniz nedir? 
MERAL DANIŞ
BEŞTAŞ (Adana) – Ben de yerimden söz istiyorum. 
BAŞKAN – Bu
konuyla ilgili mi?
MERAL DANIŞ
BEŞTAŞ (Adana) – Evet. 
BÜLENT TURAN
(Çanakkale) – Meral Hanım, CHP’ye sataştık, siz niye söz aldınız?
MERAL DANIŞ
BEŞTAŞ (Adana) – Ben sataşmadan söz istemiyorum. 
FİLİZ
KERESTECİOĞLU DEMİR (İstanbul) – CHP değil, üniversitelerle ilgili.
BÜLENT TURAN
(Çanakkale) – Çok gerginsiniz ya, kızmayın o kadar! 
BAŞKAN -
Buyurun.
V.- AÇIKLAMALAR (Devam)
25.- Adana Milletvekili Meral Danış Beştaş’ın, Cumhurbaşkanı Recep
Tayyip Erdoğan’ın bir grup Boğaziçi Üniversitesi öğrencisini açıkça hedef gösterdiğine
ilişkin açıklaması
MERAL DANIŞ
BEŞTAŞ (Adana) – Sayın Başkan, öncelikle Boğaziçi Üniversitesine yönelik
açıklamaların, Cumhurbaşkanının tehdit, baskı ve baskı tehditlerinin kesinlikle
normal olmadığını, üniversite öğrencilerinin sınav kazanarak oraya gittiklerini
ve hiç kimsenin bu tehditte bulunamayacağını ifade etmek istiyorum. 
“Düşünce ve
ifade özgürlüğü vardır.” deniyorsa -ki yok şu anda Türkiye’de- savaşa karşı
olmak kesinlikle bir saldırı sebebi olamaz. İstedikleri kadar “Afrin’de bir işgal
yok.” deyiversinler, Afrin’de şu anda işgal tamamlanmış, ilhak aşamasına
geçilmiştir. Oraya valiler atanıyor, oranın yönetimi tartışılıyor ve şu anda
yağma ve talan görüntüleri bütün dünya basınında 1’inci sıralarda geçiyor.
Hatta o kadar ileri gitti ki, Azez’de, yağmalanan malların satıldığı pazarlar
da kurulmuştur. 
(Mikrofon
otomatik cihaz tarafından kapatıldı) 
MERAL DANIŞ
BEŞTAŞ (Adana) - Boğaziçi Üniversitesi öğrencileri açıkça Cumhurbaşkanı
tarafından hedef gösterilmiştir; bu, öğrenim özgürlüğüne, eğitim hakkına
doğrudan bir müdahaledir…
HALİS DALKILIÇ
(İstanbul) – Sayın Başkan, kes bu konuşmayı, kes; “işgal” diyor.
FİLİZ
KERESTECİOĞLU DEMİR (İstanbul) – Ne dedin, ne dedin?
MERAL DANIŞ
BEŞTAŞ (Adana) - …ve bu açıklamalardan sonra, savcılar ve Emniyet güçleri
bizzat talimatı yerine getirip bu öğrencileri gözaltına almıştır. Boğaziçi
tarihinde ilk kez, polis kampüs içine gidip öğrencileri yaka paça, şiddet
görüntüleri eşliğinde gözaltına almıştır. 
Evet, savaşın
lokumu olmaz, barış yanlılığı da suç değildir. Ellerinizi çekin öğrencilerin
üzerinden diyoruz. (HDP sıralarından alkışlar)
BAŞKAN – Peki.
Teşekkür ederim
Sayın Danış Beştaş. 
BÜLENT TURAN
(Çanakkale) – Sayın Başkan… Sayın Başkan…
BAŞKAN – Sayın
Turan, bir saniye efendim… Sözlerimizi tamamlayalım, acele etmeyelim, bu hafta
daha çok çalışacağız.
BÜLENT TURAN
(Çanakkale) – Görmediğinizi düşünerek…
BAŞKAN –
Buyurun, sizi dinliyorum Sayın Turan. 
BÜLENT TURAN
(Çanakkale) – Sayın Başkan, üzülerek takip ediyorum. Afrin’de bu ülkenin
güvenliği adına, bizim adımıza kahramanca mücadele eden Mehmetçik’imiz var.
Oraya “savaş” demek, “işgalci” demek… Bunlar, bu Meclise yakışan ifadeler
değil. O yüzden, bir daha söylüyorum: Cumhurbaşkanımız o öğrencilere nasıl
sahip çıkmışsa biz de öyle sahip çıkmak zorundayız. Orada şehitler için,
Mehmetçik’imiz için adım atan gençlerin yanındayız; oraya “işgalci” diyen,
“katliam” diyen faşistlerin karşısındayız. (AK PARTİ sıralarından alkışlar)
BAŞKAN - Sayın
Turan, teşekkür ederiz.
MERAL DANIŞ
BEŞTAŞ (Adana) – Sayın Başkan, çok özür dileyerek kısa bir açıklama…
BAŞKAN – Sizi
dinliyorum Sayın Danış Beştaş.
MERAL DANIŞ
BEŞTAŞ (Adana) – Sayın Başkan, bu ülkede herkes iktidarın görüşlerine uymak
zorunda değil. Onlar istedikleri kadar Afrin’e “Biz Afrin halkını
kurtarıyoruz.” desinler, gittiklerinde Afrinliler yoktu; orada boş sokaklar
vardı, yağma görüntüleri vardı, şiddet görüntüleri vardı.
BÜLENT TURAN
(Çanakkale) – Buna müsaade etmemek lazım Sayın Başkan.
MERAL DANIŞ
BEŞTAŞ (Adana) – Birleşmiş Milletler Statüsü’nü sayın grup başkan vekilinin
açıp okumasını tavsiye ediyorum.
FİLİZ
KERESTECİOĞLU DEMİR (İstanbul) – Ne yapmamız gerekiyor? İsterseniz hâkim
getirin buraya. “Buna müsaade etmemek” nedir ya? Nasıl bir tarz bu yani?
Gerçekten…
BÜLENT TURAN
(Çanakkale) – Bu dile müsaade etmemek lazım.
FİLİZ
KERESTECİOĞLU DEMİR (İstanbul) – Ne yapmak istiyorsunuz mesela “müsaade
etmemek”le?
MERAL DANIŞ
BEŞTAŞ (Adana) – O statüde, kesinlikle bu bir saldırı savaşıdır, bu bir
işgaldir. 
SALİH CORA
(Trabzon) – Yalan… Hiç müsaade edilmemesi gerekiyor.
MERAL DANIŞ
BEŞTAŞ (Adana) – Ayrıca “Biz fethetmeye gidiyoruz.” demek, “Bu bir fetihtir.”
demek zaten bunu kabul etmektir yani söyledikleri ile yaptıkları arasında bir
uyum var fakat nedense, Mecliste “işgal” lafına, “ilhak” lafına bir tepki
oluyor. Şu anda, Afrin’de okullarda Türk Bayraklarıyla eğitim veriliyor.
Lütfen, o videoları izleyin. 
BÜLENT TURAN
(Çanakkale) – Hamdolsun.
HALİS DALKILIÇ
(İstanbul) – Türk Bayrağı rahatsız mı ediyor sizi? Bulunduğu her yerde rahatsız
mı ediyor?
BEHÇET YILDIRIM (Adıyaman)
– Ne alakası var?
MERAL DANIŞ
BEŞTAŞ (Adana) – Çocukların gözlerinde korku var. 
BAŞKAN – Sayın
milletvekilleri, lütfen…
MERAL DANIŞ
BEŞTAŞ (Adana) – Orada istedikleri kadar…
HALİS DALKILIÇ
(İstanbul) – Ne işgalinden bahsediyorsunuz? Hangi işgalden bahsediyorsunuz?
SALİH CORA
(Trabzon) – Bu ülkenin ekmeğini yiyorsunuz.
ERTUĞRUL KÜRKCÜ
(İzmir) – Adana’da Suriye Bayrağı’yla yapılsa razı mısın? 
HALİS DALKILIÇ
(İstanbul) - Zihniniz işgal olmuş konuşuyorsunuz, aklınız ve zihniniz işgal
altında sizin! 
MERAL DANIŞ
BEŞTAŞ (Adana) – Buradan biz şunu söylüyoruz: Bu ülkede bütün üniversiteleri
kendileri gibi düşünmeye zorlayamazlar. Bir biat ettirme kültürü yaratmak
istiyorlar ama biz bunu kabul etmiyoruz, üniversitelerin özerk ve özgür
olmasını savunuyoruz. 
AHMET SAMİ
CEYLAN (Çorum) – Özgür olmak, ihanet içinde olmak demek değildir.
FİLİZ
KERESTECİOĞLU DEMİR (İstanbul) – Siz mahkeme misiniz?
MERAL DANIŞ
BEŞTAŞ (Adana) – YÖK sistemi öğrencileri zaten yeterince baskı altına alıyor;
şimdi de iktidar, öğrencileri sınav sistemiyle değil “İstediklerimizi öğrenci
olarak alın.” demek suretiyle müdahalede bulunuyor. Bunu kabul etmiyoruz. 
BAŞKAN – Peki,
teşekkür ederim Sayın Danış Beştaş.
BÜLENT TURAN
(Çanakkale) – Sayın Başkan…
BAŞKAN – Sayın
Turan, son…
Buyurun.
BÜLENT TURAN
(Çanakkale) – Son ifadem şudur: Afrin Operasyonu’ndan Afrinliler memnun, oranın
halkı memnun…
MERAL DANIŞ
BEŞTAŞ (Adana) – Hangi Afrinliler?
SİBEL YİĞİTALP
(Diyarbakır) – Hangi Afrinliler? Afrinliler mi kaldı? Yüz binlerce Afrinli
oradan göç etti sayenizde. ÖSO’cular memnun.
LEZGİN BOTAN
(Van) – ÖSO’cular memnun.
BAŞKAN – Sayın
milletvekilleri, lütfen…
BÜLENT TURAN
(Çanakkale) – …Türkiye’deki 80 milyon memnun ama PKK’lılar, PYD’liler ve onun
sözcüleri rahatsız bundan. (AK PARTİ sıralarından alkışlar)
BAŞKAN –
Teşekkür ederim Sayın Turan.
MERAL DANIŞ
BEŞTAŞ (Adana) – Sayın Başkan, tek cümle...
“Orada
Afrinliler” demek suretiyle Afrinlilerin olduğunu kastediyor. 
BÜLENT TURAN
(Çanakkale) – Gördük toplantılarda nasıl olduğunu.
MERAL DANIŞ
BEŞTAŞ (Adana) – Ortada bir Afrinli yok, IŞİD artığı ÖSO’cuların gidip işgal
ettiği topraklar var.
LEZGİN BOTAN
(Van) – ÖSO şu anda yağma için çalışıyor orada, birbirlerine girmişler. Ayıp
ya!
BAŞKAN - Sayın
milletvekilleri, gündeme geçiyoruz.
Başkanlığın
Genel Kurula sunuşları vardır.
Türkiye Büyük
Millet Meclisi Başkanlığının bir tezkeresi vardır, okutup bilgilerinize
sunacağım.
VIII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Terörizmle Mücadele
Küresel Forumu çerçevesinde 21-23 Mart 2018 tarihlerinde Malta-Attard’da
“Terörle Mücadele Çerçevesinde Parlamenterler ile Yargı Aktörleri İlişkisi”
konulu çalıştaya katılması Genel Kurulun 12 Mart 2018 tarihli 69’uncu
Birleşiminde kabul edilen heyeti oluşturmak üzere siyasi parti gruplarının
bildirmiş olduğu isimlere ilişkin tezkeresi (3/1560)
Türkiye Büyük Millet Meclisi Genel Kuruluna
Terörizmle
Mücadele Küresel Forumu çerçevesinde 21-23 Mart 2018 tarihlerinde
Malta/Attard’da “Terörle Mücadele Çerçevesinde Parlamenterler ile Yargı
Aktörleri İlişkisi” konulu çalıştaya katılım sağlanması hususu Genel Kurulun 12
Mart 2018 tarihli 69’uncu Birleşiminde kabul edilmiştir.
28/3/1990
tarihli ve 3620 sayılı Türkiye Büyük Millet Meclisinin Dış İlişkilerinin
Düzenlenmesi Hakkında Kanun’un 2’nci maddesi uyarınca heyeti oluşturmak üzere
siyasi parti gruplarının bildirmiş olduğu isimler Genel Kurulun bilgilerine
sunulur.
 İsmail
Kahraman
 Türkiye
Büyük Millet Meclisi 
 Başkanı
Ad ve Soyad: Seçim
Çevresi:
Şenal Sarıhan Ankara
Milletvekili
Celalettin
Güvenç Kahramanmaraş Milletvekili
Alpaslan
Kavaklıoğlu  Niğde Milletvekili
BAŞKAN –
Bilgilerinize sunulmuştur.
B) Önergeler
1.- Başkanlıkça, Cumhuriyet Halk Partisi Grup Başkan Vekili Manisa
Milletvekili Özgür Özel’in (10/2513) esas numaralı Meclis Araştırması
Önergesi’nin geri alındığına ilişkin önerge (4/140) yazısı
BAŞKAN - Sayın
milletvekilleri, Cumhuriyet Halk Partisi Grup Başkan Vekili Manisa Milletvekili
Özgür Özel’in (10/2513) esas numaralı Meclis Araştırması Önergesi’nin geri
çekildiğine dair dilekçesi 20 Mart 2018 tarihinde Başkanlığımıza ulaşmıştır. 
Bilgilerinize
sunulur.
Sayın
milletvekilleri, şimdi Türkiye Büyük Millet Meclisi Başkanlığının üç tezkeresi
vardır, ayrı ayrı okutup oylarınıza sunacağım.
A) Tezkereler (Devam)
2.- Türkiye Büyük Millet Meclisi Başkanlığının, Uyuşturucu Madde
Bağımlılığı ve Yeni Bağımlılık Türlerinin Araştırılarak Bağımlılığın
Nedenlerinin ve Alınacak Tedbirlerin Tespit Edilmesi Maksadıyla Kurulan Meclis
Araştırması Komisyonunun ekli listede adı, soyadı ve seçim bölgesi yazılı
üyelerinden müteşekkil bir heyetle 8-11 Nisan 2018 tarihleri arasında
Almanya’ya bir çalışma ziyareti gerçekleştirme talebinin Başkanlık makamının
19/3/2018 tarihli oluruyla uygun bulunduğuna ilişkin tezkeresi (3/1561)
Türkiye Büyük Millet Meclisi Genel Kuruluna
Uyuşturucu Madde
Bağımlılığı ve Yeni Bağımlılık Türlerinin Araştırılarak Bağımlılığın
Nedenlerinin ve Alınacak Tedbirlerin Tespit Edilmesi Maksadıyla Kurulan Meclis
Araştırması Komisyonunun ekli listede adı, soyadı ve seçim bölgesi yazılı
üyelerinden müteşekkil bir heyetle 08-11 Nisan 2018 tarihleri arasında
Almanya'ya bir çalışma ziyareti gerçekleştirme talebi Başkanlık makamının
19/3/2018 tarihli oluru ile uygun bulunmuştur. 
Genel Kurulun
onayına sunulur.
 İsmail
Kahraman
 Türkiye
Büyük Millet Meclisi
 Başkanı
Almanya Çalışma Ziyareti Heyet Listesi
Adı Soyadı: Seçim
Bölgesi:
Yılmaz Tezcan  Mersin
Milletvekili
Kerem Ali
Sürekli  İzmir Milletvekili
Lütfiye İlksen
Ceritoğlu Kurt Çorum Milletvekili
Mustafa Şükrü
Nazlı  Kütahya Milletvekili
İlhan Cihaner  İstanbul
Milletvekili
Ahmet Selim
Yurdakul  Antalya Milletvekili 
BAŞKAN – Kabul
edenler… Kabul etmeyenler… Kabul edilmiştir.
Diğer tezkereyi
okutuyorum:
3.- Türkiye Büyük Millet Meclisi Başkanlığının, Uyuşturucu Madde
Bağımlılığı ve Yeni Bağımlılık Türlerinin Araştırılarak Bağımlılığın
Nedenlerinin ve Alınacak Tedbirlerin Tespit Edilmesi Maksadıyla Kurulan Meclis
Araştırması Komisyonunun ekli listede adı, soyadı ve seçim bölgesi yazılı
üyelerinden müteşekkil bir heyetle 27-30 Mart 2018 tarihleri arasında
İngiltere’ye bir çalışma ziyareti gerçekleştirme talebinin Başkanlık makamının
19/3/2018 tarihli oluruyla uygun bulunduğuna ilişkin tezkeresi (3/1562)
Türkiye Büyük Millet Meclisi Genel Kuruluna
Uyuşturucu Madde
Bağımlılığı ve Yeni Bağımlılık Türlerinin Araştırılarak Bağımlılığın
Nedenlerinin ve Alınacak Tedbirlerin Tespit Edilmesi Maksadıyla Kurulan Meclis
Araştırması Komisyonunun ekli listede adı, soyadı ve seçim bölgesi yazılı
üyelerinden müteşekkil bir heyetle 27-30 Mart 2018 tarihleri arasında
İngiltere'ye bir çalışma ziyareti gerçekleştirme talebi Başkanlık makamının
19/03/2018 tarihli oluru ile uygun bulunmuştur. 
Genel Kurulun
onayına sunulur.
 İsmail
Kahraman
 Türkiye
Büyük Millet Meclisi
 Başkanı
İngiltere Çalışma Ziyareti Heyet Listesi
Adı Soyadı: Seçim
Bölgesi:
Yılmaz Tezcan  Mersin
Milletvekili
Mustafa Hilmi
Dülger  Kilis Milletvekili
Alim Tunç  Uşak
Milletvekili
Akif Ekici  Gaziantep
Milletvekili
Murat Emir  Ankara
Milletvekili
Mehmet Emin
Adıyaman  Iğdır Milletvekili
BAŞKAN – Kabul
edenler… Kabul etmeyenler… Kabul edilmiştir.
Diğer tezkereyi
okutuyorum:
4.- Türkiye Büyük Millet Meclisi Başkanlığının, İngiltere Parlamentosu
ve Ekonomik Kalkınma ve İşbirliği Teşkilatı (OECD) tarafından ortaklaşa olarak
4-5 Nisan 2018 tarihlerinde İngiltere’nin başkenti Londra’da düzenlenecek olan
OECD Küresel Parlamenter Ağı Toplantısı’na katılım sağlanmasına ilişkin
tezkeresi (3/1563)
Türkiye Büyük Millet Meclisi Genel Kuruluna
İngiltere
Parlamentosu ve Ekonomik Kalkınma ve İşbirliği Teşkilatı (OECD) tarafından
ortaklaşa olarak 4-5 Nisan 2018 tarihlerinde İngiltere'nin başkenti Londra'da
“OECD Küresel Parlamenter Ağı Toplantısı” düzenlenecektir.
Söz
konusu toplantıya katılım sağlanması hususu, 28/3/1990 tarihli ve 3620 sayılı
Türkiye Büyük Millet Meclisinin Dış İlişkilerinin Düzenlenmesi Hakkında
Kanun'un 9'uncu maddesi uyarınca Genel Kurulun tasviplerine sunulur.
 İsmail
Kahraman
 Türkiye
Büyük Millet Meclisi
 Başkanı
BAŞKAN
– Kabul edenler… Kabul etmeyenler… Kabul edilmiştir.
Sayın
Tanal, sisteme girmişsiniz, nedir talebiniz?
MAHMUT
TANAL (İstanbul) – Efendim, 60’a göre çok kısa bir söz istiyorum.
BAŞKAN
– Buyurun.
V.- AÇIKLAMALAR (Devam)
26.- İstanbul Milletvekili Mahmut Tanal’ın, İstanbul’da mezarlık
yerlerinin çok pahalı olduğuna ilişkin açıklaması
MAHMUT TANAL
(İstanbul) – Teşekkür ederim Sayın Başkan. 
Sizin
vasıtanızla Çevre ve Şehircilik Bakanlığına soruyorum: İstanbul’da mezarlık
yerleri çok pahalı ve ücretleri çok yüksek. İstanbul’da mezarlık yerlerinden
ücret alınmamalı. İstanbul Belediye Başkanlığımda İstanbul’da mezarlıkları
ücretsiz bir şekilde herkese tahsis edeceğim. Hayattayken doğrudan ve dolaylı
olarak herkes vergisini ödüyor, vatani görevini yapıyor; vatandaşımıza neden
ücretsiz mezarlık yeri verilmiyor? İstanbul’da talana Tanal’la son vereceğiz. 
Teşekkür
ediyorum. 
Saygılarımı
sunarım. (CHP sıralarından alkışlar) 
BAŞKAN –
Teşekkür ederim Sayın Tanal. 
HAYDAR AKAR
(Kocaeli) – Hayırlı olsun, hayırlı olsun. 
GARO PAYLAN
(İstanbul) – Adaylığını açıkladı. 
BAŞKAN – Sayın
milletvekilleri, lütfen…
Sayın Gündoğdu,
sisteme girmişsiniz, talebiniz nedir? 
VECDİ GÜNDOĞDU
(Kırklareli) – Sayın Başkanım, 60’a göre bir söz istiyorum. Şu anda
milletimizin merak ettiği, faiz lobilerine giden faizle ilgili bilgilendirme
yapacağım.
BAŞKAN – Buyurun
Sayın Gündoğdu. 
27.- Kırklareli Milletvekili Vecdi Gündoğdu’nun, on altı yıllık AKP
hükûmetleri döneminde ödenen faize ilişkin açıklaması
VECDİ GÜNDOĞDU
(Kırklareli) – Teşekkür ediyorum Sayın Başkan. 
Keşke Sayın
Başbakanımız da burada olmuş olsaydı çünkü on altı yıllık hükûmetleri döneminde
ödediğimiz faiz 757 milyar lira, vatandaşın ödediği faiz ise tam 368 milyar
lira oldu. On altı yıllık AKP dönemlerinde faizciye aktarılan toplam parayla
tam 30 adet Atatürk Barajı, 5 bin adet 100 yataklı hastane, 10 bin kilometre
yüksek hızlı tren yolu, 2 milyon adet de sosyal konut yapılabilirdi. Faiz
lobilerinin kasalarını taşarcasına doldurmak yerine enerjide, sağlıkta, konut
sorununda ve ulaşımda da çözüm olunabilirdi. Yoksulluğu ve yolsuzluğu bitirmek
yerine milletimizin âdeta kanını emen faiz lobilerini besleyip büyütmek… Bunu
da, faizlerin tamamını halkımızın öğrenmesini gerekiyordu, bu konuda
bilgilendirme yapmak istedim. 
Teşekkür
ediyorum Sayın Başkan. 
BAŞKAN –
Teşekkür ederim Sayın Gündoğdu. 
Sayın Köksal,
sisteme girmişsiniz, talebiniz nedir? 
BURCU KÖKSAL
(Afyonkarahisar) – Evet, Sayın Başkanım, 60’a göre kısa bir söz talebim var
bölgemle ilgili. 
BAŞKAN – Peki,
son kez talebinizi karşılıyorum. 
Buyurun Sayın
Köksal. 
28.- Afyonkarahisar Milletvekili Burcu Köksal’ın, Afrin’de şehit düşen
hemşehri Şuhutlu Uzman Çavuş İbrahim Imış’a Allah’tan rahmet dilediğine ve
Gıda, Tarım ve Hayvancılık Bakanı Eşref Fakıbaba’nın bazı ifadelerine ilişkin
açıklaması
BURCU KÖKSAL
(Afyonkarahisar) – Teşekkürler Sayın Başkan. 
Öncelikli olarak
Afrin’de şehit düşen hemşehrim Şuhutlu Uzman Çavuş İbrahim Imış’a Allah’tan
rahmet, yakınlarına sabırlar diliyorum. 
Aracılığınızla
Gıda, Tarım ve Hayvancılık Bakanı Eşref Fakıbaba’ya soruyorum. Kendisi
geçtiğimiz günlerde “Gıda, tarım ve hayvancılıkta gerçekten Avrupa’nın değil
dünyanın sayılı ülkeleri arasındayız.” diye bir açıklamada bulundu basına.
Şimdi ben de soruyorum: Her türlü, mercimekten nohuda, pirince hatta samana
dahi ithalatla çözüm arayan, canlı hayvanı, eti dahi ithal eden ve geçtiğimiz
günlerde seçim bölgem Afyonkarahisar’ın Sandıklı ilçesinde 500 süt üreticisi
aidatını ödeyemediği için icralık olan bir ülke olarak nasıl gıda, tarım ve
hayvancılık bakımından dünyanın sayılı ülkeleri arasında yer alabiliyoruz? Biz
olsak olsak herhâlde ithalatta sayılı ülkeler arasında oluruz.
BAŞKAN
– Teşekkür ederim Sayın Köksal.
Sayın
milletvekilleri, İç Tüzük’ün 37’nci maddesine göre verilmiş bir doğrudan
gündeme alınma önergesi vardır, okutup işleme alacağım ve oylarınıza sunacağım.

VIII.- BAŞKANLIĞIN GENEL KURULA SUNUŞLARI (Devam)
B) Önergeler (Devam)
2.- Van Milletvekili Lezgin Botan’ın, (2/1664) esas numaralı Irak
Kürdistan Bölgesinden Kürt Halkına Yönelik Gerçekleştirilen Halepçe Katliamının
"Soykırım" Olarak Tanınması Hakkında Kanun Teklifi’nin doğrudan
gündeme alınmasına ilişkin önergesi (4/141)
Türkiye Büyük Millet Meclisi Başkanlığına
(2/1664) esas
numaralı Kanun Teklifi'min İç Tüzük'ün 37'nci maddesine göre doğrudan Genel
Kurul gündemine alınmasını saygılarımla arz ederim. 
 Lezgin
Botan
 Van
BAŞKAN
– Sayın milletvekilleri, teklif sahibi, Van Milletvekilimiz Sayın Lezgin
Botan’dır.
Sayın
Botan, buyurun. (HDP sıralarından alkışlar)
Süreniz
beş dakika.
LEZGİN BOTAN
(Van) – Sayın Başkan, değerli milletvekilleri; Halepçe’de yapılan katliamın
Kürt soykırımı olarak Türkiye Büyük Millet Meclisi tarafından tanınması
hususunda söz almış bulunmaktayım. Genel Kurulu saygıyla selamlıyorum.
Irak’ta Saddam
Hüseyin’in iktidarda olduğu yıllarda ırkçı ve sömürgeci Baas rejimi tarafından
Kürtlere karşı asimilasyon ve imha politikaları uygulanmıştır. Kürtleri kadim
topraklarından söküp atmayı amaçlayan bu politikalar neticesinde Baas rejimi
eliyle 1986 ve 1989-1990 yılları arasında -bu yılların sonlarına doğru-
Kürtlere karşı Enfal Harekâtı yürütülmüş ve Enfal Harekâtı kapsamında Kürtlere
yönelik kimyasal silah kullanma, toplu infaz, havadan bombalama, yerlerinden
göç ettirme gibi acımasız yöntemler ve çeşitli silahlar kullanılmış, bunun
sonucunda 4.500 köy, belde ve nahiye yıkılmış yakılmış; 1,5 milyona yakın Kürt
yurttaş mülteci konumuna düşürülmüştür, 200 bine yakın insan acımasız bir
şekilde katledilmiştir. 
Enfal
Harekâtı’yla birlikte Irak Kürdistan bölgesinde bulunan binlerce okul, cami,
hastane ve kilise ortadan kaldırılırken 16 Mart 1988 sabahında bütün dünyanın
gözleri önünde Halepçe tarihin en acımasız katliamına sahne olmuş ve burada,
Halepçe’de yaşayan Kürtlerin neredeyse tamamen ortadan kaldırılmasının
amaçlandığı saldırıda zehirli gazlar kullanılmak suretiyle tarihin en ağır
sivil katliamlarından biri gerçekleştirilmiştir. Tarihe “Halepçe katliamı”
olarak geçen bu saldırı sonucunda 5 binden fazla Kürt katledilmiş ve 10 binden
fazla kişi de yaralanmıştır. Bunun sonucunda 43 bin insan ise zaman içerisinde
-burada yara alan insanlar- hayatlarını kaybetmiş, 200 bine yakın insan da
-köyleri dâhil olmak üzere- zaman içerisinde değişik şekillerde hastalıklara
yakalanmıştır. 61.200 insanın da hâlen bu saldırıların sonucunda sakat kaldığı
tahmin edilmektedir.
Enfal
Operasyonları sürecinde en acımasız parçası olan Halepçe katliamıyla Kürtlerin
toplu öldürme yöntemiyle soyca ortadan kaldırılmasının amaçlandığı
anlaşılmaktadır çünkü Kürt yerleşim yerlerinin boşaltılması, toplu kamplarda
işkencelere tabi tutulmaları, sivillerin toplu şekilde infaz edilmesi ve
kadınlara yönelik işlenen cinsel suçların, doğası ve içeriği, nitelikleri
bakımından apaçık soykırım olduğu anlaşılmaktadır. Bu soykırımın trajik
boyutları Saddam Hüseyin rejiminin devrilmesinden sonra daha net olarak ortaya
çıkarken Baas rejiminin Enfal Harekâtı kapsamında yaptığı Halepçe katliamı
Birleşmiş Milletler Soykırım Suçunun Önlenmesi ve Cezalandırılması Sözleşmesi
ve Uluslararası Ceza Mahkemesinin Roma Statüsü’ne göre yapılan “soykırım”
tanımına da uymaktadır. 
Halepçe
katliamı, Saddam Hüseyin rejiminin izlerinin silinmesi sürecine bağlı olarak 1
Mart 2010 tarihinde Irak Yüksek Ceza Mahkemesi tarafından “soykırım” olarak
tanınmıştır. Bununla birlikte, Irak Parlamentosu ve Irak Kürdistan Bölgesi
Parlamentosu da Halepçe katliamını soykırım olarak kabul etmiştir. Bugün
Halepçe katliamının da bir parçası olan Enfal katliamı Britanya, İsveç ve
Norveç Parlamentolarında da Kürt soykırımı olarak tekrar karar altına
alınmıştır. Bu nedenle, dünyanın her tarafında, başta Kürtler olmak üzere
birçok ülke tarafından katliamın kurbanları çeşitli etkinliklerle anılmaktadır.
Bu bağlamda Halepçe katliamının Türkiye Büyük Millet Meclisi tarafından Kürt
soykırımı olarak tanınmasıyla dört parçada yaşayan Kürtler ve Türkiye halkları
arasında dayanışma duygusu güçlenecektir. Özellikle Türk-Kürt ilişkilerinin
geliştirilmesi noktasında acıların ortaklaştırılması büyük bir yarar
sağlayacaktır çünkü Halepçe’de katledilen Kürtler Türkiye’de yaşayan Kürtlerin
özbeöz kardeşleridir. Dolayısıyla ülkemizde Halepçe katliamının Kürt soykırımı
olarak karar altına alınmasının insani ve vicdani bir vazife olduğunu ifade
etmek istiyorum.
Genel Kurulu
saygıyla selamlıyorum. (HDP sıralarından alkışlar)
BAŞKAN –
Teşekkür ederim Sayın Botan.
Sayın
milletvekilleri, önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Sayın Turan,
buyurun.
V.- AÇIKLAMALAR (Devam)
29.- Çanakkale Milletvekili Bülent Turan’ın, Türkiye’nin Halepçe
katliamı nedeniyle bölgedeki insanlara kapılarını açtığına ve böyle insani
dramların yaşanmaması için büyük çaba harcadığına ilişkin açıklaması
BÜLENT TURAN
(Çanakkale) – Sayın Başkan…
LEZGİN BOTAN
(Van) - Irak’ın kabul ettiği bir şey, herkesin kabul ettiği…
BÜLENT TURAN
(Çanakkale) – Size güzel bir şey söyleyeceğim. 
LEZGİN BOTAN
(Van) – Tabii, burada Afrin’de katliam yapanlar onu kabul edemeyecek.
BÜLENT TURAN
(Çanakkale) – Ön yargı böyle bir şey işte.
BAŞKAN – Buyurun
Sayın Turan.
BÜLENT TURAN
(Çanakkale) – Sayın Başkan, değerli milletvekili İç Tüzük 37’ye göre önemli bir
konuyu gündeme getirdi; bununla ilgili ufak bir açıklama yapmak istiyorum izin
verirseniz. 
16 Mart 1988
tarihi bu coğrafyada yaşayan herkes için acılı bir gün. Saddam Hüseyin
rejiminin Enfal Harekâtı kapsamında Halepçe ve çevresinde gerçekleştirdiği
katliamda 5 binden fazla Kürt kardeşimiz hayatını kaybetti, 7 bin insan da
yaralandı. Kimyasal silahların etrafa yayıldığı, elma kokularının yayıldığı,
çocukların son söz olarak “Anne, elma kokusu geliyor.” dediği hepimizin malumu.
Bu insanlık dışı katliamı bir kez daha lanetle anıyoruz. Bu katliamda Türkiye
kendi tarihine yakışır bir şekilde bölgedeki kardeşlerimize kapılarını açtı,
insani yardımda zirve adımlar attı. 
(Mikrofon
otomatik cihaz tarafından kapatıldı)
BAŞKAN – Sayın
Turan, sözlerinizi tamamlayınız lütfen. 
BÜLENT TURAN
(Çanakkale) – Bugün nasıl ki Suriyeli kardeşlerimize kapılarımızı açtıysak o
gün de mazlumun yanında olma duyarlılığını kapılarımızı Iraklı Kürt
kardeşlerimize açarak göstermiş olduk. Böyle insani dramların yaşanmaması için
Türkiye olarak büyük çaba harcıyoruz, bundan sonra da çaba harcamaya devam
edeceğiz. Ancak Sayın Başkan, parlamentoların tarih yazamayacağını daha evvel
malum konularla defaatle dile getirdik. Tarihî olayları Mecliste soykırım
çerçevesine sıkıştırmanın siyasi mülahazaların konusu olmasını doğru
bulmuyoruz. Bu korkunç katliamın failleri tarih önünde ve maşeri vicdanda
mahkûm oldular. Kardeşlerimizin, elma kokusu içerisinde giden çocuklarımızın
anısı her daim yaşayacak. Halepçe’de, Guta’da, Halep’te bir insanlık katliamı olmaması
için mücadelemiz devam edecek. 
Yüce heyetinizi
saygıyla selamlıyorum. 
BAŞKAN –
Teşekkür ederim Sayın Turan.
Sayın
Bektaşoğlu, sisteme girmişsiniz efendim, buyurun, talebiniz nedir…
LEZGİN BOTAN
(Van) – Ne alakası var? Demagoji yapıyorsunuz. 
BÜLENT TURAN
(Çanakkale) – Acıyı paylaşıyoruz. Parlamentonun konusu değil.
NURETTİN ARAS
(Iğdır) – Yeni mi aklınıza geldi ya bu Halepçe?
BAŞKAN – Sayın
milletvekilleri, lütfen…
LEZGİN BOTAN
(Van) – Irak Parlamentosunun tanıdığı bir katliamı sizin reddetmenizin
altındaki sebep nedir? Lütfen, buna bir cevap verin.
BÜLENT TURAN
(Çanakkale) – Anlattım, parlamentoların işi değil diyoruz; bu.
BAŞKAN – Sayın
Botan…
LEZGİN BOTAN
(Van) – Kürtler gerçekten kardeşinizse bunun anlamı nedir yani?
BÜLENT TURAN
(Çanakkale) – Çok açık ifade ettim. Bu acıyı paylaşıyoruz. 
BAŞKAN – Sayın
Bektaşoğlu, buyurun.
30.- Giresun Milletvekili Bülent Yener Bektaşoğlu’nun, AKP Genel Başkanı
Cumhurbaşkanı Recep Tayyip Erdoğan’ın Giresun ziyaretine ve 27 Mart Dünya
Tiyatro Günü’nü kutladığına ilişkin açıklaması
BÜLENT YENER
BEKTAŞOĞLU (Giresun) – Çok teşekkür ediyorum.
AKP Genel
Başkanı Cumhurbaşkanı Sayın Recep Tayyip Erdoğan, hafta sonu Giresun’da devlet
gücü ve imkânlarıyla, olağanüstü harcamalarla, taşıma kalabalıkla güya gövde
gösterisi yaptı. Ancak Sayın Erdoğan konuşmasında ilimizin hizmet
beklentilerine dönük tek söz dahi etmemiştir, sadece partisinin iktidar olduğu
on altı yıl boyunca devletin yapması gereken zorunlu hizmetleri anlatmıştır;
bir de paradan atılan sıfırlarla tuvalet ücretlerinin 1 TL’ye düştüğünü önemli
bir hizmet gibi aktarmıştır, Giresunlularla âdeta alay etmiştir. Sayın
Erdoğan’ın ziyaretinden geriye kalan tuvalet ücreti ve slogan attırmak için
askerî kıyafet giydirilerek salona getirilen liseli gençlerdi. Bu öğrencilerin
bir siyasi parti kongresinde bu şekil görüntü vermesini kim sağlamıştır? Sadece
Türk ordusuna ait elbiselerin öğrencilere giydirilmesi ne kadar doğrudur? Yoksa
AKP paralel ordu mu kuruyor, bunun provası mı yapılıyor? 
Dünya Tiyatro
Günü’nü de kutluyorum. 
Teşekkür ederim.
BÜLENT TURAN
(Çanakkale) – Tam bir tiyatro oldu yani.
BAŞKAN –
Teşekkür ediyorum Sayın Bektaşoğlu. 
Sayın Akyıldız,
sisteme girmişsiniz, talebinizi alayım.
ALİ AKYILDIZ
(Sivas) – Sayın Başkanım, Sivas’ta son günlerde yeni bir meczubumuz türedi. Ben
onunla ilgili bir açıklama yapmak istiyorum.
BAŞKAN – Buyurun
Sayın Akyıldız. 
31.- Sivas Milletvekili Ali Akyıldız’ın, Sivas’ta son günlerde ortaya
çıkan bir meczubun bazı açıklamalarına ilişkin açıklaması
ALİ AKYILDIZ
(Sivas) - Teşekkür ediyorum Sayın Başkanım. 
Son günlerde
Sivas’ta yeni bir meczubumuz türedi. 
Sizin
aracılığınızla Sayın Cumhurbaşkanına soruyorum: Sivas’ta bir yerel televizyon
kanalına çıkan, yüksek keramet şovları yapan bir hocaefendi rüyasında Peygamber
Efendimiz’i görmüş ve Peygamber Efendimiz de bu meczuba, A4 kâğıdında, irşat
edilecek illerin listesini vermiş; bu hocaefendi de, bu listede Sivas olduğu
için, gelip Sivas’ı irşat etmeye kalkmış. Şimdi, bu hocaefendi diyor ki: “Benim
arkamda vali var, bakan var.” Hatta bu hocaefendi Sayın Cumhurbaşkanımız
Sivas’a geldiğinde de Cumhurbaşkanımızla görüştürülüyor. Şimdi, bu hocaefendi
bununla da kalmıyor, aynı televizyon programında -Numune Hastanesinin yıkılması
gündemde; tabii, yıkılmasını Sivas halkı, hiç kimse istemiyor; halka rağmen
böyle bir karar verilmiş- Numune Hastanesinin yıkılmasıyla ilgili “Numune
Hastanesi yıkılmasın.” diyenlere “Dinsiz, imansız.” diyecek kadar da kendinde
keramet görüyor. 
(Mikrofon
otomatik cihaz tarafından kapatıldı) 
ALİ AKYILDIZ
(Sivas) – Tamamlayayım Sayın Başkanım.
Ben buradan
uyarıyorum: Biz toplum olarak ne çektiysek bu din bezirgânlarından çektik. Yeni
bir FETÖ de Sivas’tan çıkmasın, ben Sivas halkı adına uyarıyorum. Fetullah
Gülen cemaati terör örgütü gibi bir yapılanmanın da Sivas’ta önünün açılmasını
istemiyorum. Buradan Sayın Cumhurbaşkanımızı da uyarıyorum: Bu tür yapıların
önünü keselim, bu tür meczuplara kesinlikle prim vermeyelim diyorum.
Teşekkür
ediyorum.
BAŞKAN –
Teşekkür ederim Sayın Akyıldız.
Sayın Paylan,
sisteme girmişsiniz, talebinizi alayım.
GARO PAYLAN
(İstanbul) – Sayın Başkan, seçim bölgemle ilgili bir bilgilendirme yapmak
istiyorum. Bir talebim olacak sizden, 60’a göre bir söz alabilir miyim?
BAŞKAN – Evet,
son olarak Sayın Paylan, buyurun.
32.- İstanbul Milletvekili Garo Paylan’ın, Kanal İstanbul Projesi’nin
Çevresel Etki Değerlendirmesi Toplantısı’na ilişkin açıklaması
GARO PAYLAN
(İstanbul) – Teşekkür ederim Sayın Başkan.
Sayın Başkan,
Kanal İstanbul Projesi’ni hepimiz biliyoruz. Bugün Kanal İstanbul Projesi’nin
Çevresel Etki Değerlendirmesi Toplantısı İstanbul’da yapıldı ancak gözlerden
ırak bir noktada yapıldı, Arnavutköy ilçemizde küçük bir salonda yapıldı ve
çevre mücadelesi veren aktivistler o salona giremediler. “Türkiye’nin en büyük
projesi” olarak tanımlanan ve çevresel, ekolojik bir yıkım yaratacağını ortaya
koyduğumuz Kanal İstanbul Projesi’nin ÇED toplantısının gözlerden ırak bir
şekilde düzenlenmesi kabul edilemez. 
Sizin
aracılığınızla -Çevre Bakanımız da burada- soruyorum: “Türkiye’nin en büyük
projesi” olarak tanımlanan ve yıkım yaratacak bu projenin ÇED toplantısını
neden gözlerden ırak bir yerde yaptılar? Sizin aracılığınızla, lütfen… Çevre
Bakanımız da burada, bu konuda bir görüş verirlerse seviniriz. Bu projenin ÇED
toplantısının bütün tarafların katılımıyla yapılmasını talep ediyoruz. 
BAŞKAN –
Teşekkür ederim Sayın Paylan.
Sayın Cora,
talebinizi alayım efendim.
SALİH CORA
(Trabzon) – Sayın Başkanım, Trabzon’da yaşamış olan, Türkiye Büyük Millet
Meclisinin ilk mebuslarından Ali Şükrü Bey’le alakalı, onun hatırasına bir
dakikalık söz istiyorum.
BÜLENT TURAN
(Çanakkale) – Son olsun, bitirelim Sayın Başkanım, çok uzattık.
BAŞKAN – Buyurun
Sayın Cora.
33.- Trabzon Milletvekili Salih Cora’nın, 27 Mart 1923’te cumhuriyet
tarihinin ilk siyasi suikastına kurban giden Trabzon Milletvekili Ali Şükrü
Bey’in şehadete erişinin 95’inci yıl dönümüne ilişkin açıklaması
SALİH CORA
(Trabzon) – Teşekkür ederim Sayın Başkanım.
Trabzon’un ve
Birinci Meclisin ilk mebuslarından olan Ali Şükrü Bey’in siyasi hayatı, cephede
kendisini düşmana siper eden şüheda ruhunun Meclisteki yansımasıdır. Bu yönüyle
Meclisteki yasama faaliyetlerinde büyük bir kararlılık ve erdemli bir duruş
sergileyerek milletin mebusu olma vazifesini hakkıyla ifa eden mümtaz bir
şahsiyettir. Bugün çok da anlamlı olan bir sözünü burada paylaşmak istiyorum:
“Biz esaret altında inleyen bütün âlemin nasıl kurtarılabileceğini ispat
edeceğiz. Onun için bizim sesimizi kısmak istiyorlar. Amma efendiler,
göreceksiniz ki biz onların seslerini kısacağız.” sözleriyle Türk milletinin
mazlum coğrafyaların gür sesi, kimsesizlerin kimsesi olduğu misyonunu ta o
zamanlarda ortaya koymuştur. Tahsili yüksek, hitabeti tesirli, sözünü dinleten
ve hak bildiğinden şaşmayan bir cesur dava adamı Ali Şükrü Bey 27 Mart 1923’te
cumhuriyet tarihinin ilk siyasi suikastına kurban giderek yaşamını yitirmiştir.
(Mikrofon
otomatik cihaz tarafından kapatıldı) 
SALİH CORA
(Trabzon) - Haksızlıklara karşı dik duruşu, yüreğindeki vatan ve İslam
sevdasıyla otuz dokuz yıllık yaşamını bu yolda hizmete adayan Ali Şükrü Bey’in
vermiş olduğu mücadeleyle aynı ilin milletvekili olarak gurur duyuyor, şehadete
erişinin 95’inci yıl dönümünde kendisini rahmetle anıyorum.
BAŞKAN –
Teşekkür ediyorum Sayın Cora.
Sayın
milletvekilleri, birleşime on beş dakika ara veriyorum.
Kapanma Saati: 16.59
ÜÇÜNCÜ OTURUM 
Açılma Saati: 17.21
BAŞKAN: Başkan
Vekili Yaşar TÜZÜN
KÂTİP ÜYELER: Mustafa Açıkgöz (Nevşehir), Bülent ÖZ (Çanakkale)
-----0-----
BAŞKAN – Türkiye
Büyük Millet Meclisinin 77’nci Birleşiminin Üçüncü Oturumunu açıyorum.
Sayın
milletvekilleri, alınan karar gereğince sözlü soru önergelerini görüşmüyor ve
gündemin “Genel Görüşme ve Meclis Araştırması Yapılmasına Dair Öngörüşmeler”
kısmına geçiyoruz. 
Down sendromunun
ülkemizde yaygınlığı, Down sendromlu bireylerin ve ailelerinin yaşadıkları
sorunların ve ihtiyaçlarının tespit edilerek alınacak önlemlerin belirlenmesi
maksadıyla Türkiye Büyük Millet Meclisi Başkanlığına sunulan Kayseri
Milletvekili Sayın Çetin Arık ve 23 Milletvekilinin (10/684) esas numaralı,
İstanbul Milletvekili Didem Engin ve 23 Milletvekilinin (10/2594) esas
numaralı, Diyarbakır Milletvekili Sibel Yiğitalp ve 22 Milletvekilinin
(10/2645) esas numaralı, Milliyetçi Hareket Partisi Grubu adına Grup Başkan Vekili
Samsun Milletvekili Erhan Usta'nın (10/2646) esas numaralı, Adana Milletvekili
Necdet Ünüvar ve 21 milletvekilinin (10/2691) esas numaralı Meclis araştırması
önergelerinin birlikte yapılacak görüşmesine başlıyoruz. 
Hükûmet?
Yerinde. 
IX.- MECLİS ARAŞTIRMASI (x)
A) Ön Görüşmeler
1.- Kayseri Milletvekili Çetin Arık ve 23 Milletvekilinin, otizmin ve
otizm tedavisi yollarının araştırılarak alınması gereken önlemlerin
belirlenmesi amacıyla Meclis Araştırması açılmasına ilişkin önergesi (10/684)
2.- İstanbul Milletvekili Didem Engin ve 23 Milletvekilinin, Down
sendromlu bireylerin ve ailelerinin yaşadıkları sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi(10/2594)
3.- Diyarbakır Milletvekili Sibel Yiğitalp ve 22 Milletvekilinin, Down
sendromlu bireylerin sosyal hayata katılmalarının önündeki engellerin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/2645)
4.- Grup Başkanvekili Samsun Milletvekili Erhan Usta’nın Down sendromu
ile yaşayan vatandaşların ve ailelerinin karşılaştığı sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/2646)
5.- Adana Milletvekili Necdet Ünüvar ve 19 milletvekilinin, otizm,
dikkat eksikliği ve hiperaktivite, özgül öğrenme güçlüğü ve Down sendremu
konusunda yürütülen çalışmaların araştırılarak alınması gereken önlemlerin
belirlenmesi amacıyla Meclis Araştırması açılmasına ilişkin önergesi (10/2691)
BAŞKAN - İç
Tüzük'ümüze göre Meclis araştırması açılıp açılmaması hususunda sırasıyla
Hükûmete, siyasi parti gruplarına ve önergelerdeki birinci imza sahibine veya
onların göstereceği bir diğer imza sahibine söz verilecektir. 
Şimdi, söz alan
sayın üyelerin isimlerini okuyorum: İlk söz Hükûmet adına Sağlık Bakanı Sayın
Ahmet Demircan’a aittir. Gruplar adına Milliyetçi Hareket Partisi Grubu adına
Ahmet Selim Yurdakul, Antalya Milletvekilimiz aynı zamanda önerge sahibi olarak
da konuşacaktır, Halkların Demokratik Partisi Grubu adına Van Milletvekilimiz
Sayın Lezgin Botan, Cumhuriyet Halk Partisi Grubu adına İstanbul
Milletvekilimiz Sayın Didem Engin, Adalet ve Kalkınma Partisi Grubu adına
İstanbul Milletvekilimiz Sayın Mehmet Ali Pulcu. Önerge sahipleri Adıyaman
Milletvekilimiz Sayın Behçet Yıldırım, Kocaeli Milletvekilimiz Sayın Fatma
Kaplan Hürriyet, Adana Milletvekilimiz Sayın Necdet Ünüvar’dan oluşmaktadır. 
Şimdi, ilk söz
Hükûmet adına Sağlık Bakanımız Sayın Ahmet Demircan’a aittir.
Sayın Bakanım,
buyurun. (AK PARTİ sıralarından alkışlar) 
SAĞLIK BAKANI
AHMET DEMİRCAN (Samsun) - Sayın Başkan, değerli milletvekilleri; hepinizi
saygıyla selamlıyorum. 
Bugün,
Meclisimizde sık görmediğimiz güzel bir çalışmayla Meclisimiz güne başlıyor,
çalışmaya başlıyor. Bu, fevkalade güzel bir an 4 tane grubun birlikte hareket
ettiği, birlikte önerge verdiği ve birlikte tartışıp karar vereceği, bir
komisyon kuracağı konuda Meclisimizi yapacağı hayırlı çalışmalardan dolayı
şimdiden tebrik ediyor ve saygıyla selamlıyorum. 
Down sendromu
bir sosyal konu, bir insani konu. Elbette ki böyle bir konuda ortak hareket
etme Meclisimizin nezahetine yaraşan bir davranış. Bir hastalık mı? Değil, bir
hastalık değil ama Down sendromu 1 kromozom fazlalığından ortaya çıkan bir
mental sorun. İnsan vücudunda bulunan kromozom sayısı 46 iken Down sendromlu
bireylerde 47 kromozom bulunmakta. Genetik materyallerin gamet oluşumu
sırasında ayrılmaması ve buna bağlı olarak fazladan 1 kromozomun ortaya çıkması
söz konusu. Olay 21’inci kromozomda meydana geldiği için “trizomi 21” olarak da
anılmaktadır. Kromozomdaki bu ayrılmamanın nedeni bilinmemekle birlikte, ileri
yaş hamilelikler öne sürülebilmektedir, gebelik yaşı arttıkça risk artmaktadır.
Mevcut fazla kromozom fetüsün gelişimini etkiler ve Down sendromu olarak
bilinen durumla sonuçlanır. 
Dünyada Down
sendromunun tahminî insidansı 1.000 canlı doğumda 1’dir. Her yıl yaklaşık 3 bin
ila 5 bin çocuk kromozom bozukluğuyla doğabilir bu hesaba göre ama Amerika
Birleşik Devletleri’nde Down sendromundan etkilenen yaklaşık 250 bin aile
olduğu tahmin edilmektedir. Down sendromlu bebeklerin fiziksel özellikleri, kas
tonusunda azalma, düz bir yüz, çekik gözler, basık burun, ağızdan büyük dil,
kalın ense, kulaklar, eklemlerin normalden fazla uzatılabilmesi, büyük ayak
parmağı, komşu ayak parmağı arasındaki geniş alandır. Down sendromlu çocukların
yüzde 60 ila 80’inde işitme kaybı, yüzde 45’inde doğuştan kalp hastalığı
görülmektedir. Bağırsak anomalileri de sık görülür. 
Diğer bir başka
sorun ise beslenmeyle ilgilidir. Özellikle şiddetli kalp hastalığı olan Down
sendromlu çocuklarda bebeklik döneminde gelişme geriliği gözlenir. Diğer
taraftan, ergenlik ve erken yetişkinlik dönemlerinde genellikle obezite
görülür. Bu durumların önlenmesi için zamanında müdahale edilmesi önemlidir.
Down sendromlu
çocukların iskelet problemleri de daha sık görülmekte, immünolojik sorunlar,
lösemi, alzheimer hastalığı gibi, nöbet geçirilmesi, uyku apnesi ve cilt
bozuklukları gibi sağlık sorunları da görülebilmektedir.
IQ düzeyi 50
civarında seyretmekte ama Down sendromunun prognozu, kalp defektleri,
enfeksiyonlara yatkınlık ve lösemi gelişimi gibi olası komplikasyonlara bağlı
olarak değişkenlik göstermektedir. 
Burada konu
şuraya gelmektedir: Öncesinde bir tedbir alınabilir mi? Sonrasında neler yapmak
lazım? Elbette ki komisyon, kurulacak komisyonumuz bu konuyu ele alacak, bu
konuda hepimiz için ışık tutacak sonuçlara ulaşacaktır.
Konunun
başlangıcında söylenebilecek sözler olarak, evlilik öncesi danışmanlık programı
kapsamında ailelere bu sendromla ilgili olarak kısa bilgilendirmeler
yapılmaktadır.
Yaygın olarak
kullanılan gebelik tarama yöntemleri, genişletilmiş alfa protein, nukal
translusensi tarama, amniyosentez, koriyonik villus örneklemesi gibi bu tür
tarama yöntemleri içerisinde tarama yapılabilmektedir.
Bu tanısal
testler gebelik sırasında yapılarak ebeveynleri çocuğun zihinsel ve fiziksel
ihtiyaçlarına dair bilgilendirmek ve onların önlerindeki zorluklara hazırlıklı
olmalarını sağlamaktır yapılması gereken. Aynı zamanda doğum sonrası bebeğin
ihtiyaç duyabileceği acil kardiyovasküler cerrahi gibi tedbirlerin alınması da
gerekebilir. Bunlarda önceden hazırlıklı olunursa elbette ki bizim gebe takip
sistemimiz içerisinde hazırlıkları yapılabilmektedir.
Down sendromu
tanısı, doğumdan hemen ya da kısa bir süre sonra sendromlularda görülen bazı
fiziksel özellikler esas alınarak konulur ve genetik incelemeyle tanı
kesinleşir. 
Down
sendromlu hastaların yaşam kalitesi aşağıdakileri içeren sağlık hizmetleri
ihtiyaçlarını karşılayarak geliştirilebilir arkadaşlar: Zihinsel ve fiziksel
gelişmelerinin izlenmesi için sağlık çalışanları tarafından düzenli
kontrollerinin yapılması, fizyoterapi desteği, danışmanlık, özel eğitim, Down
sendromlu hastalar ebeveyn bakım ve desteği, tıbbi rehberlik ve özel okullar
gibi toplum temelli destek sistemleri aracılığıyla yaşam kaliteleri önemli
düzeyde artırılabilir. Yani Down sendromlu hastalar üzerinde toplumun ve
kamunun sorumlulukları var ve bu sorumluluklar yerine getirilirse Down
sendromlu insanımız elbette ki hayatını daha uygun bir şekilde yaşama imkânına
sahip olacaktır. 
Öbür
taraftan, Down sendromlu bebeklerinin fiziksel ve zihinsel gelişimi yaşıtlarına
göre daha geride seyredebilmekte ancak uygun eğitim programlarıyla toplum
hayatına başarıyla uyum sağlayabilmektedirler. Down sendromlu bebeklerin ve
ailesinin erken tanı, tedavi, eğitim, rehabilitasyon ve bakım hizmetlerinden
yararlanmalarında yaşanan sorunların giderilmesi amacıyla elbette ki 0-18 yaş
tüm çocukların özel gereksinimlerini farklı bir biçimde değerlendirilebilecek bir
sistemin oluşturulması gereklidir. Aile ve Sosyal Politikalar Bakanlığımızın iş
birliğiyle, özel ihtiyaç duyan çocuklar için ayrı bir yönetmelik, ihtiyaç
raporu yönetmeliği hazırlanmış ve imzaya sunulmuştur. 
Down
sendromlu çocukların gelişiminde eğitim, sağlık ve toplum açısından bu bilinç
içerisinde hareket edilirse destekleyerek hayat standartlarını geliştirmek,
ailenin de üzerinde oluşan yükü hafifletmek mümkündür. Bu çalışmayla elbette ki
bu konu enine boyuna, derinlemesine araştırılacak ve elden geçirilecek, gözden
geçirilecektir. Bu konuda kurulacak olan komisyonun başarılı çalışmalar
yapacağına inanıyorum ve komisyonumuzun çalışmalarında aynı birlikteliği,
beraberliği sürdürerek, burada önergenin verilmesinde gösterilmiş olan
birlikteliği, beraberliği sergileyerek Meclisin diğer çalışmalarına da örnek
teşkil edecek bir çalışma yapacağına inanıyorum. Şimdiden kendilerine başarılar
diliyor, bütün Meclisi saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ederiz Sayın Bakan. 
Şimdi söz
sırası, gruplar adına, Milliyetçi Hareket Partisi Grubu adına Antalya
Milletvekilimiz Sayın Ahmet Selim Yurdakul’a aittir. 
Sayın Yurdakul,
sizin önerge sahibi olarak da talebiniz var, ikisini birleştiriyorum; buyurun.
(MHP sıralarından alkışlar) 
MHP GRUBU ADINA
AHMET SELİM YURDAKUL (Antalya) – Sayın Başkan, değerli milletvekilleri; Down
sendromlu bireylerimizin ve ailelerinin hayatlarını kolaylaştırmak amacıyla
Meclis araştırması komisyonunun kurulması için Milliyetçi Hareket Partisi adına
söz almış bulunmaktayım.
Öncelikle bu
meselenin tüm partilerin ortak girişimiyle gündeme alınmasından dolayı
memnuniyetlerimizi ifade etmek isterim. Yasama organı olarak bunun gibi ortak
girişimlerle Türk milletine hizmet etme şansı yakalamaktan dolayı Milliyetçi
Hareket Partisi adına çok mutluyuz. Down sendromlu vatandaşlarımızın aileleri
bizlere ulaştıklarında söylediğimiz gibi, ülkemiz ve devletimiz yeterince
büyük. O nedenle milletimiz hiç endişe etmesin, Down sendromlu kardeşlerimiz
için devlet ve milletle el ele vererek onların hayatlarını kolaylaştıracağız. 
Muhterem
vatandaşlar, genetik kökenli Down sendromu rahatsızlığından dünyada 6 milyon,
ülkemizde ise 70 bin vatandaşımız etkilenmektedir. Bu genetik farklılığa sahip
olmayan bireylerde 46 kromozom bulunurken Down sendromlu bireylerde 47 kromozom
bulunmaktadır. Ortalama her 800 doğumda 1 Down sendromlu çocuk dünyaya
gelmektedir. Down sendromu 1 gen fazlalığı durumunda ortaya çıktığı için
aslında hastalık olarak kabul edilmez. Dünya geneline baktığımızda Down
sendromunun en sık görülen genetik bir farklılık olduğunu söyleyebiliriz. Bu
genetik farklılığın en büyük sebebi olarak bilim insanlarının ortak görüşü ise
ileri yaşlarda yapılan doğumlardır. Genel olarak 35 yaş ve üzeri yaşlarda
hamile kalan kadınların bebeklerinde bu genetik farklılığın ortaya çıktığı
tespit edilmiştir. Diğer nedenler ise henüz tam olarak bilinmemektedir. Bu
nedenle erken teşhis çok önemlidir. Down sendromlu bireylerde çekik küçük
gözler, basık burun, kısa parmaklar, kıvrık serçe parmak, kalın ense, avuç
içinde tek çizgi, ayak başparmağının diğer parmaklardan daha açık olması ve
zihinsel gelişimlerinin yavaş olması gibi belirtiler bulunmaktadır. 
Down
sendromlu bireyleri özel kılan diğer özellikler ise: Bunlar karşılıksız
severler, asla kin gütmezler, verilen görevi yapar ve kurallara uyarlar;
bencillik, çıkarcılık, yalan söyleme gibi negatif özellikleri bulundurmazlar;
neşeli ve güler yüzlüdürler, dürüsttürler yani bir melektirler; yardım etmeyi
seven şefkatli bir yapıları vardır. İşte onları özel kılan böyle güzel
özellikleri vardır. 
Erken
teşhis ile uygun bir eğitim ve sosyalleşme imkânına sahip olan Down sendromlu
bireyler topluma uyumlu, kendi ihtiyaçlarını rahatlıkla kendi karşılayabilen ve
uygun iş imkânlarıyla birlikte kendi ayakları üzerinde durabilen birer birey
olarak topluma kazandırılabilmektedir. 
Sevgili
milletvekilleri, Down sendromu genetik bir hastalıktır. Down sendromlu bireyler
aileleri ve toplumun iş birliğiyle hayatta kendi ayakları üzerinde
durabilmektedirler. Bu hususta devletin ve toplumun üzerine önemli görevler
düşmektedir. Uygun destek programlarıyla Down sendromlu bireyleri sosyal ve
ekonomik hayata entegre etmek ve onları güçlü birer birey hâline getirmek
mümkündür. Zaten ülkemiz, Türk aile yapısındaki kuvvetli bağlar, birlik ve
beraberlik anlayışı üzerine kurulmuştur. Güçlü bir Türkiye, güçlü bireyler ve
güçlü toplumlar oluşacaktır. Bu nedenle tüm vatandaşlarımızı her anlamda güçlü
kılmak devletin ve Türk milletinin asli görevidir. Türk toplum yapısı ihtiyaç sahiplerinin
korunmasını benimsemektedir. Sosyal, kültürel, ekonomik ve eğitim alanında adil
bir yapı oluşturulması hâlinde Türk toplumu güçlenecek, imkânları kısıtlı olan
Türk ailelerinin omuzlarındaki yük de azalacaktır. Bu yaklaşımı göstermek
devletin, Hükûmetin ve milletin gelişmesinin tek yoludur. İşte bu dayanışma ve
yardımlaşma iklimi oluşturularak Down sendromlu bireylerin ve ailelerinin
yaşama daha kuvvetli tutunmaları mümkün olacaktır. Birlik ve beraberlikle tüm
çetin şartların üstesinden gelebilen Türk milleti, bir hastalık olmayan sadece
genetik bir farklılık olan Down sendromlu bireylerimizle ilgili tüm sorunları
aşmayı başaracaktır. 
Biz Milliyetçi
Hareket Partisi olarak gözündeki yaşla tutunacak bir dal arayan
vatandaşlarımızın her koşulda yanında olacağımıza ant içmiş bir partiyiz.
Attığımız her adımda “önce ülkem ve milletim” ilkesini gözetiyoruz. Hem kötü
gününde hem de iyi gününde vatandaşlarımızla yan yana olmak bizim en büyük
amacımızdır. Örneğin engelli vatandaşlarımız... Engellilerle ilgili en samimi
ve en çözüm odaklı siyasi parti olduğumuza inanıyorum. Yaptığımız çalışmalarda
liderimiz ve Genel Başkanımız Sayın Devlet Bahçeli'nin şu sözlerini hep
aklımızla tutuyoruz: “Engelli olmak umutsuzluğa teslimiyet değildir; engelli
olmak çaresizliğe gömülmek, hayatın dışına çıkmak hiç değildir.” İşte Genel
Başkanımızın ifade ettiği gibi, engelli kardeşlerimizi hayatın içine nasıl
sokabiliriz, onların kendi ayakları üzerinde durmalarını nasıl sağlayabiliriz
sorularıyla politikalarımızı oluşturuyoruz. 
Liderimiz ve
Genel Başkanımız Sayın Devlet Bahçeli'nin bu konulardaki ilkesi de çok açık:
“Milliyetçi Hareket Partisi varsa engel yoktur. Milliyetçi Hareket Partisi
varsa engel çıkaranlar ayıklanacak, engeller kaldırılacaktır. Milliyetçi
Hareket Partisi varsa huzur vardır, ümit vardır, engelli kardeşlerimize açılmış
sıcak ve müşfik gönüller vardır.” Engellilerin önündeki tüm engelleri
kaldırmayı amaçlıyoruz ve bunu inşallah günü geldiğinde başaracağız. 
Örneğin, son
seçim beyannamemizde engelli vatandaşlarımızı korumak ve hayatlarını
kolaylaştırmak adına onlarca politikalarımızı paylaştık; dedik ki: 
Kadın, çocuk,
engelli ve yaşlılara yönelik şiddet olaylarında dava zaman aşımı kaldırılacak. 
Engelliler,
yoksullar, uzun süreli işsizler, gençler ve kadınların iş gücü piyasasına
katılımlarını desteklemek ve iş bulmalarını sağlayacak mesleki vasıf
kazandırmak için mesleki eğitim programları uygulanacak. 
Yardıma muhtaç,
yaşlı, kimsesiz, güçsüz, engelli ve özel ilgiye muhtaç vatandaşlara yönelik
olarak farklı kuruluşlar tarafından yürütülen sosyal yardımlar ve sosyal
hizmetler, çağdaş ve entegre bir sistem olarak yapılandırılacak. 
Hasta, engelli
ve yoksul yaşlılar korunup gözetilecek ve onların yaşam sevincini artıracak,
yaşam kalitesi koruyacak sosyal politikalar uygulamaya konulacaktır. 
Engelli bakım
hizmetleri sosyal bir hak olarak kabul edilmelidir. Engelli vatandaşların tıbbi
ve mesleki rehabilitasyon imkânları artırılacaktır. Mesleki rehabilitasyon
aldıkları süre içerisinde engellilere her türlü destek sağlanacaktır. 
Engellilere işe
yerleştirmede öncelik verilecek, engelli kotaları doldurulacaktır. Engellilerin
öncelikli olarak işe yerleştirilmeleri, üretime katkıda bulunmaları ve topluma
kazandırılmaları sağlanacaktır. 
Bunları ve çok
daha fazlasını sağlamak Milliyetçi Hareket Partisinin esas meselesidir. Tüm
samimiyetimizle, Türk milletinin huzuru ve refahı için önerilerimizi sunuyoruz.
Allah’ın izniyle, Down sendromlu bireylerimiz için de Meclis çatısı altında
büyük bir samimiyetle çalışacağız. Tüm partilerin de bu niyetle hareket
ettiklerini düşünüyorum. Aynı yaklaşımı, hâlihazırda çalışan Uyuşturucu Madde
Bağımlılığı ve Yeni Bağımlılık Türlerinin Araştırılarak Bağımlılığın
Nedenlerinin ve Alınacak Tedbirlerin Tespit Edilmesi Maksadıyla Kurulan Meclis
Araştırması Komisyonunda da gösteriyoruz ve verimli bir çalışma düzeni
yakalamış durumdayız. O komisyonda da ülkemizin huzurunu ve gençlerimizi tehdit
eden meseleleri ele alıyoruz. Ortaya çıkan birlik beraberlik duygusunun Gazi
Meclisimize yakışır hâlde olduğunu düşünüyorum. Down sendromlu bireylerin ve
ailelerinin gözü kulağı kurulacak olan bu komisyonda olacak. Onlar bugüne kadar
kendi aralarında bir araya gelerek, dernekleşerek veya çeşitli platformlar
altında birleşerek yaşadıkları sorunları aşmaya çalıştılar. Bu girişimleri de
dinleyerek detaylı ve derin çalışmaların meydana getirileceğine eminim. Tüm
amacımız, bu genetik farklılığa sahip vatandaşlarımızı erken teşhis yoluyla
hayata hazırlamak, sağlık alanında ihtiyaç duydukları fiziksel ve ruhsal tedavileri
sağlamak; eğitim hayatında ve kaynaştırma hususlarında destek sunmak, meslek
sahibi yapmak ve nihayet bu kardeşlerimizin toplumla uyumlu, özgür, bağımsız,
eşit bir kişi olmasını sağlamaktır.
Muhterem
vatandaşlar, saygıdeğer milletvekilleri; meslek kazandıracağımız
kardeşlerimizin iş hayatında yer alabilmeleri için Meclis olarak elimizden
geleni yapacağımıza ve bu konuda Hükûmet üzerinde de baskı oluşturacağımıza tüm
vatandaşlarımız emin olmalıdır. Eğer büyüyeceksek birlikte büyüyeceğiz. Her
kamu kurumu, her özel sektör kuruluşu Türk milletinden kazandığının adilce bir
kısmını bu yüce milletle paylaşmalıdır. Bu, alçak gönüllülüktür; bu, millete
vefanın bir gereğidir, aynı zamanda vatan sevgisinin de bir çeşit ifadesidir. 
Sayın
milletvekilleri, muhterem vatandaşlar; bu ailelerin en büyük endişesi,
evlatlarının, kardeşlerinin geleceğidir. Büyük devletler ve büyük milletler bu
endişeleri giderebildikleri kadar büyüktürler. Bizim de büyük bir ülke olarak
bu endişeleri aşabileceğimize inancım tamdır. Refahın ve zenginliğin
paylaşılması hem yüksek Türk kültürünün hem de yüce dinimiz İslam’ın bir
gereğidir. Türk-İslam anlayışında ilerlediğimiz sürece etrafımızda gülen yüzler
artacak, endişeli ve tedirgin vatandaşlarımızın sayısı azalacaktır. Dünyanın en
mutlu ülkesi olmak bizim elimizdedir. İlerleyecek ve aynı zamanda ve aynı anda
da arkamızda hiçbir vatandaşımızın kalmasına müsaade etmeyeceğiz. Meclis
araştırması komisyonunda görev alacak tüm milletvekili arkadaşlarımın bu
ilkeleri büyük bir samimiyetle benimseyeceğinden kuşku duymuyorum.
Muhterem
vatandaşlar, Down sendromlular için toplumumuzdan daha duyarlılık bekliyoruz.
Bu kardeşlerimiz, eğer imkân verilirse sportif alanlar da dâhil olmak üzere,
hepimizin yüzünü ağartan başarılara imza atabilmektedirler. Biliyorsunuz, özel
müsabakalarda ve özel olimpiyat müsabakalarında bu kardeşlerimiz şanlı Türk
Bayrağı'nı defalarca göndere çektiler, ulaştıkları başarılarıyla göğüslerimizi
kabarttılar. Spor, bu kardeşlerimizin sosyalleşmesini ve fiziki rehabilitasyon
açısından da çok önemlidir. Eğer onlar eve bağımlı ve dış dünyaya kapalı bir
hayata maruz kalırlarsa hem psikolojileri hem de fizyolojileri bu durumdan
olumsuz etkilenir. Bugün, kardeşlerimize sunacağımız sosyal, kültürel ve
sportif imkânları belki de yarın bizler kullanacağız O nedenle, her ilimizi,
her beldemizi veya şöyle ifade edeyim, ihtiyaç olan her yerleşim birimini
sporla tanıştıracak ve Türk milletini sağlıklı yaşamla buluşturacak imkânları
yaratmalıyız. İnanın, spor konusunda hiçbir yatırım atıl kalmaz, bundan emin
olabilirsiniz.
Muhterem
vatandaşlar, saygıdeğer milletvekilleri; geçtiğimiz hafta Dünya Down
Sendromlular Farkındalık Günü’nde yüzlerinden gülücükler saçan Down sendromlu
dostlarımızla Meclisimizde bir araya geldik. Sağlık Komisyonunda o kadar güzel
sohbetler gerçekleştirdik ki… Öncelikle kimlerle buluştuk onlardan söz edeyim.
Avrupa şampiyonlukları, Türkiye şampiyonlukları, dünya dereceleri olan sporcu
Down sendromlu kardeşlerimizle çok mutlu olduğumuz zamanlar geçirdik ve önemli
istişarelerde bulunduk; dünya masa tenisi ve yüzmede dünya 2’ncisi, dünya
şampiyonu olmuş, Avrupa şampiyonu olmuş sporcu kardeşlerimizle sohbet ettik. 
Down
sendromlular kesinlikle eşit birer yurttaşımız. Bunu üstüne basa basa kendileri
de ifade ettiler, imkân verildiğinde nasıl ayakta durduklarını bize anlattılar.
Bir gencimiz ailesinden farklı bir ilde tek başına yaşıyor, çalışıyor ve
sporunu da yapıyormuş. Yine, başka bir gencimiz bir valiliğin özel kaleminde;
bir diğeri ünlü bir restoranda çalışıyor, hatta hepimizi de oraya davet etti.
Yüzleri gülen bu kıymetli vatandaşlarımızla tek tek gurur duyuyorum. İnşallah,
devletimiz elinden gelen bütün imkânları kullanarak bu yüce gönüllü
vatandaşlarımızın fiziken ve ruhen gelişmesine yardım edecektir. 
Bugün, inanın,
çok kıymetli bir işin ucundan tutuyoruz. Her partiye tek tek teşekkürlerimi
sunuyorum. İyi, güzel, anlamlı amaçlara aracı olarak hep birlikte mutlu
olacağımıza inanıyorum. 
Meclis
çalışmaları sırasında, Down sendromunun yanı sıra otizm konusunda
hassasiyetimiz de tarihe geçecektir. Kurulacak olan Meclis araştırması
komisyonu, Down sendromlu, otizmli -genetik veya değil- tüm vatandaşlarımıza
bir umut olma gayesiyle yola çıkacak diye umut ediyorum. 
Otizm olarak
bilinen otizm spektrum bozukluğuyla yaşayan vatandaşlarımız ve aileleri de
birçok konuda Down sendromlu ailelerin yaşadıkları sorunların benzerleriyle
mücadele etmektedirler. Yapılan araştırmalara göre, otizm doğuştan gelen ya da
yaşamın ilk yıllarında ortaya çıkan karmaşık bir nörogelişimsel bozukluktur. Otizmin
beynin yapısını ya da işleyişini etkileyen bazı sinir sistemi sorunlarından
kaynaklandığı görülmektedir. Bir çalışmaya göre, 2012 yılında her 88 çocuktan
1’inde otizm görülmüştür. 2014 yılında verilen son bilgiye göre de her 68
çocuktan 1’inde maalesef otizm görülmektedir. Toplumsal iletişim ve etkileşimde
güçlükler yaşayan bu kardeşlerimizin duygusal ve duyusal hassasiyetlerini
biliyoruz. Bu bilgileri topluma yaymak, Down sendromu, otizm ve benzer
duyarlılıkları topluma anlatmak zorundayız. Bunu ancak devlet yapabilir ve biz
de devlet dişlilerini bu konuda harekete geçirmek zorundayız. “Toplumsal
farkındalık” anahtar kelimemiz. 21’inci yüzyılda ve bu teknoloji ve iletişim
altyapısında bu farkındalığı oluşturmak gerçekten bir olay. Yeter ki samimiyetten
ayrılmayalım, yeter ki dinlemekten vazgeçmeyelim. Bu sayede büyük Türk milleti
çok daha büyüyecektir. Ülkemiz farkındalık konusunda her 1 adımlık ilerlemenin
karşılığında inanın 10 adım ileriye gidecektir. 
Biliyorsunuz,
mutluluk bulaşıcıdır. Bugüne kadar yüzü gülmemiş vatandaşlarımızdan bir
gülümseme alabilirsek ben, bu Meclis çatısı altında kendi görevimi yerine
getirmiş hissedeceğim. 
Sayın Başkan,
değerli milletvekilleri; millî birlik ve beraberlik neticesinde, milletten
gelen bir talebi her grubun onayıyla birazdan bir kez daha yüce Meclisimizde
tarihe geçireceğiz. Allah bu iklimi daim kılsın, Allah milletin dertlerini
gidermek için samimiyetle mücadele edenlerin gönlüne huzur versin. 
ENGİN ALTAY
(İstanbul) – Amin.
AHMET SELİM
YURDAKUL (Devamla) – Aldığımız telefonların haddi hesabı yok. İnşallah bu
komisyon milletin arzusuna uygun çalışmalara imza atacaktır. Ben şimdiden, bu
Meclis araştırması komisyonunda görev alacak milletvekillerine başarılar
diliyorum. Türk milletinin manevi destekleri arkamızda olacaktır. İnanın ki bu
konuyu da hep birlikte başaracağız. Çünkü bunu nereden biliyorum diyorsanız,
daha önce bu Mecliste çölyaklı hastalarımızın sorunlarını ortadan kaldırmak
için oluşturduğumuz, hep birlikte oluşturduğumuz komisyon çalışmaları sona ermek
üzere ve inanın, bu hastalarımızın bütün sorunlarını ortadan kaldıracak rapor
bitmek üzere ve yakında Meclisimize geldiği zaman da inanın, göreceksiniz ki
tüm partilerin özverili çalışmalarıyla bu vatandaşlarımızın tüm sorunları
ortadan kalkmış olacaktır ve bu da bizim Meclisimize yakışır bir durumdur. 
Diğer bir önemli
olay ise gençliğimizi tehdit eden bu uyuşturucu madde bağımlılığı belasıdır.
İşte, o konuda da hep birlikte kurmuş olduğumuz bu komisyonda, inanın, daha
önceden kurulan komisyondaki eksikler de tamamlanarak bu gençlerimizin
sorunları da ortadan kalkacaktır, benzer bir durumun bu hastalarımız için de
gerçekleşeceğine eminim. 
Ben bu konuda
cümlelerime ve konuşmama son verirken Genel Kurulu sevgi ve saygıyla
selamlıyorum. (MHP ve AK PARTİ sıralarından alkışlar)
BAŞKAN -
Teşekkür ediyorum Sayın Yurdakul. 
VIII.- BAŞKANLIĞIN GENEL KURULA SUNUŞLARI (Devam)
C) Çeşitli İşler
1.- Başkanlıkça, Türkiye Gürcistan Dostluk Grubu Başkan Vekili Bursa
Milletvekili Hüseyin Şahin’le birlikte Genel Kurulu ziyaret eden Gürcistan
Ankara Büyükelçisi Irakli Koplatadze ile Gürcistan Diyanet İşleri Başkanı Zaza
Vashakmadze ve beraberindeki heyete “Hoş geldiniz.” denilmesi
BAŞKAN - Sayın
milletvekilleri, Gürcistan Ankara Büyükelçisi Sayın Irakli Koplatadze ile
Gürcistan Diyanet İşleri Başkanı Sayın Zaza Vashakmadze ve beraberindeki heyet,
Türkiye-Gürcistan Dostluk Grubu Başkan Vekili Bursa Milletvekilimiz Sayın
Hüseyin Şahin’le birlikte Genel Kurulu teşrif etmişlerdir, kendilerine Türkiye
Büyük Millet Meclisi adına “Hoş geldiniz.” diyorum. (Alkışlar) 
IX.- MECLİS ARAŞTIRMASI (Devam)
A) Ön Görüşmeler (Devam)
1.- Kayseri Milletvekili Çetin Arık ve 23 Milletvekilinin, otizmin ve
otizm tedavisi yollarının araştırılarak alınması gereken önlemlerin
belirlenmesi amacıyla Meclis Araştırması açılmasına ilişkin önergesi (10/684)
(Devam)
2.- İstanbul Milletvekili Didem Engin ve 23 Milletvekilinin, Down
sendromlu bireylerin ve ailelerinin yaşadıkları sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi(10/2594) (Devam)
3.- Diyarbakır Milletvekili Sibel Yiğitalp ve 22 Milletvekilinin, Down
sendromlu bireylerin sosyal hayata katılmalarının önündeki engellerin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/2645)
4.- Grup Başkanvekili Samsun Milletvekili Erhan Usta’nın Down sendromu
ile yaşayan vatandaşların ve ailelerinin karşılaştığı sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/2646) (Devam)
5.- Adana Milletvekili Necdet Ünüvar ve 19 milletvekilinin, otizm,
dikkat eksikliği ve hiperaktivite, özgül öğrenme güçlüğü ve Down sendremu
konusunda yürütülen çalışmaların araştırılarak alınması gereken önlemlerin
belirlenmesi amacıyla Meclis Araştırması açılmasına ilişkin önergesi (10/2691)
(Devam)
BAŞKAN - Sayın
milletvekilleri, şimdi gruplar adına söz sırası, Halkların Demokratik Partisi
Grubu adına Van Milletvekilimiz Sayın Lezgin Botan’a aittir.
Buyurun Sayın
Botan. (HDP sıralarından alkışlar)
HDP GRUBU ADINA
LEZGİN BOTAN (Van) - Sayın Başkan, değerli milletvekilleri; ben de grubumuz
adına bütün Genel Kurulu saygıyla selamlıyorum. 
Değerli
arkadaşlar, konuşmacıları dinlerken şöyle bir hisse kapıldım: Şimdi,
konuştuğumuz konu 100 bine yakın bir nüfusu kapsamakta ve bunların önemli bir
kısmı da yetişkinlerden oluşuyor. Yani bu yetişkin yurttaşlarımızın da temel
problemlerini içine katacak şekilde bir araştırma komisyonunun kurulması ve bu
araştırma komisyonunu böyle çok zamana yaymadan, kısa sürede hem çocukların
eğitimine ilişkin hem yetişkinlerin yani Down sendromlu yetişkin veya otizmli
yetişkinlerin sorunlarına ilişkin devlet olarak ne yapılacak? Meclis, Hükûmet
olarak sorumluluk makam ve mevkisinde olanların yapması gerekenlerin, yasalarla
düzeltilebilecek şeylerin bir an önce yapılması lazım. 
Değerli
arkadaşlar, daha çok ne yapacağımız üzerinde konuşalım. Özellikle çocuklar
kısmını anlatayım, sonra yetişkinlere ilişkin de önerilerimizi anlatacağım. Bu
çocukların temel problemi şu: Bakın, bu çocukların Down sendromlu oldukları
doğduğu andan itibaren çok rahatlıkla kromozom testiyle tespit edilebilir ve
zaten doğum yapılan hastanelerde fiziki olarak da bu çocuklar tespit edilebiliyor.
Fakat çok ilginçtir ki doğdukları hastanelerde hızlı bir şekilde bunlara rapor
verilmesi lazımken... Çünkü rapor, bu çocuklar için hayati bir şey. Devletin
olanak ve imkânlarından hızlı bir şekilde yararlandırılmaları için bulundukları
şehirde tam teşekküllü bir hastaneden heyet raporu gerekiyor ve zaten
doğdukları yerde otomatikman bu rapor verilebilir yani teşhisi konulduktan
sonra bu çok zamana yayılması gereken bir durum değil. Ancak eğer torpili
varsa, desteği varsa, bir yerde dayısı varsa en hızlı şekilde bir yıl
içerisinde rapor alabiliyorlar ki sıfır ile iki ay içerisinde mutlaka ama
mutlaka bu çocukların eğitimlerinin başlaması lazım çünkü bunların diğer normal
çocuklardan farklı olarak gelişimleri çok yavaşlamakta ve bir dakika zaman,
saat, gün, hafta bile bu çocuklar için çok önemlidir. Öyle ki beş ayını
doldurduğunda eğer fizyoterapist tarafından fizik tedavisine tabi
tutulmazlarsa... Bunların bir kısmı hipotonik çocuk yani kas gevşekliği veya
kas yokluğu söz konusu. Bunların kaslarının gelişmesi için fizyoterapinin
hayati bir önemi var ve beş ay içerisinde bunları almadıkları vakit o
çocukların gelişimleri daha çok yavaşlamakta ve maalesef, bu işgüzarlıktan
kaynaklı, bu çocuklar topluma katılmada veya sağlıklı bireyler olarak yetişip
topluma karışmada, yaşam kaliteleri noktasında toplum olarak, devlet olarak
ciddi bir eksikliğin içerisine düşülmüş olunuyor. Bu açıdan mutlaka ama
mutlaka, bu çocukların doğdukları hastanelerde Down sendromu oldukları tespit
edildiği andan itibaren bunların raporlarının hemen düzenlenip verilmesi lazım
ve ilk üç hafta içerisinde bunların artık fiziki tedavilerinin başlaması lazım.
Diğer taraftan, bu çocuklar için o rapor işi bazen iki yıla yayılmaktadır yani
bir yıl en erken. Dolayısıyla bir yıl, zaten bu çocukların hayatında çok önemli
ve kritik bir yıldır. 
Bunun dışında,
altyapı olmadığı için… Bakıyorsunuz, Türkiye’de mesela bugüne kadar devletin
atamış olduğu kadro sayısı yani bu işin uzmanı olan kadro sayısı, dil terapisti
veya işte fizyoterapistlerin toplamı 98 civarında, oysaki biz şu an 100 bin
insandan söz ediyoruz ki ilerideki süreçler içerisinde de bunların sayısının
artabileceğini varsayarsak bu, vahim bir durumdur. Üniversitelerde bu konuda
altyapı yok bakın, hiçbir altyapı yok. Dil terapisti bu çocuklar için çok çok
önemli olduğu gibi, Türkiye’de belli sebeplerden kaynaklı -trafik kazaları,
farklı nedenler, psikolojik nedenler- dil bozukluğu yaşayanların sayısı
neredeyse 8 milyon civarındadır, sadece bu çocuklar da değil.
Üniversitelerimizde dil terapistleri konusunda ciddi bölümler veya ciddi
akademik arayışlar, altyapılar söz konusu değil, dolayısıyla bunun mutlaka
giderilmesi lazım. 
Diğer taraftan,
bakıyoruz, hem devlet okullarında hem de özel rehabilitasyon merkezlerinde
görevlendirilenler fizyoterapistler yerine beden eğitimi öğretmeni. Beden
eğitimi öğretmenliği başka bir meslek, bizim sözünü ettiğimiz fizyoterapistler
başka. Bazı üniversitelerde tıp fakültelerinin bünyesinde sadece yetişkinlere
yönelik, işte sonradan kaza geçirmiş olanlara yönelik fizyoterapist kadroları
var fakat bu çocuklara yönelik neredeyse hiç yok. 
Diğer taraftan,
ergoterapi, duyu terapisi, duyu bütünleme… Çocuğun kendi vücut bütünlüğünün
farkına varması, vücudunun kendisine ait olduğunu, sinir sisteminin, sinir
merkezinin vücudunu doğru bir şekilde yönetme kabiliyetini geliştirecek
ergoterapist, duyu terapistleri hiç yok neredeyse. Bu çocuklar için aslında en
hayati olanlardan bir tanesi de budur. 
Bakın,
mesela Almanya’da, Hollanda’da, Amerika’da, dünyanın birçok ülkesinde, özellikle
İspanya’da bu konuda çok gelişmeler sağlanmış. Bu bakımdan,
üniversitelerimizin, üniversite hocalarımızın veya işte ilgili kurumların bu
konuda gidip bu tür ülkelerde, bu tür bilim dallarının nasıl geliştiğini
görerek Türkiye’de de bunun altyapısını hazırlaması lazım. 
Yine,
bu çocuklara mesela eğer ergoterapi yapılırsa -duyu terapisi- kazanacakları
yetenekleri burada kısaca ifade etmek istiyorum: Mesela, denge problemi
bunlarda çoktur, denge problemini çözüyor. Yine, vücut farkındalığı; bu çocuklarda
ciddi bir şekilde vücutlarını fark etmede, uzuvlarını fark etmede, uzuvlarını
kullanma becerisinde muazzam derecede gelişme olanağını sunuyor. Yine, koku
duyusu, tat duyusu; işte, görme, işitme becerileri, bütün hepsi bu ergoterapi
içerisindedir yani duyu terapi, duyu bütünleme içerisindedir. Bu konuda da
ciddi bir çalışmanın yapılması ve bu imkânın mutlaka ama mutlaka bu çocuklara
sağlanması lazım. Yani, bizim burada üzerinde tartışmamız gereken şeyler
bunlar. 
Bir de bu
çocuklara sekiz saat bireysel, dört saat de grup olarak eğitim verilmektedir ki
bir hafta içerisinde bu çok azdır, bu çocukların gelişimi açısından çok çok
azdır. Tabii, bunların da şeyleri var, bu çocukların grupları var yani bunların
durumlarına… Ağır durumda olanları var, hafif durumda olanları var, bunların
alacakları ders saatleri buna göre değişiyor. Örneğin yani hafta içerisinde
sadece üç dört saat alınması yeterli olan, sadece dil terapisi alacak çocuklar
var ama bir de özellikle ağırlıklı bir şekilde fizyoterapi alacak çocuklar var.

Şimdi, devletten
para alan, açılan rehabilitasyon merkezlerine bakıyorsunuz, birçoğunda bu
branşların hiçbiri olmadığı gibi yan branşlar, zihinsel engelliyle veya işte ne
bileyim okul öncesi öğretmenle veya el yordamıyla herhangi bir meslekten bir iki
haftalık birtakım seminerlerle yetiştirildiğini iddia ettikleri insanlarla
yapılıyor ki bunun sakatlıklarını hepimiz yaşadık. 
O açıdan, burada
Down sendromlu çocuklara yönelik ders saatlerinin de artırılması lazım. Sadece
uzman kadroların yetiştirilmesi yetmiyor, aynı zamanda ders saatlerinin de bu
çocukların durumlarına göre, ihtiyaçlarına göre -bazılarına kırk saat,
bazılarına da belki iki saattir yani bu aralıktaki çocukların da uzmanlar
tarafından tespit edilecek- hangisinin ne kadar saate ihtiyaç duyduğu
belirlenir ve buna göre bu çocukların hızlı bir şekilde topluma kazandırılması…
Bunların bizden çok bir farkı yok yani bütün arkadaşlar teorik olarak, bilimsel
olarak anlattılar. Bilimsel olarak bu çocuklar bizden daha hızlı bir şekilde
aslında kavrıyorlar, kavrama becerileri var, eğer imkân sağlanırsa bilimsel
olarak kavrama becerileri yüksektir fakat zaman çok önemli burada. Zamanı iyi
değerlendiremediğiniz vakit ve uzman kişiler tarafından bu imkânlar
sağlanmadığı vakit biz, işte, maalesef o zaman… İlk beş yıl içerisinde bu
imkânlar verildiği vakit onların bizden bir farkı yok; onlar da müzisyen
olabiliyorlar, siyasetçi olabiliyorlar –az önce anlatıldı- sporcu
olabiliyorlar, birçok yetenek ve becerileri kazanabiliyorlar; iş adamı
olabiliyorlar, sanat dünyasında önemli gelişmeler kaydedebiliyorlar; yeter ki
onlara bu imkânı sağlayalım. Yani onların bizden farkı, sadece bir kromozom
farkı. 
Bir de sözlerimi
bitirmeden önce şunu da ifade edeyim: Mutlaka ama mutlaka, sosyal medyada ve
görsel medyada spotların hazırlanması lazım çünkü okullarda dışlanıyorlar bu
çocuklar; başka, diğer veliler tarafından dışlanıyorlar bu çocuklar, bunlara
çok farklı muameleler yapılıyor ve bu, aileler üzerinde psikolojik olarak çok
büyük yıpratma nedeni olmaktadır, bu çocukların eğitimlerine ket vurmaktadır.
Spotlar hazırlanarak bunun bir hastalık değil, bunun bir farkındalık olduğunu,
bir kromozom farkla bu insanların da bizden farklı olmadığını ve bizim kadar
becerileri, yetenekleri olabileceğini, bizim kadar hayata kaliteli şeyler
kazandırabileceklerini, kendilerini katabileceklerini topluma da izah etmek
lazım. Özellikle millî eğitim müdürlerine, Millî Eğitim Bakanlığına bu anlamda
çok iş düşüyor. Millî Eğitim Bakanlığı ve bağlı bakanlıkların bünyesindeki
ilgili kurumlar sosyal medya ve görsel medyayı kullanarak bu konularda, bu
çocukların topluma katılımında yaşamış oldukları, ailelerin yaşamış olduğu
sıkıntıların aşılması konusunda duyarlılık yaratılabilsin yeter ki. 
Teşekkür
ediyorum. (HDP sıralarından alkışlar)
BAŞKAN –
Teşekkür ederiz Sayın Botan. 
Şimdi söz sırası
Cumhuriyet Halk Partisi Grubu adına İstanbul Milletvekilimiz Sayın Didem
Engin’e aittir. 
Buyurun Sayın
Engin. (CHP sıralarından alkışlar)
CHP GRUBU ADINA
DİDEM ENGİN (İstanbul) – Sayın Başkan, sayın milletvekilleri; bugün Meclisimiz
için çok özel bir gün. Dört partinin ortak önergesiyle Down sendromlu
bireylerimiz, otizmli bireylerimiz, dikkat eksikliği ve hiperaktivite bozukluğu
olan, özgül öğrenme güçlüğü olan bireylerimiz ve ailelerinin sorunlarının çözümü
için Mecliste bir araştırma komisyonu kurmak üzere görüşmelere başladık.
Umuyorum, biraz sonra oy birliğiyle bu komisyonu kuracağız.
Bu özel günde
bizlerle birlikte olan ve Genel Kurul çalışmalarımıza katılan Down sendromlu
bireylerimizi ve ailelerini gönülden selamlıyorum ve hoş geldiniz diyorum. (CHP
sıralarından alkışlar) 
Aylardır
üzerinde çalıştığım Down sendromu konusunda dört parti olarak somut bir adım
atıyor olmamız sebebiyle bugün beni hem derinden duygulandıran hem de gerçekten
milletin vekili olmanın gereğini hep birlikte yerine getirdiğimizi hissettiren
bir gün. Down sendromuyla ilgili çalışmaya geçen yıl başladığımda beni en çok
üzen noktalardan biri Down sendromlu bireyler ve ailelerinin bugüne kadar
sorunlarıyla baş başa kalmış olmalarıydı. Hâlbuki milletvekilleri olarak bugüne
gelmeden çok önce onların sesini duymalıydık, sorunlarını Mecliste konuşuyor ve
çözüm üretiyor olmalıydık. Bu nedenle geçen yıl ağustos ayında Down Sendromu
Derneğini ziyaret ederek Down sendromlu bireylerin ve ailelerinin yaşadıkları
zorlukları, çocuklarının geleceği konusundaki düşüncelerini ve endişelerini
bire bir kendilerinden dinledim. Sonrasında, yaklaşık altı ay süren bir çalışma
sonucunda, şubat ayında Meclis Başkanlığına kapsamlı bir araştırma önergesi
sundum. Down sendromu konusunda Mecliste bir komisyon kurulmasını ve çözüm
önerilerinin tüm partilerin el ele vereceği bir ortak platformda geliştirilmesini
talep ettim. İki yıl önce otizmli bireylerimiz için Cumhuriyet Halk Partisi
Grubu olarak Genel Kurula getirdiğimiz önerge ne yazık ki Meclis çatısı altında
reddedilmişti. İki yıl sonra, bugün bu komisyonun kuruluyor olması önemli ama
aradan geçen iki senelik zaman kaybı da bir o kadar düşündürücü ve üzücü. Down
sendromu konusundaki çalışmamın otizm önergesi gibi yıllar sonraya
ötelenmemesi, Meclisin tozlu raflarında beklememesi ya da reddedilmemesi için
“change.org” üzerinden “#MeclisteDownSendromuKomisyonuKurulsun” etiketiyle bir
imza kampanyası başlatarak halkımızdan destek istedim. Bu kampanyaya inanılmaz
güzel bir karşılık geldi, yüz bine yakın kişi kampanyayı imzaladı, Meclisi yani
bizleri göreve çağırdı. İmza sayısı her geçen dakika, her geçen saniye artıyor.
İmza veren, sosyal medya hesaplarından çağrı yapan tüm duyarlı yurttaşlarımıza,
kampanyayı sahiplenen Down sendromlu bireylerimize ve anne babalarına gönülden
teşekkürlerimi sunuyorum. Kampanya metninde “Biz birlikte çok güçlüyüz.” diye
yazmıştım, bugün burada birlikte çok güçlü olduğumuzu ispatladık. Rapor
çilesinden sağlık ihtiyaçlarına, eğitimden fizyoterapiye, erken müdahaleden
etkin bütünleştirme programlarına, bakımevi ve rehabilitasyon merkezlerinden
istihdam olanaklarına, toplumsal ön yargıların kırılması için eğitim ve
farkındalık programlarına varıncaya kadar çok ama çok sayıda konuda umuyorum bu
komisyonda çözüm üretebileceğiz.
Toplumsal ön
yargılar belki de bu bireylerimizi ve ailelerini en fazla yoran konuların
başında geliyor. Bu ön yargıları yıkmak ve engellilerimizle sağlıklı bir
iletişim kurabilmek için hepimizin eğitim almamız ve farkındalık programlarına
katılmamız gerektiğine inanıyorum. Örneğin, Down sendromunun bir hastalık
olmadığını artık hepimiz bilmeliyiz. Örneğin, sadece kas hastası olan ve
kasları istemsiz bir şekilde hareket eden bir yetişkinle sanki bir bebekle
konuşuyormuş gibi konuşmamalıyız. Sanki biz mükemmelmişiz de onlara merhamet
duyuyormuşuz gibi davranmamalıyız. Onların kimsenin merhametine ihtiyacı yok,
hayatlarını zorlaştırmayalım yeter.
Geçen hafta 21
Martta Meclisi ziyaret eden Down sendromlu bireylerimiz kendi ayakları üzerinde
duran, çalışan, üreten, kendi maaşlarını kazanan bireylerdi. O gün kendileri
söz alarak mücadelelerini anlattılar, eşit ve bağımsız birey olmak için
çabalarını dile getirdiler. Başarılarını ve hedeflerini paylaştılar. Bugün ise
Down sendromlu bireylerimizin oluşturduğu Dans+1 grubu, İstanbul’dan geldiler
ve oylama sonrasında Mermerli Salonda bir salsa performansı gerçekleştirecekler.
Bizlerden, milletvekillerinden kaçımız salsa yapabilir bilemiyorum ama onlar bu
konuda çok yetenekliler. 
Bu komisyonun
kurulması güzel bir başlangıç ama yeterli değil. Aslında, her engellilik
alanıyla ilgili ayrı ayrı komisyonlar kurarak Mecliste aktif bir şekilde
çalışmalıyız. Seçmenlerimiz bizi çalışalım ve sorunlarına çözüm üretelim diye
seçtiler, partilerüstü ve insani konularda çalışma önerileri geldiğinde “ret”
oyu vermek için seçmediler. 
Örneğin, daha
önce Mecliste dile getirdiğim ve tüm partilere çağrı yaptığım kas hastalıkları
konusu var. Kas hastalığı, kaslarda güçsüzlüğe yol açan bir hastalık, düşen
müsküler distrofi gibi çeşitli kas hastalıkları mevcut. Zamanla kaslardaki
güçsüzlük artıyor ve hastalar yürüyemez, hareket edemez, yemek yiyemez hatta
nefes bile alamaz duruma geliyorlar. Çocuğunuz her gün gözlerinizin içine baka
baka erise ne hissederdiniz? Ne hissederiz? Milletin Meclisinden bu konularda
çözüm beklemek ailelerin en doğal talebi değil mi? Bizim görevimiz, bu
bireylerimizin ve ailelerin sesini duymak değil mi? 
Her hastalığın
bugünkü teknolojilerle tedavisi mümkün olmayabilir ama tedavisi mümkün olanlar
var. Kas hastası bireylerin ve ailelerinin de en önemli taleplerinden biri
ilaçlara hızlı erişim, hastalıkla ilgili yurt dışında yapılan tedavi deneme
çalışmalarının ülkemizdeki üniversite hastanelerinde de yapılabilmesi ve kas
hastalıkları merkezlerinin daha etkin bir şekilde hizmet vermesi. Evlatlarını
yaşama bağlamak için mücadele veren bu ailelerin sesini duymalı, onlar için de
bir araştırma komisyonu kurmalı ve acil çözüm üretmeliyiz. 
Siyasi parti
kimliklerimizi bir kenara bırakarak partilerüstü çalışma yapmamız gereken çok
ama çok fazla konu var. Kadın cinayetlerini, kadına yönelik şiddeti, tacizi,
tecavüzü durdurmak, çocuk istismarlarını durdurmak gibi, engelli bireylerimizin
hayatlarını zorlaştıran engelleri kaldırmak gibi, gençlerimizin sesine kulak
vermek gibi; hayvanlara yönelik şiddeti, tecavüzü durdurmak gibi, tüm bu
konular da toplumsal vicdanımızı derinden yaralayan vakalar olunca bu olayların
üzerine kararlılıkla, hep birlikte gitmek gibi; araştırma komisyonları
kurulmasını reddetmek yerine tam tersine bu araştırmaları kararlılıkla Meclis
çatısı altında hep birlikte yapıp çözüm üretmek ve benzer vakaların yeniden
gerçekleşmesinin önüne geçmek gibi. Halkımız bu konularda bizlerden,
milletvekillerinden, hangi siyasi partiye üye olursak olalım acil çözüm
bekliyor. Çocuklarımıza, gençlerimize, kadınlarımıza, engelli bireylerimize,
hayvanlara, tüm canlılara, doğaya hassasiyetimiz ve davranış şeklimiz toplumsal
gelişmişliğimizin ve zenginliğimizin de bir göstergesidir. 
Bugün
burada 4 parti bir araya gelerek çalışma yapacağımız Down sendromlu, otizmli,
hiperaktivite bozukluğu olan, özgül öğrenme güçlüğü olan ve de bu alanların
dışındaki tüm engelli bireylerimize seslenmek istiyorum: Hepiniz çok özelsiniz
ve çok değerlisiniz. Sanatta, sporda, iş hayatında, toplumsal hayatımızın her
alanındaki başarılarınızla, mücadelenizle, azminizle, hayata bağlılığınızla
hepimiz için örneksiniz. Sizlere güveniyoruz, inanıyoruz, sizlerle gurur
duyuyoruz. Ne kadar özel ve ne kadar değerli olduğunuzu bilin. 
Sözlerimi
Gazi Mustafa Kemal Atatürk’ün sözleriyle bitirmek istiyorum. Ata’mız
çocuklarımıza, gençlerimize şöyle sesleniyor: “Sizler hepiniz geleceğin bir
gülü, yıldızı ve ikbal ışığısınız. Memleketi asıl ışığa boğacak olan sizsiniz.
Kendinizin ne kadar önemli ve değerli olduğunuzu düşünerek ona göre çalışınız.
Sizlerden çok şey bekliyoruz.” 
Bu
araştırma komisyonunun kurulması konusunda hassasiyet gösteren tüm
partilerimize teşekkürlerimi sunuyor, yüce Meclisi saygıyla selamlıyorum. (CHP
ve HDP sıralarından alkışlar)
BAŞKAN
– Teşekkür ederiz Sayın Engin.
Şimdi
söz sırası, Adalet ve Kalkınma Partisi Grubu adına İstanbul Milletvekilimiz Sayın
Mehmet Ali Pulcu’ya aittir. 
Buyurun
Sayın Pulcu. (AK PARTİ sıralarından alkışlar)
AK
PARTİ GRUBU ADINA MEHMET ALİ PULCU (İstanbul) – Sayın Başkan, çok değerli
milletvekilleri; bir Alman filozofu Kant “yüce”yi şöyle tarif ediyor:
“Karşısında bedenimizi eğmek istemesek bile ruhumuzun ister istemez eğildiği
olgu, tutum ve davranışa yüce deriz.” 
Konuşmamızın
sonunu genellikle “yüce Meclise saygılar sunarız.” diye bitiriyoruz fakat
hepimiz biliyoruz ki “yüce” kavramına her zaman yakışmayan hareketler içerisindeyiz,
bu da gayet normal çünkü “yüce” tanımı gereği nakısa kabul etmeyen, insansa
yine tanımı gereği nakıs, eksik olan; insan, yüce ile yüce olmayan arasında
dalgalanan bir varlık. Ümit edelim ve umalım ki bu dalgalanma sırasında
durduğumuz nokta daha ziyade yüceye yakın olsun.
Bu
kelamları niye ettim? “Genetik kökenli bir rahatsızlık olan Down sendromuyla
yaşayan hastalarımızın ve ailelerinin sağlık ihtiyaçlarını, ekonomik ve sosyal
sorunlarını tespit etmek ve bu hastalarımızın toplumla uyumlarını sağlayarak
üstesinden gelmek zorunda oldukları sorunların çözümü amacıyla, Anayasa’nın
98’inci, Türkiye Büyük Millet Meclisi İçtüzüğü’nün 104 ve 105’inci maddeleri
gereğince bir Meclis araştırması açılması uygun olacaktır.” metninin altına
imza atan MHP milletvekillerine ve grubuna teşekkür ediyorum. 
Down
sendromlu bireylerin sosyal hayata katılmalarının önündeki engelleri kaldırmak,
onların ve ailelerinin yaşamlarını kolaylaştırmak ve bu sendrom hakkında
toplumsal bilinç yaratmak için yapılabileceklerin belirlenmesi amacıyla bir
araştırma komisyonu kurulmasını talep eden HDP Grubu milletvekillerine
şükranlarımı sunuyorum. 
“Down
sendromluların ailelerinin geleceğe umutla bakabilmelerini sağlamak için bir an
evvel Meclis çatısı altında tüm partilerin bir araya geldiği, konunun
uzmanlarının, sivil toplum kuruluşlarının, ailelerin ve konuya ilişkin tüm
tarafların görüş ve önerilerinin alınabileceği, çözüm önerilerinin
geliştirilebileceği bir araştırma komisyonu kurulması uygun olacaktır.”
önerisini getiren CHP Grubu milletvekillerine teşekkür ediyorum. (CHP
sıralarından alkışlar) 
Otizm
spektrum bozukluğu, dikkat eksikliği, hiperaktivite bozukluğu, özgül öğrenme
güçlüğü ve down sendromunun ülkemizdeki yaygınlığının incelenmesi, bu konuda
yürütülen çalışmaların değerlendirilmesi; tanı, tedavi ve rehabilitasyon
konularında varsa eksikliklerin belirlenmesi ve gerekli önlemlerin ortaya
konulması amacıyla Anayasa’mızın 98’inci, İç Tüzük’ün 104, 105’inci maddeleri
gereğince bir Meclis araştırması komisyonu kurulmasını arz ve teklif eden başta
Sağlık, Aile, Çalışma ve Sosyal İlişkiler Komisyonu Başkanımız Necdet Hocamıza
ve grubumuz üyelerine de ayrıca teşekkür ediyor, şükranlarımı sunuyorum. 
Down
sendromundan bahsederken, biliyoruz, bir kromozom fazlalığı bir farklılık oluşturuyor.
Biz de bu fazlalık hakkında bir farkındalık oluşturmak üzere bir komisyon
kurulması talebinde bulunuyoruz. 
Teknik
tabirler fazlasıyla yapıldı. Ben çok sıkıntılı olduğum zaman bir torunumu bir
kucağıma, bir torunumu bir kucağıma alıyorum, iki dakika içinde bütün
sıkıntımın, derdimin –sebebi nedir bilinmez, beyinde hangi nöronlar
ateşleniyor, onu bilemiyoruz- kaybolduğunu görüyorum. Tabii, eskiden
çocuklarımı alırdım ama şimdi torunları almak sağlık bakımından daha sıhhatli.
Bunu niçin zikrettim? Hanımefendiyle ve benimle yaşıt olanlarla çok zaman şunu
konuşuruz: Evet, çocuklarımıza bakıyoruz, çocuklarımıza bir sorumluluk bilinci
veriyoruz ama “Acaba onlar mı bize bakıyorlar, biz mi onlara bakıyoruz?” sorusu
felsefi bir sorudur. Bunun ne kadar doğru olup olmadığını bilemeyiz. 
Ben de ziyarete
gelen Down sendromlu ailelerine, hepinize çok teşekkür ediyorum. Meclis çatısı
altında gördüğümüz bu olağanüstü anlayışlı, hoşgörülü, birbirlerine saygı duyan
ve birbirlerini dinlemek için dikkat kesilen vekilleri bir araya getiren Down
sendromlu çocukların iradeleri değil, onların bizatihi varlığıdır. “Çekik
gözlü, biraz toplu” dediğimiz zaman bir hastalıktan bahsediyoruz gibi fakat
Down sendromlu ve otistik bir yakını olan, tanıdığı olan insanlar şunu çok iyi
bilirler: O çocukları kucakladığınız zaman şöyle düşünürsünüz: “Hasta olan biz
miyiz, yoksa onlar mı?” 
Bu konuşmayı
yapmadan iki gün önce, şimdi problemli olan Facebook’ta bir otistik çocuğun
sevincini izledim. Denk geldi, konuşma teklifi ondan sonra verildi. Bu
konuşmayı onun için böyle duygusal yapma tarafını seçtim. Duyarlı bir öğretmen,
kamyonlardan çok hoşlanan otistik bir çocuğu, rica ediyor bir kamyon
şoföründen, okulun bahçesine kamyon getirtip o kamyonla gezdiriyor. O çocuğun
sevincini yaklaşık 5-6 sefer izledim. 
Meclisteki
irade, bu anlık sevinci ve tek bir bireyin duyarlılığını değil, mümkünse
Meclisin bütün duyarlılığıyla “Bu çocuklara neler yapabiliriz, hangi katkıları
sunabiliriz?” iradesini ortaya koyma alanını bize açıyor. O bakımdan, bu irade,
bizden ziyade, bizatihi bu çocuklardan yayılan sevgi, muhabbet, safiyet
meselesidir. “Yüce”yle başlamamın sebebi de bu. Kendimizi “yüce” kavramına
hastalık anında, sıkıntı anında, bir de safiyet ve temizlik anında daha yakın
hissederiz. 
Elbette komisyon
kurulduğu zaman bu konularda neler yapılabileceğine dair epey görüşmeler
olacak. Ben teknik olarak, otistik ve Down sendromlu çocuklar hakkında nasıl
çalışmalar yaptığımıza dair teknik birtakım veriler toplamıştım ama onları
okumaktan sarfınazar ediyorum. Çeşitli belediyelerde açmış olduğumuz Down
sendromlu çocukların kafelerine sık sık giderim, oraya arkadaşlarımı götürürüm.
Onların çizimlerini yapıp kendilerine hediye ettiğim zaman, hiçbir zaman kaş
kaldırdıklarına, “Olmamış ağabey bu.” dediklerine şahit olmadım. Ne zaman bir
hediye verdiysem sarılmalarına şahit oldum. Dua edelim bu çalışmalar onlara
layık olsun. Arkadaşlar, bu insanlara layık çalışmalar yapmak oldukça zor. 
Mecliste ilk
konuşmamda yapmış olduğum bir anekdotu tekrar hepinize hatırlatmak isterim. Bir
engelli aileye gittik. Engelli ailenin annesinin gözleri görmüyor, 100 yaşını
aşmış; kızı 50 yaşını geçmiş, alzaymır, yerinden kımıldayamıyor. Bu anne bizim
Hükûmetimizin kendisine vermiş olduğu tek maaşı alıp ikinci maaşı kabul etmeyen
bir engelli annesi. Onu size söylemiştim, hatırlatıyorum: “Teyzeciğim, sen bu 2
engelli için de engelli maaşı alabilirsin, niye almıyorsun?” dedim. Dedi ki:
“Evladım, bunlar benim evimin bereketi, biri annem, biri kızım. Ben bunlara
zaten bakıyorum, baktığım zaman bereket kapılarının açıldığına inanıyorum.
Hükûmetiniz bana şu kadar maaş verdi -helali hoş olsun- öbür alacağım maaşı
başka bir engelliye versin, hizmetini artırsın.” Bu yüce gönüllülüğe karşı
sorumluluğumuzun çok ama çok fazla olduğunun hepimiz bilincindeyiz. Down
sendromlu çocuklar burada olmamalarına rağmen Meclisi öyle bir kucakladılar ki,
yaklaşık 15 Temmuzdan beri şahit olmadığım keyifli, tatlı, muhabbetli bir
atmosferi görmüş olmaktan dolayı son derece mutluyum. Bu yüzden, bu önergede
emeği olan, imzası olan, bundan sonra çalışacak olan bütün arkadaşlara tek tek
teşekkür ediyorum. Ümidim ve umudum bu gani gönüllü insanlara layık hizmetler
sunabilmektir.
Hepinize
çok teşekkür ediyorum, yüce Meclisi “yüce” vasfına sahip olma çabası için
selamlıyorum. (AK PARTİ ve CHP sıralarından alkışlar) 
BAŞKAN
– Teşekkür ediyorum Sayın Pulcu.
Sayın
milletvekilleri, gruplar adına konuşmalar tamamlanmıştır.
Şimdi
önerge sahiplerine geçeceğiz.
İlk
söz, önerge sahibi adına Adıyaman Milletvekilimiz Sayın Behçet Yıldırım’a
aittir. 
Buyurun
Sayın Yıldırım. (HDP sıralarından alkışlar) 
BEHÇET
YILDIRIM (Adıyaman) – Eyvallah, teşekkürler Başkanım.
Sayın
Başkan, değerli milletvekili arkadaşlarım; bugün 4 partinin ortaklaşa verdiği
önergede partim HDP adına söz almış bulunmaktayım. Başta şu anda cezaevlerinde
rehin tutulan eş genel başkanlarım olmak üzere tutuklu vekil arkadaşlarımı,
siyasi tutukluları buradan selamlıyorum, özellikle Doktor İdris Baluken’i de
buradan selamlamadan geçmek olmaz. Ekranları başında bizi seyreden tüm halkımı
da buradan saygıyla selamlıyorum.
Down
sendromu, genetik bir farklılık, bir kromozom anomalisidir. En basit
anlatımıyla sıradan bir insan vücudunda bulunan kromozom sayısı 46 iken Down
sendromlu bireylerde bu sayı 47 olmaktadır. Down sendromu tedavi edilmesi
gereken bir hastalık değil, genetik bir farklılıktır.
Down
sendromuna sebep olduğu bilinen tek etmen hamilelik yaşıdır, 35 yaş üstü
hamileliklerde risk artar. Ancak genel olarak genç kadınlar daha fazla bebek
sahibi olduğundan Down sendromlu çocukların yüzde 75-80'i genç annelerin
bebekleridir.
Ülke,
milliyet, sosyoekonomik statü farkı yoktur, ortalama her 800-1000 doğumda 1
görülür. Tüm dünyada 6 milyon civarında Down sendromlu birey yaşamaktadır.
Türkiye'de de tam bir veri olmamakla birlikte yaklaşık 70 bin ile 100 bin
arasında Down sendromlu kişinin olduğu tahmin edilmektedir.
Hafif
veya orta seviye zihinsel ve fiziksel gelişim geriliğine sebep olur. 3 tipi
var, en çok gördüğümüz klasik tip olarak bildiğimiz trizomi 21 üzerinde
konuşacağım ki sokakta, evde, çarşıda, hastanede gördüğümüz çocuklar, en fazla,
bu 95’lik kısmı oluşturan “klasik tip” dediğimiz trizomi 21’lerdir. 
Bugün kadın
doğum polikliniklerinde konjenital hastalıklar için yaptırdığımız bazı testler
vardır. Down sendromu, hamileliğin 11-14’üncü haftaları arasında ultrason, kan
testi ile tarama testiyle yapılır. İlk taramalarda riskli değerler ortaya
çıkarsa ileri tetkik önerilir. Ultrason bulguları, ikili, üçlü ya da dörtlü
test gibi, tarama testlerine göre, bebeğin trizomi için artmış risk
taşıdığından şüphe ediliyorsa kan örneği alınarak daha ileri tetkikler yapılır.
Eğer annenin
yaşı ileriyse, daha önce Down sendromlu gebelik hikâyesi varsa veya doğum
öyküsü varsa, risk grubunda olan bunlardan kan alınarak hamileliğin 10’uncu
haftasından itibaren bu tarama testleri yapılmalıdır.
Burada biz
hekimlere düşen görev, antenatal yani anne karnında tanı konmuşsa aileyle
beraber konuşup Down sendromlu çocukların sorunlarını masaya yatırıp doğurup
doğurmayacağına beraber karar vermektir. Çok iyi analiz yapılmalı, riskleri
anlatılmalı, aile çok iyi bilinçlendirilmeli ve karar aileye bırakılmalıdır.
Down sendromunun
bazı özellikleri var. Az önce arkadaşlar değindi, işte, fiziksel özellikleri,
daha çok çekik gözlü, basık burun, kısa parmaklar, kıvrık serçe parmak, kalın
ense, avuç içinde tek çizgi, ayak başparmağının diğer parmaklardan daha açık
olmasıdır. Bu özelliklerin hepsi veya birkaçı görülebilir. Kesin tanı için
kromozom tetkiki gerekir.
En fazla görülen
kromozom anomalisi Down sendromudur, sık karşılaştığımız için hekim arkadaşlar
kolayca tanı koymaktadır. Bütün hekimler, özellikle çocuk hekimleri bu konuda
kolayca tanıya varmaktadır. 
Bu çocukların az
önce söylediğimiz özelliklerinin haricinde güzel ekstraları vardır çünkü bu
çocuklar dürüsttürler, kurallara uyarlar, yardım etmeyi çok severler; tabiata,
doğaya düşkündürler; neşelidirler, sempatiktirler, oldukça duygusaldırlar,
taklit yetenekleri vardır, düzenlidirler, acıma duyguları fazla gelişmiştir;
çıkarcılık, bencillik yoktur, güzel sanatlara eğilimleri vardır, karşılıksız
severler -herkese nasip olmayan- ve yalan söylemeyi bilmezler, çok
insancıldırlar, kin gütmezler.
Down sendromunun
sebebi tam olarak bilinmese de bu çocukları bekleyen tıbbi sorunlar çok iyi
bilinir. Hekimlerin, özellikle çocuk hekimlerinin bu konuda ayrıntılı fiziki
muayene yapması gerekir. Özellikle konjenital kalp hastalığı yönünden, hipotoni
yönünden ileri tetkikler yapılması önerilir. Biz hekimlerin, Down sendromundan
çok, onların karşılaştığı tıbbi sorunları ve riskleri dikkatlice araştırıp
yardımcı olmamız gerekir kanısındayım. Bu sorunlara zamanında müdahale
edebilmek için düzenli takip gerekir. 
Down sendromu
genelde hafif, orta dereceli zihinsel engele neden olan bir durumdur. Down
sendromlu bir çocuk doğumdan başlayarak mevcut potansiyelini ortaya
çıkarabilmesini sağlayacak, onu hayata hazırlayacak özel desteğe gereksinim
duyar. Ailelerin ve bu çocuklarla ilgilenen uzmanların mümkün olan en erken
zamanda bu desteği başlatmaları ve devamını sağlamaları önemlidir. Tıbbi
bakımın ve takibin iyileşmesi, ailelerin eğitimi ve bu çocukların sosyal
yaşamda kabul edilirlikleri artmıştır. 
Down sendromlu
çocuklar günümüzde daha önceki yıllara kıyasla daha becerikli ve donanımlıdır.
Ülkemizde özel eğitim ve fiziksel rehabilitasyon merkezleri vardır, bunların da
çok iyi denetlenmesi lazım. Öncelikle, bu eğitimi veren arkadaşların iyi bir
eğitim alması gerekiyor diye düşünüyorum. Eğitim hakkının anaokulundan başlayıp
üniversiteyi de kapsayacak bir biçimde her bireyin hakkı olduğu hatırlanarak
üniversite de dâhil olmak üzere engellilerimizin eğitim haklarını
kullanmalarını sağlayacak düzenlemeler yapılmalıdır. 
Down sendromlu
bir çocuğun ailesinin onun için yapacağı en faydalı eylem yıllık takiplerini
düzenli yaptırıp ona eğitim desteği sağlamaktır. Bu sayede, hayatın
getirdiklerini yaşıtlarının gerisinde izleyen ve diğer insanların onları farklı
algılamalarını da aşmak zorunda kalan Down sendromlu çocuklar üretken ve dolu
bir hayat yaşayabilir. 
Şimdi arkadaşlar
da belirtti, bu Down sendromunu böyle kısaca özetledikten sonra, söylenecek çok
şey var ama, ben 4 partinin bu konuda verdiği önerge üzerinde biraz konuşmak
istiyorum. 4 parti de bu konuda bir şeyler yapılması noktasında hemfikir.
İşimiz hem kolay hem çok zor. Eğer samimiyet varsa, özellikle iktidar kanadında
bu samimiyet varsa bunu siyasi bir ranta devşirmeden bunun üzerinde durmalı.
Çünkü biz pratikte bunu çok gördük, şöyle: İşte, seçim çalışmalarında falan
“Biz engelli çocuklarınıza bakıyoruz, okutuyoruz, sizlere maaş veriyoruz. Biz
iktidarı kaybedersek sizler de bu yardımları alamazsınız.” anlayışını halka
empoze etmiş maalesef iktidar. Sosyoekonomik durumu düşük yerlerde bu algı
karşılık da buluyor.
Buradan değerli
halkıma şunu açık açık belirteyim: Yapılan bu sosyal destekler ve ödemeler,
sosyal devletin yapması gereken zaruri yardımlardır. Hangi iktidar gelirse
gelsin, bu sosyal yardımlar devam edecektir. Hiç kimse, hiçbir parti bu
yardımları kesmez, bilakis daha iyisini yapmaya çalışacaktır. 
Şimdi, bir örneğimiz
var. İktidar ve diğer 3 partinin birlikte yaptığı bir Çölyak Komisyonu vardı.
Bu Çölyak Komisyonu bence çok verimli geçti. Ben bu Komisyonun bir üyesi olarak
şunu belirteyim: Gerçekten, çalışkan, fedakâr arkadaşlardan oluşan bu Komisyon
başarılı işler yaptı, yapmaya da devam ediyor. Çölyak Komisyonu olarak bilim
adamlarını, STK’leri, glütensiz ürün üretimi yapan yerli ve yabancı firmaları,
dernekleri, aileleri hem Komisyona çağırarak hem de ayaklarına kadar giderek
ziyaret ettik, bakanlıklarla görüştük, çölyaklılar için elimizden gelen her
şeyi yapmaya çalıştık ve çalışıyoruz. Glütensiz ürünlerin halka zamanında ve
çok ucuz ulaşması noktasında bir mesafe kat ettik, çözüm önerilerini -muhalefet
şerhi koymaksızın- bir rapor hâline getirdik; 100 sayfayı geçen verimli bir
çalışma olduğu kanısındayım. 
Bu hafta sonu
seçim bölgem olan Adıyaman’da da Çölyakla Yaşam Derneğini kurduk. Her ne kadar
belediye ve il protokolü ilgi göstermediyse de geniş katılımlı bir açılışla
derneğimizi kurduk. Çölyak Komisyonunun Şanlıurfa ziyaretinde şöyle bir konuşma
yapmıştım: Bu olaylar siyasetüstü konulardır. 4 parti bir araya gelebiliyorsa
ülkenin en önemli sorunu olan demokrasi, özgürlük ve halkların bir arada
kardeşçe yaşaması için niye bir araya gelemiyoruz? Ülke barut fıçısı hâline
gelmiş, kutuplaştırıcı, ayrıştırıcı, ötekileştiren bir üslupla bir yere
varamayız. Bugün iç ve dış barışı sağlayamayan bir ülke konumundayız.
Demokratik kriterlerden gittikçe uzaklaşmaktayız. Eğer “Ülkede demokrasi var.”
diyorsanız neden savaş karşıtlarını cezalandırıyorsunuz? Boğaziçi Üniversitesi
öğrencilerinin bir kısmı savaşı kutsuyor, diğer bir kesimi de savaşa karşı
olamaz mı? Herkes tekçi olmak zorunda mı? “Tek millet, tek devlet, tek dil, tek
adam” dediniz, şimdi de “tek basın, tek medya” diyorsunuz. 
Afrin konusunda
sizinle aynı görüşte olmak zorunda değilim. Hepimiz şahit olacağız ki Afrin
konusunda Hükûmet yarın pişman olacaktır, “Kandırıldık.” diyecektir. Kürtleri
kaybetme pahasına, IŞİD’vari cihadist örgütlerle Afrin’e…
(Mikrofon otomatik
cihaz tarafından kapatıldı) 
BEHÇET YILDIRIM
(Devamla) – Toparlayayım, az kaldı.
BAŞKAN – Buyurun
Sayın Yıldırım.
İSMAİL TAMER
(Kayseri) – Toparla da doğru toparla, konuyu saptırıyorsun. 
NECDET ÜNÜVAR
(Adana) – Konuyla alakalı konuşmuyorsun. 
BAŞKAN – Sayın
milletvekilleri, lütfen…
BEHÇET YILDIRIM
(Devamla) – …saldırarak güzelim ülkemizi altüst ederek “ÖSO” denilen yağmacı
çeteleri Kuvayımilliye’yle bir tutarak ülkeye bir şey veremezsiniz. 
İSMAİL TAMER
(Kayseri) – Alkışımı geri alıyorum. 
BEHÇET YILDIRIM
(Devamla) – ÖSO’yu Kuvayımilliye’yle eş tutmak Nene Hatunların ruhuna
ihanettir. 
HÜSNÜYE ERDOĞAN
(Konya) – Vatan topraklarını savunmak ne zamandan beri hainlik oldu?
BEHÇET YILDIRIM
(Devamla) – Talan zihniyetine sahip bu caniler, yağmaladıkları halkın
mallarının paylaşımında bile birbirini öldürecek kadar gözü dönmüş çetelerdir. 
NECDET ÜNÜVAR
(Adana) – Ne alakası var ya!
OKTAY ÇANAK
(Ordu) – Başkan, gündemle ne alakası var?
BEHÇET YILDIRIM
(Devamla) – Afrin konusunda iktidar yanlış hesaplar yapmaktadır. Bu tutumunuzla
Kürtleri kaybedersiniz, tarih karşısında hesap vermek zorunda kalırsınız. 
OKTAY ÇANAK
(Ordu) – Sen kendine bak. 
HÜSNÜYE ERDOĞAN
(Konya) – Down bunun neresinde?
BEHÇET YILDIRIM
(Devamla) – Öyle, “Sorunumuz Kürtlerle değil, sorunumuz terörle, PYD’yle,
PKK’yle.” deyip işin içinden çıkamazsınız. 
İSMAİL TAMER
(Kayseri) – Sayın konuşmacı, konu Afrin değil.
BAŞKAN – Sayın
milletvekilleri, lütfen…
Konuştuklarını
ben duyamıyorum siz bağırınca. Ne dediğinin farkında değilim. 
İSMAİL TAMER
(Kayseri) – “Afrin” diyor, ne alakası var Afrin’le Sayın Başkan?
MERAL DANIŞ
BEŞTAŞ (Adana) – Ya, sizinle aynı sözü söylemek zorunda değil, oradan dikte
edemezsiniz. 
BEHÇET YILDIRIM
(Devamla) – Bir “terör” kelimesiyle yüzyıllık Kürt sorununu görmezlikten gelemezsiniz.
Ben ülkenin bütünlüğü için, birliği ve beraberliği için bu sözleri söylüyorum. 
İSMAİL TAMER
(Kayseri) – İyi, tamam da konunun ne alakası var? Çıkıyor, her zaman
konuşuyorsun bunları. 
BEHÇET YILDIRIM
(Devamla) – Sizinle aynı görüşte olmak zorunda değilim.
Genel Kurulu
saygıyla selamlıyorum.
Halkımız buna
karar verecektir. (HDP sıralarından alkışlar)
BAŞKAN –
Teşekkür ediyorum Sayın Yıldırım.
HÜSNÜYE ERDOĞAN
(Konya) – Bu çatının altında millî birlik, beraberlik içinde olmak zorundasın. 
İSMAİL TAMER
(Kayseri) – Seni alkışlamıştım, alkışımı geri alıyorum şimdi, konuyu saptırdın.

BEHÇET YILDIRIM
(Adıyaman) – Canın sağ olsun, canın sağ olsun.
BAŞKAN – Sayın
milletvekilim, lütfen…
İSMAİL TAMER
(Kayseri) – Ama olmaz ki… 
BAŞKAN – Lütfen,
sayın milletvekilim…
İSMAİL TAMER
(Kayseri) – Tamam da konu saptı gitti Sayın Başkan. 
BAŞKAN - Sayın
milletvekilleri, şimdi önerge sahipleri adına ikinci konuşma Kocaeli
Milletvekilimiz Sayın Fatma Kaplan Hürriyet’e aittir.
Buyurun Sayın
Hürriyet. (Alkışlar)
Süreniz on dakika.
FATMA KAPLAN
HÜRRİYET (Kocaeli) - Teşekkür ediyorum Değerli Başkanım. 
Sayın Başkan,
değerli milletvekilleri; Genel Kurulumuzu ve ekranları başında bizleri izleyen
değerli vatandaşlarımızı saygıyla selamlıyorum.
Bugün burada
uzun süredir şahit olamadığımız bir ana şahitlik ettiğimizi söylemek istiyorum.
Tüm siyasi parti gruplarımızın da mutabakatıyla bugün, inşallah, Down
sendromunun Türkiye’de yaygınlığı, Down sendromluların ve ailelerinin
sorunlarının, ihtiyaçlarının tespit edilerek alınacak önlemlerin belirlenmesi
amacıyla verilen araştırma önergeleri birleştirilerek görüşülecek ve araştırma
komisyonu kurulacak. Bizler de Cumhuriyet Halk Partisi Grubu olarak buna vesile
olmanın mutluluğunu yaşıyoruz elbette.
Birleşmiş
Milletler 21 Mart gününü Dünya Down Sendromu Günü olarak tanımıştır. Down
sendromu -diğer konuşmacı arkadaşlarımın da söylediği gibi- bir hastalık
değildir, genetik bir farklılıktır değerli arkadaşlar. Türkiye’de ve dünyada bu
genetik farklılığın görülme oranı ortalama 700’de 1 yani 700 canlı doğumdan 1’i
Down sendromlu olarak doğuyor. Kromozom sayısında fazlalık nedeniyle meydana
gelen farklı yüz görünümüyle karakterize, doğuştan kalp hastalıkları, bağırsak
problemleri, görme, işitme ve hormon bozuklukları ve daha başka sistemlerle ilgili
sorunların yüksek oranda görüldüğü bir sendromudur. Yani diğer bebeklerden daha
riskli bir şekilde hayata “Merhaba.” diyor bu yavrularımız. Anne olanlar daha
iyi anlar elbette, dokuz ay karnınızda taşıdığınız, hayalini kurduğunuz ve
doğduğunda en fazla avuç içi büyüklüğünde olan bebeğiniz ilk nefesini alalı
henüz birkaç saat olmuşken soğuk neşterle tanışmak zorunda kaldığını bir
düşünün. O küçücük bedenlerin, gözlerini daha açmadıkları şu hayatta, annesiyle
bile tanışmadan, ameliyat eldivenleriyle tanıştığını bir düşünün. Tabii, bu,
bebeğimizin yaşadığı sağlık sorunlarının sadece ilki oluyor maalesef, işitme
sorunları yaşıyorlar -Down sendromlu bebek sahibi ailelerimiz daha iyi
bilirler- “yapışkan kulak” diye bir sorun yaşıyorlar, orta kulak iltihapları oluyor,
görme bozuklukları oluyor, gözlük takmayı reddedebiliyorlar. Vücutlarında çok
çeşitli enfeksiyon sorunları, idrar yolu, boğaz, bademcik, cilt gibi
enfeksiyonlar olabiliyor. Uykuda solunum bozuklukları, kabızlık, ishal, reflü,
tiroit fonksiyon bozukluğu, kan hastalıkları, epilepsi, omurga bozuklukları
olabiliyor. Bir anne için, bir aile için ne kadar da üzücü deneyimler bu
deneyimler ne yazık ki. Bunları yaşayan ailelerimiz de o anlarda ne
yapacaklarını bilmiyor, üzülüyor, ağlıyor; hep eşten dostan, sağdan soldan
duydukları Down sendromlu bebek, birdenbire kendi ailelerinin yeni üyesi
oluyor. 
Bir anne bu
anları ve sonrasında yaşadığı duyguları çok güzel bir şekilde anlatmış, o
yüzden size kendi cümlelerimle değil bu annenin yaşadıklarını anlattığı cümlelerle
buradan ifade etmek istiyorum ve tercüman olmaya çalışmak istiyorum. Diyor ki
anne: “Doğumdan sonra eşim yanıma gelip oturdu. ‘Bebeğimiz özel bir bebek
olabilir.’ dedi. Bu, hayatımda duyduğum en korkunç cümleydi. Birden
hıçkırıklara boğuldum. Bu kadar çabuk ağlayabileceğimi sanmazdım, sanki önceden
haberim varmış gibi ama yoktu. “Ne demek özel, ne demek?” dedim. O kadar
ağlıyordum ki cümleler çıkamamıştı ağzımdan, sadece “Hayır.” diye bir çığlık
duyuyordum bana ait olduğunu düşündüğüm. O an hiçbir yerdeydim, zaman yoktu,
artık sadece uğultular vardı, simsiyah bir yokluk. Eşim de ağlıyordu, o zaman
fark ettim gözlerindeki kırmızılığı. Şimdi geriye bakıp o hastane odasına
döndüğümde, keşke diyorum, keşke bugün yaşayacağım duyguları ve mutluluğu o zaman
bilseydim de o kadar ağlamasaydım, keşke hastane odam hüzün değil de mutluluk
dolu olsaydı. Ne olurdu biri olsaydı ve bana anlatsaydı. Tek kalan üzüntüm,
pişmanlığım bu.” İşte yaşadığı tüm duyguları çok da güzel anlatmış bir anne,
bir Down sendromlu bebek annesi olarak. Evet, belki Down sendromunu tıbbi
olarak iyileştirecek veya tamamen yok edecek bir tedavi yok ama sevmek inanmak
demektir, her şey sevmekle başlar, sadece sevgi dolu bir bakış bir insanın
hayatını değiştirebilir çünkü sevginin olduğu yerde hayat vardır değerli
arkadaşlar. Ne de güzel söylemiş Mevlâna: “Sevgi şifadır, sevgi güçtür. Sevgi,
değişimin sihridir.” Bu sevgi ailede başlar ve bu başlangıç toplumda da devam
etmelidir. Devam etmelidir ki Down sendromlu çocuklarımız ötekileştirilmesin,
yalnızlaştırılmasın ve toplum dışına itilmesin, insanlar onlara acıyan gözlerle
bakmasın, o çocuklarımız gibi sevgi dolu baksın. 
Bu
sevgi dolu çocuklarımız artı bir kromozomu olmayan bizlerin dahi başaramayacağı
şeyleri dünyada başarmış durumda değerli arkadaşlar. Amerika Birleşik
Devletleri’nin teknik bir üniversitesinden onur derecesiyle mezun olan Down
sendromlu çocuklarımız var. İspanya’da, üniversitede öğretmenlik eğitimi alan
başka bir Down sendromlu çocuk, oynadığı bir filmle en iyi oyuncu ödülünü alıyor
hatta kendi eğitim yaşantısını anlattığı bir kitap dahi yazabiliyor. Yine
İspanya’da başka bir Down sendromlu birey belediye meclis üyesi olarak
seçilebiliyor. Bir Down sendromlu çocuk ise henüz 15 yaşında dünyanın en yüksek
yeri olan Everest’e tırmanabiliyor. 
Doğru
bir yaklaşımla, nitelikli bir eğitimle bütün Down sendromlu çocuklarımız nice
nice Everestleri aşabilir, kitap yazabilir ve etrafına ışık saçabilir. Bunun da
tek yolu, temeli sevgiden geçen bir eğitimdir, kaliteli bir eğitimdir değerli milletvekilleri.

Elbette
ortak bir mutabakatla birlikte kurulacak olan Down Sendromu Araştırma
Komisyonunda verilecek olan eğitimin, ailelere sunulacak desteğin niteliği
detaylı olarak görüşülecek ancak şunu da belirtmekte fayda görüyorum: Fark
ettiğimiz bir şey var. “Ortak mutabakat.” diyoruz. 4 partinin birlikte imza
koymasıyla kurulacak olan bir komisyondan bahsediyoruz yani bütün partilerin
üzerinde iş birliğinde bulunduğu, ortak metin üzerinde uzlaştığı bir araştırma
komisyonu ama bu hafta içerisinde, maalesef üzülerek gördük ki, yandaş
kanallarda, bütün kanallarda sanki sadece AKP’nin önerisiymiş, AKP’nin
teklifiymiş gibi verildi “Biz istedik, oldu.” mantığıyla topluma bunu deklare
etmek oldukça yanlış bir tutum değerli arkadaşlar çünkü burada ortak bir karar
alıyoruz ve o karar neticesinde bu komisyonu kuruyoruz. Yani biz burada “Down
sendromlular için birlikte bir şeyler yapalım.” dediğimizde siyasi bir rantın
peşinde konuşmuyoruz. 4 siyasi partinin de bu konuda hassasiyet göstererek
verdiği araştırma komisyonu önergesi olduğunu bir kere daha buradan vurgulamak
istiyorum ve hassasiyet gösteren 4 parti grubumuza da şükranlarımı,
teşekkürlerimi sunmak istiyorum bu vesileyle birlikte.
Down sendromunun
yanı sıra sizlere kısaca otizmli bireylerimizden, onların birkaç ihtiyacından
da bahsetmek istiyorum. Belki önümüzdeki günlerde, önümüzdeki çalışmalarda
onlar için de birlikte bir şeyler yapmak, onların da dertlerine belki birlikte
çözüm üretmek adına bugün bir başlangıç olur umuduyla bahsetmek istiyorum.
2 Nisan tarihi
yaklaşıyor, Otizm Farkındalık Haftası. Doğuştan gelen ve genellikle yaşamın ilk
üç yılında fark edilen bir gelişimsel farklılık olan otizmin görülme sıklığı
günümüzde çok büyük bir hızla artmakta. Günümüzde doğan her 68 çocuktan 1’isi
için otizm tanısı konuyor. Otizmin görülme sıklığından hareketle Türkiye için
yapılan nüfus projeksiyonuna göre ülkemizde yalnızca 0-18 yaş grubu arasında
hâlen yaklaşık 352 bin otizmli çocuğun ve gencin eğitim, sağlık ve sosyal
hizmetlerden faydalanmak için beklediğini hepimiz biliyoruz. 
Otizmin
tanınması, toplumun bilinçlenmesi, otizmli birey sahibi ailelere verilecek
destek, otizmli bireylere verilecek eğitimler oldukça önemli. Aile ve Sosyal
Politikalar Bakanlığı tarafından yürütülen birtakım çalışmalar var elbette ama
maalesef görüyoruz ki belirli bir sistematikte buluşulamamış, eksik kalmış bir
eylem planı. Bunun için Mecliste bir otizm araştırma komisyonu kurulmasını
talep etmiştik. Kurulacak olan araştırma komisyonunda konunun uzmanlarından
direkt olarak alınacak bilgiler eşliğinde bir rapor hazırlanmasını elzem olarak
görüyorduk ama bunun yerine, geç kalınmış ve toplumsal baskı sonucu alelacele
oluşturulmuş bir Otizm Eylem Planı’yla karşılaştık. Daha önce de dediğim gibi
önemli bir adım ama bu eylem planı, altyapısı sağlam temellere oturtulmamış bir
adım. Ama hiçbir şey için tabii ki geç kalınmış sayılmaz. Otizm Meclis
araştırma komisyonunun da kurulması gerektiğini bu vesileyle buradan ifade
etmek istiyorum. 
Bu komisyonun
kurulması bir başlangıç olsun, dileğimiz bu; sadece bu konular değil, toplumu
ilgilendiren önemli bütün konularda, insanların yarasına merhem olacak daha
nice konularda böyle bir araya gelebilsek ve birlikte, uzlaşı içinde çözümler
üretebilsek keşke. 
Son olarak,
kurulmasını istediğimiz Down sendromu araştırma komisyonunun milletimize
hayırlı olmasını diliyor, Genel Kurulu saygıyla selamlıyorum. (CHP ve AK PARTİ
sıralarından alkışlar)
BAŞKAN -Teşekkür
ederim Sayın Hürriyet. 
AYŞE KEŞİR
(Düzce) – Sayın Başkan, sisteme giremedim, 60’a göre bir dakika söz istiyorum.
MERAL DANIŞ
BEŞTAŞ (Adana) – Sayın Başkan…
BAŞKAN - Sayın
Beştaş, talebiniz... 
MERAL DANIŞ
BEŞTAŞ (Adana) – 60’a göre yerimden kısa bir söz talep ediyorum. 
BAŞKAN -
Buyurun. 
V.- AÇIKLAMALAR (Devam)
34.- Adana Milletvekili Meral Danış Beştaş’ın, Mardin’in Kızıltepe
ilçesinin köylerinde on iki gündür devam eden elektrik kesintisine ilişkin
açıklaması
MERAL DANIŞ
BEŞTAŞ (Adana) - Teşekkür ederim Sayın Başkan. 
Kızıltepe’de çok
ciddi bir problem var; elektrik kesintileri. Mardin Kızıltepe ilçesindeki
köylere on iki gün hiç elektrik verilmedi ve şu anda on binlerce dönüm araziye
gübre serpilmiş vaziyette, elektrik olmadığı için sulama yapılamıyor ve âdeta
köylüler kolektif olarak cezalandırılıyor. Gerçekten bununla ilgili çok ciddi
girişimler oldu, Mardin vekillerimiz de Valilik ile diğer ilgili kanallarla
görüştüler ama henüz sorun çözülmedi. DEDAŞ yetkililerinin jandarma eşliğinde
trafoları söktüğü ve elektrikleri kestiği de ayrıca köylülerin ifade ettiği
noktalar arasında ve burada ürünlerin yanması, büyük bir mağduriyet yaşanması
çok ciddi bir ihtimal, kuvvetle muhtemel. Sağlık Bakanı da burada, gerçi başka
bir bakan da burada, yani bununla ilgili, Hükûmetin hemen bir adım atması
gerekiyor, çok ciddi bir mağduriyet var. Çözümün ertelenmemesi gerektiğini,
derhâl çözüm üretilmesi gerektiğini bir kez daha buradan da söylemek istiyoruz.

BAŞKAN -
Teşekkür ederim. 
Sayın bakanlar
da burada, mutlaka dikkate alacaklardır.
Sayın Keşir,
talebinizi alayım önce. 
AYŞE KEŞİR
(Düzce) - Konuyla ilgili, sayın hatibin az önce, Otizm Eylem Planı’nın
hazırlanma biçimiyle ilgili söylediği cümleye cevap vermek istiyorum çünkü
eylem planını çalışan biriyim, 60’a göre söz istiyorum Sayın Başkanım. 
BAŞKAN - Buyurun
Sayın Keşir. 
35.- Düzce Milletvekili Ayşe Keşir’in, Kocaeli Milletvekili Fatma Kaplan
Hürriyet’in (10/684), (10/2594), (10/2645), (10/2646) ve (10/2691) esas
numaralı Meclis Araştırması Önergelerinin birleştirilerek yapılan ön
görüşmelerinde önerge sahipleri adına yaptığı konuşmasındaki bazı ifadelerine
ilişkin açıklaması
AYŞE KEŞİR
(Düzce) - Sayın Başkanım teşekkür ediyorum. 
Az önce hatip,
Otizm Eylem Planı’yla ilgili “Alelacele hazırlanmış bir eylem planı.” dedi.
2013 yılında bu eylem planı taslağını çalışan biriyim, uzun süre çalıştığımız,
hazırlık çalışması uzun süren bir eylem planı. Tüm ilgili sivil toplum
kuruluşları, alanda çalışan akademisyenler ve tüm kamu kuruluşları; Sağlık
Bakanlığı, Millî Eğitim Bakanlığı, Aile ve Sosyal Politikalar Bakanlığı
bürokrasisinin ortak hazırladığı bir eylem planı. Muhakkak eksikleri olabilir,
tartışılabilir ama “Alelacele hazırlanmış.” denmesinin o zaman beraber
çalıştığımız onlarca kişinin emeğine ciddi bir haksızlık olacağını düşünüyorum.
Onun için söz
almak istedim. Teşekkür ediyorum. 
BAŞKAN -
Teşekkür ederim Sayın Keşir. 
IX.- MECLİS ARAŞTIRMASI (Devam)
A) Ön Görüşmeler (Devam)
1.- Kayseri Milletvekili Çetin Arık ve 23 Milletvekilinin, otizmin ve
otizm tedavisi yollarının araştırılarak alınması gereken önlemlerin
belirlenmesi amacıyla Meclis Araştırması açılmasına ilişkin önergesi (10/684)
(Devam)
2.- İstanbul Milletvekili Didem Engin ve 23 Milletvekilinin, Down
sendromlu bireylerin ve ailelerinin yaşadıkları sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi(10/2594) (Devam)
3.- Diyarbakır Milletvekili Sibel Yiğitalp ve 22 Milletvekilinin, Down
sendromlu bireylerin sosyal hayata katılmalarının önündeki engellerin
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/2645)
4.- Grup Başkanvekili Samsun Milletvekili Erhan Usta’nın Down sendromu
ile yaşayan vatandaşların ve ailelerinin karşılaştığı sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/2646) (Devam)
5.- Adana Milletvekili Necdet Ünüvar ve 19 milletvekilinin, otizm,
dikkat eksikliği ve hiperaktivite, özgül öğrenme güçlüğü ve Down sendremu
konusunda yürütülen çalışmaların araştırılarak alınması gereken önlemlerin
belirlenmesi amacıyla Meclis Araştırması açılmasına ilişkin önergesi (10/2691)
(Devam)
BAŞKAN - Sayın
milletvekilleri, önerge sahipleri adına son konuşma Adana Milletvekilimiz Sayın
Necdet Ünüvar’a aittir.
Sayın Hocam,
buyurun. (AK PARTİ sıralarından alkışlar) 
NECDET ÜNÜVAR
(Adana) – Çok teşekkür ediyorum Sayın Başkanım.
Değerli
milletvekilleri, hepinizi saygıyla, muhabbetle selamlıyorum. Bugün gerçekten
çok önemli iki tane araştırma komisyonu kurulacak. Her ikisi de hem mesleki hem
de komisyonumuzu çok yakından ilgilendiren iki ayrı komisyon. Bir tanesi, Down
sendromlu ve otistik bireyleri başta ilgilendiren, özel öğrenme güçlüğü
yaşayan, hiperaktivite yaşayan vatandaşlarımızı ilgilendiren bir komisyon;
diğeri de, tıbbi ve aromatik bitkilerin ekonomiye daha fazla katkı sağlaması
adına kurulacak araştırma komisyonu. Tevafuk, geçen hafta Afyon'da Sayın Veysel
Eroğlu Bakanımız ile -Hatice Dudu Hanım da oradaydı- Vural Kavuncu
Beyefendi’yle beraber o toplantıya katıldık. Tıbbi aromatik bitkilerle ilgili
komisyon da çok çok önemli. Bunu da kayda geçsin diye ifade ediyorum.
Türkiye'nin çok büyük potansiyeli var ama maalesef İtalya ve İspanya’dan daha
az. İnanıyorum ki o komisyon Türkiye'nin ekonomik kazanımını artıracak. Down
sendromu ve otistik bireylerle ilgili komisyon da beşerî sermayemizi artırarak
toplumdaki sevgi endeksini artıracak bir araştırma komisyonu olacak. 
Bugün 27 Mart
Dünya Tiyatro Günü. Dünya Tiyatro Günü’nü kutluyorum. 
21 Martta Down
Sendromlular Günü vardı. 2 Nisanda da otizmli kardeşlerimizin günü var. Tam
ortasında yani Down Sendromlular Günü’nün altı gün sonrası ve Otizm Günü’nün de
altı gün öncesinde bir araştırma komisyonu kuruyoruz. Bu komisyon gerçekten çok
hayırlı bir komisyon. 
Benden önce
konuşan gerek Bakanımız gerekse milletvekili arkadaşlarımız konuyla ilgili çok
teknik, detaylı bilgiler verdi. Esasında şunu ifade etmem lazım: Araştırma
komisyonları yapılmayan işlerle değil, yapılan işlerle ilgili şayet eksik
kalmış veya birbirinin mütemmimi olamamış konular varsa onları ilgili bilim
adamları, STK’ler, meslek örgütleri, hatta olayı bizzat yaşayan vatandaşların
konuşmalarıyla, onların verdiği bilgilerle tamamlamaya matuf bir çalışmadır.
Bugüne kadar pek çok araştırma komisyonunda görev aldım ve hemen hemen hepsi de
gerçekten çok çok önemli işler yaptı. Örneğin bugün bağımlılıkla ilgili bir
yüksek kurul varsa bizim 2008 yılında yaptığımız, uyuşturucuyla ilgili
Araştırma Komisyonunun yaptığı çalışmanın bugüne yansımasıdır. Buna benzer pek
çok konular konuşuldu. Dolayısıyla, araştırma komisyonlarının kurulmasını çok
hayırlı bir iş olarak görüyorum. Bütün partilerin grup başkan vekillerini ve
grup yönetimlerini de bu açıdan gönülden tebrik ediyorum.
Down sendromu
benim yıllardır yakından ilgilendiğim bir alan çünkü bizim ailemizde de bir
Down sendromlu birey var, bir Hiranur Melek’imiz var. Onun vesilesiyle birazcık
daha yakından takip ettiğim bir konu ama bir tıp doktoru olarak da Down
sendromu, otizm, öğrenme güçlüğü, hiperaktivite çok yakından ilgilendiğimiz
konular. Gerçekten, bu konuların birazcık daha tartışılması, görüşülmesi
gerektiği kanaatindeyim. 
Dün akşam
Kayseri Milletvekilimiz Sayın Çetin Bakır beni aradı, ben de İstanbul'da
havaalanındaydım…
MAHMUT TANAL
(İstanbul) – Çetin Arık, Hocam…
NECDET ÜNÜVAR
(Devamla) – Çetin Arık dedim. 
MAHMUT TANAL
(İstanbul) – “Bakır” dediniz.
NECDET ÜNÜVAR
(Devamla) – Çetin Arık, pardon, affedersiniz. Tekrar o zaman kayda Çetin Arık
olarak geçsin.
BAŞKAN – Buyurun
Sayın Ünüvar, düzeltilmiştir
NECDET ÜNÜVAR
(Devamla) – Maalesef, bugün, çok arzu ettiği hâlde burada bulunamıyor. Onun
bana ilettiği mesajı ben de Genel Kuruldaki değerli milletvekillerimize iletmek
istiyorum. Hazin bir trafik kazası oldu Kayseri'de, Allah rahmet eylesin, 6
vatandaşımız vefat etti. Onların taziyesine gitmek üzere Kayseri’ye gideceğini
iletti. 
Çetin
Arık Beyefendi de otizmi çok yakından takip eden bir kardeşimiz, kendisinin de
bir yakını otizmli ama bunların sadece sıhri yakınlığı bizim için çok önemli
değil, hepsi bizim yakınımız, hepsi bizim ailemiz yani bugün Türkiye'de ne
kadar otizmli birey ve onların yakınları varsa ne kadar Down sendromlu ve
onların yakınları varsa onların hepsi bizim ailemiz, hepsi ilgilenmemiz gereken
kardeşlerimiz, vatandaşlarımız.
Tabii
burada bir konu çok çok önemli, toplumun engellilere bakışını bizim mutlaka
işlememiz lazım. Maalesef şunu ifade etmem lazım ki: 2002’den önce, toplumda
engellilerle ilgili daha çok dışlayıcı bir nokta varken bugün engellileri daha
çok benimseyici bir nokta var. Bunda Cumhurbaşkanımızın, Hükûmetimizin, Aile
Bakanlığımızın, Çalışma, Sağlık Millî Eğitim Bakanlığımızın çok çok rolü var.
Gerçekten, bunlara hem ekonomik hem de toplumda kendi ayaklarının üzerinde
durabilmelerini sağlayacak pek çok eylem planı ortaya kondu. Ayşe Keşir
Hanımefendi de biliyor, ben de -o dönemde- hem parlamenter hem de Sağlık
Komisyonu Başkanı sıfatıyla konunun bizzat içindeyim; Otizm Eylem Planı yapıldı
yani 2016-2019 arasında, otizmli bireylerle ilgili bir eylem planı yapıldı ve
gerçekten çok farklı çalışmalar yürütülüyor. Bugün baktığımız zaman, sadece
otizm ve Down sendromu değil, öğrenme güçlüğü ve hiperaktivite değil, onun
dışında da pek çok engelli bireyin gerek eğitim alması gerek rehabilitasyonu
gerekse ulaşım hizmetlerinden veya toplumdaki diğer hizmetlerden daha fazla yararlanmasıyla
ilgili gerçekten çok ama çok önemli çalışmalar yapıldı.
Sadece
şunu ifade etmem lazım: Burada, belki Komisyonda görev alacak arkadaşlarımız bu
konuyu çok detaylı olarak çalışacaklardır, “kaynaştırma eğitimi” dediğimiz bir
husus var ki bu çok önemli. Kaynaştırma eğitimi: Özel eğitime ihtiyacı olan
bireylerin engelli olmayan bireylerle aynı ortamda bulunması. Tabii ki bunun
belli kuralları, belli şartları var. Her 15 normal, engeli olmayan öğrenciye 1
tane engelliyi yani özel eğitime ihtiyacı olan daha fazla kardeşimizi
kaynaştırarak onların hem eğitim potansiyelinin yükseltilmesi hem de toplumda
daha sonra yaşayacakları hayatı birlikte yaşamalarını öngören bir husus ki
bununla ilgili de gerçekten çok önemli rakamlar var. Örneğin, benim elimdeki
rakama göre, 2001-2002 eğitim sezonunda 53 bin civarında kaynaştırma eğitimi
alınırken 2016-2017 öğretim yılında 333 bin kişiye ulaşmış. Yeterli mi? Yetmez
çünkü elimizdeki rakamlardan, otistik bireylerin 550 bin civarında olduğunu,
bunların 150 bin kadarının da 0-14 yaş arasında olduğunu, Down sendromlu
kardeşlerimizin yaklaşık 70-80 bin civarında olduğunu ve bunların çok önemli
bir kısmının eğitim alma durumunda olduğunu biliyoruz. 
Dolayısıyla,
bizim hem eğitim hem diğer alanlarda çok fazla gayret sarf etmemiz, bu
eğitimlerin daha fazla alınmasını sağlamamız gerektiği kanaatindeyim. Yani
yaptığımız şeyleri asla yeterli görmüyoruz. Çok şey yaptık ama daha çok şey
yapmamız lazım. Daha çok şey yapmak için de Parlamentonun gücünü her zaman
icranın arkasında hissetmesi gerekiyor. 
Ben bugün
görüyorum ki 4 parti de hem Down sendromlu hem otistik kardeşlerimiz için
gerçekten çok önemli adımlar atıyor. Ben bu komisyonların, hem Down sendromlu,
otistik bireylerle ilgili komisyonun hem tıbbi aromatik bitkilerle ilgili
komisyonun çok hayırlı hizmetler yapacağına inanıyorum. Bu komisyonlara destek
olan bütün milletvekillerimize gönülden teşekkürlerimi sunarak hepinizi
saygıyla, muhabbetle selamlıyorum. 
Sağ olun. (AK
PARTİ, CHP ve MHP sıralarından alkışlar)
BAŞKAN – Teşekkür
ediyorum Sayın Ünüvar. 
Önerge sahipleri
adına konuşmalar da tamamlanmıştır. 
Buyurun Sayın
Bakan, yerinizden kısa bir açıklama…
V.- AÇIKLAMALAR (Devam)
36.- Sağlık Bakanı Ahmet Demircan’ın, Adana Milletvekili Meral Danış
Beştaş’ın yaptığı açıklamasındaki bazı ifadelerine ilişkin açıklaması
SAĞLIK BAKANI
AHMET DEMİRCAN (Samsun) – Sayın Başkanım, değerli milletvekili arkadaşlar; az
önce de Milletvekilimiz Meral Danış Hanım Mardin Kızıltepe’de elektriklerin
kesildiği, trafoların söküldüğü şeklinde bir bilginin kendisine ulaştığını
söylediler. Mardin Valisiyle yaptığım görüşmede böyle bir şey yok. Bölge,
tabii, elektrik dağıtımı özelleşmiş bir bölge. Elektrik parasını ödemeyenlerin
elektrikleri kesiliyor, ödeyenlerin de elektrikleri veriliyor. Farklı bir durum
yok. Özel olarak sordum.
ERTUĞRUL KÜRKCÜ
(İzmir) – Elektrikleri kesiyorlar, değil mi Sayın Bakan?
SAĞLIK BAKANI
AHMET DEMİRCAN (Samsun) – Ödemeyenin elektriği kesilir. Bütün Türkiye’de öyle
oluyor, Samsun’da da öyle oluyor, Tekirdağ’da da öyle oluyor, Mardin’de…
ERTUĞRUL KÜRKCÜ
(İzmir) – Ödeyemeyen on binlerce insandan bahsediyoruz.
SAĞLIK BAKANI
AHMET DEMİRCAN (Samsun) – Ödeyemeyen ayrı bir olaydır ama öyle, özel olarak
jandarma denetiminde trafolar sökülüyor falan, böyle bir durum yok.
Arz ederim. 
Teşekkür
ediyorum arkadaşlar.
BAŞKAN –
Teşekkür ederim Sayın Bakan. 
Sayın Başkan…
MERAL DANIŞ
BEŞTAŞ (Adana) – Bizdeki bilgi yani…
BÜLENT TURAN
(Çanakkale) – Ama cevap verdik.
FİLİZ
KERESTECİOĞLU DEMİR (İstanbul) – Bülent Bey, siz mi idare ediyorsunuz?
BÜLENT TURAN
(Çanakkale) – Vermeyelim mi Filiz Hanım?
BAŞKAN –
Arkadaşlar bir saniye, grup başkan vekilimizin bir talebi var, dinlemek
durumundayım.
Buyurun.
MERAL DANIŞ
BEŞTAŞ (Adana) – Sayın Bakan yanıt verdi. Ben konuşmamda -bir dakika olduğu
için- gerekçeyi söyledim aslında. Borçların ödenmediği gerekçe gösteriliyor
ancak köylüler, yüzlerce köylü müracaat etti bize ve Mardin vekillerimiz ve
Sayın Mithat Sancar da yakından takip ediyor. Usulsüz faturaların
düzenlendiğini, elektrik borçlarının yüksek gösterildiğini ve bu nedenle ödeme
güçlüğü çekildiğini… Bununla da birlikte biz on binlerce dönüm araziden ve
çiftçilerden söz ediyoruz. Sulama yapılamıyor ve bu aynı zamanda millî gelir…
Eğer bunu hâlâ konuşuyorsak…
(Mikrofon
otomatik cihaz tarafından kapatıldı)
BAŞKAN – Tamam
mı Sayın Başkanım?
Konuşmanız
tutanaklara geçti. 
Az sonra ara
vereceğim, yan yana geliriz, bir daha birlikte değerlendiririz.
Sayın Altay…
37.- İstanbul Milletvekili Engin Altay’ın, elektrik borcunu ödemeyenler
olduğu için köyün girişindeki trafonun kapatılmak suretiyle bütün köyün
cezalandırıldığı yönünde şikâyetler olduğuna ilişkin açıklaması
ENGİN ALTAY
(İstanbul) – Sayın Bakanım, şimdi, bize gelen şikâyetler şöyle: Elbette
elektrik parasını ödemeyenin elektriğini kesme işlemi diye bir işlem var, 81
vilayette var; kesmeseniz iyi de kesiyorsunuz. Şimdi, bize gelen şikâyetlerin
özünde şu var: Bir köy düşünelim, bu köyde 35 hane var; atıyorum, 6 hane
elektrik faturasını ödememiş, köyün girişindeki trafo kapatılmak suretiyle
-böyle şikâyetler yani- bütün köy cezalandırılıyor. Bu, Mardin’de de olsa
yanlış, Hakkâri’de de olsa yanlış, Edirne’de de olsa yanlış. Yani bunu batıda
Edirne’nin bir köyünde yapmazken Mardin’de yapmak caiz değil diye düşünüyorum.
Hükûmetin bu konuda gerekli tedbirleri alacağına inanıyorum Sayın Bakanım.
BAŞKAN –
Teşekkür ediyorum Sayın Altay.
SAĞLIK BAKANI
AHMET DEMİRCAN (Samsun) – Başkanım, bir cümle…
BAŞKAN – Sayın
Bakanım, buyurun.
SAĞLIK BAKANI
AHMET DEMİRCAN (Samsun) – Sayın Valiye özellikle sordum “Trafolar jandarma
denetiminde gelinip sökülüyor. Böyle bir durum var mı? İddia bu.” diye. Böyle
bir şeyin olmadığını söyledi, sadece elektrik parasını ödemeyenlerin
elektriğinin kesildiğini söyledi. Konuyu daha derinliğiyle inceler, sizlere bir
bilgi veririz Sayın Başkanım.
BAŞKAN –
Teşekkür ederim Sayın Bakan.
Konu amacına
ulaşmıştır.
ERTUĞRUL KÜRKCÜ
(İzmir) – Bu işi Valiye bırakmayın Sayın Bakan.
IX.- MECLİS ARAŞTIRMASI (Devam)
A) Ön Görüşmeler (Devam)
1.- Kayseri Milletvekili Çetin Arık ve 23 Milletvekilinin, otizmin ve
otizm tedavisi yollarının araştırılarak alınması gereken önlemlerin
belirlenmesi amacıyla Meclis Araştırması açılmasına ilişkin önergesi (10/684)
(Devam)
2.- İstanbul Milletvekili Didem Engin ve 23 Milletvekilinin, Down
sendromlu bireylerin ve ailelerinin yaşadıkları sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi(10/2594) (Devam)
3.- Diyarbakır Milletvekili Sibel Yiğitalp ve 22 Milletvekilinin, Down
sendromlu bireylerin sosyal hayata katılmalarının önündeki engellerin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/2645)
4.- Grup Başkanvekili Samsun Milletvekili Erhan Usta’nın Down sendromu
ile yaşayan vatandaşların ve ailelerinin karşılaştığı sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/2646) (Devam)
5.- Adana Milletvekili Necdet Ünüvar ve 19 milletvekilinin, otizm,
dikkat eksikliği ve hiperaktivite, özgül öğrenme güçlüğü ve Down sendremu
konusunda yürütülen çalışmaların araştırılarak alınması gereken önlemlerin
belirlenmesi amacıyla Meclis Araştırması açılmasına ilişkin önergesi (10/2691)
(Devam)
BAŞKAN – Sayın
milletvekilleri, Meclis araştırması önergeleri üzerindeki görüşmeler
tamamlanmıştır.
Şimdi, Meclis
araştırması açılıp açılmaması hususunu oylarınıza sunacağım: Meclis araştırması
açılmasını kabul edenler… Kabul etmeyenler… Kabul edilmiştir. (Alkışlar)
ENGİN ALTAY
(İstanbul) – Oy birliği, oy birliği, tutanaklara geçsin.
BAŞKAN – Sayın
milletvekilleri, Meclis araştırmasını yapacak komisyonun 12 üyeden kurulmasını
oylarınıza sunuyorum: Kabul edenler… Kabul etmeyenler… Kabul edilmiştir.
Sayın
milletvekilleri, komisyonun çalışma süresinin başkan, başkan vekili, sözcü ve
kâtip üyenin seçimi tarihinde başlamak üzere üç ay olmasını oylarınıza
sunuyorum: Kabul edenler... Kabul etmeyenler... Kabul edilmiştir.
Sayın
milletvekilleri, komisyonun gerektiğinde Ankara dışında da çalışabilmesi hususunu
oylarınıza sunuyorum: Kabul edenler... Kabul etmeyenler... Kabul edilmiştir.
Sayın
milletvekilleri, bahsettiğim oylamalar oy birliğiyle kabul edilmiştir.
(Alkışlar)
Sayın
milletvekilleri, Down sendromlu kardeşlerimiz, az önce yüce Parlamentomuzda bir
Meclis araştırma komisyonu kurulmasına oy birliğiyle karar verilmesi nedeniyle
F Blok Mermerli Salon’da sizlere bir gösteri icra edeceklerdir. Kardeşlerimizin
sevincini paylaşmak üzere, başta grup başkan vekillerimizi, sayın bakanlarımızı
ve siz değerli milletvekillerimizi Mermerli Salon’a davet ediyorum.
Birleşime otuz
dakika ara veriyorum.
Kapanma Saati: 19.06
DÖRDÜNCÜ OTURUM 
Açılma Saati: 19.43
BAŞKAN: Başkan
Vekili Yaşar TÜZÜN
KÂTİP ÜYELER: Mücahit DURMUŞOĞLU (Osmaniye), Bülent ÖZ (Çanakkale)
-----0-----
BAŞKAN – Türkiye
Büyük Millet Meclisinin 77’nci Birleşiminin Dördüncü Oturumunu açıyorum.
Şimdi, tıbbi ve
aromatik bitkilerin üretim ve pazarlamasına yönelik sorunların ve çözüm
önerilerinin tespiti gayesiyle Türkiye Büyük Millet Meclisi Başkanlığına sunulan
Çorum Milletvekili Lütfiye İlksen Ceritoğlu Kurt ve 28 milletvekilinin (10/5),
Milliyetçi Hareket Partisi Grubu adına Grup Başkan Vekili Samsun Milletvekili
Erhan Usta’nın (10/2602), Şırnak Milletvekili Leyla Birlik ve 20
milletvekilinin (10/2612), Cumhuriyet Halk Partisi Grubu adına Grup Başkan
Vekili Manisa Milletvekili Özgür Özel’in (10/2644) esas numaralı Meclis
araştırması önergelerinin birlikte yapılacak görüşmesine başlıyoruz. 
Hükûmet?
Yerinde. 
6.- Çorum Milletvekili Lütfiye İlksen Ceritoğlu Kurt ve 32
Milletvekilinin, tıbbi ve aromatik bitkilerin satılması ve bu konuda
girişimciliğin desteklenmesi yollarının araştırılarak alınması gereken
önlemlerin belirlenmesi amacıyla Meclis Araştırması açılmasına ilişkin önergesi
(10/5)
7.- Grup Başkanvekili Samsun Milletvekili Erhan Usta’nın tıbbi ve
aromatik bitki çeşitliliğinin korunması, sürdürülebilmesi ve değerlendirilmesi
için alınması gereken önlemlerin belirlenmesi amacıyla Meclis Araştırması
açılmasına ilişkin önergesi (10/2602)
8.- Şırnak Milletvekili Leyla Birlik ve 21 Milletvekilinin, tıbbi ve
aromatik bitki üretimi ile ilgili çeşitli hususların araştırılarak alınması
gereken önlemlerin belirlenmesi amacıyla Meclis Araştırması açılmasına ilişkin
önergesi (10/2612)
9.- Grup Başkanvekili Manisa Milletvekili Özgür Özel’in tıbbi ve
aromatik bitkilerin araştırılarak alınması gereken önlemlerin belirlenmesi
amacıyla Meclis Araştırması açılmasına ilişkin önergesi (10/2644) (x)
BAŞKAN – İç
Tüzük’ümüze göre Meclis araştırması açılıp açılmaması hususunda sırasıyla
Hükûmete, siyasi parti gruplarına ve önergelerdeki birinci imza sahibine veya
onların göstereceği bir diğer imza sahibine söz verilecektir. 
Şimdi söz alan
sayın üyelerin isimlerini okuyorum: İlk söz Hükûmet adına Orman ve Su İşleri
Bakanımız Sayın Veysel Eroğlu’na aittir. Gruplar adına, Milliyetçi Hareket
Partisi Grubu adına Ankara Milletvekilimiz Sayın Mustafa Mit’e aittir,
Halkların Demokratik Partisi Grubu adına Diyarbakır Milletvekilimiz Sayın Sibel
Yiğitalp’e aittir, Cumhuriyet Halk Partisi Grubu adına Manisa Milletvekilimiz
Sayın Özgür Özel’e aittir, Adalet ve Kalkınma Partisi Grubu adına Antalya
Milletvekilimiz Sayın Hüseyin Samani’ye aittir; önerge sahipleri adına İstanbul
Milletvekilimiz Hüda Kaya, Bursa Milletvekilimiz Erkan Aydın, Hatay Milletvekilimiz
Orhan Karasayar konuşacaktır.
Sayın
milletvekilleri, şimdi ilk söz Hükûmet adına Orman ve Su İşleri Bakanımız Sayın
Veysel Eroğlu’na aittir. 
Sayın
Bakanım, buyurun. (AK PARTİ sıralarından alkışlar) 
ORMAN
VE SU İŞLERİ BAKANI VEYSEL EROĞLU (Afyonkarahisar) – Sayın Başkanım, değerli
milletvekilleri; hepinizi saygıyla selamlıyorum. 
Özellikle
tıbbi aromatik bitkiler hakkında araştırma önergesi verilmesiyle ilgili hususta
sizlere bilgi arz etmek üzere söz almış bulunuyorum, hepinizi saygıyla selamlıyorum.

Efendim,
özellikle bundan dolayı bütün yüce Meclise, önerge verenlere gönülden teşekkür
ediyorum çünkü tıbbi aromatik bitkiler Türkiye için fevkalade önemli bir
husustur. Şöyle ki: Özellikle bizdeki biyolojik çeşitlilik, flora, fauna Kıta
Avrupası’ndan daha zengindir. 
Özellikle
şunu vurgulamak istiyorum ki bizde yaklaşık 12.500 adet bitki türü var, bunun
3.650’si endemik yani sadece Türkiye’de olup başka yerde olmayan bitkiler.
Bunların pek çoğu da “şifalı bitki” dediğimiz tıbbi bitkiler. Dolayısıyla,
Türkiye böyle zengin bir biyolojik çeşitliliğe ve tıbbi bitkilere, şifalı
bitkilere sahip olmasına rağmen maalesef buna yeteri kadar ilgi
gösterilmemiştir. Ben yüce Meclisi böyle bir çalışma için araştırma önergesi
verilmesinden dolayı gerçekten kutluyorum
Özellikle
şunu vurgulamak istiyorum: Dünyada tıbbi aromatik bitkiler konusunda 115 milyar
dolarlık bir pazar var. Türkiye nasıl ki özellikle pek çok bölgenin kavşak
noktası, aynı zamanda iklimlerin de, dört iklimin kavşak noktasıdır.
Dolayısıyla Türkiye’de biyolojik çeşitlilik çok daha fazladır. Bu maksatla, biz
özellikle 2013 yılından itibaren harekete geçtik Orman ve Su İşleri Bakanlığı
olarak. İlk önce “Tıbbi Aromatik Bitkiler Merkezi” diye muhteşem bir merkez
kurduk. Yani bu merkezde, üniversitelerimizle birlikte, her türlü laboratuvar
imkânları mevcut, bunu özellikle vurgulamak istiyorum. Daha sonra, bilhassa bu
sadece bizim Bakanlığı ilgilendirmiyor çünkü bizim Bakanlık şu bakımdan
ilgileniyor: Bu tıbbi aromatik bitkilerin yüzde 80’i ormanlarda ama tarım dışı
alanlarda, tarım alanlarında da var. Dolayısıyla Gıda, Tarım ve Hayvancılık
Bakanlığını, tıbbi olduğu için Sağlık Bakanlığını yani şu anda üç bakanlığı
ilgilendiren bir konudur. Bu yüzden biz özellikle üç bakanlık, başta Sağlık
Bakanlığı; Gıda, Tarım ve Hayvancılık Bakanlığı ve Orman ve Su İşleri Bakanlığı
harekete geçtik. Her birimiz bir daire başkanlığı kurdu bu konuda, araştırma
merkezleri kurduk -biraz sonra kısaca sizlere arz edeceğim- ve neticede
özellikle 1’inci çalıştayı 2014 yılında gerçekleştirdik; bütün kurum,
kuruluşlar, üniversiteler, kamu kurum temsilcileri katıldı. Gerçekten, buradan
çok güzel neticeler de çıktı. Özellikle 2016 yılında 2’nci çalıştayı
gerçekleştirdik, bazı kararlar aldık. Bilhassa Konya’da da 2017 yılında, gerçekten,
çok büyük bir Uluslararası Tıbbi ve Aromatik Bitkiler Kongresi tertip ettik,
bütün dünyadan bu konudaki uzmanları davet ettik ve de neticede –ben kitapları
getiremedim- bunları bastık. Arzu eden varsa bunu zaten yüce Meclise de
komisyona da vereceğiz bütün dokümanları ve gerçekten, bu bir ufuk açtı. Hatta
araştırma sayısı çok arttı. Şu anda 120’den fazla araştırıcı, profesör, öğretim
üyesi olduğu gibi, ayrıca kamu kurumlarında, üç bakanlıkta –Sağlık
Bakanlığında, Orman ve Su İşleri Bakanlığında ve Gıda, Tarım ve Hayvancılık
Bakanlığında- bilhassa bu konuyla iştigal eden, gerçekten, uzmanlar var, hatta
biz bu konuda ihtisas grupları oluşturduk. Çünkü herkesin her şeyi bilmesi
mümkün değil, dolayısıyla tıbbi aromatik bitkilerle alakalı ihtisas gruplarında
çalışmalar devam ediyor. 
Ayrıca burada,
yüce Mecliste şunu söylemek istiyorum: İnşallah, bu araştırma önergesi kabul
edildiği takdirde, 18-19 Nisan tarihlerinde İstanbul'da Sağlık Bakanlığının
tertip ettiği Uluslararası Tıbbi ve Aromatik Bitkiler Kongresi var, gene aynı
tarihlerde Antalya’da tıbbi aromatik bitkilerle ilgili bir kongre var, yüce
Mecliste ilgili komisyonda araştırma önergesiyle ilgili çalışma yapacak olan
milletvekillerimizin bunlara katılmalarını özellikle bekliyoruz, davet
ediyoruz. Bunu da özellikle vurgulamak istiyorum.
Biz bu konuda ne
yaptık? Efendim, en son, özellikle, Gıda, Tarım ve Hayvancılık Bakanının,
ayrıca Sağlık Komisyon Başkanımızın da katıldığı Afyonkarahisar’daki -Profesör
Doktor Necdet Ünüvar burada- toplantıda çalışma grupları oluşturuldu. Orada
halk sağlığı ve tüketici güvenliği -bu önemli- ikincisi üretim… Üretimi nasıl
yapacağız? Standartlar, üretim standartları, bunların detaylarına girmeyeceğim,
komisyona vereyim çünkü vaktimiz sınırlı olduğu için ben sadece başlıkları
özellikle vurgulamak istiyorum.
Mevzuat ve
ruhsatlandırma. Çünkü ruhsatlandırmada iki yol tercih ediliyor: Birinci yol,
gıda takviyesi için Gıda, Tarım ve Hayvancılık Bakanlığı bir gıda takviyesi
ruhsatı veriyor ama biz Sağlık Bakanlığında da özellikle ruhsatlandırma
işlemlerinin çok daha kolaylaştırılması konusunda, hatta alınan ücretlerin
azaltılarak en azından tıbbi ilaçların bir an önce hayata geçmesi açısından bir
çalışma yapılmasını talep etmiştik, bu konuda da güzel bir çalışma yapıldı. Ben
Sağlık Bakanımıza ve -burada- Necdet Bey'e teşekkür ediyorum.
Bunun dışında,
“Bu konuda eğitim verelim." dedik, “Ulusal ve uluslararası iş birliği
yapalım.” diye söyledik. Biliyorsunuz, Uzak Doğu'da çok büyük potansiyel var,
pazarlama da var. Orada o kadar tıbbi aromatik bitki zenginliği maalesef yok
ama pazarlama çok iyi, bilhassa biz Uzak Doğu’yla… Mesela, ben oraya, bizim
çalıştaya Malezya Büyükelçisini davet etmiştim, geldi, konuşma yaptı. Ayrıca,
en batıda, Meksika’da, orada da ciddi bir tıbbi aromatik bitki var, Meksika
Büyükelçisini davet etmiştim, o da geldi, konuşma yaptı. Yani bizim ulusal ve
uluslararası iş birliği yapmamız lazım. Projelendirme yapıp, netice itibarıyla,
bu konuda bir an önce çalışmaların yapılarak… Bilhassa ilaç üretimi, bunun sağlıkta
kullanılması ve kozmetik sanayisinde dışarıdan ithal etmek yerine Türkiye’de
üretilmesi şeklinde bir çalışma yapmak için özel sektörün de teşvik edilmesi
konusunda karar alındı. Bu, gerçekten bir ufuk açacaktır.
Şu
ana kadar ne kadar ihracat yapıyoruz? Yani bu kadar biyolojik çeşitlilik var
-Kıta Avrupası’ndan daha fazla- ama şu ana kadar büyük gayretlerle
yapabildiğimiz tıbbi aromatik bitkilerin ihracatı 600 milyon dolarcık. Ama biz
bu çalıştay ve kongrelerde bir hedef koyduk, yüce Meclisimiz de destek verirse
gerçekten biz bu hedefi yakalarız. 2023 yılına kadar 5 milyar dolarlık bir
ihracat hedefi ortaya koyduk, bunu da gerçekleştireceğimize ben inanıyorum.
Tabii,
bizim Orman ve Su İşleri Bakanlığı bu konuda bir daire başkanlığı kurdu, Odun
Dışı Ürün ve Hizmetler Dairesi Başkanlığı. Bu konuda “ORKÖY kredisi” adıyla
çiftçilere destek veriyoruz.
Ayrıca,
bizim Orman Genel Müdürlüğümüz dışında Doğa Koruma ve Millî Parklar Genel
Müdürlüğümüz büyük bir veri tabanı programı hazırladı, adı Nuh’un Gemisi.
Türkiye’deki bütün biyolojik çeşitliliği kaydediyoruz her şeyiyle beraber, şu
ana kadar da 1 milyon 250 bin tane kayıt yapıldı. Pek çok ilde, illerin yüzde
80’inde bitti, önümüzdeki yıl sonuna kadar bütün Türkiye’nin biyolojik
çeşitliliği taranacak ve bu da kayıt altına alınacak. Bunu da özellikle
vurgulamak istiyorum.
Bunun
dışında, 38 tane eylem planı hazırladık, arzu eden vekillerime bunları kitaplar
hâlinde verebiliriz.
Zamanım
az kaldığı için… Bir de, Gıda, Tarım ve Hayvancılık Bakanlığı ve Sağlık
Bakanlığı büyük çalışma yapıyor. Özellikle, Gıda, Tarım ve Hayvancılık
Bakanlığı büyük araştırma merkezleri kurdu, orman köylülerine destek veriyor,
AR-GE çalışmalarına destek veriyor; ayrıca, tıbbi aromatik bitkiler çalışması
başlattı. Bir de TÜBİTAK, bunu özellikle destekleme kararı aldı. Bu konuda da
araştırmacıları desteklemek için her türlü imkân var. 
Son olarak
-sürem kalmadığı için- bazı tıbbi bitkilerle alakalı üniversiteyle birlikte
Bakanlığımız bazı el kitapları çıkardı. Mesela, lavanta, kekik, nane, defne gibi
pek çok bitki üzerine el kitapları var. 
Ben, burada,
Bakanıma da teşekkür ediyorum. Bizim haşhaş yağı, haşhaş tohumu özellikle
kolesterol için bir ilaçtır. 
Ordinaryüs
Profesör Sıtkı Velicangil vardı, çok meşhur bir hocaydı, rahmetli oldu. Ben de
bir ara halk sağlığı…
(Mikrofon
otomatik cihaz tarafından kapatıldı) 
ORMAN VE SU
İŞLERİ BAKANI VEYSEL EROĞLU (Devamla) - Bir dakika müsaade ederseniz Sayın
Başkan. 
BAŞKAN – Buyurun
Sayın Bakan. 
ORMAN VE SU
İŞLERİ BAKANI VEYSEL EROĞLU (Devamla) – Bir ara Teknik Üniversitede Çevre
Mühendisliği bölümünde halk sağlığı dersi vardı, Hocam “Sen bu işe meraklısın,
sen Sıtkı Velicangil’in -dünya çapında meşhur hoca- asistanlığını yap.” dedi.
Benim de Afyonkarahisarlı olduğumu bildiği için “Ben, Fransa’da araştırma yaptım;
haşhaş yağı, haşhaş tohumu kolesterol için ilaçtır.” dedi. Sağ olsun, Değerli
Bakanımız Zekeriya Bey de bu konuda, hem siyah hem de sarı haşhaş tohumlarıyla
ilgili bir tahlil yaptırdı. Kendisine de burada huzurunuzda teşekkür ediyorum. 
İnşallah, bütün
gruplar birlikte bu konuda bir çalışma yaparsa biz de emrinize amadeyiz. Gelin,
hep beraber bütün Türkiye’de bu tıbbi aromatik bitkileri geliştirelim. 
Ayrıca, bizdeki
her türlü dokümanı da araştırma komisyonuna vermeye hazırız efendim. 
Ben, gerçekten
çok faydalı, böyle bir komisyonun kurulmasının çok isabetli olduğu düşüncesiyle
hepinizi en kalbî duygularla selamlıyorum efendim. 
Sağ olun. (AK
PARTİ ve CHP sıralarından alkışlar) 
BAŞKAN – Sayın
Bakana teşekkür ediyoruz.
Şimdi, gruplar
adına konuşmalara geçiyoruz.
İlk konuşma
Milliyetçi Hareket Partisi Grubu adına Ankara Milletvekilimiz Sayın Mustafa
Mit’e aittir.
Buyurun Sayın
Mit. (MHP sıralarından alkışlar)
MHP GRUBU ADINA
MUSTAFA MİT (Ankara) – Sayın Başkan, değerli milletvekilleri; tıbbi ve aromatik
bitkilerin ekolojik denge gözetilerek üretiminin artırılması, satışı, sağlığa
uygun olarak kullanılması ve ihracatının geliştirilmesi ve bunlara yönelik
çözüm ve önerilerin belirlenmesi amacıyla verilen araştırma önergesi Danışma
Kurulunun aldığı kararla ortak öneri hâline getirilerek Genel Kurulda
görüşülmektedir. Ben de bu vesileyle Milliyetçi Hareket Partisi Grubu adına söz
almış bulunmaktayım, Genel Kurulu saygıyla selamlıyorum.
Değerli
milletvekilleri, tıbbi bitkilerin tanımını tam olarak yapmak mümkün değildir.
Günümüzde “tıbbi ve aromatik bitkiler” terimi genellikle birlikte
kullanılmaktadır. Tıbbi ve aromatik bitkiler genel anlamı itibarıyla
hastalıkları önlemek, sağlığı sürdürmek ve hastalıkları iyileştirmek için ilaç
olarak kullanılan bitkilerdir. Tıbbi bitkiler, sağlık, beslenme, kozmetik,
vücut bakımı, tütsü yapımı veya dinî törenler gibi alanlarda yer alırken,
aromatik bitkiler ise güzel koku ve tat vermeleri için kullanılmaktadır. “Tıbbi
ve aromatik bitkiler” denildiğinde hem bitki hem etken madde yönünden ve hem de
tüketim alanları bakımından çok büyük bir alanı kapsamaktadır. Bu bakımdan
bugün standart hâle gelmiş bir gruplandırması bulunmamakla birlikte genellikle
familyalarına, içerdikleri etken maddelere, tüketim ve kullanımlarına, yararlanılan
organlara ve farmakolojik etkilerine göre gruplandırılmaktadırlar. Ancak en
yaygın olarak kullanılan gruplandırma, etken maddelerine göre yapılan
gruplandırmadır. 
20’nci yüzyılda
tıbbi ve aromatik bitkilerin üretim ve kullanımındaki gelişmeler incelendiğinde,
yüzyılın başlarında teknolojinin getirdiği yenilikler, sosyal ve politik
gelişmeler bitkilerin ilaç olarak kullanımının hızla azalmasına neden olmuştur.
Dünyada tıbbi ve
aromatik bitkilere olan talep her geçen gün artmaktadır. Tıbbi ve aromatik bitkilerin
özellikle ilaç, gıda ve kozmetik sanayi hammaddesi olarak geniş bir kullanım
alanı vardır. Tüketici ve sanayici taleplerine cevap veren kaliteli ve standart
ürün için ıslah edilmiş çeşitlerin geliştirilmesi, uygun ekolojik şartların
belirlenmesi, tabiata zarar vermeden zamanında toplanması, hasat sonrası
işlemler ve işleme teknolojisinin belirlenmesi için bir Meclis araştırması
komisyonu kurularak elde edilecek sonuçlara göre düzenleme yapılması ihtiyacı
bütün gruplar tarafından benimsenmiştir. 
Türkiye'de,
hâlihazırda, gerek iç tüketim ve gerekse ihracatı yapılan tıbbi ve aromatik
bitkilerin tahminen yüzde 20’si kadarının tarımı yapılmaktadır, diğer yüzde
80’i ise kök, meyve, sap, yaprak ve çiçek olarak geleneksel yöntemlerle doğadan
toplanmak suretiyle elde edilmektedir. Günümüzde, Türkiye'de, yeterli miktarda
standart ve kaliteli ürün temini, geleneksel yöntemlerle yapılan toplanmayla
mümkün olmamaktadır. Bu bitkilerin, düzenli olarak kültür ve ıslah
çalışmalarıyla istenilen niteliklere ulaştırılması gerekmektedir. 
Tıbbi ve
aromatik bitkiler, uçucu yağ yani eterik yağ taşıyan bitkilerdir. Uçucu yağlar,
bitkilerden su buharı damıtılmasıyla elde edilen, oda sıcaklığında sıvı olan,
bazen donabilen uçucu, kuvvetli kokulu ve yağımsı karışımlardır. Aromatik
bitkilerden elde edilen uçucu yağlar açıkta bırakılınca oda sıcaklığında bile
buharlaşabildiklerinden ve güzel kokulu olduklarından “esans” ismiyle de
anılmaktadırlar. Doğadaki tüm bitkiler insanlığın hizmetindedir ve aromatik
bitkiler asırlardır ilaç, gıda, parfümeri ve kozmetik gibi çok farklı alanda
kullanılmaktadırlar. 
Yüzyıllardan
beri süregelen insan ve bitki arasındaki bağ sonucu, günümüzde tüm dünyanın
önemli kabul ettiği ve ciddi araştırmaların yapıldığı etnobotanik bilim dalı
doğmuştur. Etnobotanik, bilgi birikimi, deneme yanılma yoluyla edinilmiş ve
uzun bir zaman süreci sonucunda nesilden nesle aktarılarak günümüze kadar
ulaşan çok değerli bilgileri yansıtan içerikleriyle, bitkilerin bilimsel olarak
değerlendirilmelerine önemli katkıda bulunmaktadır. İnsanlık tarihi boyuncu
bilinen pek çok hastalık türü tıbbi ve aromatik bitkiler kullanılarak tedavi
edilmeye çalışılmaktadır. Dünya Sağlık Örgütüne göre dünyadaki insan nüfusunun
yüzde 80’i hastalıklarını öncelikle tıbbi bitkiler yoluyla tedavi etmeye
çalışmaktadır. Hâlihazırda ilaç üretiminde yüzde 60 oranında tıbbi ve aromatik
bitkiler kullanılmaktadır. Bunun yanı sıra gelişmiş ülkelerdeki reçeteli
ilaçların yüzde 25’i bitkisel kökenli maddelerden oluşmaktadır. İlaç elde
edilen bitkilere olan talep, düşük maliyetli olması, yan etkilerinin olmaması,
toksit etkilerin azlığı ve doğal olarak üretilmiş olmasından dolayı hem
gelişmiş hem gelişmekte olan ülkelerde artış göstermektedir. 
Gün
içerisinde soluduğumuz kirli hava, düzensiz beslenme ve katkı maddeleri,
besinlerde kullanılan zararlı, koruyucu maddeler ve hareketsizlik vücudumuzda
“serbest radikal” denilen maddeleri oluşturmaktadır. Bu maddeler de bağışıklık
sistemimizi etkileyerek hastalıklara sebep olmaktadır. Bu da son yıllarda
insanoğlunu yoğun bir şekilde antibiyotik kullanımına yönlendirmiştir. Ancak
vücuttaki bu bakterilerin antibiyotiğe olan direnci artmış, bu sebeple de ilaç
sektörü dozajı daha yüksek olan antibiyotikler üretmeye başlamışlardır. Yani
biz antibiyotik aldıkça vücuttaki bakterilerin antibiyotiğe olan direnci artmış
ve dirençleri arttıkça da çözüm daha yüksek dozajlı antibiyotikler kullanmakta
aranmıştır. Bu kısır döngü, sonunda içinden çıkılmaz bir hâl almıştır. 
İşte
burada devreye tıbbi aromatik bitkiler girmektedir. Bu nedenle ilaçlara
alternatif olarak tıbbi ve aromatik bitkilerin kullanılması önerilmektedir.
Bazı bitkisel bileşimlerin tek bir antibiyotikle öldürülmesi zor olan
mikroorganizmaların dirençliliğine karşı koyarak daha etkin bir tedavi
sağladığı rapor edilmiştir. 
Değerli
milletvekilleri, sağlıklı olma anlayışı içerisinde bütün dünyada “alternatif
tedavi” veya “destekleyici tedavi” diye adlandırılan tedavi yöntemleri
tartışılmaktadır. Alternatif tedavi veya destekleyici tedavi yöntemlerinde ana
materyal olarak gündeme gelen tıbbi ve aromatik bitkilerin bilinçsizce
kullanılmasında görülen artışa paralel olarak olumsuz ilaç etkileşimlerinde de
artış kaçınılmazdır. 
Her insanın
farklı metabolizması vardır ve farklı özelliklere sahiptir. Bilimsel dayanağı
olmaksızın, hiçbir denetime tabi tutulmaksızın ve hiçbir standardı bulunmayan
bu ürünlerin ticarethanelerde, internet üzerinden, radyo ve televizyon
reklamlarıyla tanıtım ve satışı gerçekleştirilmektedir. Son dönemlerde tıbbi
bitkilerin endikasyon belirtilerek kontrolsüz olarak satılması toplum sağlığı
açısından çok ciddi tehlikeler oluşturmaktadır. Tıbbi bitkilerin etki
göstermesi için bir standardın olması gerekir. 
Tıbbi bitkilerin
doğru kısımları, doğru mevsimde, doğru saatte ve doğru bölgede toplandıklarında
bir standarttan söz edilebilir çünkü bitkilerin içerdikleri maddeler ekolojik
şartlara göre değişmektedir. 
Dünya
pazarlarında tıbbi ve aromatik bitkilere olan talep, değişik alanlarda ve
sanayi kollarında tüketimine paralel olarak her geçen gün artmaktadır. Dünyada
yaklaşık 422 bin bitki türü bulunmakta olup bunlardan 70 bin civarındaki kısmı
tıbbi bitkilerdir. Dünya Sağlık Örgütünün verilerine göre 20 bin civarında
tıbbi ve aromatik bitki türü vardır. Türkiye’de ise 9 bin civarında bitki türü
olup bunlardan yaklaşık 500 tanesi tıbbi bitkiler grubunda yer almaktadır. 
Türkiye, tıbbi
ve aromatik bitkilerin dış satımında dünyanın önde gelen ülkelerinden
birisidir. Ülkemiz, farklı iklim ve ekolojik koşullara sahip olması, florasının
çok sayıda bitki türü ve çeşitliliğini içermesi bakımından, ayrıca doğadan
toplanan ve kültürü yapılan tıbbi ve aromatik bitkiler açısından büyük ekonomik
potansiyele sahiptir. 
Tıbbi ve
aromatik bitki tarımını yapmak isteyen yetiştiricilerin ihtiyaç duyduğu tohumu
sağlamak, onlara gerekli yardımı yapmak mutlaka ve mutlaka şarttır. Özellikle
ekonomik değeri yüksek olan bitki türleri kültüre alınarak bu bitkilerin doğal
tarımına geçilmelidir. Bu nedenle kaliteli ve doğal ortamına zarar vermeden
toplanan ürünler ve yetiştirilen bitkiler için teşvik primleri verilmelidir. Bu
olaylar dikkate alınarak, gen kaynakları ve biyolojik çeşitlilik çok iyi
taranarak bu gibi olumsuz koşulların etkisini azaltmak ve belli ölçüde
dayanıklı türlerin belirlenmesi, kültüre alınması ve ıslah edilmesi faydalı
olacaktır. 
Değerli
milletvekilleri, ilaç ham maddesi olan etken maddelerin tespitinden
üretilmesine ve dağıtılmasına kadar bilgi ve sorumlu tek sağlık meslek grubu
eczacılardır. Tıbbi bitkiler ve etkileri konusunda tek meslek grubu eczacılar
olduğu için, 6197 sayılı Kanun’da yapılan değişiklikle, tıbbi bitkilerin
eczanelerde, eczacıların kontrolünde satışı ve kullanılması toplum sağlığı
açısından çok önemlidir.
(Mikrofon
otomatik cihaz tarafından kapatıldı) 
BAŞKAN –
Sözlerinizi tamamlamak üzere bir dakika ek süre veriyorum Sayın Mit, buyurun.
MUSTAFA MİT
(Devamla) – Değerli milletvekilleri, yine sosyoekonomik yoksulluk içinde
bulunan vatandaşlarımızın topluma entegre olmaları ve ekonomide aktif üretken
duruma geçerek sürdürülebilir gelire ulaşmaları amacıyla, tıbbi bitkilerin
bölge kadınlarına toplatılarak kadınlar için de istihdam alanı oluşturulabilir
diyor, bu duygu ve düşüncelerle yüce heyetinizi saygıyla selamlıyorum. (MHP ve
CHP sıralarından alkışlar)
BAŞKAN –
Teşekkür ediyorum Sayın Mit.
Sayın milletvekilleri,
şimdi söz, Halkların Demokratik Partisi Grubu adına Diyarbakır Milletvekilimiz
Sayın Sibel Yiğitalp’e aittir. 
Buyurun Sayın
Yiğitalp. (HDP sıralarından alkışlar)
HDP GRUBU ADINA
SİBEL YİĞİTALP (Diyarbakır) – Sayın Başkan, değerli milletvekilleri; Türkiye’de
gerek iç tüketimde kullanılan gerekse dış satımı yapılan tıbbi aromatik
bitkilerde üretimi artırmak ve istenilen kalitede ürünü elde etmek için, tıbbi
ve aromatik bitki çeşitliliğinin korunması, floraya zarar vermeden sürdürülmesi
ve değerlendirilmesi için gerekli her türlü yasal düzenlemenin yapılarak hayata
geçirilmesi, yetiştirme tekniklerinin her bitkiye ve ekolojik koşullara göre
saptanması ve buna dair her türlü çalışmanın yapılması konusunda partimizin
olumlu bir bildirimi vardır ve bizim de bunu desteklediğimizi belirterek
konuşmama geçmek istiyorum. 
Evet, biz hep
bahsediyoruz “aromatik bitkiler” diye ama aromatik bitkilerin… Aslında Türkiye
çok zengin bir ülke ve özellikle bizim o taraflarda çok daha zenginlik var.
Gabar’a, Cudi’ye, Lice’ye bir baktığınızda çok fazla zenginlik var, yer altı,
yer üstü zenginliği var ama bombardımandan kaynaklı, yoğun çatışmalardan
kaynaklı, belki yüzyıllık birikim, yer altı, yer üstü zenginlikleri maalesef
heba ediliyor, yok ediliyor ve insan eliyle.
Şimdi,
burada, mesela öyledir ki bizim büyüklerimiz “…”(X) derdi Kürtçe, ebegümeci, bunları iyi biliriz. Yani
buna benzer onlarca Kürtçe isim sayacağım ama literatürlere yansımayan,
bilinmeyen ama yerelde bilinen birtakım aromatik bitkiler var. Tabii ki dilimizi,
kültürümüzü yok saydığınız için, bunu da buna katmadığınızdan dolayı bunu da
bir kenara koyarak söylemek istiyorum.
Şimdi
-burada bizler konuşmamıza başlamadan önce- bu ülkenin çok önemli 2 tane sorunu
var. Şu anda aktif, ağır ve can yakıcı olan problemlerinden bir tanesi Afrin.
Afrin üzerinden hiçbir şekilde konuşmaya açık değilsiniz, tartışmaya açık
değilsiniz, eleştiriye açık değilsiniz. Öyle ki insanların en ufak bir reddetme
ya da itiraz etme noktasında hızlıca bir refleks geliştiriliyor ve hemen yargı
mekanizması tek çalışan alan olarak savaş karşıtları üzerinden işlev görüyor.
Şimdi,
sormak istiyorum, siz bu ÖSO’yu çok sahipleniyorsunuz ama özellikle CHP’ye de
sormak istiyorum…
ÖZGÜR
ÖZEL (Manisa) – ÖSO’yu sahiplenen yok, onlara sor. 
SİBEL
YİĞİTALP (Devamla) – AKP’ye de sormak istiyorum.
ÖZGÜR
ÖZEL (Manisa) – Biz Mehmetçik’e, biz Silahlı Kuvvetlere saygı duyarız, ÖSO’yu
onlar tutuyor.
SİBEL
YİĞİTALP (Devamla) – ÖSO’nun sizin komşunuz olmasını ister miydiniz? ÖSO’ya
hayatınızı teslim eder misiniz? 
HASAN
BASRİ KURT (Samsun) - Ettik, ettik, merak etme.
SİBEL
YİĞİTALP (Devamla) – ÖSO’ya malınızı, mülkünüzü teslim eder misiniz, evinizi
teslim eder misiniz, sokağınızı teslim eder misiniz?
HASAN
BASRİ KURT (Samsun) – Şu anda Türk ordusuyla beraber omuz omuza savaşıyorlar.
SİBEL
YİĞİTALP (Devamla) – Ya da siz laik seküler bir bakış açısına sahip olup kendi
yaşamınızın garantisi olarak ÖSO’yu görüyor musunuz?
HASAN
BASRİ KURT (Samsun) – Türk ordusuyla omuz omuza savaşıyorlar. Bırak bunları.
SİBEL
YİĞİTALP (Devamla) – Bunların hepsi birer sorudur ve bunların hepsi de sizlerin
yüzleşmesi gereken sorulardır ve yanıtlardır.
HASAN
BASRİ KURT (Samsun) – Sen ÖSO’dan rahatsız olma, başka yerlerden rahatsız ol.
BAŞKAN
– Sayın milletvekilleri, lütfen, sözünü tamamlasın.
SİBEL
YİĞİTALP (Devamla) – Şimdi, ÖSO’nun nasıl bir pratiğe sahip olduğunu hepimiz
çok iyi biliyoruz, uluslararası arena da iyi biliyor, görseller de var,
elimizde onlarca kanıt var ve neler yaptığına dair insanın söylemekten imtina
ettiği, âdeta bir suç makinasından bahsediyoruz. 
ORMAN
VE SU İŞLERİ BAKANI VEYSEL EROĞLU (Afyonkarahisar) – Oradaki insanları
kurtardık.
ERTUĞRUL
KÜRKCÜ (İzmir) - Kim kimi kurtardı ya? Kendinizi kurtarın.
SİBEL
YİĞİTALP (Devamla) – Ama siz Afrin üzerinden konuşurken, oradaki yaşayan halkı
görmezden gelip sadece ve sadece “Biz gittik…” Ne yaptınız gidip oraya? Kimse
var mıydı? Halktan 1 tane insan yoktu. Ne oldu? Oraya giden güruh yağmalamaya
başladı ve basına yansıdı. 
BÜLENT
TURAN (Çanakkale) - Ya “güruh” dediğin Mehmetçik. Ayıp ya!
SİBEL
YİĞİTALP (Devamla) – Güruhtur 
ERTUĞRUL
KÜRKCÜ (İzmir) - Ne Mehmetçik’i, ÖSO’yu söylüyor.
SİBEL
YİĞİTALP (Devamla) – Benim açımdan ÖSO bir güruhtur ve güruh olarak kalacaktır.
HASAN
BASRİ KURT (Samsun) – “Mehmetçik” dedi, Mehmetçik’le beraber savaşıyor.
SİBEL
YİĞİTALP (Devamla) – ÖSO şöyle bir güruhtur: Alevi kadınlarını kafeslere koyup
gezdirdiği için güruhtur, ÖSO kafa kestiği için güruhtur, ÖSO yağmacılık ve
talancılık yaptığı için güruhtur. 
HASAN
BASRİ KURT (Samsun) - Yalan söylüyorsun, bunların hiçbiri olmuyor.
ERTUĞRUL
KÜRKCÜ (İzmir) – Yalan söylemiyor, doğru söylüyor
MERAL
DANIŞ BEŞTAŞ (Adana) - Dinleyin, sonra isterseniz cevap verirsiniz.
SİBEL
YİĞİTALP (Devamla) – ÖSO oralı olmadığı için, kendine ait bir toprakta bunu
yürütmediği için bir çetedir. 
HASAN
BASRİ KURT (Samsun) – Ne oldu? Sırtınızı yasladığınız PYD’ye galip geldi diye
mi bunları söylüyorsun? 
ERTUĞRUL
KÜRKCÜ (İzmir) – Hırsızlarla iş birliği yaptınız.
SİBEL
YİĞİTALP (Devamla) – Şimdi, ben bunları söyledikten sonra bu ülkenin en önemli
2’nci sorunundan da bahsetmek istiyorum.
ERTUĞRUL
KÜRKCÜ (İzmir) – Katillere “Kuvayımilliye” dediniz.
HASAN
BASRİ KURT (Samsun) – İki ay önce ÖSO konuşmuyordun burada.
SİBEL
YİĞİTALP (Devamla) – Bakın, bu ülkenin en önemli sorunlarından biri de
cezaevleridir. Şu anda, cezaevleri, kapasitesinin yüzde 171 oranında doluluğa
sahip bir yerden bahsediyoruz ve burada yüzde 167 oranında kapasitesinin çok
üstünde bir kapasiteden bahsediyoruz. Burada neler var, cezaevinde kimler var
biliyor musunuz? 69 bin öğrenci var. Bu 69 bin öğrenci herhâlde size yetmemiş
ki Boğaziçi Üniversitesi veya bir başka üniversitenin öğrencilerini tutuklama
gibi bir çabanız var, anlaşılan o ki bundan da size bir şey çıkmayacaktır. 
Bakın,
cezaevlerinden tekrar bahsetmek istiyorum. Avrupa Konseyinde 47 ülke içerisinde
son on yılda en fazla artış gösteren ülke olarak tarihe geçtiniz. Yine, sizin
düne kadar cemaatçilerle kol kola girdiğiniz, birlikte hareket ettiğiniz ve
bizi de sürekli tutuklayan, bizi sürekli yargılayan o cemaatin yargı mensupları
var ya, savcı ve hâkimleri, 5 bini şu anda cezaevinde. Şu anda şunu söylemek
istiyorum: Bugün bu suça ortak olan bütün yargı mekanizmasını da ileride, üç
yıl sonra ya da beş yıl sonra buradan başkaları gelip anlatacak, diyecek ki:
Zamanında cemaate sahip çıkanları siz tutukladınız, bugünleri de yapanlar
ileride tutuklanacak. Bunu da söyleyerek tekrar cezaevlerine dönmek istiyorum. 
Evet,
cezaevlerinde inanılmaz hak ihlalleri var ve bu, ülkenin en büyük sorunudur. Bu
ülkenin hassasiyet göstermesi gereken ve bire bir sorumluluğu olan bir alanda
maalesef her gün hak ihlallerinden, işkenceden, şiddetten, kaba dayaktan,
tecritten bahsediyoruz. Burası kimin sorumluluğundadır? Adalet Bakanlığının
sorumluluğundadır. Kim bakıyor oraya? Adalet Bakanlığı bakıyor ve Adalet
Bakanlığının personelleri orada çalışıyor. Dolayısıyla, orada olacak her şeyden
de sizler Adalet Bakanlığı olarak sorumlusunuz. Ben şimdi hak ihlallerini
kısaca hemen hızlıca geçmek istiyorum.
Bakın, neler
isteniyor biliyor musunuz? Telefon görüşmelerinde -ailelerinden önce- tekmil
vermeleri isteniyor, tutuklulara tek tip saç tıraşı dayatılıyor, havalandırma
yerlerinin tellerle üstü kapatılmış, kafa sistemine geçilmiş ve Avrupa’da...
İdarenin denetiminden geçip tutuklulara teslim edilen kitaplara, cezaevinde
yapılan aramalarla el konulmakta. 
HASAN BASRİ KURT
(Samsun) – Konuya gelsene, aromatik bitkiyle bunun ne ilgisi var? Bir ıhlamur
iç, ada çayı iç rahatla istiyorsan!
MERAL DANIŞ
BEŞTAŞ (Adana) – İmzamız var orada.
BAŞKAN – Sayın
Kurt, rica ediyorum, lütfen...
HASAN BASRİ KURT
(Samsun) – Sayın Başkanım, konuya gelebilir mi? İç Tüzük’e davet edebilir
miyim? Lütfen...
SİBEL YİĞİTALP
(Devamla) – Bakınız, evet, yüzleşmek istemediğinizin farkındayım ama bu,
ülkenin bir sorunudur, aromatikten daha önemli bir sorundur, aromatik kadar
önemlidir, daha da önemli sorunudur.
HASAN BASRİ KURT
(Samsun) – Şu anda aromatik bitkileri konuşuyoruz, bunu konuşacaksan gel, yoksa
dinlemek zorunda değiliz seni ya!
MERAL DANIŞ
BEŞTAŞ (Adana) - Ya müdahale etmeyin lütfen!
SİBEL YİĞİTALP
(Devamla) – Burada 200 bin insandan bahsediyorum. 200 bin insan milyonlarca
insana denk geliyor ve milyonlarca insanın sesi olmak zorundayız biz. 
Ben şunu
söyleyeceğim, devam edeceğim: Cezaevinde olan insanların sağlığa erişimi
neredeyse hiç yok, çok fazla sayıda hasta tutsak var. Burada 1.021 hastadan
bahsediyorum. 
Ben şimdi size
bir isim, bir örnek vereceğim: Sise Bingöl’den bahsediyorum, 78 yaşında, 6
çocuk annesi ve temel ihtiyaçlarını karşılayamayacak düzeyde. Kendisine ne
dayatılıyor, biliyor musunuz? Kendisine “Örgütle ilişiğini kesersen, imza
atarsan biz seni tahliye ederiz.” deniyor. 78 yaşında, torun torba sahibi olmuş
bir kadını, siz nasıl böyle bir uygulamayla, böyle bir tehditle veya böyle bir
şantajla cezaevinde tutabilirsiniz? 
HASAN BASRİ KURT
(Samsun) – Öyle bir şantaj yok. Ne alakası var?
SİBEL YİĞİTALP
(Devamla) - Buna “adalet” mi diyorsunuz? “Adalet” dediğiniz, büyük, görkemli
saraylar yapmak değildir ya da çok cezaevi yapmak değildir, bununla övündüğünüz
an adaleti bitirmişsiniz demektir. 
HASAN BASRİ KURT
(Samsun) – Hâlâ terör örgütü üyesiyse 78 değil, 98 yaşında olsa da yatar orada.
SİBEL YİĞİTALP
(Devamla) - Nitekim, siz, adalet sarayları yapmakla, cezaevleri yapmakla
övünüyorsunuz. Adaleti de ayaklar altına aldınız. 
HASAN BASRİ KURT
(Samsun) – Terör örgütü üyesiyse 78 değil, 98’de de yatar.
MERAL DANIŞ
BEŞTAŞ (Adana) – Ya, 70 yaşında bir kadından söz ediyor, 80 yaşında ya.
SİBEL YİĞİTALP
(Devamla) - Ben tekrar Sise Bingöl’e dönmek istiyorum. Sise Bingöl de şu anda
temel ihtiyaçlarını karşılayamıyor. Hepinizin babaannesi, annesi ve yakınları
vardır. 80 yaşındaki insanı bir düşünün, kendi yakınlarınız olarak düşünün ve
cezaevinde böyle bir muameleye maruz kaldığını düşünün. Hanginiz bundan
rahatsız olmazsınız, hanginiz? Ben kişi olarak herhâlde bütün insanların bundan
rahatsız olduğunu düşünüyorum. Bir kalp taşıyorsa, bir beyin taşıyorsa bundan
rahatsız olmalıdır ama eğer “Rahatsız değilim, devam etsin.” diyorsanız o da
sizin kendi hukuk anlayışınızdır, tırnak içinde söyleyeceğim. 
Şu anda, Tarsus
Cezaevinde 5 kişi süresiz, dönüşümsüz açlık grevinde, Adana Ceyhan M Tipi
Cezaevinde de 6 tutuklu süresiz açlık grevinde. Neden? Yine, hak ihlallerinden
kaynaklı, kötü muameleye maruz kaldıkları için. Bu insanlar, orada, onurlu bir
yaşam adına kendi bedenlerini ölüme yatırıyorlar. Bunların hepsinin bilincinde
olmanız gerekir. Bunları söylüyoruz, evet, aromatikle ilişki kuramayabilirsiniz
ama bu ülkenin sorunları bir bütündür. Aromatiğe gösterdiğiniz duyarlılığı
cezaevlerine de gösterin, cezaevinde olanlar da sizin yurttaşınızdır ve
Afrin’de ölen, yaşamlarını yitiren askerler de sizin yurttaşınızdır; hiçbirisi
birbirinden bağımsız değildir. 
HASAN BASRİ KURT
(Samsun) – Süre bitti artık. İnşallah, bir şeyler konuşursunuz konuyla ilgili. 
SİBEL YİĞİTALP
(Devamla) - Bu aromatik üzerinden konuşmak isterseniz… 
HASAN BASRİ KURT
(Samsun) – Önerge verirsin, bunlarla ilgili konuşursun.
SİBEL YİĞİTALP
(Devamla) - Peki, soruyorum ben o zaman: Aromatiğin endüstrisini kim ele
geçirecek? Kime faydası olacak? Kim para kazanacak? Oranın yerel halkına bir
geliri olacak mı? Orada o çalışanlara bir geliri olacak mı? Yerel halk bundan
faydalanabilecek mi? Bunlara da o zaman cevap verin. Bunların hiçbirine cevap
veremezsiniz. 
HASAN BASRİ KURT
(Samsun) – Veririz.
SİBEL YİĞİTALP
(Devamla) - Şimdi, bunların devamını getireceğim, ben yine cezaevlerine
döneceğim ve şunu söyleyeceğim: 1980 döneminin cezaevleri hâlen tartışılıyor ve
o, ülkenin utancı olarak tartışılıyor. Kenan Evren’den bahsedildiğinde 5 No.lu
Cezaevi insanların aklına gelir, 80 döneminde yaşanan vahşet akla gelir.
HASAN BASRİ KURT
(Samsun) – Onun hesabını biz sorduk, biz; kimse sormadı. 12 Eylülün hesabını da
biz sorduk. 
SİBEL YİĞİTALP
(Devamla) – Ama öyle bir döneme geldik ki kapasitesinde yüzde 161 oranında
artış olduğu bir dönem ve her gün ve her gün ihlallerden bahsedildiği,
ihlallerin yaşandığı, insanların hücrelere konulduğu, 100 binlerce insanın
mağdur edildiği bir dönemi de hatırlatacak size. 
SALİH CORA
(Trabzon) – Bu başka bir konu ya, bu başka bir araştırma konusu.
SİBEL YİĞİTALP
(Devamla) – Bugün geçmişten, Kenan Evren’den bahsettiğimiz gibi, bugünlerden
bahsedildiğinde, bu boş sıralarda sadece oylama anında olduğunuz, onun dışında
biz konuşurken sadece itiraz ettiğiniz ama asla ve asla sorunlara karşı çözüm
yönünde bir çaba göstermediğiniz de tartışılacak. Tarihe böyle geçtiniz siz, bu
boş sıralarla ve sadece el kaldırıp oy vermeyle tarihe geçtiniz. 
FUAT KÖKTAŞ
(Samsun) – Mutfak geniş, mutfak.
SİBEL YİĞİTALP
(Devamla) – Oy verdiğiniz yasaların çoğunun ne olduğunu da bir gün oturup
gerçekten tartışabilirsek ne mutlu bize. 
Şimdi,
bitirmeden önce son cümlelerimde şunu söyleyeceğim: Bu ülkede çocuklar, 700
bebek annesiyle birlikte cezaevinde. O bebekler parklarda oynaması gerekirken
cezaevlerinde ve dört duvar arasında maalesef hâlâ ve anneleriyle birlikte
büyüyorlar. O çocukların, cezaevlerinde büyüdükten sonra, çıktığında ne gibi
bir duyguyla büyüyeceğini ve nasıl bir tercih yapacağını düşünüyorsunuz? Daha
doğrusu, tercih değil de neye mecbur bırakılacak, hiç bunu düşündünüz mü? O
çocuklar cezaevinden çıktığında nasıl bir duyguyla, nasıl bir davranış
biçimiyle…
(Mikrofon
otomatik cihaz tarafından kapatıldı) 
SİBEL YİĞİTALP
(Devamla) – Son bir cümle, toparlayacağım.
BAŞKAN – Buyurun
Sayın Yiğitalp.
SİBEL YİĞİTALP
(Devamla) – O çocukların, bu topluma nasıl bir bakış açısına sahip olacağını ve
mevcut iktidara, Hükûmete ve bu sürecin sorumlularına karşı nasıl bir duyguyla
yaklaşacağını hepimiz az çok tahmin edebiliyoruz, değil mi? Ve bunu, yirmi yıl
öncesindekiler de böyle yaptılar -bakın, nasıl bir kuşak çıktı- şimdikiler de
böyle, bu şekilde olacak ve oluşan bu her türlü şiddetten de, her türlü
çatışmadan da bire bir sorumlusunuz çünkü zeminini ve imkânını siz yaratıyorsunuz
ve savaş hükûmeti olarak da anılacaksınız. 
Hepinizi
saygıyla selamlıyorum. (HDP sıralarından alkışlar)
BAŞKAN –
Teşekkür ederim Sayın Yiğitalp.
HÜSNÜYE ERDOĞAN
(Konya) – Askerlerimiz destan yazıyor resmen.
BÜLENT TURAN
(Çanakkale) – Sayın Başkan, izin verirseniz zapta geçsin diye söyleyeceğim. Bir
defa, İç Tüzük 66 kürsüde konuya bağlı konuşmayı emreder. Bu konuda daha hassas
olmanızı salık veriyorum izin verirseniz.
İkincisi:
Afrin’le ilgili beraber düşünmeyeceksek, en millî konumuzda beraber olmayacaksak
hangi konuda beraber olacağız diye düşünüyorum. Mehmetçik orada büyük bir
fedakârlıkla beraber bizim güvenliğimiz için adım atıyor, Mehmetçik’e de en
büyük yardımı ÖSO gösteriyor. PKK’nın, PYD’nin ısrarla dile getirdiği ÖSO
karşıtlığını Meclis kürsüsünden ifade etmenin doğru olmadığı kanaatindeyim.
Tekrar takdirlerinize sunuyorum sizin. (AK PARTİ sıralarından alkışlar)
ÖZGÜR ÖZEL
(Manisa) – Sayın Başkan…
BAŞKAN – Sayın
Özel, buyurun. 
V.- AÇIKLAMALAR (Devam)
38.- Manisa Milletvekili Özgür Özel’in, Diyarbakır Milletvekili Sibel
Yiğitalp’in (10/5), (10/2602), (10/2612) ve (10/2644) esas numaralı Meclis
Araştırması Önergelerinin birleştirilerek yapılan ön görüşmelerinde HDP Grubu
adına yaptığı konuşmasındaki bazı ifadelerine ilişkin açıklaması
ÖZGÜR ÖZEL (Manisa)
– Sayın Başkan, bambaşka bir gündemdeyiz ama sayın hatip partimizin doğrudan
ismini vererek bir ithamda bulundu. Cumhuriyet Halk Partisi, Mehmetçik’in
Suriye’de bulunmasıyla ilgili geçmişte yapılan hatalı dış politikayı ve hatalı
Suriye politikalarını eleştirmekle birlikte, oradaki ortaya çıkan çok sayıda
terör örgütünün Türkiye açısından tehdit olduğu durumda Mehmetçik’in oradaki
görevinin sonuna kadar arkasındadır. Ancak hep eleştirdiğimiz gibi, Özgür
Suriye Ordusunun Mehmetçik’in başarılarına, Mehmetçik’in varlığına, Silahlı
Kuvvetlerin yetkinliğine gölge düşürecek şekilde iktidar tarafından övülmesini
hep eleştirdik, Özgür Suriye Ordusu güzellemelerini Silahlı Kuvvetler açısından
son derece sakıncalı bulduk. Bu konuda iktidar partisiyle ayrı düşündüğümüzü,
aynı paralelde olmadığımızı ifade ediyoruz. Bizim arkasında olduğumuz, Özgür
Suriye Ordusu değil Türk Silahlı Kuvvetleridir.
Teşekkür
ediyorum.
BAŞKAN –
Teşekkür ederim Sayın Özel.
MERAL DANIŞ
BEŞTAŞ (Adana) – Sayın Başkan…
BAŞKAN – Buyurun
Sayın Danış Beştaş.
39.- Adana Milletvekili Meral Danış Beştaş’ın, Çanakkale Milletvekili
Bülent Turan’ın yerinden sarf ettiği bazı ifadelerine ve ÖSO’nun IŞİD’in
kalıntısı cihatçı bir örgüt olduğuna ilişkin açıklaması
MERAL DANIŞ
BEŞTAŞ (Adana) – Şimdi, öncelikle, İç Tüzük 66 konusundaki iktidar partisinin
hareketlenmesi bir iki haftadır başladı. Nedeni de bütün basını, medyayı
tekleştirdikleri için, artık tek kanaldan bütün Türkiye bilgileneceği için
Mecliste de bu konuda farklı seslerin, muhalefetin konuşmasını engelleme
çabasıdır.
BÜLENT TURAN
(Çanakkale) – Hiç alakası yok Sayın Başkan.
FİLİZ
KERESTECİOĞLU DEMİR (İstanbul) – Çok alakası var. 
MERAL DANIŞ
BEŞTAŞ (Adana) – Gerçekten, tam anlamıyla şu anda faşizm yürürlüktedir ve
gitgide tahkimatı da hızla yapılıyor. Yani milletvekilliği düşürülmesinden
siyasetçilerin tutuklanmasına, partimizin kriminalize edilmesine dair bu konuda
milyonlarca örnek var. Yani bunu söylemeyeceğiz, bir mağduriyet edebiyatı da
yapmıyoruz çünkü şu anda onlar zalimler, bu çok nettir.
BÜLENT TURAN
(Çanakkale) – Kim, zalim olan kim, Sayın Başkan?
MERAL DANIŞ
BEŞTAŞ (Adana) – Bugün, cinsel istismar konusunu, çocuk istismarını Mecliste en
fazla gündeme getiren partilerden biri olarak ve bu konudaki hassasiyetimizin
bizim stratejimiz gereği olduğunu hatırlatarak… Sayın Recep Akdağ gruplardan
randevu alıyor, HDP’yle görüşme talebinde bile bulunmuyor; Hükûmet, açıkçası,
halk iradesini, Meclis grubumuzu reddederek, görmezden gelerek…
HASAN BASRİ KURT
(Samsun) – Çünkü dağa çıkan çocuklara hiçbir şey demiyorsunuz siz, 15-16
yaşındaki çocukları çukurlara sokanlara hiç ağzınızı açmadınız.
FİLİZ
KERESTECİOĞLU DEMİR (İstanbul) – Ondan bahsetmiyor. 
BAŞKAN – Sayın
Kurt, lütfen… Kaçıncı kez ikaz ediyorum ama lütfen, rica ederim...
MERAL DANIŞ
BEŞTAŞ (Adana) – Ya, siz oradan konuşamazsınız öyle, bir grup başkan vekili
konuşuyor. 
BAŞKAN – Sayın
Beştaş, Genel Kurula hitap edin lütfen.
MERAL DANIŞ
BEŞTAŞ (Adana) – Sizin grup başkan vekiliniz konuşurken biz müdahale ediyor
muyuz?
BÜLENT TURAN
(Çanakkale) – Ediyorsunuz.
FİLİZ
KERESTECİOĞLU DEMİR (İstanbul) – Allah Allah! Bu şekilde değil yani. Bu nasıl
bir şey? Hakikaten saygısızca bir tavır. 
MERAL DANIŞ
BEŞTAŞ (Adana) – Sayın Başkan, ayrıca, millî politika, içeride ve dışarıda
vatandaşının çıkarlarını korumaktır; millî politika, bu konuda ekonomik olarak
kalkınmayı sağlamaktır; “millî politika” dediğiniz, ülkede 80 milyon yurttaşın
gerçekten kabul ettiği ve çıkarına olan bir şeydir. Şu anda Türkiye’de 20
milyon Kürt yurttaş vardır. Afrin’de yüz binlerce Kürt, Türkmen, Ermeni, Arap
oradan göç ettirilmiş, yerinden edilmiştir. İçeride ve dışarıda savaş
politikası sadece 2019 seçimlerinde onların kendi başkanlık hayallerini
gerçekleştirmek içindir. 
BAŞKAN –
Tamamlayınız lütfen.
MERAL DANIŞ
BEŞTAŞ (Adana) – Bitiriyorum.
Bu ülkede,
gönderdikleri askerler de maalesef, kendi siyasi çıkarları için ölüme
gönderilmektedir. Biz, savaşa da ölüme de karşıyız. Afrin’e yönelik
politikaları, bugün ÖSO çetesini kullanıyorlar ya, yarın öbür gün -“FETÖ
teröristtir.” dedikleri gibi- işte ganimetin arkasında da duramayacaklar,
yağmanın arkasında duramayacaklar. Yol yakınken onlara hatırlatıyorum.
BAŞKAN –
Tamamlayınız lütfen Sayın Başkan.
MERAL DANIŞ
BEŞTAŞ (Adana) – ÖSO, IŞİD’in kalıntısıdır, ÖSO cihatçı bir örgüttür ve şu anda
orada temel haklara aykırı, insanlık dışı bir uygulamaya imza atıyor.
HASAN BASRİ KURT
(Samsun) – PYD nedir, PYD? Onunla ilgili bir tane kelime söylesene.
HÜSNÜYE ERDOĞAN
(Konya) – Doğru, bu vatanda Kürtler var ama PKK’lı Kürtler yok. 
BAŞKAN –
Arkadaşlar…
BÜLENT TURAN
(Çanakkale) – Sayın Başkan, öncelikle…
BAŞKAN – Bir
saniye Sayın Turan…
VI.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Yaşar Tüzün’ün, hiçbir
milletvekilinin kürsüde sözünün kesilmesini tasvip etmediğine ve Meclis Başkan
Vekili olarak bu iyi niyetinin suistimal edilmemesini rica ettiğine ilişkin
konuşması 
BAŞKAN - Sayın
milletvekilleri, takdir edersiniz ki 4 Meclis başkan vekili olarak, bizler
yasamanın başıyız yani milletvekillerinin Meclis Başkan Vekiliyiz. Dönem dönem
Meclis Başkanlığına vekâlet ediyoruz, dönem dönem de vekâlete burada icabet
ediyoruz. Ben kendi adıma söylüyorum, hiçbir milletvekilinin kürsüde sözünün
kesilmesini, onun sözünün yarıda bırakılmasını tasvip etmeyen birisiyim.
Biliyorum ve inanıyorum ki diğer Meclis başkan vekili arkadaşlarımız da
öyledir. Sonuçta yasamanın temsilcileri olarak bize duyduğunuz saygınlığı, biz
de sizlere duyduğumuz takdirde toplum da, millet de, vatandaş da Meclisimize ve
bizlere duyacaktır. Bu saygınlığa lütfen gölge düşürmeyelim. (CHP sıralarından
alkışlar)
Ayrıca bu Meclis
İçtüzüğü’nü ve Anayasa’mızı takdir edersiniz -dördüncü dönem milletvekiliyim,
dokuz yıl bu Başkanlık Divanında görev yaptım- en iyi bilenlerden biri olduğuma
inanıyorum, bunu da ifade etmek istiyorum. O nedenle gerek İç Tüzük’ün
maddelerini ve gerekse sayılarını bana hatırlatmanıza gerek olmadığını
düşünüyorum. Ayrıca İç Tüzük’ümüzün 66’ncı maddesinin neyi ifade ettiğini çok
iyi biliyorum ancak dönem dönem hangi partiden, hangi gruptan olursa olsun
milletvekilimiz çıktığında gündemin dışına çıkabiliyor, düşüncelerini
paylaşabiliyor. Burada iktidar partisi olarak, iktidar partisi grubu olarak
sizlerin de sabırla dinlemeniz gerektiğine inanıyorum. Kuşkusuz muhalefet
partisi milletvekillerimizin de aynı mahiyetteki konuşmalarını değiştirerek
gündemin dışına çıktığını dönem dönem gözlemliyoruz. O nedenle bizim Meclis
Başkan Vekili olarak bu iyi niyetimizi suistimal etmemenizi rica ediyorum.
Buyurun Sayın
Turan şimdi.
V.- AÇIKLAMALAR (Devam)
40.- Çanakkale Milletvekili Bülent Turan’ın, Diyarbakır Milletvekili
Sibel Yiğitalp’in (10/5), (10/2602), (10/2612) ve (10/2644) esas numaralı
Meclis Araştırması Önergelerinin birleştirilerek yapılan ön görüşmelerinde HDP
Grubu adına yaptığı konuşması ile Adana Milletvekili Meral Danış Beştaş’ın
yaptığı açıklamasındaki bazı ifadelerine ilişkin açıklaması
BÜLENT TURAN
(Çanakkale) – Teşekkür ediyorum Sayın Başkan.
Öncelikle Sayın
Grup Başkan Vekilinin konuşmadaki 66 hatırlatmamızdan sonra “faşist bir
uygulama, muhalefetin sözü kesiliyor” tarzı eleştirilerini reddediyoruz, şundan
dolayı: Şu ana kadar her muhalefet partisi milletvekili demokratik rejim
içerisinde İç Tüzük’e uygun konuşma yapacak, tabii ki bunu konuşmak bile abes.
Ancak bizim de eğer konu aromatik bitkilerken başından sonuna Afrin gündem
olursa İç Tüzük’e göre, şu maddeye göre konuya gel deme hakkımız var diye
düşünüyorum. Onun konuşmasını eyvallah, dinledik zaten ama bizim de İç Tüzük
gereği ne olur gündeme gelin deme hakkımız var diye altını çiziyorum, bir daha
söylüyorum. Fakat kötü olan şu Sayın Başkan: Aromatik bitkiler gibi bir konudan
çıkıp da Afrin konusu konuşulurken söz aralarında bize doğru dönüp iktidar
partisine “faşist” “zalim” ithamlarında bulunmayı siyasi ahlak dışı buluyorum,
şundan dolayı: Basınla ilgili Rekabet Kurumunun da takibiyle beraber bir satış
sözleşmesi varsa -bu ülkede daha önce defaatle basın satıldı, alındı; değişik
kurumlar el değiştirdi- bir yenisi varsa, nasıl ki daha önce, ilgili grup başka
başka dergiler, gazeteler almışsa bunu satma hakkına sahiptir. Buradan yola
çıkarak farklı farklı ithamlarda bulunmak doğru değil.
ERTUĞRUL
KÜRKCÜ (İzmir) – Aromatik bitkilerle ne alakası var!
BÜLENT
TURAN (Çanakkale) - Sanki o satışları biz yapıyormuşuz gibi söylüyorsun, bu
doğru değil. İsteyen basın kuruluşu istediği ticari ilişki içerisinde kanunlara
uygun satışını yapar veya tersini yapar.
Bir
diğer mesele Sayın Başkan, eğer zalimlik arayacaksak, faşizan adam arayacaksak,
on altı yıldan beri tüm Türkiye’nin kardeşliğine, birliğine katkı sağlamak için
büyük riskler alan, baldıran zehri içen Hükûmete değil de PKK’ya “dur” demeyen,
PYD diliyle konuşmayı bir siyasi görev bilen, dağa çıkan gençlerine “dur”
demeyen insanlara aynı ithamda bulunmak istiyorum. (AK PARTİ sıralarından
alkışlar)
BAŞKAN
– Teşekkür ederiz Sayın Turan. 
Sayın
milletvekilleri, şimdi gruplar adına…
MERAL
DANIŞ BEŞTAŞ (Adana) – Sayın Başkan… 
FİLİZ
KERESTECİOĞLU DEMİR (İstanbul) – Pardon, sadece kayda geçmesi için bir konuda
açıklık getirmek istiyorum. 
BAŞKAN
– Buyurun Sayın Kerestecioğlu. 
FİLİZ
KERESTECİOĞLU DEMİR (İstanbul) – Bizim yarın da bu konuda önergemiz var,
özellikle basın özgürlüğüyle ilgili, medyayla ilgili. Bununla ilgili
serzenişlerimiz ya da realiteyi ortaya koymamız hiç Doğan grubuyla falan, onun
satışıyla alakalı değil. Biz o grubun ne yaptığını, ne olduğunu, neler
yapamadığını, nasıl baskılar altında olduğunu da gayet iyi biliyoruz. Biz bunu
kastetmiyoruz, biz aslında zaten ortada basın özgürlüğü diye bir şeyin
kalmadığını ve dolayısıyla HDP’nin -bunu verilerle de ortaya koyacağız bu hafta
içerisinde de- zaten hiçbir şekilde basında yer alamadığını, sadece burada
sözümüzü söylediğimizi ama aslında bunun da kısılmak istendiğini geçen haftaki
deneyimlerde de gördük zaten hatta kürsüdeki milletvekilimizin bile
biliyorsunuz süresi bitmeden kürsünün sesi kapatıldı.
BAŞKAN
– Teşekkür ederim Sayın Kerestecioğlu.
FİLİZ
KERESTECİOĞLU DEMİR (İstanbul) – Buna bile maruz kaldık. Bahsettiğimiz şey
budur yoksa satış falan… Satılır yani. 
BAŞKAN
– Maksat hasıl olmuştur. 
Teşekkür
ederim. 
IX.- MECLİS ARAŞTIRMASI (Devam)
A) Ön Görüşmeler (Devam)
6.- Çorum Milletvekili Lütfiye İlksen Ceritoğlu Kurt ve 32
Milletvekilinin, tıbbi ve aromatik bitkilerin satılması ve bu konuda
girişimciliğin desteklenmesi yollarının araştırılarak alınması gereken
önlemlerin belirlenmesi amacıyla Meclis Araştırması açılmasına ilişkin önergesi
(10/5) (Devam)
7.- Grup Başkanvekili Samsun Milletvekili Erhan Usta’nın tıbbi ve
aromatik bitki çeşitliliğinin korunması, sürdürülebilmesi ve değerlendirilmesi
için alınması gereken önlemlerin belirlenmesi amacıyla Meclis Araştırması
açılmasına ilişkin önergesi (10/2602) (Devam)
8.- Şırnak Milletvekili Leyla Birlik ve 21 Milletvekilinin, tıbbi ve
aromatik bitki üretimi ile ilgili çeşitli hususların araştırılarak alınması
gereken önlemlerin belirlenmesi amacıyla Meclis Araştırması açılmasına ilişkin
önergesi (10/2612) (Devam)
9.- Grup Başkanvekili Manisa Milletvekili Özgür Özel’in tıbbi ve
aromatik bitkilerin araştırılarak alınması gereken önlemlerin belirlenmesi
amacıyla Meclis Araştırması açılmasına ilişkin önergesi (10/2644) (Devam)
BAŞKAN
– Şimdi Cumhuriyet Halk Partisi Grubu adına Manisa Milletvekilimiz Sayın Özgür
Özel konuşacaktır.
Sayın Özel,
buyurun. (CHP sıralarından alkışlar) 
CHP GRUBU ADINA
ÖZGÜR ÖZEL (Manisa) - Sayın Başkan, değerli milletvekilleri; hepinizi saygıyla
selamlarım.
Bugün tüm
partilerin ortaklaşa verdiği ya da üzerinde ortaklaştığı tıbbi, aromatik
bitkilerle ilgili bir araştırma komisyonu kurulmasına ilişkin grubumuz adına
söz aldım.
Şüphesiz uzun
yıllardır ilettiğimiz böyle bir talebin Meclis tarafından kabul edilmesi ve
bugün bir uzlaşıyla bu komisyonun kurulabilecek olmasını son derece değerli
bulduğumuzu ifade etmek istiyorum.
Yine son derece
değerli bulduğumuz bir şey: İktidar partisinin sadece çoğunluk oyuna güvenerek
kendi gündemini dayattığı bir Meclis yerine, muhalefetle ortaklaşarak ülkedeki
yakıcı sorunların üzerine hep beraber gitme kültüründe küçük de olsa bir adım
olarak gördüğümüz bu yaklaşımı önemsediğimizi ifade etmek istiyorum öncelikle. 
Mesleğim
eczacılık. Bu kürsüye 24’üncü Dönemde ilk çıktığım aylarda sürekli eczacıların
sorunları üzerine söz alıyor ve bu konuda yapılması gerekenleri dile
getiriyordum. 24’üncü Dönem bu anlamda yaptığı çalışmalarla, 6197 sayılı Kanun’u
4 siyasi partinin ortaklaştığı şekilde değiştirilmesiyle, ardından Eczacılıkta
Uzmanlık Kanunu’nu çıkarmasıyla önemli adımlar attı. Sorunlar halen daha çok
yakıcı çünkü eczacının orta ve uzun vadedeki geleceğine yönelik birtakım doğru
adımlar birlikte atıldı ama eczacılık mesleğinin bugünkü sorunlarıyla ilgili
çok ciddi sıkıntılar var ve Türkiye'deki tüm eczacılar, Meclisten ve Hükûmetten
bu konuda önemli adımlar bekliyor. Sürem kalırsa buna süremin elverdiği ölçüde
değinmek isteyeceğim ama önce tıbbi, aromatik bitkilerle ilgili konuya kısaca
değinmek gerekiyor. 
Geleneksel ve
modern tıpta tedavi amaçlı kullanılabildikleri gibi besin takviyelerinde,
hastaların diyetlerinde, sporcuların desteklenmesinde ya da sağlıklı kişilerin
kendi tercih ettikleri diyetlerinde de yer alabiliyor. Bitkisel çay olarak
tedaviye yardımcı olduğu gibi, tat, çeşni ya da beslenme tercihi olarak
kullanılabiliyor ve vücut bakım ürünlerinde, parfümeride, kozmetikte,
dermokozmetikte kullanılan ürünler bunlar. 
Dünyada 422 bin
bitki varken bunun yüzde 16-17’sinin tıbbi amaçlı kullanılabilir bitkiler
olduğunu biliyoruz. Dünya Sağlık Örgütü ise bu bitkilerin sayısını yaklaşık 20
bin olarak belirlemiş ve listelerini bu şekilde yayınlamış durumda. Türkiye bu
açıdan son derece önemli bir avantaja sahip çünkü 20 bin bitkinin 1.700 tanesi
Türkiye’de yetişiyor ve çok önemli bir miktarı endemik yani sadece ve sadece
Türkiye’de yetişebilen çok sayıda tıbbi aromatik bitki var ve dünyadaki bu
skalanın, bu toplam tıbbi aromatik bitkilerin yüzde 8,5-9’unun Türkiye'de
olması son derece önemli. Bu, ülkemize çok büyük bir fırsat sunuyor. Ancak, hem
sağlık açısından hem ekonomi açısından bu önemli konuda pazar payına
geldiğimizde rakamlar hiç iç açıcı değil. 2000 yılında dünyadaki pazarı 60
milyar dolar olan tıbbi aromatik bitkilerin bugün pazarı 120 milyar doları
geçti. Bu kadar büyük bir pazarda Türkiye, 2,3 milyarlık önemli bir pazarı
ifade ediyor ama bu, maalesef ihracat anlamında değil. Önemli bir miktarı
-dermokozmetikler başta olmak üzere- yurt dışından ithal edilen preparatlarla
Türkiye hak ettiği yeri alabilmiş değil, hatta bu konuda pozitif değil,
ekonomisi açısından negatif unsura dönüşme tehlikesiyle karşı karşıyayız. Bunun
için bizim burada bir irade koymamız önemli. 
Kurulacak
olan komisyonu son derece önemsiyoruz. O komisyona Cumhuriyet Halk Partisi
Grubu olarak tıp alanının uzmanları, eczacı meslektaşlarımız ve grubumuzda
bulunmasının bizim açımızdan ve Meclis açısından son derece önemli bir katkısı
olduğunu ifade edeceğimiz -kendisi çekirdek ve tohumlardan şifalı yağlar
konusunda uzmanlaşmış, bu konuda elini taşın altına koymuş, Türkiye'de çok
önemli çabalar yapmış- Sayın Temizel'in de bu komisyona çok değerli katkılar
sunacağına inanıyoruz. Bunu, grubumuz adına da müjdeliyoruz. 
Sayın
Bakanın burada bulunması bir zorunluluk tabii, Hükûmetin temsili gerekiyor.
Orman ve Su İşleri Bakanı elbette böyle bir konuyu takip etmeli, esas
sahiplerinden olmalı ama Sağlık Bakanının burada olmaması, Tarım Bakanının
burada olmaması önemli bir eksikliktir. Komisyonun çalışmalarını
raporlaştırdığı sırada gecikilmeksizin rapor Meclis gündemine alınmalı ve rapor
görüşülürken Sağlık Bakanı ve Tarım Bakanının mutlaka görüşmeleri takip etmesi
gerektiğini önemsiyoruz. 
Bugün “gıda
takviyeleri” olarak ifade edilen tıbbi aromatik bitkilerin içinde bulunduğu
gerek gıda takviyeleri gerek yardımcı gerek tedavinin ana unsuru olarak
kullanıldıkları tüm durumlarda bunların hastalara ya da sağlıklılara
ulaştırılma yerinin eczaneler olması gerektiğinin altını çizmek gerekiyor. Bugün
marketlerde, spor salonlarında, eczane dışı birtakım mekânlarda, eczaneye
benzetilmiş ama ruhsatı eczane olmayan, sahibi eczacı olmayan mekânlarda ve
özellikle internetten yapılan satışlar halk sağlığı açısından son derece
tehlikeli. Çünkü ilaç formunda olan, kapsül şeklinde olan, şurup formunda olan,
insanların ilaç sandığı, internetten satılan ama çoğunlukla içeriği
prospektüsünde yazandan da farklı olan ve âdeta, özellikle zayıflama konusu ve
birtakım farklı ihtiyaçların karşılanması noktasında zehirlerin kontrolsüzce
erişimi ve çok sayıda ölümle karşılaşıldığını da daha önceden defalarca ifade
etmiştik. Bu açıdan bu komisyonun bu konudaki çalışması son derece önemli. 
İktidar
partisinin yaptığı önemli bir hata, sağlıkta bir şeyler yapmaya çalışırken
sağlık emekçilerini, sağlık çalışanlarını bu konunun özelinde eczacıları
yanına, arkasına almak varken karşısında tutmak, onlarla didişmek, onların
önerilerini dikkate almamak olduğunun altını çizmek gerekiyor. (CHP
sıralarından alkışlar) Bu konuda -bir fırsattır- bu komisyonun katılımcılık
esaslı yürümesini, başta Türk Eczacıları Birliği ve eczacı odaları olmak üzere
eczacılıkla ilgili meslek örgütlerinin, tıpla ilgili tüm meslek örgütlerinin,
sağlık profesyonellerinin bu konuda katkılarının alınması ve ortaklaşılmasının
son derece önemli olduğunu düşünüyoruz. 
Ben yüce
Mecliste şu bilgiyi paylaşmak istiyorum: Ben eczacılık fakültesinden mezun
olduğumda 7 tane eczacılık fakültesi vardı Türkiye'de, bugün toplam 41 tane var
Kıbrıs’la birlikte ve 36 tanesi öğrenci mezun ediyor, eğitim veriyor. Oysa
Hollanda’da 4 eczacılık fakültesi var, bunun 1 tanesi eczacı mezun ediyor;
diğer 3’ü bilimsel çalışmalar yapıyor, araştırma geliştirme faaliyetlerinde
bulunuyor. 
Biz eczacı
sayısını nüfusa göre sınırladık, yardımcı eczacılık uygulamasını getirdik,
ikinci eczacılık uygulamalarını getirdik; bunların her birisi eczacılar
açısından maliyet artırıcı unsurlar. Eczacılar elini taşın altına koydular ama
iktidarın uygulamaları yüzünden elleri o taşın altında ezilmeye devam ediyor. 
Sayın Başbakan
Yardımcısı Recep Akdağ Sağlık Bakanı olduğunda ve sizin iki dönem
milletvekilliğinizi yapmış olan Sayın Mehmet Domaç daha Türk Eczacıları
Birliğindeyken üç aylığına hasta katılım paylarının eczanelerde alınması
uygulaması, neredeyse on bir on iki senedir devam ediyor ve her gün hasta ile
eczacı arasında bir tartışma alanı olduğu gibi, hastayı cebinden yaptığı
ödemeleri kontrol edemez bir noktaya getiriyor. Bugünkü teknolojide bu soruna
derhâl çözüm bulunabilecekken, maalesef, hastadan hastanede, eczanede ve
maaşından yapılan kesintilerin toplamının takip edilmemesi, yüzde 10-20
arasında olması gereken, kronik hastalarda yüzde 0 olması gereken katılım
payının fiilen yüzde 45’leri, 50’leri, 52’leri bulduğu bu sürecin takip
edilememesi, siyaseten iktidar partisinin bundan sorumlu tutulmaması,
“eczacının aldığı bir para” “hastanede kesilen bir para” sanki iktidar
politikalarından kaynaklanmıyormuş gibi bir görüntünün ortaya konulmasıyla
karşı karşıyayız. 
1970’lerin
sonunda hasta varken, eczacı varken ilaca erişimin mümkün olmadığı süreçte
kurulmuş eczacı kooperatifleri bugüne kadar özgür eczacı sermayesiyle mesleğin
yapılmasını mümkün kılan koruyucu bir etkendi. Ancak eczacı kooperatifleri
Hükûmetin gerekli koruyucu politikaları benimsememesi, aksine dezavantajlı
uygulamaları körüklemesi yüzünden zor günler geçiriyor. Buradan Meclise bir
hatırlatma yapmak gerekiyor: Dünyada market eczaneler var, zaman zaman sizin
içinizdeki birtakım kişiler buna heves ettiler; dünyada zincir eczaneler var, bir
de dünyada halk eczaneleri var; Türkiye'deki eczane yapısı halk eczanelerine
karşılık gelmektedir. Halk eczaneleri eczacının, hastanın ve kamunun ortak
menfaatlerini telif eden, ortak menfaatlerini savunan ve güçlendiren
yapılarıdır. Halk eczanelerinin olmadığı tüm ülkelerde ilaç istismarı üst
düzeydedir, madde bağımlılığı üst düzeydedir, ilaçtan zarar görme üst
düzeydedir, kamunun doğru, akılcı olmayan ve lüzumsuz ilaç kullanımlarından
uğradığı zararlar üst düzeydedir.
(Mikrofon
otomatik cihaz tarafından kapatıldı) 
ÖZGÜR
ÖZEL (Devamla) – Müsaade ederseniz Sayın Başkan…
BAŞKAN
– Buyurun Sayın Başkanım. 
ÖZGÜR
ÖZEL (Devamla) – Vereceğiniz kararlarla halk eczanelerini korursanız, onların
ayakta kalmasının olmazsa olmazı eczacı kooperatiflerini korursanız;
koruduğunuz doğrudan önce halk sağlığıdır, sonra kamuyu, kamunun yararını,
hazineyi, maliyeyi koruyorsunuz demektir, ondan sonra da eczacıyı koruyorsunuz
demektir. Eczacı, bulunduğu toplumun sosyal lideri, aldığı akademik eğitimi
emeğiyle birlikte hastaya sunan, hastaya sunduğu kutuya değer katan, sevgi
katan ve halk sağlığı açısından son derece önemli bir sağlık profesyonelidir,
sağlık emekçisidir. (CHP sıralarından alkışlar) Eczacıyı yok ederseniz sağlığı,
hastayı yok edersiniz ve bundan, ülkede hangi siyasi görüşten olursa olsun hiç
kimse ve hangi siyasi parti olursa olsun hiçbirimiz fayda görmeyiz.
Bu
komisyonun çalışmalarını son derece önemsediğimizi, olumlu katkı vereceğimizi,
komisyon sonuçlarının da yasama faaliyetine dönüşmesini sabırsızlıkla beklediğimizi
ifade ediyor, hepinize saygılar sunuyorum. (CHP sıralarından alkışlar) 
BAŞKAN
– Teşekkür ediyorum Sayın Özel.
Sayın
milletvekilleri, gruplar adına son konuşma Adalet ve Kalkınma Partisi Grubu
adına Antalya Milletvekilimiz Sayın Hüseyin Samani’ye aittir. 
Buyurun
Sayın Samani. (AK PARTİ sıralarından alkışlar) 
AK
PARTİ GRUBU ADINA HÜSEYİN SAMANİ (Antalya) – Sayın Başkan, değerli
milletvekilleri; ülkemizde var olan tıbbi ve aromatik bitkilerin üretimi,
korunması, pazarlanması, ekolojik dengenin korunması, bu yolda faaliyet
gösteren kadın girişimcilerin desteklenmesi amacıyla kurulması düşünülen Meclis
araştırması komisyonu hakkında grubum adına söz almış bulunmaktayım. Hepinizi
saygıyla selamlıyorum.
Elbette
her coğrafyanın kendisine göre avantajı ve dezavantajı var. Bizim coğrafyamızın
da özellikle yapısı itibarıyla dört tarafının denizlerle çevrili olması,
yapısının engebeli olması, dağlarının olması coğrafi açıdan önemli bir avantajı
bize sunuyor. Hiç şüphesiz ki bitki çeşitliliğinin zenginliğine bu durum
yansıyor. 
Avrupa genelinde
toplamda 11.500 civarında damarlı bitki mevcutken bunlardan 10 bin tanesi
sadece ülkemize ait ve bu damarlı bitkilerin içerisinde de 3.035 tanesi
ülkemize özgü dediğimiz endemik bitkilerden oluşmakta. Tabii, bunun nedeni şu
değerli arkadaşlar, dünyada birçok ülke, coğrafyasının düz olması ve benzeri
faktörlerden dolayı bir tek fitocoğrafik bölge özelliğine sahipken ülkemiz
toplamda 3 çeşit fitocoğrafik bölgenin özelliğini gösteriyor. Bu kadar zengin
bir fitocoğrafik bölgenin özelliğini gösteren ülkemizde de birçok bitki türleri
sadece ülkemize özgü endemik olarak ortaya çıkabiliyor. Mesela, ülkemizdeki
toplam endemik bitkilere baktığımız zaman, bunların yüzde 30 civarının güney
Anadolu’da olduğunu görürüz. Bunların içerisinde, benim ilim olan Antalya'da da
toplam tespit edilen 801 taksonun 245 tanesi de sadece Antalya ve dağlarına
özgü endemik bitkilerdir. 
Değerli
milletvekilleri, tıbbi ve aromatik bitkiler ile bunlardan elde edilen birçok
ürün insan hayatının her alanına girmiş bulunmaktadır. Bu bitkiler, insanlar
için besin ve enerji sağlama gibi yaşamsal değer taşımakla beraber, başta ilaç
sanayisi olmak üzere, kimya, gıda, kozmetik ve zirai mücadele sektöründe ham
madde olarak kullanılmakta ve ekonomik açıdan büyük değer taşımaktadır. 
Bilinen 250 bin
bitkinin yüzde 15’inden fazlası tıbbi amaçlarla kullanılabilmektedir.
Gelişmekte olan ülkelerde halkın yaklaşık yüzde 80’i sağlıkları için geleneksel
olarak ve ağırlıklı biçimde şifalı bitkiler kullanmaya devam etmektedir. Günümüzde,
gelişmiş ülkelerce de önemi anlaşılmış olan tıbbi ve aromatik bitkilerin şifa
amaçlı kullanım oranları her geçen gün artmaktadır. Ülkemizde 628.806 dekar
alanda tıbbi ve aromatik bitkiler ekimi yapılmakta olup 253.269 ton toplam ürün
alınmaktadır TÜİK verilerine göre.
Değerli
arkadaşlar, Türkiye, bulunduğu coğrafya ve sahip olduğu farklı iklim,
topoğrafya özellikleri nedeniyle zengin biyolojik çeşitliliğe sahiptir. Türkiye
florasında 174 familyaya ait 1.251 cins ve 12 binden fazla tür ve tür altı
taksonu dediğimiz alt tür ve varyete bulunmaktadır ve ayrıca birçok bitkinin de
gen merkezi konumundadır. Ülkemiz, farklı iklim ve ekolojik koşullara sahip
olması, floranın çok sayıda bitki türü ve çeşitliliği içermesi bakımından
doğadan toplanan ve kültürü yapılan tıbbi ve aromatik bitkiler açısından büyük
bir ekonomik potansiyele sahiptir. Ülkemizde gerek iç tüketimi gerekse dış
satımı yapılan tıbbi ve aromatik bitkilerin 20 kadarının tarımı yapılmakta,
diğerlerinin yöresel kullanım, ticaret ve dış satım amacıyla kök, yaprak ve
çiçekleri doğal olarak floradan toplanmaktadır. Doğadan toplanarak iç ve dış
ticareti yapılan 347 tür bulunmakta ve bunların yüzde 30’unun dış ticareti
yapılabilmektedir. 
Tıbbi ve
aromatik bitkilerin sürdürülebilir üretim ve pazar potansiyelini yeterince
değerlendirmek için bu ürünlerin istenen miktar ve kalitede olması
gerekmektedir. Son yıllarda mevcut durumu korumak ve bu artan pazarda yer almak
için piyasanın istediği ürünlerin istenilen miktar ve kalitede sunulması
gerekmektedir. Dünya pazarları ve ilaç sanayisi, etken madde miktarı ve
kalitesi yüksek ve bu yönleriyle standart ürün talep etmektedir. Günümüzde
yeterli miktarda standart ve kaliteli ürün temini doğal bitkilerin
toplanmasıyla mümkün olmamakta, bu bitkilerin düzenli olarak kültür, seleksiyon
ve ıslah çalışmalarıyla istenilen niteliklere ulaştırılması gerekmektedir.
Tıbbi ve aromatik bitkilerin bazı türlerinin doğadan toplanması ekonomiktir
ancak doğadan toplanan bitkilerde kaliteli ve standart ürün elde etmek her zaman
mümkün değildir. Doğadan toplanan bitkilerde kalitenin her zaman istenen
düzeyde olmaması, toplama sonrası işleme, depolama ve nakliye koşullarının
yeterince karşılanamaması gibi nedenlerden dolayı bu bitkilerin tarımının
yaygınlaştırılması da lüzum ifade etmektedir. Gerek iç tüketimde kullanılan
gerekse dış satım yapılan tıbbi ve aromatik bitkilerde üretimi artırmak ve
istenen kalitede ürünü elde edebilmek için doğadan toplamaların
sürdürülebilirlik ilkesine dayalı floraya zarar vermeden yapılması, bitki
toplayıcılarının eğitilmesi, talebi fazla olan bitkilerin kültüre alınması,
doğal bitkilerin doğaya zarar vermeden zamanında toplanması lüzum ifade
etmektedir. Doğadan toplamalarda tağşiş yani farklı karışımların,
karıştırmaların probleminin önüne geçilmesi için ilgili kamu kurum ve
kuruluşlarının bu konularda yeterli önlemi alması tıbbi ve aromatik bitkilerin
geleceği açısından son derece önemlidir. Ayrıca, bitkilerin devamlı olarak
doğadan bilinçsizce sökülmesi doğal vejetasyonun bozulmasına, nadir ve endemik
bitki türlerinin yok olmasına ve ülkemizde çok önemli bir sorun olan erozyonun
da artmasına neden olabilmektedir. Doğa tahribatının önlenmesi, toplamaların
kontrollü ve bilinçli bir şekilde yapılması bu bitkilerin kültüre alınmasıyla
mümkündür. Çeşitli iklim ve toprak özelliklerine sahip ülkemizde birçok tıbbi
bitkinin doğal olarak bulunması ve bu bitkilerin kültüre alınmaları da
kolaylaşacaktır yani zaten gen kaynağı ülkemizde, kültüre alınması da son
derece kolay olacaktır bundan dolayı, adaptasyon zorluğu çekmeyecektir bir
diğer ifadeyle.
Değerli
milletvekilleri, dünya piyasalarının istediği kalite ve miktarda güvenilir
tıbbi ve aromatik bitki üretiminin artırılması için Tarım Bakanlığımızca yeni
bir destekleme politikası uygulanmaya başlamıştır. Bu desteklemede 2018 yılı
için iyi tarım uygulamaları kapsamında dekara 50 ila 100 TL, işletme büyüklüğü
miktarına göre 5 dekar ve altındaki tıbbi ve aromatik bitki yetiştiriciliği
yapan küçük aile işletmelerine dekara 100 TL, mazot ve gübre desteği ayrıca 14
TL, organik tarım yöntemiyle üretim yapan çiftçilerimize ise -dekara ürün
kategorilerine bağlı olmak üzere- 10 ile 100 TL arasında değişen destekleme
ödemesi uygun görülmüştür. Yine, kırsal kalkınma destekleri, indirimli kredi
destekleri, ki Ziraat Bankası veya tarım kredi kooperatiflerinden 2 milyon
TL'ye kadar işletme kredisi kullananlara yüzde 50 indirim, 2 ile 3 milyon TL
arasında işletme kredisi kullananlara yüzde 25 indirimli kredi imkânı
sağlanmaktadır. Tabii, şüphesiz ki bizim doğada yoğun olarak üretilen,
adaptasyon sorunu çekmeyen özellikle ilk etaptaki bitkiler için yani kekik,
biberiye, adaçayı, sığla yağı, sumak, keçiboynuzu, defne, fesleğen, likapa,
ıhlamur, safran ve jojoba üretimleri için bu destekler öngörülmektedir.
Ayrıca bir diğer
destek, hazine arazilerinin tahsisi 24 Kasım 2017 tarihinde yayımlanan Milli
Emlak Genel Müdürlüğünün 379 sıra no.lu Tebliği’yle, hazine arazilerinin rayiç
bedelinin binde 1’i olarak belirlenecek kira bedeliyle tıbbi ve aromatik
bitkiler üreten çiftçilere kiraya verilmesi söz konusu hâle gelmiştir. 
Tarım
Bakanlığımız bünyesinde kırk yılı aşkın süredir tıbbi bitkilerle ilgili
araştırma çalışmaları yapılmaktadır. Bugün itibarıyla Bakanlığımız bünyesinde
41 adet AR-GE projesi yürütülmektedir. Yine, tıbbi aromatik bitkiler konusunda
19 üniversite, 6 özel sektör, 1 STK ve 1 kamu kurumu olmak üzere toplam 27 adet
projeyi desteklemiş olup bu projelerden 9 adedi sonuçlanmıştır, 18 projenin
çalışmaları devam etmektedir. Kamu, özel sektör ve üniversiteler tarafından 15
türde toplam 51 tescilli çeşit geliştirilmiştir. 
Değerli
milletvekilleri, dolayısıyla bu kadar önemi haiz, bu kadar coğrafi
zenginliğimiz olan ülkemizde tıbbi ve aromatik bitkilerin kullanılması,
desteklenmesi konusunda kurulacak araştırma komisyonunun faydalı olacağına
inanıyoruz.
Hepinizi
saygıyla selamlıyorum. (AK PARTİ sıralarından alkışlar)
BAŞKAN –
Teşekkür ediyorum Sayın Samani.
Sayın
milletvekilleri, gruplar adına konuşmalar tamamlanmıştır.
Şimdi, önerge
sahipleri adına ilk söz İstanbul Milletvekilimiz Sayın Hüda Kaya’ya aittir.
Buyurun Sayın
Kaya. (HDP sıralarından alkışlar)
Süreniz on
dakika. 
HÜDA KAYA
(İstanbul) – Sayın Başkan, sayın milletvekilleri; Türkiye’de birçok tıbbi ve
aromatik bitki doğadan toplanmakta ve bir kısmının da belirli ölçüde tarımı
yapılmaktadır ancak bunlara ait düzenli istatistiksel bir veri bulunmamakta ve
arz-talep ilişkisi dikkate alınarak üretimleri yapılamamaktadır. Türkiye’de
gerek iç tüketimi gerekse dış satımı yapılan tıbbi ve aromatik bitkilerin
tahminen yüzde 20 kadarının tarımı yapılabilmektedir. Bununla beraber, ticaret
ve dış satım amaçlı kök, yaprak ve çiçek doğal floradan toplanmaktadır. 
Türkiye’de
yetişen bitkiler yok olma tehlikesi altında olup bir kısmı neslini devam
ettirebilmekte zorluklarla karşılaşmaktadır. Sanayileşme ve şehirleşme, baraj
yapımı, erozyon, tarla açma, aşırı otlatma, çorak, tuzcul alanların ıslahı ve
yangınlar bu bitkiler için büyük bir tehlike arz etmektedir. 
Günümüzde tıbbi
aromatik bitki tarımı yapmak isteyen üreticilerin en önemli sorunlarından biri
de tohumluk materyal teminidir. Yetiştiricilerin ihtiyaç duyduğu tohumluğa her
türlü çoğaltım materyali sağlayacak kurumsal altyapının mutlaka oluşturulması
gerekmektedir. 
Tıbbi ve
aromatik bitkilerin çeşitli kısımları veya bunlardan elde edilen etkili
maddeler yıllardan beri hastalıkların tedavisinde kullanılmaktadır. Gelişmiş
ülkelerde, bitkisel ilaç, bitki kimyasalları, gıda katkı maddeleri, kozmetik ve
parfümeri sanayisinin girdisini teşkil eden bitkisel pek çok ürünün elde
edildiği bu bitkilere talep artmaktadır. Değişen sağlıklı olma anlayışı
çerçevesinde, tüm dünyada alternatif tedavi ya da destekleyici tedavi gibi
farklı tedavi yöntemlerine ve bitkisel ürünlere olan ilgi ve bu doğal sağlık
ürünlerinin kullanımları tüm dünyada giderek artmaktadır. Buna bağlı olarak da
ürünlere bağlı advers ilaç etkileşimlerinin görülmesinde artış yaşanmaktadır.
Bireye özgü değerlendirmeler yapılmaksızın bilimsel yetkinliğe sahip olmayan
kişilerce, hiçbir denetime tabi olmayan mekânlardan veya internet üzerinden,
hiçbir standardizasyona sahip olmayan bu ürünlerin sağlığı iyileştirmek
amacıyla radyo, televizyon ve internet aracılığıyla tanıtımı
gerçekleştirilmektedir. 
Türkiye’de gerek
iç tüketimde gerekse dış satımı yapılan tıbbi ve aromatik bitkilerde üretimi
artırmak ve istenen kalitede ürünü elde edebilmek için tıbbi ve aromatik bitki
çeşitliliğinin korunması, floraya zarar vermeden sürdürülmesi ve
değerlendirilmesi için gerekli her tür yasal düzenlemenin yapılarak hayata
geçirilmesi, yetiştirme tekniklerinin her bitkiye ve ekolojik koşullara göre
saptanması, tıbbi konsültasyon olmadan alınabilecek sağlığa ilişkin ürünlerle
ilgili kanuni düzenlemelerin tasarlanması, tohumluk temini için kurumsal
altyapının oluşturulması ve çeşit geliştirilmeye yönelik ıslah çalışmalarının
desteklenmesi gerekmektedir.
Değerli
arkadaşlar, şu bir gerçek ki yurdumuz, sahip olduğu endemik bitki örtüsü ve
tohum zenginliğiyle dünyadaki ender bölgelerden biridir. Geldiğimiz noktada ise
hayvancılığın, tarımın bile bitme noktasına getirilmesi gibi, bitkisel örtü ve
tohum zenginliğimiz de bitme noktasına getirilmiştir. Özellikle HES'ler ve
basiretsiz politik uygulamalar ve müdahalelerle ülkemiz çoraklaşma noktasına
getirilmiştir. 
Değerli
arkadaşlar, sizlere şimdi birkaç farklı konudan daha bahsedeceğim. Uluslararası
İnsan Hakları İzleme Örgütü bugün yaptığı açıklamada Türkiye’yle ilgili bazı
çok önemli, hepimizin de bildiği, hatta yaşadığı gerçekleri ifade etmiştir.
Türkiye’nin insan hakları noktasındaki eksileri maalesef uluslararası
kamuoyunda karşılığını buluyor ve bunlar tarihe, kayda geçiyor arkadaşlar.
Türkiye,
İçişleri Bakanlığı verilerine göre -İçişleri Bakanlığının verileri bu raporda
yer almaktadır- 20 Ocak-26 Şubat 2018 tarihleri arasında, Türkiye’nin Afrin
Operasyonu’nu eleştiren sosyal medya paylaşımları yüzünden 648 kişinin
gözaltına alındığı uluslararası raporlara da geçmiştir. 
İnsan Hakları
İzleme Örgütü Avrupa ve Orta Asya Direktörü “Barış çağrısı yapan ‘tweet’ler
atan kişileri gözaltına almak ve haklarında kovuşturma başlatmak Türkiye
Hükûmetinin bugüne kadar düştüğü en dip noktadır.” demişlerdir. Türkiye
yetkilileri, kişilerin askerî harekâtlar da dâhil her türlü Hükûmet
politikasını barışçıl yollarla eleştirme haklarına saygı göstermeli ve bu saçma
davalar düşürülmelidir. 
Değerli
arkadaşlar, yine bu raporda ismi geçenlerden bir tanesi, İnsan Hakları İzleme
Örgütünün avukatlarla yaptığı görüşmeler, sosyal medyada eleştirel görüşlerini
açıklayanlar hakkında iş birliği ya da propaganda suçları yerine, silahlı terör
örgütüne üye olmak iddiasıyla açılan soruşturmalarda da bir artış olduğunu
ortaya koyuyor. Haklarında silahlı örgüte üye olmak suçlamasıyla soruşturma
açılan şüpheliler suçun ağırlığı sebebiyle genellikle tutuklanıyorlar, suçlu
bulunmaları hâlinde, daha uzun cezalara çarptırılıyor. Bu şahsiyetlerden bir
tanesi de hepinizin tanıdığı Doktor Ömer Faruk Gergerlioğlu arkadaşlar. Kürt
meselesiyle ve barış sürecinin 2015’te sona ermesiyle ilgili sosyal medyada
yaptığı barışçıl bir paylaşım sebebiyle 21 Şubat günü Kocaeli 2. Ağır Ceza
Mahkemesinde iki yıl altı ay hapis cezasına çarptırıldı ve aynı zamanda,
biliyorsunuz, KHK’yle de görevinden uzaklaştırıldı.
Gergerlioğlu
soruşturma ve yargılaması sırasında Hükûmet yanlısı medyanın yoğun karalama
kampanyasına hedef oldu ve aynı zamanda son günlerde de emeklilik ikramiyesi
hakkı dâhi gasbedildi ve bu haktan mahrum edildi. 
Değerli
arkadaşlar, birkaç konu daha vardı ama vaktim kalmadığı için değinemeyeceğim.
Biraz önce Grup Başkan Vekilimizin dile getirdiği ve Sayın Bakanın da
cevapladığı Mardin ve ilçelerinde, özellikle Kızıltepe’deki elektrik
kesintileriyle ilgili meseleyi ben bizzat biraz önce kendim, yerelden telefonla
bilgi aldım. On iki gündür elektrikler kesik arkadaşlar. DEDAŞ yetkilileri
jandarma eşliğinde elektrik trafolarını söküyorlar arkadaşlar köylü borcunu
ödemedi diye. Köylüye çıkarılan borçta çok ciddi yolsuzluklar olduğu iddia
ediliyor. Bir köylünün ödeyebilme gücünün üstünde çok aşırı meblağlarda borçlar
gönderildiği ifade ediliyor. Köylülerin büyük bir kısmı ise kendi
kullandıklarının hakkını vermek istiyorlar ama bu meblağları ödeme gücünden
tamamen mahrumlar. Mardin ve ilçelerinde yaşanan bu probleme acilen muhakkak el
atılmalı, köylüler bu mağduriyetten kurtarılmalıdır arkadaşlar. Şu noktaya
dikkat çekiyorlar değerli arkadaşlar: Son iki gündür elektrik geceleri
verilmeye başlanmış arkadaşlar, fakat tarımsal sulama için 3 faz elektrik
verilmesi gerekirken 1 faz elektrik verildiği için tarımsal sulama
gerçekleştirilemediği gibi evlerdeki elektrikli aletler de bozuluyor ve aileler
mağdur duruma geliyor. Ve bir de şöyle bir iddia var değerli arkadaşlar: Bu
borcun, DEDAŞ’a ödenmesi gereken borcun yüzde 65’inin devletin borcu olduğu
iddia ediliyor. Bunun da araştırılması gerekiyor. Bu sebeplerle, ne olursa olsun,
köylüler mağdur edilmemeli, imkânı olan köylüler hasat zamanına borçlarının
yapılandırılmasını talep ediyorlar aynı zamanda arkadaşlar. On binlerce hektar
arazi gübrelenmiş durumda ve sulanması gerekiyor. Bizim zaten 100 binlerce
işsizimizin olduğu, binlerce esnafın kepenk kapattığı böyle bir dönemde 80
milyonun gıda ve yiyecek noktasında hani “Köylüler milletin efendisidir.”
sözünü sık sık kullanıyoruz, köylülerimizin bu mağduriyetlerinin muhakkak
giderilmesi gerekiyor değerli arkadaşlar.
Binlerce esnaf
kepenk kapattı dedim, evet, son dört yılda 430 bin esnaf iflasını vermiş
durumda değerli arkadaşlar, tarımda bittik, tohumda bittik, hayvancılıkta
bittik. “Ekonomi iyi.” diyorsunuz ama binlerce insan hâlâ dükkanını kapatmaya
devam ediyor, binlercesi siftah etmeden hâlâ kepengini kapatmamaya direniyorlar
değerli arkadaşlar ve ülkemizin geldiği son noktada, tahammülsüzlüğün, farklı
düşünceyi…
(Mikrofon
otomatik cihaz tarafından kapatıldı)
HÜDA
KAYA (Devamla) – Bir dakika daha rica edebilir miyim?
BAŞKAN
– Buyurun Sayın Kaya.
HÜDA
KAYA (Devamla) – Teşekkür ediyorum Sayın Başkan.
Değerli
arkadaşlar, bizler burada birbirimizin her sözüne müdahale edebilme gibi bir
ortamı çok aşırı şekilde, haddini aşan bir şekilde kullanıyoruz ve ekranlardan,
yöneticilerden, siyasetçilerden her gün insanımıza, toplumumuza nefret, şiddet
söylemleriyle insanlarımızın, toplumumuzun bir cinnet toplumu hâline
getirildiğini sizler de biliyorsunuz. 
Bakın,
sıradan, en masum… Vapurda müzik yapan gençlere bile “Bunlar misyoner.” diye
kalkıp, müzik yapan gençlere bile saldırılıyor. Yine, KHK çığlıkları artmaya
devam ediyor. Bugün Başakşehir’de dokuzuncu kattaki evinden bir KHK’li eşi
bunalım sonucu kendini aşağı atarak intihar etti. Ya KHK’liler kendileri
intihar ediyor ya aileleri arkadaşlar. Dram büyük, toplumumuz umutsuzluğa
kapılmış durumda.
(Mikrofon
otomatik cihaz tarafından kapatıldı)
HÜDA
KAYA (Devamla) – Hepimizin vazifesi sürekli birbirimizin sözünü kesmek değil;
birlikte ortak bir yaşamı barış içinde, huzur içinde gerçekleştirebilmenin
yolunda olmamız lazım, bunun için mücadele etmemiz lazım.
Teşekkür
ediyorum Sayın Başkanım. (HDP sıralarından alkışlar) 
BAŞKAN
– Teşekkür ederim Sayın Kaya.
Sayın
milletvekilleri, şimdi önerge sahipleri adına ikinci konuşma Bursa
Milletvekilimiz Sayın Erkan Aydın’a aittir.
Buyurun
Sayın Aydın. (CHP sıralarından alkışlar)
Süreniz
on dakika.
ERKAN
AYDIN (Bursa) – Teşekkür ederim Sayın Başkan.
Değerli
milletvekilleri, tıbbi ve aromatik bitkilerle ilgili araştırma komisyonu
kurulmasına dair grubum adına söz almış bulunmaktayım. Hepinizi saygı ve
sevgiyle selamlıyorum.
Tabii,
bu tıbbi bitkilerin tarihi insanlık tarihi kadar eski denebilir. Bununla ilgili
ilk yazılı kaynaklar Sümerler ve Çinlilere aittir. Tıbbi bitkilerin kullanımı
ve gelişimi daha ziyade de eczacılıkla ilgilidir. Bu bitkilerin çoğu doğadan
toplanarak yıllardır tedavide kullanılmaktadır. Birçok bitkinin de M.Ö. 4000
yılına dayanan kullanımı olduğu da kayıtlarda vardır. Tropik bölgelerde yetişen
bitkiler, baharatlar ticaret ağları yoluyla dünyayı dolaşan ilk ürünler olup
dünya ticaretinde de önemli bir yere sahip olmuşlardır. Baharatın tarihi
bilinmeden de dünya tarihinde bazı olayların, savaşların ve özellikle de
sömürgelerin nasıl olduğunu anlayabilmek, aydınlatabilmek de mümkün değildir. Sanayileşmenin
başlangıcıyla da eski önemini yitirmiş, onun yerini yer altı kaynakları ve
diğer metalar almıştır. 
Bu ürünler
açısından -endemik açıdan ve çeşit açısından- Türkiye dünyadaki ilk 8 ülkeden
biridir, bu da bütün dünya tarafından kabul edilen bir gerçektir ama bu kadar
kontrolsüz toplanılması, herhangi bir kültürleşmenin yapılmaması, kontrollü
ekimin yapılmaması soncunda, böyle giderse korkarım, ilk 28’e dahi giremeyecek
duruma gelebiliriz. Peki, ne yapmak gerekiyor? Bunlarla ilgili önlemleri almak
gerekiyor. Bu bileşenlerle ilgili kontrollü ekim alanları, bunların
pazarlanmasıyla ilgili, üniversitelerin de desteklerini alarak ihracata yönelik
dikimler ve kontroller yapılması gerekiyor. Örnek vermek gerekirse dünyada
bildiğimiz omega çeşitlerinden 3, 6, 9 omega ürünleri var ama son zamanlarda
bizim ülkemizde en çok yetişen ürünlerden biri olan narın içerisinde de olan
omega 5 açısından Türkiye dünyada ilk 3 içerisinde. Bunun antioksidan özelliği,
kansere karşı etkisi bilinmekte. Ancak biz bundan yeteri kadar yararlanabiliyor
muyuz? Maalesef yeteri kadar yararlanamadığımız gibi bundan gerekli kârı da
elde edemiyoruz. 
Doğal bitkilerin
ve tıbbi bitkilerin korunmasına yönelik çalışmalarda öncelikle tehdit
faktörlerinin de ortadan kaldırılması gerekiyor. Dünya Sağlık Örgütüne göre 20
bin tıbbi bitki tedavi amaçlı kullanılmaktadır. Dünyada da bitkisel droglar
için belli başlı merkezlerde üretim yapılıyor ancak Türkiye’de bunun değeri
maalesef anlaşılamadığı için de yeteri kadar kâr elde edemiyoruz.
Seçim bölgem
Bursa’da Uludağ etekleri, hem endemik bitkiler açısından hem de flora açısından
Türkiye'nin en çeşitli olduğu kaynakların başında geliyor. Ama ne yapıyoruz?
Orada da kontrolsüz taş ocaklarıyla, mermer ocaklarıyla, RES’lerle, HES’lerle
bunların hem çeşitlerini azaltıyoruz hem de bunları yok olma tehdidiyle karşı
karşıya bırakıyoruz. Böyle bir zenginliğin yok olması, bizim yüzlerce yıldır
tedavi amaçlı kullandığımız tıbbi aromatik bitkilerin de yok olması anlamına
gelmektedir.
Şimdi, bu kadar
artan tehditlerle ve bu kadar artan bir taleple, kaliteli, standart bir ürün
elde etmek için, tıbbi aromatik bitkilerin ve bunlardan elde edilen ekstrelerin
de sanayi kollarının büyümesi ve artması beklenmektedir. Bunu yapabilmek için
de alınması gereken birtakım önlemler ve bunlarla ilgili de bilimsel olarak
yapılması gerekenleri de şöyle sıralayabiliriz.
Bir: Tıbbi ve
aromatik bitkilerin uygun kriterlere göre yetiştirilmesinden sonra bu amaca
yönelik olarak uygun teçhizat makine sağlanması ve kurulması. Tabii ki bu
ekipman ve makinelerin ülkemizde üretiminin yetersiz olduğu ve maliyetlerinin
çok yüksek olduğu için de bunlarla ilgili bir teşvik planının bütçelenmesinin
ve dışarıdan tedarikinin yapılması gerekiyor. Bu tedarik yapıldıktan sonra da
bu makinelerin, teçhizatların da verimli kullanılması gerekiyor. Bunun için de
kümelenme modelleriyle, bizim, eskiden köylerde “imece usulü” dediğimiz…
Herkesin bu makineleri alma imkânı mümkün olmadığı için, doğru bölgelerde
birçok üreticinin bundan faydalanmasını sağlayarak, çeşitlerin de belirlenerek,
bu teçhizattan yapılarak masrafların minimize edilip verimin de maksimize
edilmesi şeklinde sıralanabilir.
Yine bunları
yaparken, bu kümelenme modellerini yaparken Türkiye'de Atatürk’le birlikte çok
gelişen kooperatifçilik modellerinin de mutlaka artırılması gerekiyor. Lozan
görüşmelerinde Lord Curzon’un İsmet İnönü’ye “Sen bunları hep reddediyorsun,
bugün cebimize atıyoruz, bu paranız yok, geldiğinizde de biz size para verirken
tek tek bu cebimize attıklarınızı önünüze koyacağız.” dediği ama Atatürk’ün de
o para kaynağını, devlette ve kendisinde olmayan kaynağı kooperatifçilikle,
kooperatifçiliği geliştirerek yarattığı ve asla da gidip kimseden para
istemeden kalkınmayı yaptığı kooperatifçilik modelinin tıbbi, aromatik bitkilerde
de uygulanmasında verimin artacağı muhakkak.
Gene bir başka
konu, tohum tescili ve tescilli tohumun kullanılmasındaki ıslah çalışmaları.
Gıda, Tarım ve Hayvancılık Bakanlığının ilgili birimleri tarafından teşvik
edici uygulamalar hayata geçirilmelidir. Bu merkezler tarafından, bitkilerin
toprak ve iklim istekleri konusunda çiftçilere yönelik danışmanlık ve eğitim
hizmetleri vererek katma değeri yüksek bitkilerin üretilmesi gerekmektedir.
Tıbbi bitkilerin, özellikle ana yollar, sanayiler, havaalanları gibi
kirlenmenin ve kontaminasyonun fazla olacağı bölgelerin uzağında yetiştirilerek
kalitesinin artırılması gerekiyor. Ayrıca, havza bazlı destekler ve yerel
paydaşların önerileriyle, yıllarca edindikleri atadan, babadan gelme o
birikimleri, know-howları buralarda kullanılması faydalı olacaktır. Tıbbi ve
aromatik bitkilerin havzasının oluşturulması, hangi havzalarda hangi tıbbi,
aromatik bitkilerin yetiştirileceği ve hangi miktarda yetiştirilmesi gerektiği
bilgilerinin de sektör analiz raporlarına göre belirlenmesi gerekmektedir.
Uluslararası düzeyde piyasa değeri olan tıbbi, aromatik bitkilerin ıslahı ve
tohum geliştirme çalışmalarının artması, gen kaynaklarının ve ıslahatçı
haklarının korunmasına yönelik düzenlemelerin yapılması için esasların
belirlenmesi ve bunlarla ilgili de mutlaka kotaların konulması, sadece
ülkemizde yetişen bu ürünlerin, dışarıda genleriyle oynanıp tekrar bize ihracat
yoluyla geri gönderilerek fazla miktarlarda para ödenmesinin de önüne geçilmesi
gerekiyor. Ülkemizde gıda, kozmetik, boya, süs, hayvancılık, geleneksel ve
tamamlayıcı tıpta kullanılan tıbbi bitkilerin üretiminin planlanması, eylem
planlarının da hazırlanması şarttır.
Bitkisel
gen kaynaklarının korunması ve uluslararası ticarete konu edilmesi açısından
özellikle ülkemizdeki bu bitkilerin tanımlamalarının yürütülmesi ve tüketime
sunulan bitkilerin coğrafi işaretleme yoluyla da değerlerinin tespit edilmesi
gerekmektedir. 
Ham
madde işlenirken veya üretilirken de ürün kalitesinin gerektirdiği doğru
yöntemlerin tespit edilmesi ve kullanılması da gerekmektedir. Bunun için de
AR-GE ve ölçek büyütme çalışma süreçleri başlatılmalıdır. Ölçek büyütmede
kritik basamaklar da laboratuvar, pilot, endüstriyel ölçek çalışmalarının
sırasıyla denenmesi ve valide edilmesi de önem taşımaktadır. 
Gene,
eczaneler dışında satılan bu ürünlerin bizim gibi farmakognozi, farmabotanik ve
fitoterapi eğitimi almış eczanelerden başka bir yerde satılmaması da çok önemli
bir konudur çünkü bu bitkiler doğru kullanılmadığında zehirlenmelere ve başka
kalıcı sakatlıklara da yol açabilmektedir. Farmasötik ürün formatında olan
ürünlerde yasal düzenleme yapılarak bu eczaneler ve bayilerinin dışında ve
marketlerde satılması da engellenmelidir. 
Üretilen
tıbbi ve aromatik bitkilerin ürün ambalajı, satışı ve üretici firma bilgilerine
ait standartlarında mevzuat düzenlemeleri yeniden yapılarak mutlaka son
kullanıcıya ulaştırılması gerekir. Rekabetin ve yatırımların doğru
yönlendirilmesi açısından da fizibilite çalışmaları yönetilmelidir. Pazarlama
stratejisinin önemli bir parçası olan kalite ve güvenilirliğin sağlanması için
ürüne yönelik kriterlerin kesin olarak belirlenmesi, güvenilir sertifikasyon
sistemleriyle de kalitenin güvence altına alınması gerekmektedir. Bunların kamu
spotlarıyla da desteklenmesinde büyük önem vardır. 
(Mikrofon
otomatik cihaz tarafından kapatıldı) 
ERKAN
AYDIN (Devamla) – Hemen bitiriyorum Sayın Başkan.
BAŞKAN
– Buyurun Sayın Aydın.
ERKAN
AYDIN (Devamla) – Teşekkür ederim Sayın Başkanım.
Alım
garantili sözleşmeli ürün temininin sağlanması; tohumda, gübrede, ilaçta ürün
bazlı ihtisas ticari borsalarının kurulması, fiyat politikası ve kontrolünün
sağlanması, ürün bazlı talep oluşturulması, ham madde ithalinin kademeli olarak
kontrol edilmesi, ithalatının ve vergilerinin düzenlenmesi gibi, uluslararası
fuarlarda bulunmak ve yeni fuarların organizasyonlarının ülkemizde yapılmasını
sağlamak gibi… Doğadan toplama yoluyla ve tarımsal üretimi yapılan tıbbi
aromatik bitkilerle ilgili üretici ve yerel halka yönelik bilgilerin verilmesi
ve bu yönde ihracatın hızla artırılması gerekmektedir. 
Dört partinin
ortak olarak verdiği tıbbi aromatik bitkilerle ilgili araştırma komisyonunun
kurulmasına biz de destek veriyoruz. 
Yine, Down
sendromuyla ilgili verilen araştırma önergesinin de kabulünden dolayı teşekkür
ediyorum. Biraz önce yavrularımızın, canlarımızın yaptığı o güzel gösteriden
dolayı da kendilerine teşekkür ediyor, hepinize saygılar sunuyorum. (CHP
sıralarından alkışlar) 
BAŞKAN –
Teşekkür ederim Sayın Aydın. 
Sayın
milletvekilleri, önerge sahipleri adına son konuşmacı Hatay Milletvekilimiz
Sayın Orhan Karasayar’dır. 
Sayın Karasayar,
süreniz size aittir efendim. 
Buyurun. (AK
PARTİ sıralarından alkışlar) 
ORHAN KARASAYAR
(Hatay) – Teşekkür ederim Sayın Başkanım. 
Sayın Başkan,
değerli milletvekilleri; tıbbi ve aromatik bitkilerin ekolojik denge
gözetilerek üretiminin artırılması, satılması, sağlığa uygun olarak
kullanılması ve ihracatının geliştirilmesine yönelik sorunların ve çözüm
önerilerinin belirlenmesi amacıyla verilen Meclis araştırması hakkında önerge
sahipleri adına söz almış bulunuyorum. Yüce Meclisi saygıyla selamlıyorum. 
İnsanlık tarihi
boyunca bitkiler ve bitkilerden elde edilen ürünler çok farklı amaçlarla
kullanılmıştır. Küresel bazda çok geniş bir kullanımı olan tıbbi bitkilerin
tanımını tam olarak yapmak mümkün değildir. Günümüzde “tıbbi ve aromatik
bitkiler” terimi genellikle birlikte kullanılmaktadır. Tıbbi ve aromatik
bitkiler, hastalıkları önlemek, sağlıklı yaşamak ve hastalıkları iyileştirmek
için ilaç olarak kullanılan bitkilerdir. Tıbbi bitkiler beslenme, kozmetik,
vücut bakımı, tütsü veya dinî törenler gibi alanlarda yer alırken aromatik
bitkiler ise güzel koku ve tat vermeleri için kullanılmaktadır. 
Dünya
pazarlarında tıbbi ve aromatik bitkilere olan talep, çok değişik alanlarda ve sanayi
kollarında tüketimine paralel olarak her geçen gün giderek artmaktadır. Türkiye
tıbbi ve aromatik bitkilerin dış satımında dünyanın önde gelen ülkelerinden
biridir. Ülkemiz farklı iklim ve ekolojik koşullara sahip olması, floranın çok
sayıda bitki türü ve çeşitliliği içermesi bakımından, doğadan toplanan ve
kültürü yapılan tıbbi ve aromatik bitkiler açısından büyük bir ekonomik
potansiyele sahiptir. Bu kadar zengin bir kaynağa sahip ülkemizde hâlen,
doğadan toplanan ve üretimi yapılan bitkilerin sayısı çok azdır. 
Binlerce yıl
önce insan bitkilerin tedavi edici gücünü tanımış ve sağlıklı yaşayabilmek için
onlardan yararlanmıştır. Tedavi amaçlı kullanılan bitki tür ve çeşitlerinin
miktarı antik çağlardan beri devamlı bir artış göstermiştir. Mezopotamya
uygarlığı döneminde yaklaşık 250 bitki ilaç ham maddesi olarak kullanılırken
Antik Yunan döneminde 600 kadar bitki tıbbi amaçlı kullanılmıştır. Özellikle
1990’lı yıllardan itibaren doğal ürünlere olan talep artarak bitkisel kökenli
ilaç ve kozmetik sanayi hızla gelişmiştir. 19’uncu yüzyılın başlarında tedavide
kullanıldığı bilinen ve tıbbi bitkilerden elde edilen ilaç ham maddesi sayısı
13 bini bulmuştur. 
Türkiye'nin
doğal bitki örtüsü, belirlenen 11.707 bitki çeşidiyle küresel ölçekte büyük
zenginliğe sahiptir. Bu bitkilerin 3.649’u, yöreye özgü iklim ve toprak
şartlarında yetişen, ülkemize ait endemik tür ve çeşitlerdir. İç piyasada
ticarete konu olan bitki sayısı ise 350 olup bu bitkilerden yaklaşık 100
bitkinin yurt dışına ihracatı yapılmaktadır. TÜİK’in “tıbbi ve aromatik
bitkiler” olarak özel bir sınıflandırması bulunmamakla birlikte yaklaşık 20
çeşit tıbbi ve aromatik bitkinin 1,8 milyon dekar alanda tarımı yapılmakta,
üretim miktarı bakımından siyah çay, kırmızıbiber, haşhaş, kimyon, nane, kekik,
yağlık gül ve anason ilk sıralarda yer almaktadır. 2000-2017 yılları arasında
yetiştiricilik kaynaklı üretim miktarı yaklaşık yüzde 80 artmıştır. 
Son
dönemlerde tıbbi bitkilerin endikasyonunun belirtilerek kontrolsüz olarak
satılması toplum sağlığını ciddi bir şekilde tehlikeye sokmaktadır. Piyasada
satılan tıbbi bitkilerin gerçekten o bitki olup olmadığı konusunda şüpheler
vardır. Toplanan tıbbi bitkilerin doğru bitki olup olmadığı ancak bir uzmanın
bitkiyi teşhis etmesiyle mümkün olabilir. Ayrıca, tıbbi bitkilerin etki
gösterebilmesi için standardize olması gerekiyor. Tıbbi bitkilerin doğru
kısımları, doğru mevsimde, doğru saatte ve doğru bölgeden toplandıklarında
standardizasyondan söz edebiliriz. Çünkü bitkilerin içerdikleri maddeler
ekolojik şartlara göre değişmektedir. Çevrecilik açısından bakıldığında,
bilinçsiz toplamayla biyoçeşitlilik azalabilir ve bazı türlerin nesli
tükenebilir. 
Tıbbi
ve aromatik bitkilerin dış ticaretinde onlarca bitki yer almaktadır. Bu
bitkilerden bazıları hem endüstri bitkileri veya yağlı tohumlar sınıfında yer
alırken hem de tıbbi ve aromatik bitki kabul edilmektedir. Tıbbi ve aromatik
bitkilere ilişkin özel bir sınıflandırma GTİP numarası olmadığından dış
ticareti sağlıklı olarak izlenememektedir.
Türkiye'nin
tıbbi ve aromatik bitkileri dış ticareti son olarak yaklaşık 600 milyon dolar
olarak gerçekleşmiştir. İhracatta en önemli bitkiler kekik, haşhaş, defne, çay,
anason, kimyon, ada çayı, mahlep, kırmızıbiber ve bitkisel çaylar şeklindedir.
İthalatta en önemli bitkiler ise kahve, çay, keten, karabiber, kimyon, çörek
otu, şerbetçi otu şeklindedir. İthalatın yüzde 60’ını da kahve oluşturmaktadır.

Kalkınmanın,
ekonomik büyümenin, istihdamın artışının temelinde girişimcilik vardır.
Ülkemizde kadın girişimci sayısı son yıllarda ciddi oranda yükseldi. Kadın
girişimci sayısının artırılması, kadınların iş kurmaya heveslendirilmesi
gerekmektedir. Özellikle girişimcilerin desteklenmesi yalnızca onları değil,
Türkiye’yi de ilgilendirmektedir. 
Araştırma
önergemizin konusu, kadın girişimcilerimize çok uygun bir alandır. Gerek iç
tüketimde kullanılan gerekse dış satımı yapılan tıbbi ve aromatik bitkilerin
üretimini artırmak ve istenen kalitede ürünü elde etmek için, doğadan
toplamalarının sürdürebilirlik ilkesine dayalı floraya zarar vermeden
yapılması, bitki toplayıcılarının eğitilmesi, talebi fazla olan bitkilerin
kültüre alınması, yetiştirme tekniklerinin her bitkiye göre saptanması, yurt
dışında geliştirilmiş ve ülkemizin ekolojik koşullarına adapte olabilecek
çeşitlerin getirilerek ülkemizin iklim koşullarında denenmesi, bu bitki
grubunun en önemli sorunlarından biri olan tohumluk temini için kurumsal
altyapının oluşturulması, çeşit geliştirmeye yönelik ıslah çalışmalarının
desteklenmesi, hasat sonrası işlemler, depolama ve nakliyede uygun şartların
sağlanması gerekmektedir. 
Yine
sosyoekonomik yoksunluk içinde bulunan vatandaşlarımızın topluma entegre
olmaları ve ekonomide aktif üretken duruma geçerek sürdürülebilir gelire
ulaşmaları amacıyla tıbbi bitkilerin bölge kadınlarına toplatılarak kadınlar
için istihdam alanı oluşturulması, ekonomimiz açısından büyük fayda
sağlayacaktır. Dünya piyasalarının istediği kalitede ve miktarda güvenilir
tıbbi ve aromatik bitki üretiminin artırılması için Tarım Bakanlığımız yeni ve
birçok alanda ciddi destekler vermektedir. 
Ülkemizde tıbbi
ve aromatik bitkilerin üretimi, satılması, kontrolü, ekolojik dengenin
korunması, bu konuda kadın girişimciliğinin desteklenmesi gibi konularda
problemlerin tespit edilerek çözüm önerilerinin belirlenmesi amacıyla Anayasa’nın
9’uncu maddesi, Türkiye Büyük Millet Meclisi İçtüzüğü’nün 104 ve 105’inci
maddeleri gereğince bir Meclis araştırma komisyonu kurularak konunun tüm
boyutlarıyla araştırılması her bakımdan yararlı olacaktır. 
Yüce heyetinizi
saygıyla selamlıyorum. (AK PARTİ sıralarından alkışlar) 
MERAL DANIŞ
BEŞTAŞ (Adana) – Erkekler de toplayabilir değil mi? Sataşma değildi Sayın
Vekilim. 
BAŞKAN – Sayın
Karasayar, Sayın Amirim, süreyi sonuna kadar kullandığınız için teşekkür
ederim. 
Sayın
milletvekilleri, Meclis araştırması önergeleri üzerindeki görüşmeler
tamamlanmıştır.
Şimdi, Meclis
araştırması açılıp açılmaması hususunu oylarınıza sunacağım: Meclis araştırması
açılmasını kabul edenler… Kabul etmeyenler… Oy birliğiyle kabul edilmiştir. 
Sayın
milletvekilleri, Meclis araştırmasını yapacak komisyonun 12 üyeden kurulmasını
oylarınıza sunuyorum: Kabul edenler… Kabul etmeyenler… Oy birliğiyle kabul
edilmiştir.
Sayın
milletvekilleri, komisyonun çalışma süresinin başkan, başkan vekili, sözcü ve
kâtip üyenin seçimi tarihinden başlamak üzere üç ay olmasını oylarınıza
sunuyorum: Kabul edenler… Kabul etmeyenler… Oy birliğiyle kabul edilmiştir.
Sayın
milletvekilleri, komisyonun gerektiğinde Ankara dışında da çalışabilmesi
hususunu oylarınıza sunuyorum: Kabul edenler... Kabul etmeyenler... Oy
birliğiyle kabul edilmiştir.
Sayın
milletvekilleri, alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek üzere 28 Mart 2018
Çarşamba günü saat 14.00’te toplanmak üzere birleşimi kapatıyorum, hepinize iyi
akşamlar diliyorum. 
Kapanma Saati: 21.27




(x) Bu bölümde hatip tarafından Türkçe
olmayan kelimeler ifade edildi.


(x) Birleştirilerek görüşülmesi kabul
edilen (10/684), (10/2594), (10/2645), (10/2646) ve (10/2691) esas numaralı
Meclis Araştırması Önergeleri tutanağa eklidir.


(x) Birleştirilerek görüşülmesi kabul
edilen (10/5), (10/2602), (10/2612) ve (10/2644) esas numaralı Meclis
Araştırması Önergeleri tutanağa eklidir.


(X) Bu bölümde hatip tarafından Türkçe
olmayan bir kelime ifade edildi.




