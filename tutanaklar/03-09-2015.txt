



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ


 9’uncu
Birleşim (Olağanüstü)
 3
Eylül 2015 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER





I.- BU BİRLEŞİM TUTANAK ÖZETİ
II.- GELEN KÂĞITLAR
III.- YOKLAMA
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Koray Aydın’ın,
Genel Kurulu yöneteceği ilk gün olması nedeniyle duygu ve düşüncelerini
belirten ve şehitlere Allah’tan rahmet, ailelerine başsağlığı dilediğine
ilişkin konuşması

V.- BAŞKANLIĞIN GENEL KURULA SUNUŞLARI
A) Önergeler
1.- Adalet ve Kalkınma Partisi Grup Başkan Vekilleri
Kahramanmaraş Milletvekili Mahir Ünal, Adıyaman Milletvekili Ahmet Aydın,
Aksaray Milletvekili İlknur İnceöz ve İstanbul Milletvekili Mehmet Doğan Kubat
ile 198 milletvekilinin; Anayasa’nın 93’üncü ve Türkiye Büyük Millet Meclisi
İçtüzüğü’nün 7’nci maddeleri uyarınca, Türkiye’nin Ulusal Güvenliğine Yönelik
Terör Tehdidi ve Her Türlü Güvenlik Riskine Karşı Uluslararası Hukuk
Çerçevesinde Gerekli Her Türlü Tedbiri Almak, Irak ve Suriye’deki Tüm Terörist
Örgütlerden Ülkemize Yönelebilecek Saldırıları Bertaraf Etmek ve Kitlesel Göç
Gibi Diğer Muhtemel Risklere Karşı Ulusal Güvenliğimizin İdame Ettirilmesini
Sağlamak İçin Hudut, Şümul, Miktar ve Zamanı Hükümetçe Takdir ve Tayin Olunacak
Şekilde, Gerektiğinde Türk Silahlı Kuvvetlerinin Yabancı Ülkelere Gönderilmesi,
Yabancı Silahlı Kuvvetlerin Türkiye’de Bulunması ve Bu Kuvvetlerin Hükümetin
Belirleyeceği Esaslara Göre Kullanılması ile Hükümet Tarafından Belirlenecek
Esaslara Göre Gerekli Düzenlemelerin Yapılması İçin Türkiye Büyük Millet
Meclisinin 02.10.2014 Tarihli ve 1071 Sayılı Kararıyla Hükümete Verilen Bir
Yıllık İzin Süresinin Anayasa’nın 92’nci Maddesi Uyarınca 02.10.2015 Tarihinden
İtibaren Bir Yıl Daha Uzatılmasına Dair Başbakanlık Tezkeresini görüşmek üzere olağanüstü
toplantıya çağrılmasına ilişkin önergesi (4/2)

B) Tezkereler
1.- Türkiye Büyük Millet Meclisi Başkanlığının,
olağanüstü toplantı isteminin Anayasa ve İç Tüzük hükümlerine uygun bulunduğuna
ve bu nedenle TBMM Genel Kurulunun 3 Eylül 2015 Perşembe günü saat 13.00’te
olağanüstü toplantıya çağrıldığına ilişkin tezkeresi (3/13)
2.- Türkiye Büyük Millet Meclisi Başkanı İsmet Yılmaz
tarafından, Anayasa’nın 93’üncü ve Türkiye Büyük Millet Meclisi İçtüzüğü’nün
7’nci maddeleri uyarınca, Radyo ve Televizyon Üst Kurulunda boşalan bir üyelik
için seçim yapmak üzere Türkiye Büyük Millet Meclisinin doğrudan doğruya
olağanüstü toplantıya çağrıldığına ilişkin tezkeresi (3/14)
3.- Cumhurbaşkanlığının, Bakanlar Kurulunun yeniden
kurulması için görevlendirilmiş olan Konya Milletvekili ve Adalet ve Kalkınma
Partisi Genel Başkanı Ahmet Davutoğlu’nun, vaki temasları sonucu Hükûmeti kurma
görevini yerine getirme imkânını bulamadığını bildirdiğine ilişkin tezkeresi
(3/15)
4.- Cumhurbaşkanlığının, 7 Haziran 2015 tarihinde yapılan
25’inci Dönem milletvekili genel seçimi sonrasında, Türkiye Büyük Millet
Meclisi Başkanlık Divanı seçiminin yapıldığı 9/7/2015 tarihinden itibaren kırk
beş günlük sürede Bakanlar Kurulu kurulamadığından, Türkiye Büyük Millet
Meclisi Başkanıyla istişare edilerek Türkiye Cumhuriyeti Anayasası’nın 104’üncü
ve 116’ncı maddeleri gereğince Türkiye Büyük Millet Meclisi seçimlerinin
yenilenmesine karar verildiğine ilişkin tezkeresi (3/16)
5.- Cumhurbaşkanlığının, Türkiye Büyük Millet Meclisi
seçimlerinin yenilenmesine karar verildiğinden, Türkiye Cumhuriyeti
Anayasası’nın 114’üncü maddesi gereğince, Konya Milletvekili ve Adalet ve
Kalkınma Partisi Genel Başkanı Ahmet Davutoğlu’nun geçici Bakanlar Kurulunu
kurmak üzere Başbakan olarak atandığına; seçilecek bakanların atanmaları
yapıldıktan sonra geçici Bakanlar Kurulu listesinin bilahare gönderileceğine; 7
Haziran 2015 tarihinde yapılan milletvekili genel seçimleri sonuçlarına göre
yeni bir hükûmet teşkiline imkân sağlamak üzere istifası sunulan ve yeni hükûmet
kuruluncaya kadar görevine devam etmesi tarafımızca uygun görülen, ancak bu
defa Anayasa’nın 114’üncü maddesi gereğince görevinden çekilen Bakanlar
Kurulunun, keyfiyette henüz bir değişiklik olmadığından, geçici Bakanlar Kurulu
kuruluncaya kadar görevine devam etmesinin istenildiğine ilişkin tezkeresi
(3/17)


6.- Cumhurbaşkanlığının, Türkiye Büyük Millet Meclisi
seçimlerinin yenilenmesine dair kararımız üzerine, geçici Bakanlar Kurulunu
kurmak üzere Konya Milletvekili ve Adalet ve Kalkınma Partisi Genel Başkanı
Ahmet Davutoğlu’nun Başbakan olarak atanmasının uygun görüldüğüne; Başbakan
Ahmet Davutoğlu tarafından teklif edilen ve Türkiye Cumhuriyeti Anayasası’nın
114’üncü maddesine uygun olarak oluşturulduğu anlaşılan geçici Bakanlar
Kurulunda yer alan bakanlıklara, Anayasanın 109 ve 114’üncü maddeleri gereğince
ekli listede gösterilen kişilerin atandığına; 27/9/1984 tarihli ve 3046 sayılı
Kanun’un 4’üncü maddesi gereğince Başbakan Yardımcısı unvanıyla görev yapmak
üzere 4 bakanın görevlendirilmesinin onaylandığına ilişkin tezkeresi (3/18)
7.- Türkiye Büyük Millet Meclisi Başkanlığının,
ülkemizin ev sahipliğinde Ankara’da 20-21 Ekim 2015 tarihlerinde gerçekleştirilecek
Birleşmiş Milletler Çölleşme ile Mücadele Sözleşmesi (BMÇMS) Taraflar
Konferansı’nın 12’nci oturumunun hazırlıklarının yapılması ve Parlamenterler
Yuvarlak Masa Toplantısı gündemine ilişkin konuların görüşülmesi için BMÇMS
Sekretaryası ve Yönlendirme Komitesinin iş birliğiyle Almanya’nın Bonn şehrinde
13-14 Temmuz 2015 tarihlerinde düzenlenecek toplantıya Türkiye Büyük Millet
Meclisinden katılması Genel Kurulun 9/7/2015 tarihli ve 6'ncı Birleşiminde
kabul edilen heyetteki isimlere ilişkin tezkeresi (3/19)
8.- Başbakanlığın, Türkiye’nin Ulusal Güvenliğine
Yönelik Terör Tehdidi ve Her Türlü Güvenlik Riskine Karşı Uluslararası Hukuk
Çerçevesinde Gerekli Her Türlü Tedbiri Almak, Irak ve Suriye’deki Tüm Terörist
Örgütlerden Ülkemize Yönelebilecek Saldırıları Bertaraf Etmek ve Kitlesel Göç
Gibi Diğer Muhtemel Risklere Karşı Ulusal Güvenliğimizin İdame Ettirilmesini
Sağlamak İçin Hudut, Şümul, Miktar ve Zamanı Hükümetçe Takdir ve Tayin Olunacak
Şekilde, Gerektiğinde Türk Silahlı Kuvvetlerinin Yabancı Ülkelere Gönderilmesi,
Yabancı Silahlı Kuvvetlerin Türkiye’de Bulunması ve Bu Kuvvetlerin Hükümetin
Belirleyeceği Esaslara Göre Kullanılması ile Hükümet Tarafından Belirlenecek
Esaslara Göre Gerekli Düzenlemelerin Yapılması için Türkiye Büyük Millet Meclisinin
02.10.2014 Tarihli ve 1071 Sayılı Kararıyla Hükümete Verilen Bir Yıllık İzin
Süresinin Anayasa’nın 92’nci Maddesi Uyarınca 02.10.2015 Tarihinden İtibaren
Bir Yıl Daha Uzatılmasına Dair Tezkeresi (3/12) 

VI.- USUL HAKKINDA GÖRÜŞMELER
1.- Anayasa’nın 114’üncü maddesine göre atanan ve
milletvekili olmayan geçici Bakanlar Kurulu üyesi 11 bakandan 8’inin bağımsızlığıyla
ilgili anayasal bir ihlal olduğu gerekçesiyle, Anayasa’nın 112’nci maddesine
göre ant içmelerinin Anayasa ve İç Tüzük hükümlerine uygun olup olmadığı
hakkında
2.- (3/12) esas numaralı Başbakanlık Tezkeresinin Genel
Kurulda görüşülmesinin Anayasa ve İç Tüzük hükümlerine uygun olup olmadığı
hakkında

VII.- SATAŞMALARA İLİŞKİN KONUŞMALAR
1.- Manisa Milletvekili Özgür Özel’in, İstanbul
Milletvekili Mehmet Doğan Kubat’ın usul görüşmesi üzerinde yaptığı konuşması
sırasında şahsına sataşması nedeniyle konuşması
2.- Adıyaman Milletvekili Ahmet Aydın’ın, Manisa
Milletvekili Özgür Özel’in sataşma nedeniyle yaptığı konuşması sırasında Adalet
ve Kalkınma Partisine sataşması nedeniyle konuşması
3.- Manisa Milletvekili Özgür Özel’in, Adıyaman
Milletvekili Ahmet Aydın’ın sataşma nedeniyle yaptığı konuşması sırasında
şahsına ve Cumhuriyet Halk Partisine sataşması nedeniyle konuşması
4.- Adıyaman Milletvekili Ahmet Aydın’ın, Mardin
Milletvekili Mithat Sancar’ın (3/12) esas numaralı Başbakanlık Tezkeresi
üzerinde HDP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
5.- Mardin Milletvekili Mithat Sancar’ın, Adıyaman
Milletvekili Ahmet Aydın’ın sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
6.- Adıyaman Milletvekili Ahmet Aydın’ın, İzmir
Milletvekili Oktay Vural’ın (3/12) esas numaralı Başbakanlık Tezkeresi üzerinde
MHP Grubu adına yaptığı konuşması sırasında Adalet ve Kalkınma Partisine
sataşması nedeniyle konuşması
7.- İzmir Milletvekili Oktay Vural’ın, Adıyaman
Milletvekili Ahmet Aydın’ın sataşma nedeniyle yaptığı konuşması sırasında
Milliyetçi Hareket Partisine sataşması nedeniyle konuşması
8.- İzmir Milletvekili Oktay Vural’ın, İzmir
Milletvekili Aytun Çıray’ın (3/12) esas numaralı Başbakanlık Tezkeresi üzerinde
CHP Grubu adına yaptığı konuşması sırasında MHP Grubuna ve Milliyetçi Hareket
Partisine sataşması nedeniyle konuşması

VIII.- AÇIKLAMALAR
1.- Diyarbakır Milletvekili İdris Baluken’in, Adalet
Bakanı Kenan İpek’in Halkların Demokratik Partisi grup başkan vekilleri ile
milletvekillerinin telefonlarına çıkmadığına ve Başkanlık Divanının bu konuda
bir tutum sergilemesi gerektiğine ilişkin açıklaması
2.- Ankara Milletvekili Sırrı Süreyya Önder’in,
bağımsız bakanların yemin etmedikleri müddetçe Genel Kurul faaliyetlerine
katılamayacaklarına ve durum vuzuha kavuşana kadar Genel Kurul salonu dışına
çıkarılmaları için idare amirlerine yetki verilmesini rica ettiğine ilişkin
açıklaması
3.- Manisa Milletvekili Özgür Özel’in, Adalet Bakanı
Kenan İpek’in kürsüden ant içmesi sırasında yaşanan olaylara ilişkin açıklaması
4.- Gençlik ve Spor Bakanı Akif Çağatay Kılıç’ın,
Adalet Bakanı Kenan İpek’in kürsüden ant içmesi sırasında yaşanan olaylara
ilişkin açıklaması

IX.- ANT İÇME
1.- Anayasa’nın 114’üncü maddesine göre atanmış
bulunan; İçişleri Bakanı Selami Altınok, Gıda, Tarım ve Hayvancılık Bakanı
Kutbettin Arzu, Adalet Bakanı Kenan İpek, Çalışma ve Sosyal Güvenlik Bakanı
Ahmet Erdem, Aile ve Sosyal Politikalar Bakanı Ayşen Gürcan, Dışişleri Bakanı
Feridun Sinirlioğlu, Enerji ve Tabii Kaynaklar Bakanı Ali Rıza Alaboyun, Gümrük
ve Ticaret Bakanı Cenap Aşçı, Kültür ve Turizm Bakanı Yalçın Topçu, Millî
Savunma Bakanı Mehmet Vecdi Gönül ve Ulaştırma, Denizcilik ve Haberleşme Bakanı
Feridun Bilgin’in, ant içmesi
X.- ÖNERİLER
A) Danışma Kurulu Önerileri
1.- Danışma Kurulunun, Türkiye Büyük Millet Meclisinin
3 Eylül 2015 Perşembe günkü birleşiminde olağanüstü toplantı çağrısının konusu
olan Başbakanlık Tezkeresinin görüşmelerinin tamamlanmasını müteakip RTÜK’te
boş bulunan 1 üyelik için seçim yapılmasına ve Genel Kurulun bu seçimin
tamamlanmasına kadar çalışmalarına devam etmesine ilişkin önerisi 

XI.- SEÇİMLER
A) Radyo ve Televizyon Üst Kuruluna Üye Seçimi
1.- Radyo ve Televizyon Üst Kurulunda boş bulunan
üyeliğe seçim

XII.- YAZILI SORULAR VE CEVAPLARI
1.- Diyarbakır Milletvekili Feleknas Uca'nın, Suriye ve
Irak'ta yaşanan olaylar nedeniyle Türkiye'ye gelen Ezidilerin sorunlarına
ilişkin Başbakandan sorusu ve Başbakan Yardımcısı Numan Kurtulmuş'un cevabı
(7/5)
2.- İstanbul Milletvekili Mahmut Tanal'ın, Bakanlar
Kurulu kararıyla nişasta bazlı şeker kotasının artırılmasına ve nişasta bazlı
şeker kullanımının zararlarına ilişkin Başbakandan sorusu ve Gıda, Tarım ve
Hayvancılık Bakanı Mehmet Mehdi Eker’in cevabı (7/11)
3.- Hatay Milletvekili Serkan Topal'ın, Türkiye'deki
bazı havalimanlarından Suriye'ye geçiş yapıldığı iddialarına ilişkin sorusu ve
Dışişleri Bakanı Mevlüt Çavuşoğlu’nun cevabı (7/25) 
4.- Burdur Milletvekili Mehmet Göker'in, Burdur ilinde
şeker arzı ile ilgili sorunlar yaşandığı iddiasına, 
- Ankara Milletvekili Bülent Kuşoğlu'nun, doğal afetler
sonrası zarar gören çiftçilerin zararlarının karşılanmasına ve Polatlı'daki
çiftçilerin durumlarına,
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/26), (7/27)
5.- İstanbul Milletvekili Mahmut Tanal'ın, 2014-2015
yılları arasında ihracat rekortmeni olan firmalara ve bu firmaların personel
sayıları ile ödedikleri vergilere ilişkin sorusu ve Ekonomi Bakanı Nihat
Zeybekci’nin cevabı (7/29) 
6.- İzmir Milletvekili Ertuğrul Kürkcü'nün, zorunlu
askerlik hizmetini yapmakta iken şüpheli bir şekilde ortadan kaybolduğu iddia
edilen bir ere ilişkin sorusu ve Millî Savunma Bakanı M. Vecdi Gönül’ün cevabı
(7/41)
7.- İstanbul Milletvekili Mustafa Sezgin Tanrıkulu'nun,
sebze ve meyve fiyatlarındaki artışa ilişkin Başbakandan sorusu ve Gıda, Tarım
ve Hayvancılık Bakanı Mehmet Mehdi Eker’in cevabı (7/58)
8.- Bursa Milletvekili Orhan Sarıbal'ın, tarım dışı amaçlarla
kullanılan tarım arazilerine ilişkin sorusu ve Gıda, Tarım ve Hayvancılık
Bakanı Mehmet Mehdi Eker’in cevabı (7/87)
9.- İstanbul Milletvekili Mahmut Tanal'ın, bir
televizyon yayın platformu işletmesinin bir televizyon kanalını platforma dahil
etmediği iddialarına ilişkin sorusu ve Gümrük ve Ticaret Bakanı Nurettin
Canikli’nin cevabı (7/88)
10.- İstanbul Milletvekili Mustafa Sezgin
Tanrıkulu'nun, bir gazetecinin Parlamento Muhabiri kartının haksız bir şekilde
elinden alındığı iddiasına ilişkin sorusu ve Türkiye Büyük Millet Meclisi
Başkan Vekili Mehmet Naci Bostancı’nın cevabı (7/116)
11.- Manisa Milletvekili Özgür Özel'in, mevsimlik tarım
işçilerinin sorunlarının çözümüne yönelik yürütülen çalışmalara,
- Edirne Milletvekili Okan Gaytancıoğlu'nun, buğday
üretimi ve ithalatına,
- Afyonkarahisar Milletvekili Burcu Köksal'ın,
Afyonkarahisar'da meydana gelen doğal afetlerden etkilenen çiftçilerin zararlarının
karşılanmasına,
- Adana Milletvekili Meral Danış Beştaş'ın, leptospiroz
ve Kırım Kongo Kanamalı Ateşi vakalarına ve alınan önlemlere,
- Konya Milletvekili Mustafa Kalaycı'nın, Toprak
Mahsulleri Ofisinin yaptığı hububat alımlarına,
- Antalya Milletvekili Hakkı Saruhan Oluç'un,
gıdalardaki pestisit kalıntısını belirlemeye yönelik yapılan çalışmalara,
- İzmir Milletvekili Tacettin Bayır'ın, yabancıların
tarım arazisi edinimine,
- Konya Milletvekili Mustafa Hüsnü Bozkurt'un, hububat
alımında Toprak Mahsulleri Ofisi tarafından uygulanan randevu sistemine,
İlişkin soruları ve Gıda, Tarım ve Hayvancılık Bakanı Mehmet
Mehdi Eker’in cevabı (7/211), (7/212), (7/213), (7/214), (7/215), (7/216),
(7/217), (7/218)
12.- Manisa Milletvekili Erkan Akçay'ın, Manisa'nın
Soma ilçesindeki esnaf ve sanatkârların kredi borçlarının yapılandırılmasına
ilişkin sorusu ve Gümrük ve Ticaret Bakanı Nurettin Canikli’nin cevabı (7/219)
13.- Kütahya Milletvekili Alim Işık'ın, 25. Yasama
Dönemi milletvekilliği genel seçimlerinde aday adayı olmak üzere istifa eden
personele ilişkin sorusu ve Türkiye Büyük Millet Meclisi Başkan Vekili Mehmet
Naci Bostancı’nın cevabı (7/302)
14.- Kütahya Milletvekili Alim Işık'ın, soru
önergelerine ve cevaplandırılmalarına ilişkin sorusu ve Türkiye Büyük Millet
Meclisi Başkan Vekili Mehmet Naci Bostancı’nın cevabı (7/303)
15.- İstanbul Milletvekili Selina Doğan'ın, azınlık
vakıflarının seçme ve seçilme haklarını düzenleyen yönetmeliğin iptaline
ilişkin sorusu ve Başbakan Yardımcısı Bülent Arınç’ın cevabı (7/373)
16.- İstanbul Milletvekili Selina Doğan'ın, 15 Mart
2011 tarihinden itibaren Suriye'den Türkiye'ye giren araç sayısına ilişkin
sorusu ve Gümrük ve Ticaret Bakanı Nurettin Canikli’nin cevabı (7/466)
03 Eylül 2015 Perşembe
BİRİNCİ OTURUM
Açılma Saati:
13.00
BAŞKAN: Başkan
Vekili Koray AYDIN
KÂTİP ÜYELER: Fehmi KÜPÇÜ (Bolu), Erol DORA (Mardin)
-----0-----
BAŞKAN – Sayın
milletvekilleri, Anayasa’nın 93’üncü ve Türkiye Büyük Millet Meclisi
İçtüzüğü’nün 7’nci maddelerine göre, Adalet ve Kalkınma Partisi Grup Başkan
Vekilleri Kahramanmaraş Milletvekili Mahir Ünal, Adıyaman Milletvekili Ahmet
Aydın, Aksaray Milletvekili İlknur İnceöz ve İstanbul Milletvekili Mehmet Doğan
Kubat ile 198 milletvekili tarafından Başkanlığımıza verilen önerge ve Türkiye
Büyük Millet Meclisi Başkanının doğrudan doğruya çağrısı üzerine olağanüstü
toplanan Türkiye Büyük Millet Meclisinin 9’uncu Birleşimini açıyorum.
III.- YOKLAMA
BAŞKAN – Elektronik
cihazla yoklama yapacağız.
Yoklama için beş
dakika süre vereceğim.
Sayın
milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
beş dakikalık süre içerisinde Başkanlığa ulaştırmalarını rica ediyorum.
Yoklama işlemini
başlatıyorum.
(Elektronik
cihazla yoklama yapıldı)
BAŞKAN - Sayın milletvekilleri,
toplantı yeter sayısı vardır.
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Koray Aydın’ın,
Genel Kurulu yöneteceği ilk gün olması nedeniyle duygu ve düşüncelerini
belirten ve şehitlere Allah’tan rahmet, ailelerine başsağlığı dilediğine
ilişkin konuşması
BAŞKAN – Gündeme geçmeden önce Türk
milletinin egemenliğinin sembolü olan yüce Meclisi yöneteceğim ilk günümde çok
kısa olarak duygu ve düşüncelerimi ifade etmek istiyorum. 
Öncelikle, hemen her gün yüreklerimizi
dağlayan şehitlerimize yüce Allah’tan rahmet, ailelerine ve bütün milletimize
başsağlığı diliyorum. 
Bugün milletimizin gözü ve kulağı
buradadır. Bugün Gazi Meclisin kurtarıcı ve kurucu iradesi buradadır. Bugün
Gazi Mustafa Kemal Atatürk ve silah arkadaşlarının ruhaniyetleri buradadır. Bu
Meclis Türk İstiklal Savaşı’nı yapmış, Türkiye Cumhuriyeti devletini bağrından
çıkarmış ve en kritik zamanlarda aldığı kararlarla da vatanımızın, milletimizin
ve devletimizin bekasını sağlamıştır. Doksan beş yıllık Parlamento tarihimizin
bize kazandırdığı engin tecrübelerle bütün sorunlarımızın üstesinden geleceğimize
olan inancım tamdır.
Buradan vereceğimiz güzel mesajlar ve
aldığımız kararlar ülkemizin en ücra köşelerinde yankı bulmakta, ülkemizin ve
milletimizin birliğine ve dirliğine katkı sunmaktadır. Buradaki tutum ve
davranışlarımızla seçimlere daha hoşgörülü bir atmosferde gitmek için öncü ve
örnek olabiliriz. Bugün burada yapacağımız görüşmelerde kullanacağımız söz ve
üslupla güzel bir başlangıç yapabiliriz. Sevgi ve hoşgörü timsali Yunus
Emre’nin dediği gibi “Söz ola kese savaşı, söz ola kestire başı.” Şairin çağlar
öncesinden işaret ettiği gibi kırıcı ve incitici değil, birleştirici ve
bütünleştirici bir dil kullanılmasını özellikle istirham ediyorum. 
Sayın milletvekilleri gündeme
geçiyoruz. 
Gündemin “Başkanlığın Genel Kurula
Sunuşları” kısmında yer alan Türkiye Büyük Millet Meclisinin olağanüstü
toplantıya çağrılmasına ilişkin önergeyi ve Başkanlığın iki çağrı yazısını
okutacağım. 
Önce Türkiye Büyük Millet Meclisinin
olağanüstü toplantıya çağrılmasına ilişkin önergeyi okutuyorum:
V.- BAŞKANLIĞIN GENEL KURULA SUNUŞLARI
A) Önergeler
1.- Adalet ve Kalkınma Partisi Grup Başkan Vekilleri
Kahramanmaraş Milletvekili Mahir Ünal, Adıyaman Milletvekili Ahmet Aydın,
Aksaray Milletvekili İlknur İnceöz ve İstanbul Milletvekili Mehmet Doğan Kubat
ile 198 milletvekilinin; Anayasa’nın 93’üncü ve Türkiye Büyük Millet Meclisi
İçtüzüğü’nün 7’nci maddeleri uyarınca, Türkiye’nin Ulusal Güvenliğine Yönelik
Terör Tehdidi ve Her Türlü Güvenlik Riskine Karşı Uluslararası Hukuk
Çerçevesinde Gerekli Her Türlü Tedbiri Almak, Irak ve Suriye’deki Tüm Terörist
Örgütlerden Ülkemize Yönelebilecek Saldırıları Bertaraf Etmek ve Kitlesel Göç
Gibi Diğer Muhtemel Risklere Karşı Ulusal Güvenliğimizin İdame Ettirilmesini
Sağlamak İçin Hudut, Şümul, Miktar ve Zamanı Hükümetçe Takdir ve Tayin Olunacak
Şekilde, Gerektiğinde Türk Silahlı Kuvvetlerinin Yabancı Ülkelere Gönderilmesi,
Yabancı Silahlı Kuvvetlerin Türkiye’de Bulunması ve Bu Kuvvetlerin Hükümetin
Belirleyeceği Esaslara Göre Kullanılması ile Hükümet Tarafından Belirlenecek
Esaslara Göre Gerekli Düzenlemelerin Yapılması İçin Türkiye Büyük Millet
Meclisinin 02.10.2014 Tarihli ve 1071 Sayılı Kararıyla Hükümete Verilen Bir
Yıllık İzin Süresinin Anayasa’nın 92’nci Maddesi Uyarınca 02.10.2015 Tarihinden
İtibaren Bir Yıl Daha Uzatılmasına Dair Başbakanlık Tezkeresini görüşmek üzere olağanüstü
toplantıya çağrılmasına ilişkin önergesi (4/2)
31/08/2015
Türkiye Büyük
Millet Meclisi Başkanlığına
Anayasa’nın 93’üncü ve Türkiye Büyük
Millet Meclisi İçtüzüğü’nün 7’nci maddeleri gereğince, 21/08/2015 tarihinde
TBMM’ye sunulan; Türkiye’nin ulusal güvenliğine yönelik terör tehdidi ve her
türlü güvenlik riskine karşı uluslararası hukuk çerçevesinde gerekli her türlü
tedbiri almak, Irak ve Suriye’deki tüm terörist örgütlerden ülkemize
yönelebilecek saldırıları bertaraf etmek ve kitlesel göç gibi diğer muhtemel
risklere karşı ulusal güvenliğimizin idame ettirilmesini sağlamak için hudut,
şümul, miktar ve zamanı Hükûmetçe takdir ve tayin olunacak şekilde,
gerektiğinde Türk Silahlı Kuvvetlerinin yabancı ülkelere gönderilmesine,
yabancı silahlı kuvvetlerin Türkiye’de bulunmasına ve bu kuvvetlerin Hükûmetin
belirleyeceği esaslara göre kullanılması ile Hükûmet tarafından belirlenecek
esaslara göre gerekli düzenlemelerin yapılması için TBMM'nin 02/10/2014 tarihli
ve 1071 sayılı Kararı’yla Hükûmete verilen bir yıllık izin süresinin
Anayasa’nın 92’nci maddesi gereğince 02/10/2015 tarihinden itibaren bir yıl
daha uzatılmasına dair Başbakanlık tezkeresini görüşmek üzere 03 Eylül 2015
Perşembe günü saat 13.00’te TBMM'nin olağanüstü toplanmasını arz ve talep
ederiz.
 Ahmet Aydın  Mahir
Ünal
 Adıyaman  Kahramanmaraş
 Grup
Başkan Vekili Grup Başkan Vekili

 İlknur İnceöz  Mehmet
Doğan Kubat
 Aksaray  İstanbul
 Grup
Başkan Vekili  Grup Başkan Vekili
Mehmet Şükrü Erdinç (Adana)
Sadullah Kısacık (Adana)
Talip Küçükcan (Adana)
Fatma Güldemet Sarı (Adana)
Necdet Ünüvar (Adana)
Adnan Boynukara (Adıyaman)
İbrahim Halil Fırat (Adıyaman)
Salih Fırat (Adıyaman)
Ali Özkaya (Afyonkarahisar)
Remziye Sıvacı (Afyonkarahisar)
Halil Ürün (Afyonkarahisar)
Nevzat Palta (Aksaray)
Sait Yüce (Amasya)
Yalçın Akdoğan (Ankara)
Murat Alparslan (Ankara)
Ali İhsan Arslan (Ankara)
Ertan Aydın (Ankara)
Vedat Bilgin (Ankara)
Nevzat Ceylan (Ankara)
Lütfiye Selva Çam (Ankara)
Ahmet Gündoğdu (Ankara)
Mahmut Sami Mallı (Ankara)
Jülide Sarıeroğlu (Ankara)
Tülay Selamoğlu (Ankara)
Aydın Ünal (Ankara)
Sena Nur Çelik (Antalya)
Gökcen Özdoğan Enç (Antalya)
Orhan Atalay (Ardahan)
İsrafil Kışla (Artvin)
Mehmet Sadık Atay (Aydın)
Abdurrahman Öz (Aydın)
Ali Aydınlıoğlu (Balıkesir)
Mahmut Poyrazlı (Balıkesir)
Yılmaz Tunç (Bartın)
Ziver Özdemir (Batman)
Naci Ağbal (Bayburt)
Halil Eldemir (Bilecik)
Enver Fehmioğlu (Bingöl)
Şebnem Kocakelçi (Bingöl)
Ali Ercoşkun (Bolu)
Fehmi Küpçü (Bolu)
Reşat Petek (Burdur)
Zekeriya Birkan (Bursa)
Hakan Çavuşoğlu (Bursa)
Emine Yavuz Gözgeç (Bursa)
Bennur Karaburun (Bursa)
Önder Matlı (Bursa)
İsmet Su (Bursa)
Hüseyin Şahin (Bursa)
Muhammet Emin Akbaşoğlu (Çankırı)
Cahit Bağcı (Çorum)
Lütfiye İlksen Ceritoğlu Kurt (Çorum)
Salim Uslu (Çorum)
Mehmet Yüksel (Denizli)
Nihat Zeybekci (Denizli)
Fevai Arslan  (Düzce)
Ayşe Keşir (Düzce)
Faruk Özlü (Düzce)
Şemsettin Emir (Edirne)
Şuay Alpay (Elâzığ)
Metin Bulut (Elâzığ)
Serpil Bulut (Elâzığ)
Talha Erol Durmaz (Erzincan)
Efkan Ala (Erzurum)
İbrahim Aydemir (Erzurum)
Zehra Taşkesenlioğlu (Erzurum)
Adnan Yılmaz (Erzurum)
Salih Koca (Eskişehir)
Canan Candemir Çelik (Gaziantep)
Mehmet Erdoğan (Gaziantep)
Abdulhamit Gül (Gaziantep)
Abdullah Nejat Koçer (Gaziantep)
Şamil Tayyar (Gaziantep)
Turhan Alçelik (Giresun)
Kemalettin Aydın (Gümüşhane)
Orhan Karasayar (Hatay)
Mehmet Öntürk (Hatay)
Hacı Bayram Türkoğlu (Hatay)
Adem Yeşildal (Hatay)
Recep Özel (Isparta)
Berat Albayrak (İstanbul)
Fatma Benli (İstanbul)
Abdurrahim Boynukalın (İstanbul)
Volkan Bozkır (İstanbul)
Osman Can (İstanbul)
Ahmet Berat Çonkar (İstanbul)
Halis Dalkılıç (İstanbul)
Alev Dedegil (İstanbul)
Ekrem Erdem (İstanbul)
Erkan Kandemir (İstanbul)
Harun Karaca (İstanbul)
Erol Kaya (İstanbul)
Tülay Kaynarca (İstanbul)
Mehmet Muş (İstanbul)
Mehmet Ali Pulcu (İstanbul)
Sevim Savaşer (İstanbul)
Hasan Sert (İstanbul)
Mustafa Şentop (İstanbul)
Şirin Ünal (İstanbul)
Hüseyin Yayman (İstanbul)
Mustafa Afşın Yazıcıoğlu (İstanbul)
Haydar Ali Yıldız (İstanbul)
Özlem Zengin (İstanbul)

Hamza Dağ (İzmir)
Hüseyin Kocabıyık (İzmir)
Kerem Ali Sürekli (İzmir)
Cemil Şeboy (İzmir)
İbrahim Mustafa Turhan (İzmir)
Nesrin Ulema (İzmir)
Mehmet İlker Çitil (Kahramanmaraş)
Mehmet Uğur Dilipak (Kahramanmaraş)
Sevde Bayazıt Kaçar (Kahramanmaraş)
Veysi Kaynak (Kahramanmaraş)
Nursel Reyhanlıoğlu (Kahramanmaraş)
Osman Kahveci (Karabük)
Recep Konuk (Karaman)
Recep Şeker (Karaman)
Mehmet Uçum (Kars)
Metin Çelik (Kastamonu)
Mustafa Gökhan Gülşen (Kastamonu)
Havva Talay Çalış (Kayseri)
Ahmet Doğan (Kayseri)
Yaşar Karayel (Kayseri)
Mehmet Özhaseki (Kayseri)
Kemal Tekden (Kayseri)
Ramazan Can (Kırıkkale)
Oğuz Kağan Koksal (Kırıkkale)
Salih Çetinkaya (Kırşehir)
Zeki Aygün (Kocaeli)
Fikri Işık (Kocaeli)
Cemalettin Kaflı (Kocaeli)
Radiye Sezer Katırcıoğlu (Kocaeli)
Mehmet Akif Yılmaz (Kocaeli)
Abdullah Ağralı (Konya)
Ziya Altunyaldız (Konya)
Mehmet Babaoğlu (Konya)
Hüsnüye Erdoğan (Konya)
Halil Etyemez (Konya)
Rüveyde Gülseren Işık (Konya)
Hacı Ahmet Özdemir (Konya)
Leyla Şahin Usta (Konya)
İshak Gazel (Kütahya)
Vural Kavuncu (Kütahya)
Mustafa Şükrü Nazlı (Kütahya)
Taha Özhan (Malatya)
Mustafa Şahin (Malatya)
Bülent Tüfenkci (Malatya)
Nurettin Yaşar (Malatya)
Uğur Aydemir (Manisa)
Murat Baybatur (Manisa)
Orhan Miroğlu (Mardin)
Mustafa Muhammet Gültak (Mersin)
Muhsin Kızılkaya (Mersin)
Yılmaz Tezcan (Mersin)
Hasan Kökten (Muğla)
Mehmet Emin Şimşek (Muş)
Mustafa Açıkgöz (Nevşehir)
Murat Göktürk (Nevşehir)
Alpaslan Kavaklıoğlu (Niğde)
Oktay Çanak (Ordu)
İhsan Şener (Ordu)
Mücahit Durmuşoğlu (Osmaniye)
Suat Önal (Osmaniye)
Hikmet Ayar (Rize)
Osman Aşkın Bak (Rize)
Ali İnci (Sakarya)
Mustafa İsen (Sakarya)
Ayşenur İslam (Sakarya)
Recep Uncuoğlu (Sakarya)
Ali İhsan Yavuz (Sakarya)
Ahmet Demircan (Samsun)
Çiğdem Karaaslan (Samsun)
Akif Çağatay Kılıç  (Samsun)
Fuat Köktaş (Samsun)
Hasan Basri Kurt (Samsun)
Cengiz Tokmak (Sinop)
Hilmi Bilgin (Sivas)
Selim Dursun (Sivas)
Mazhar Bağlı (Şanlıurfa)
Seyit Eyyüpoğlu (Şanlıurfa)
Ahmet Eşref Fakıbaba (Şanlıurfa)
Mehmet Kasım Gülpınar (Şanlıurfa)
Nureddin Nebati (Şanlıurfa)
Halil Özcan (Şanlıurfa)
Hamide Sürücü (Şanlıurfa)
Ayşe Doğan (Tekirdağ)
Mustafa Yel (Tekirdağ)
Coşkun Çakır (Tokat)
Celil Göçer (Tokat)
Fatma Gaye Güler (Tokat)
Muhammet Balta (Trabzon)
Ayşe Sula Köseoğlu  (Trabzon)
Burhan Kayatürk  (Van)
Fikri Demirel  (Yalova)
Abdulkadir Akgül  (Yozgat)
Yusuf Başer  (Yozgat)
Ertuğrul Soysal  (Yozgat)
Hüseyin Özbakır  (Zonguldak)
Gerekçe:
Irak ve Suriye'deki tüm terörist
örgütlerden Türkiye'ye yönelebilecek saldırıları bertaraf etmek ve kitlesel göç
gibi diğer muhtemel risklere karşı ulusal güvenliğimizin idame ettirilmesini
sağlamak için gerektiğinde Türk Silahlı Kuvvetlerinin yabancı ülkelere
gönderilmesi ve yabancı silahlı kuvvetlerin Türkiye'de bulunması, bu
kuvvetlerin Hükûmetin belirleyeceği esaslara göre kullanılması için Anayasa’nın
92'nci maddesi uyarınca TBMM'nin 2/10/2014 tarihli ve 1071 sayılı Kararı’yla
Hükûmete verilen bir yıllık izin süresi 2/10/2015 tarihinde dolmakta olup,
sürenin uzatılmasına ilişkin Başbakanlık tezkeresi 21/08/2015 tarihinde TBMM
Başkanlığına sunulmuştur. Son günlerde ulusal güvenliğimize dönük risk ve
tehditlerin artması, yetkinin süresinin dolmasına az bir zaman kalmış olması ve
konunun hassasiyeti sebebiyle TBMM'nin olağanüstü toplantıya çağrılarak yeni bir
kararın alınması zarureti hasıl olmuştur.
BAŞKAN – Başkanlığın, biraz önce okunan
önergeye ilişkin çağrı yazısını okutuyorum: 
B) Tezkereler
1.- Türkiye Büyük Millet Meclisi Başkanlığının,
olağanüstü toplantı isteminin Anayasa ve İç Tüzük hükümlerine uygun bulunduğuna
ve bu nedenle TBMM Genel Kurulunun 3 Eylül 2015 Perşembe günü saat 13.00’te
olağanüstü toplantıya çağrıldığına ilişkin tezkeresi (3/13)
01/09/2015
Türkiye Büyük Millet Meclisi Başkanlığından
Bildirilmiştir.
Türkiye Büyük
Millet Meclisini; Türkiye'nin ulusal güvenliğine yönelik terör tehdidi ve her
türlü güvenlik riskine karşı uluslararası hukuk çerçevesinde gerekli her türlü
tedbiri almak, Irak ve Suriye'deki tüm terörist örgütlerden ülkemize
yönelebilecek saldırıları bertaraf etmek ve kitlesel göç gibi diğer muhtemel
risklere karşı ulusal güvenliğimizin idame ettirilmesini sağlamak için hudut,
şümul, miktar ve zamanı Hükûmetçe takdir ve tayin olunacak şekilde,
gerektiğinde Türk Silahlı Kuvvetlerinin yabancı ülkelere gönderilmesi, yabancı
silahlı kuvvetlerin Türkiye'de bulunması ve bu kuvvetlerin Hükûmetin
belirleyeceği esaslara göre kullanılması ile Hükûmet tarafından belirlenecek
esaslara göre gerekli düzenlemelerin yapılması için TBMM'nin 02/10/2014 tarihli
ve 1071 sayılı Kararı’yla Hükûmete verilen bir yıllık izin süresinin
Anayasa'nın 92'nci maddesi çerçevesinde 02/10/2015 tarihinden itibaren 1 yıl
daha uzatılmasına dair 21/8/2015 tarihinde TBMM'ye sunulan Başbakanlık
tezkeresini görüşmek üzere Anayasa'nın 93'üncü ve Türkiye Büyük Millet Meclisi
İçtüzüğü'nün 7'nci maddeleri gereğince yeter sayıda milletvekilinin istemi
üzerine 3 Eylül 2015 Perşembe günü saat 13.00'te olağanüstü toplantıya
çağırıyorum.
Milletvekillerinin belirtilen gün ve
saatte Genel Kurul toplantısına katılmalarını rica ederim.
 İsmet
Yılmaz 
 Türkiye
Büyük Millet Meclisi 
 Başkanı

BAŞKAN- Şimdi de Başkanlığın Radyo ve
Televizyon Üst Kurulu üyeliği seçimine ilişkin doğrudan doğruya yaptığı çağrı
yazısını okutuyorum: 
2.- Türkiye Büyük Millet Meclisi Başkanı İsmet Yılmaz
tarafından, Anayasa’nın 93’üncü ve Türkiye Büyük Millet Meclisi İçtüzüğü’nün
7’nci maddeleri uyarınca, Radyo ve Televizyon Üst Kurulunda boşalan bir üyelik
için seçim yapmak üzere Türkiye Büyük Millet Meclisinin doğrudan doğruya
olağanüstü toplantıya çağrıldığına ilişkin tezkeresi (3/14)
2/9/2015
Türkiye Büyük
Millet Meclisi Başkanlığından Bildirilmiştir
Türkiye Büyük Millet Meclisini; yeter
sayıda milletvekilinin istemi üzerine daha önce yapılmış olan olağanüstü
toplantı çağrı konusu Başbakanlık tezkeresinin görüşülmesine ilaveten Radyo ve
Televizyon Üst Kurulunda boşalan 1 üyelik için seçim yapmak üzere Anayasa'nın
93'üncü ve Türkiye Büyük Millet Meclisi İçtüzüğü'nün 7'nci maddeleri gereğince
doğrudan doğruya 3 Eylül 2015 Perşembe günü saat 13.00'te olağanüstü toplantıya
çağırıyorum.
Milletvekillerinin belirtilen gün ve
saatte Genel Kurul toplantısına katılmalarını rica ederim.
 İsmet
Yılmaz 
 Türkiye
Büyük Millet Meclisi 
 Başkanı

BAŞKAN - Sayın milletvekilleri,
olağanüstü toplantı konusu işlerin görüşmelerine geçmeden önce,
Cumhurbaşkanlığının tezkereleri vardır, tezkereleri okutup bilgilerinize
sunacağım. 
Cumhurbaşkanlığının Bakanlar Kurulunun
yeniden kurulma görevinin yerine getirilme imkânının bulunamadığına ilişkin bir
tezkeresi vardır, okutuyorum: 
3.- Cumhurbaşkanlığının, Bakanlar Kurulunun yeniden
kurulması için görevlendirilmiş olan Konya Milletvekili ve Adalet ve Kalkınma
Partisi Genel Başkanı Ahmet Davutoğlu’nun, vaki temasları sonucu Hükûmeti kurma
görevini yerine getirme imkânını bulamadığını bildirdiğine ilişkin tezkeresi
(3/15)
18/8/2015
Türkiye Büyük
Millet Meclisi Başkanlığına
İlgi yazımızla, Bakanlar Kurulunun
yeniden kurulması için görevlendirilmiş olan Konya Milletvekili ve Adalet ve
Kalkınma Partisi Genel Başkanı Sayın Ahmet Davutoglu, vaki temasları sonucu
Hükûmeti kurma görevini yerine getirme imkânını bulamadığını bildirmiştir.
Bilgilerinize sunarım.
 Recep
Tayyip Erdoğan 
 Cumhurbaşkanı
BAŞKAN – Bilgilerinize sunulmuştur. 
Cumhurbaşkanlığının, Bakanlar Kurulu
kurulamadığından Anayasa’nın 104’üncü ve 116’ncı maddeleri gereğince Türkiye
Büyük Millet Meclisi seçimlerinin yenilenmesine karar verildiğine ilişkin bir
tezkeresi vardır, okutuyorum. 
4.- Cumhurbaşkanlığının, 7 Haziran 2015 tarihinde
yapılan 25’inci Dönem milletvekili genel seçimi sonrasında, Türkiye Büyük
Millet Meclisi Başkanlık Divanı seçiminin yapıldığı 9/7/2015 tarihinden
itibaren kırk beş günlük sürede Bakanlar Kurulu kurulamadığından, Türkiye Büyük
Millet Meclisi Başkanıyla istişare edilerek Türkiye Cumhuriyeti Anayasası’nın 104’üncü
ve 116’ncı maddeleri gereğince Türkiye Büyük Millet Meclisi seçimlerinin
yenilenmesine karar verildiğine ilişkin tezkeresi (3/16)
24/08/2015
Türkiye Büyük
Millet Meclisi Başkanlığına
7 Haziran 2015 tarihinde yapılan
25’inci Dönem milletvekili genel seçimi sonrasında, Türkiye Büyük Millet
Meclisi Başkanlık Divanı seçiminin yapıldığı 09/07/2015 tarihinden itibaren
kırk beş günlük sürede Bakanlar Kurulu kurulamadığından, Türkiye Büyük Millet
Meclisi Başkanıyla istişare edilerek Türkiye Cumhuriyeti Anayasası’nın 104’üncü
ve 116’ncı maddeleri gereğince Türkiye Büyük Millet Meclisi seçimlerinin
yenilenmesine karar verilmiştir.
Bilgilerinize sunarım.
Recep Tayyip Erdoğan
Cumhurbaşkanı
BAŞKAN – Bilgilerinize sunulmuştur.
Sayın milletvekilleri, bildiğiniz üzere
Cumhurbaşkanlığının seçimlerin yenilenmesine ilişkin kararına istinaden Yüksek
Seçim Kurulunca 26’ncı Dönem milletvekilliği genel seçim tarihi 1 Kasım 2015
Pazar günü olarak belirlenmiş ve söz konusu karar 25 Ağustos 2015 tarihli ve
mükerrer Resmî Gazete’de yayınlanmıştır. Söz konusu karar bilgi için Türkiye
Büyük Millet Meclisi Başkanlığına da gönderilmiştir.
Cumhurbaşkanlığının, Türkiye Büyük
Millet Meclisi seçimlerinin yenilenmesine karar verildiğinden, Anayasa'nın
114’üncü maddesi gereğince Başbakan atanmasına ve görevden çekilen Bakanlar
Kurulunun geçici Bakanlar Kurulu kuruluncaya kadar görevine devam etmesine
ilişkin bir tezkeresi vardır, okutuyorum:
5.- Cumhurbaşkanlığının, Türkiye Büyük Millet Meclisi
seçimlerinin yenilenmesine karar verildiğinden, Türkiye Cumhuriyeti
Anayasası’nın 114’üncü maddesi gereğince, Konya Milletvekili ve Adalet ve
Kalkınma Partisi Genel Başkanı Ahmet Davutoğlu’nun geçici Bakanlar Kurulunu
kurmak üzere Başbakan olarak atandığına; seçilecek bakanların atanmaları
yapıldıktan sonra geçici Bakanlar Kurulu listesinin bilahare gönderileceğine; 7
Haziran 2015 tarihinde yapılan milletvekili genel seçimleri sonuçlarına göre
yeni bir hükûmet teşkiline imkân sağlamak üzere istifası sunulan ve yeni
hükûmet kuruluncaya kadar görevine devam etmesi tarafımızca uygun görülen,
ancak bu defa Anayasa’nın 114’üncü maddesi gereğince görevinden çekilen
Bakanlar Kurulunun, keyfiyette henüz bir değişiklik olmadığından, geçici
Bakanlar Kurulu kuruluncaya kadar görevine devam etmesinin istenildiğine
ilişkin tezkeresi (3/17)
25/08/2015
Türkiye Büyük
Millet Meclisi Başkanlığına
İlgi yazımızla Türkiye Büyük Millet
Meclisi seçimlerinin yenilenmesine karar verildiğinden, Türkiye Cumhuriyeti
Anayasası’nın 114’üncü maddesi gereğince, Konya Milletvekili ve Adalet ve
Kalkınma Partisi Genel Başkanı Sayın Ahmet Davutoğlu geçici Bakanlar Kurulunu
kurmak üzere Başbakan olarak atanmıştır.
Seçilecek Bakanların atanmaları
yapıldıktan sonra geçici Bakanlar Kurulu listesi bilahare gönderilecektir.
Diğer taraftan, 7 Haziran 2015
tarihinde yapılan milletvekili genel seçimleri sonuçlarına göre yeni bir
hükûmet teşkiline imkân sağlamak üzere istifası sunulan ve yeni hükûmet
kuruluncaya kadar görevine devam etmesi tarafımızca uygun görülen, ancak bu
defa Anayasa’nın 114’üncü maddesi gereğince görevinden çekilen Bakanlar
Kurulunun, keyfiyette henüz bir değişiklik olmadığından, geçici Bakanlar Kurulu
kuruluncaya kadar görevine devam etmesi istenilmiştir.
Bilgilerinize sunarım.
Recep Tayyip Erdoğan
Cumhurbaşkanı
BAŞKAN – Bilgilerinize sunulmuştur.
Cumhurbaşkanlığının geçici Bakanlar
Kurulunun kurulmasına ilişkin bir tezkeresi vardır, okutuyorum: 
6.- Cumhurbaşkanlığının, Türkiye Büyük Millet Meclisi
seçimlerinin yenilenmesine dair kararımız üzerine, geçici Bakanlar Kurulunu
kurmak üzere Konya Milletvekili ve Adalet ve Kalkınma Partisi Genel Başkanı
Ahmet Davutoğlu’nun Başbakan olarak atanmasının uygun görüldüğüne; Başbakan
Ahmet Davutoğlu tarafından teklif edilen ve Türkiye Cumhuriyeti Anayasası’nın
114’üncü maddesine uygun olarak oluşturulduğu anlaşılan geçici Bakanlar
Kurulunda yer alan bakanlıklara, Anayasanın 109 ve 114’üncü maddeleri gereğince
ekli listede gösterilen kişilerin atandığına; 27/9/1984 tarihli ve 3046 sayılı
Kanun’un 4’üncü maddesi gereğince Başbakan Yardımcısı unvanıyla görev yapmak
üzere 4 bakanın görevlendirilmesinin onaylandığına ilişkin tezkeresi (3/18)
28/08/2015
Türkiye Büyük
Millet Meclisi Başkanlığına
Türkiye Büyük Millet Meclisi
seçimlerinin yenilenmesine dair kararımız üzerine, ilgi yazımızla geçici Bakanlar
Kurulunu kurmak üzere Konya Milletvekili ve Adalet ve Kalkınma Partisi Genel
Başkanı Sayın Ahmet Davutoğlu'nun Başbakan olarak atanması uygun görülmüştü.
Başbakan Sayın Ahmet Davutoğlu
tarafından teklif edilen ve Türkiye Cumhuriyeti Anayasası’nın 114’üncü
maddesine uygun olarak oluşturulduğu anlaşılan geçici Bakanlar Kurulunda yer
alan bakanlıklara, Anayasa’nın 109 ve 114’üncü maddeleri gereğince ekli listede
gösterilen kişiler atanmıştır.
27/9/1984 tarihli ve 3046 sayılı
Kanun’un 4’üncü maddesi gereğince Başbakan Yardımcısı unvanıyla görev yapmak
üzere 4 bakan görevlendirilmesi onaylanmıştır.
Bilgilerinize sunarım.
Recep Tayyip Erdoğan
Cumhurbaşkanı
Geçici Bakanlar
Kurulu Listesi



1


Konya
  Milletvekili


Ahmet
  DAVUTOĞLU


Başbakan




2


Ankara
  Milletvekili


Yalçın
  AKDOĞAN


Başbakan
  Yardımcısı




3


Ordu
  Milletvekili


Numan
  KURTULMUŞ


Başbakan
  Yardımcısı




4


Diyarbakır
  Milletvekili


Cevdet
  YILMAZ


Başbakan
  Yardımcısı




5


Ankara
  Milletvekili


Yıldırım
  Tuğrul TÜRKEŞ


Başbakan
  Yardımcısı




6





Kenan
  İPEK


Adalet
  Bakanı




7





Ayşen
  GÜRCAN


Aile ve Sosyal Politikalar Bakanı




8


Kocaeli
  Milletvekili


Ali
  Haydar KONCA


Avrupa
  Birliği Bakanı




9


Kocaeli
  Milletvekili


Fikri
  IŞIK


Bilim, Sanayi ve Teknoloji Bakanı




10





Ahmet
  ERDEM


Çalışma ve Sosyal Güvenlik Bakanı




11


İstanbul
  Milletvekili


İdris
  GÜLLÜCE


Çevre
  ve Şehircilik Bakanı




12





Feridun
  SİNİRLİOĞLU


Dışişleri
  Bakanı




13


Denizli
  Milletvekili


Nihat
  ZEYBEKCİ


Ekonomi
  Bakanı




14





Ali
  Rıza ALABOYUN


Enerji ve Tabii Kaynaklar Bakanı




15


Samsun
  Milletvekili


Akif
  Çağatay KILIÇ


Gençlik
  ve Spor Bakanı




16





Kutbettin
  ARZU


Gıda, Tarım ve Hayvancılık Bakanı




17





Cenap
  AŞÇI


Gümrük
  ve Ticaret Bakanı




18





Selami
  ALTINOK


İçişleri
  Bakanı




19


İzmir
  Milletvekili


Müslüm
  DOĞAN


Kalkınma
  Bakanı




20





Yalçın
  TOPÇU


Kültür
  ve Turizm Bakanı




21


Gaziantep
  Milletvekili


Mehmet
  ŞİMŞEK


Maliye
  Bakanı




22


Eskişehir
  Milletvekili


Nabi
  AVCI


Millî
  Eğitim Bakanı




23





Vecdi
  GÖNÜL


Millî
  Savunma Bakanı




24


İzmir
  Milletvekili


Veysel
  EROĞLU


Orman
  ve Su İşleri Bakanı




25


Bursa
  Milletvekili


Mehmet
  MÜEZZİNOĞLU


Sağlık
  Bakanı




26





Feridun
  BİLGİN


Ulaştırma, Denizcilik ve Haberleşme
  Bakanı




BAŞKAN – Bilgilerinize sunulmuştur. 
Sayın milletvekilleri, Anayasa’nın
114’üncü maddesine göre atanan ve milletvekili olmayan geçici Bakanlar Kurulu
üyesi 11 sayın bakanın Anayasa’nın 112’nci maddesine göre ant içmesi
gerekmektedir. 
ÖZGÜR ÖZEL (Manisa) – Sayın Başkan,
özür dilerim efendim. 
Biraz önce, Cumhurbaşkanlığının
tezkeresini bilgiye sundunuz. Bugün parti gruplarına ve milletvekillerimize
dağıtılan gündemden de ve şimdi başladığınız işlemden de Anayasa’nın 114’üncü
maddesi gereğince 11 sayın bakan adayımızı burada yemin etmek üzere kürsüye
çağıracağınız anlaşılmaktadır. Cumhuriyet Halk Partisi olarak, oluşmuş olan
cumhuriyet hükûmetinin Anayasa’ya uygunluğu ve Anayasa’nın ilgili maddesince
bağımsız olması gereken ve bugün yemin etmek için kürsüye çağırılacak olan 11
bakandan 8 tanesinin bağımsızlığıyla ilgili ciddi bir anayasal ihlal olduğu
gerekçesiyle bu işlemin başlatılamayacağını düşünüyoruz. Eğer işleme devam etme
yönünde bir kararınız varsa bir usul tartışması talep ettiğimizi saygılarımla
arz ederim.
BAŞKAN – Sayın milletvekilleri,
bildiğiniz üzere, Türkiye Büyük Millet Meclisi seçimlerinin yenilenmesine,
Anayasa’nın 116’ncı maddesi uyarınca, Cumhurbaşkanı tarafından karar
verilmesinin ardından, geçici Bakanlar Kurulu 28/08/2015 tarihinde
Cumhurbaşkanınca atanmış ve bu işlem 28/08/2015 tarihli ve 29459 sayılı Resmî
Gazete’nin 4’üncü mükerrer nüshasında yayımlanmıştır. Söz konusu tezkere bu
kurucu işleme ilişkin Cumhurbaşkanlığının tezkeresi olup Genel Kurulu
bilgilendirme amacıyla okunmaktadır. Cumhurbaşkanlığı tezkeresinde belirtilen
geçici Bakanlar Kurulu üyelerinden bazılarını ant içmek üzere kürsüye çağırmama
gibi bir yetkinin Başkanlığımızda olmadığını düşünüyorum. Oturumu yöneten
Başkan Vekili olarak tutumum hakkında bir usul tartışması açılmasını
gerektirecek bir durumun olmadığı kanaatindeyim. 
ENGİN ALTAY (İstanbul) – Öyle bir
kanaat yetkiniz yok Sayın Başkan, öyle bir kanaat yetkiniz yok. 
İDRİS BALUKEN (Diyarbakır) – Sayın
Başkanım, İç Tüzük 63 nettir. Usul tartışması açmak zorundasınız. 
BAŞKAN – Bu konuda usul tartışması
açılması talebinizde ısrar ediyorsanız…
ÖZGÜR ÖZEL (Manisa) – Evet, ediyoruz
efendim. 
BAŞKAN - …lehte-aleyhte olmak üzere…
ÖZGÜR ÖZEL (Manisa) – Aleyhte.
İDRİS BALUKEN (Diyarbakır) – Aleyhte.
ERTUĞRUL KÜRKCÜ (İzmir) – Aleyhte.
AHMET AYDIN (Adıyaman) – Lehte.
MEHMET DOĞAN KUBAT (İstanbul) – Lehte.
OKTAY VURAL (İzmir) – Üzerinde.
BAŞKAN – Başkanlık tutumunun aleyhinde
olarak önce Manisa Milletvekilimiz, Grup Başkan Vekilimiz Sayın Özgür Özel’e
söz veriyorum. (CHP sıralarından alkışlar)
Süremiz beş dakikadır Sayın Özel. 
VI.- USUL HAKKINDA GÖRÜŞMELER
1.- Anayasa’nın 114’üncü maddesine göre atanan ve
milletvekili olmayan geçici Bakanlar Kurulu üyesi 11 bakandan 8’inin
bağımsızlığıyla ilgili anayasal bir ihlal olduğu gerekçesiyle, Anayasa’nın
112’nci maddesine göre ant içmelerinin Anayasa ve İç Tüzük hükümlerine uygun
olup olmadığı hakkında
ÖZGÜR ÖZEL (Manisa) – Sayın Başkan,
değerli milletvekilleri; yüce heyetinizi saygıyla selamlarım. 
Sayın Başkanım, öncelikle, ilk
yönettiğiniz oturum olması sebebiyle, biraz önce sunuş konuşmasında da
bahsettiğiniz gibi hakkaniyet, eşitlik ilkesinden ve Anayasa’dan uzaklaşmadan
bir yönetim sergileyeceğinize yürekten inanıyoruz, Cumhuriyet Halk Partisi
Grubu adına şahsınıza başarılar diliyoruz.
Açtığımız usul tartışması, Anayasa’nın
116’ncı maddesi ki bu madde 1980 darbesinden sonra Kenan Evren tarafından
kendisi için kullanılması tasarlanarak Anayasa’ya konmuş, kendisi tarafından da
hiçbir zaman kullanılmamış ancak ilk kez bu dönem Sayın Cumhurbaşkanı Recep
Tayyip Erdoğan tarafından işletilen bir maddedir. Bu maddenin atıfta bulunduğu
114’üncü madde, 114’üncü madde gereğince kurulacak olan bir hükûmette dışarıdan
atanacak bakanların yemin etmesiyle ilgili 112’nci madde ve bunun gönderme
yaptığı 81’inci maddeyle ilgili. Bugün burada yapacağımız her türlü uygulama,
bundan sonra bu yüce Meclis çatısı altında sonsuza kadar devam edecek olan pek
çok çalışmaya ışık tutacak ve yerleşik bir uygulama olarak ortada olacaktır. O
yüzden hepimizin Anayasa’ya tam uygunluk hâli içinde, hukuku çiğnemeden,
gerçekten ayrılmadan, hakkaniyetten uzaklaşmadan ve bu Meclise ve bu Meclisi
görevlendiren Türkiye Cumhuriyeti’nin çok değerli seçmenlerinin iradesine
saygısızlık yapmadan tutumumuzu sürdürmek ve bu konuda davranmak zorundayız. 
Şimdi, geldiğimiz nokta,
Cumhurbaşkanının tezkeresiyle ilgili bir konuyu hatırlatalım. Sayın
Cumhurbaşkanı şu ifadeyi kullanıyor: “Kırk beş günlük anayasal sürenin sonunda
Sayın Davutoğlu tarafından bir hükûmetin kurulamadığı anlaşılmıştır.” Burayla
ilgili derhâl bir düzeltmeye ihtiyaç var. Oradaki süre kırk beş gün değil, otuz
dokuz gün olarak yazılmalıdır çünkü Sayın Davutoğlu otuz dokuz gün
kullanmıştır; azdır çoktur ama otuz dokuzuncu günün sonunda görevi iade
etmiştir. Kırk beşinci günün sonunda hükûmetin kurulamaması gibi bir durum
yoktur, hükûmet olsa olsa kurdurulmamıştır. Bu sorumluluk Recep Tayyip
Erdoğan’a aittir. (CHP sıralarından alkışlar)
Sayın Cumhurbaşkanı eğer kalan altı
günlük sürede Anayasa’nın kendisine vermediği bir hakkı kullanmayıp, yüce Türk
milletinin yaptığı görevlendirmeye saygısızlık etmeyip, 11,5 milyon Cumhuriyet
Halk Partisi seçmenine ve Adalet ve Kalkınma Partisine oy vermemiş 25 milyon
seçmene saygısızlık etmeseydi yeni bir görevlendirme yapar, Cumhuriyet Halk
Partisi Genel Başkanı Sayın Kılıçdaroğlu’nu yerleşik uygulamalar gereği
görevlendirir, ondan sonra eğer bir hükûmet kurulamazsa ve süre kalmazsa bu
tezkereyi kaleme alabilirdi. 
Gelelim bugünkü konumuza, bugünkü
konumuz 114’e göre bağımsız olması gereken bakanlar. Meclisteki dağılıma göre
partimize 5, Milliyetçi Hareket Partisine ve Halkların Demokratik Partisine
3’er bakanlık düşmüşken yapılan ve liderlerin iradesi aşılmak suretiyle,
fevkalade ayıplı bir uygulama takip edilerek de olsa, 114’e göre
milletvekillerine yapılan çağrılara -milletvekillerinden grubumuzdan hiçbir
eksik olmaksızın- “Genel Başkanımızı çiğneyen kimseyle görüşmeyiz.” diyen
Cumhuriyet Halk Partisinin 5 milletvekili, Milliyetçi Hareket Partisinden 3,
Halkların Demokratik Partisinden 3 olmak üzere toplam görevlendirilmesi gereken
11 milletvekilinden 3 tanesi görevi kabul etmiş, bunun dışında 8 milletvekili
için Anayasa 114’e göre bağımsız bakan görevlendirme zorunluluğu vardır. 11
arkadaşımızdan, değerli bakan adayından 3’üne bir itirazımız yok ancak Sayın
Vecdi Gönül, Ayşen Gürcan, Ali Rıza Alaboyun, Kutbettin Arzu, Ahmet Erdem,
Cenap Aşçı, Yalçın Topçu ve Selami Altınok’un Adalet ve Kalkınma Partili
olduklarına, hatta bir gün öncesine kadar bu partide siyaset yapmış olmalarına
rağmen o gece istifa dilekçesi vermek suretiyle, hülle yoluyla bağımsız
durumuna gelip yüce Meclisi ve Türk milletinin iradesini bu konuda… 
(Mikrofon otomatik cihaz tarafından
kapatıldı)
ÖZGÜR ÖZEL (Devamla) – Sayın Başkanım,
biraz… (AK PARTİ sıralarından “Sen esas Nihat Erim’e cevap ver.” sesleri)
BAŞKAN – Sayın Başkanım, bir dakika
ilave süre veriyorum.
ÖZGÜR ÖZEL (Devamla) – …bağımsız
olmaları gerekirken 1 tanesi 58, 59, 60’ıncı hükûmetlerde AKP’den bakan, bir
diğeri 22, 23, 24’üncü Dönemde AKP’den milletvekili, 3 tanesi son seçimde
AKP’den aday, 1 tanesi aday adayı -aday olmamış bakan olmuş- ama AKP’liliğiyle
ilgili hiçbir şüphe yok. Yargıtay Cumhuriyet Başsavcılığına başvurduğunuz da
yok. Sadece bir gece önce bir dilekçe alıp Adalet ve Kalkınma Partisinin
kaydından geçirmekle Anayasa’daki bağımsızlık şartının yerine getirildiğini
iddia etmek bu milletin iradesiyle ve bu Meclisin vicdanıyla ve aklıyla alay
etmek demektir. (CHP sıralarından alkışlar) 
İşte tüm bu sebeplerden dolayı burada
bu işlemin yapılmaması, bağımsızlığı şüpheli 8 arkadaş yerine, gerçekten
bağımsız adayların gösterilmesi için işlemin burada durdurulmasını talep
ediyoruz. Eğer yemin edeceklerse önce buraya gelip AKP’li olmadıklarına dair
yemin etmelerini talep ediyoruz. 
Saygılar sunuyorum. (CHP sıralarından
“Bravo” sesleri, alkışlar)
BAŞKAN – Şimdi, tutumum lehinde
konuşmak üzere İstanbul Milletvekili, Grup Başkan Vekili Sayın Mehmet Doğan
Kubat.
Buyurun. (AK PARTİ sıralarından
alkışlar)
MEHMET DOĞAN KUBAT (İstanbul) –
Saygıdeğer Başkanım, çok değerli milletvekili arkadaşlarım; açılan usul
görüşmesinde Başkanlığın bu yeminin yaptırılmasına anayasal açıdan bir sıkıntı
olmadığı yönündeki tutumunun lehinde söz almış bulunuyorum. Bu vesileyle yüce
heyetinizi saygılarımla selamlarım. 
Cumhuriyet Halk Partisi Değerli Grup
Başkan Vekili bağımsız adaylarla ilgili bir usul tartışması açtı ama Sayın
Cumhurbaşkanımıza yönelik gerçekten çok çirkin, kendisine hiç yakıştıramadığım
ifadelerde bulundu. (CHP sıralarından gürültüler)
ERTUĞRUL KÜRKCÜ (İzmir) – Yakıştı,
yakıştı!
MEHMET DOĞAN KUBAT (Devamla) – Değerli
arkadaşlar, bakın, bu devletin başı, milletin birliğini temsil eden o makama
karşı…
MUSA ÇAM (İzmir) – Hangi birlik, hangi
birlik? Ülkeyi böldü!
MEHMET DOĞAN KUBAT (Devamla) – …şurada
kullandığımız ifadelere dikkat etmemiz lazım. Tüzük’te de Cumhurbaşkanımıza
yönelik nasıl konuşulması gerektiği, daha doğrusu devletin tepesindeki
makamlara karşı…
MUSA ÇAM (İzmir) – Sayın Kubat, sizden
öğrenecek hâlimiz yok! 
MEHMET DOĞAN KUBAT (Devamla) – …Meclis
Başkanına karşı, Başkanlık Divanına karşı sözlerin ne şekilde olması gerektiği
çok açık yazıyor, ben bunu hatırlatmaktan da içtinap ediyorum.
Değerli arkadaşlar, Cumhurbaşkanı,
anayasal takdir yetkisi çerçevesinde, 39’uncu günün bitiminden sonra yeni bir
hükûmet kurma olasılığını görmediğinden dolayı görev tevdi etmemiştir. Bu,
kendi şahsi takdirleridir. 
ÖZKAN YALIM (Uşak) – Peki, siz
Cumhurbaşkanının sözcüsü müsünüz burada?
MUSA ÇAM (İzmir) – 400 milletvekilini
kime istedi, kime?
MEHMET DOĞAN KUBAT (Devamla) – Yüzde
52’yle seçilmiş bir Cumhurbaşkanının hukukunu elbette ki burada her
milletvekili savunur. (AK PARTİ sıralarından alkışlar) Bu noktada, Refahyol
Hükûmetinden sonra 2 parti genel başkanının ortak deklarasyonuna rağmen
kendilerine de görev verilmediğini hatırlatırım. Takdirin takdiri olmaz
arkadaşlar, konuyu mecrasından saptırmaya gerek yok.
Şimdi, gelelim konuya. Değerli Özgür
kardeşim bağımsızlarla ilgili bir usul tartışması açtı. Şimdi, değerli
arkadaşlar, 116’ncı madde uygulandı, 114’üncü maddeye göre -biliyorsunuz- parti
oranlarına göre çağrı yapıldı. Bazı siyasi parti grupları dediler ki: “Biz grup
olarak buna karşıyız, bizim böyle bir hakkımız var, bize sorulması gerekir.”
Hâlbuki, Siyasi Partiler Kanunu’nun 28’inci maddesinin (2)’nci fıkrasını
okusalardı… “Bakanlar Kuruluna katılacak üye parti gruplarında ve diğer parti
organlarında tespit edilemez.” O zaman bu kanun çıkarken Komisyon Başkanı olan
Orhan Aldıkaçtı bu soru üzerine aynen şu cevabı veriyor: “Derler ki yarın parti
grupları: ‘Bize sormak gerekir, grup olarak bizim belirlememiz gerekir.’ Biz
bunu ortadan kaldırmak için, meseleyi açıklığa kavuşturmak için bu hükmü
koyuyoruz. Çünkü, Anayasa’nın 109’uncu maddesine göre bakanları seçme yetkisi
başbakana aittir.” diyerek bu meseleyi bitiriyor. 
ERTUĞRUL KÜRKCÜ (İzmir) – Yani, Orhan
Aldıkaçtı’ya kaldın ya, helal olsun!
MEHMET DOĞAN KUBAT (Devamla) – Şimdi,
değerli arkadaşlar, şu anda bakanların bağımsız niteliğini daha önce siyasi
kimlikte olmalarından dolayı bir tartışma konusu yapmayı da gerçekten haksızlık
olarak bulurum. Netice itibarıyla, siyasi partiyle üyelik bağı hukuken
koptuktan sonra atanmasına mâni bir durum yoktur. 
VELİ AĞBABA (Malatya) – Kutbettin Arzu
bağımsız mı? Yemin et! 
MEHMET DOĞAN KUBAT (Devamla) – Değerli
Veli, bak, cevabını veriyorum…
MAHİR ÜNAL (Kahramanmaraş) – Sen devam
et Doğan Bey, devam et sen. 
VELİ AĞBABA (Malatya) – Yemin et!
Kutbettin Arzu bağımsız mı? Yemin et! (AK PARTİ sıralarından gürültüler)
MEHMET DOĞAN KUBAT (Devamla) – 19 Mart
1971 tarihli Cumhuriyet gazetesi… (CHP sıralarından gürültüler)
MAHİR ÜNAL (Kahramanmaraş) – Sayın
Başkan…
MEHMET DOĞAN KUBAT (Devamla) – Sayın
Nihat Erim Cumhuriyet Halk Partisinin üyesi değerli arkadaşlar, o zaman,
hatırlıyorsunuz.
Cumhuriyet Halk Partisi… Hükûmet
yıkılınca görevlendirme ihtiyacı hasıl oluyor ve bu Cumhuriyet gazetesinin bir
gün sonraki nüshasına baktığınız zaman Sayın Nihat Erim Cumhuriyet Halk
Partisinden istifa ediyor…
VELİ AĞBABA (Malatya) – İşiniz zor
Sayın Kubat!
MEHMET DOĞAN KUBAT (Devamla) – …ve bir
gün sonra bağımsız Başbakan olarak görevlendiriliyor. (AK PARTİ sıralarından
alkışlar)
METİN KÜLÜNK (İstanbul) – İşte o kadar.

MEHMET DOĞAN KUBAT (Devamla) – Yani
bunu şunun için söylüyorum: Bir mahzuru var mı? Asla. O zaman ki Cumhuriyet
Halk Partisi Grubunun da bunu memnuniyetle karşıladığını gazeteden
okuyabilirsiniz. Bence de doğru olan yapılmış, dönemin şartları onu
gerektiriyor.
Şimdi, gelelim Sayın Bakanın
istifasına. Siyasi partiyle ilişiği olan 3 bakanımızdan AK PARTİ’de üyeliği
olanların partiye usulünce başvurusu üzerine partimizin yetkili kurulları da
kaydı kaleme geçirmiş, istifasını almıştır. 
VELİ AĞBABA (Malatya) – Sayın Kubat’a
ne zor iş vermişsiniz!
MEHMET DOĞAN KUBAT (Devamla) – Değerli
arkadaşlar, Anayasa’nın 68’inci maddesinde her Türk vatandaşının siyasi
partilere girme ve -tırnak içinde söylüyorum- dilediği anda bu siyasi partiden…
(Mikrofon otomatik cihaz tarafından
kapatıldı) 
BAŞKAN – Sayın Kubat, bir dakika ilave
süre veriyorum.
MEHMET DOĞAN KUBAT (Devamla) – …çekilme
hakkı olduğu anayasal olarak güvence altına alınmıştır. 
Yine, Siyasi Partiler Kanunu’nda da
üyelikten çekilme iradesinin yazılı veya sözlü olacağına yönelik bir açıklık
yoktur. Dolayısıyla istifa tek taraflı bir irade beyanıdır, karşı tarafa
ulaşmakla hüküm ifade eder. 
Sayın Yalçın Topçu Bakanımız, o gün
kamuoyuna zaten bunu -medyaya ilandır önemli olan- 78 milyona ilan etmiş ve
kendisinin daha evvel, bir yıl önce -şimdi vakit yok, gösteremiyorum- istifa
ettiğine dair belgeleri de vardır. Partiye üye olmak Katolik nikahı kıymak
değildir, insan istediği zaman ayrılır. (AK PARTİ sıralarından “Bravo” sesleri,
alkışlar) Önemli olan iradedir, bazı partiler dilekçeyi almayıp süründürebilir,
siz de yaşıyorsunuz bunu. 
Ondan dolayı, Sayın Başkanımızın
tutumunda hukuka aykırı bir yer olmadığından dolayı Başkanımızın lehinde
olduğumu ifade ediyor, yüce heyetinizi saygılarımla selamlıyorum. (AK PARTİ
sıralarından alkışlar) 
ÖZGÜR ÖZEL (Manisa) – Sayın Başkan…
BAŞKAN – Evet Sayın Özel.
ÖZGÜR ÖZEL (Manisa) – Sayın Başkanım,
Sayın Kubat konuşmasında yaptığı değerlendirmelerde doğrudan şahsımı hedef
almış, ayrıca kullanmadığım ifadeleri kullandığım şeklinde konuşmuştur. İç
Tüzük’ün ilgili maddesi gereğince, takdir edeceğiniz sürede cevap hakkımı kullanmak
istiyorum. 
MAHİR ÜNAL (Kahramanmaraş) – Sayın
Başkan, bir sataşma kullanmadı. Üstelik de saygıyla hitap etti.
ENGİN ALTAY (İstanbul) –
Cumhurbaşkanına hakaret ettiğini söyledi, bu sataşma değil mi?
MAHİR ÜNAL (Kahramanmaraş) – Hakaret
etti.
ENGİN ALTAY (İstanbul) – Siyasi
eleştiri yaptı. Cumhurbaşkanına eleştiri yapılmayacak mı ya bu ülkede?
BAŞKAN – Sayın Başkanım, sataşma olduğu
kanaatindeyim. Size iki dakika söz veriyorum.
Buyurun. (CHP sıralarından alkışlar) 
VII.- SATAŞMALARA İLİŞKİN KONUŞMALAR
1.- Manisa Milletvekili Özgür Özel’in, İstanbul
Milletvekili Mehmet Doğan Kubat’ın usul görüşmesi üzerinde yaptığı konuşması
sırasında şahsına sataşması nedeniyle konuşması
ÖZGÜR ÖZEL (Manisa) – Değerli
arkadaşlar, içimizde geçmişten beri burada olanlar var, ilk kez olanlar var ama
şuna açıklık getirelim: Birincisi, burada Adalet ve Kalkınma Partili başkan
vekilleri, bu usul tartışmalarını iki üç dakikayla sınırlarken Sayın Başkanın
beş dakika takdir etmesi, üstüne sözü bitene bir dakika ilave süre vermesi ve
bu özgürlük ortamından Sayın Kubat’ın da büyük bir memnuniyetle faydalanması
hepimizi memnun etmiştir. Bu bir demokrasi açılımıdır. Bundan sonraki herkese
örnek olmasını dileriz. (CHP sıralarından alkışlar) 
Gelelim biraz önce Sayın Kubat’ın
söylediği ve Adalet ve Kalkınma Partisi sıralarından da hani o işten uzak
duracakmışız gibi “Sen esas Nihat Erim’e cevap ver.” diyorlar. Tam da onun için
geldim. Orada yapılan uygulama, birisini seçip -askerler tarafından- sonra
istifa ettirilip görevlendirmektir. Yapılan işlem kınadığımız bir darbe
döneminin uygulamasıdır, bugün de kınıyoruz. (CHP sıralarından alkışlar) 
Kimse şunu
unutmasın: Cumhuriyet Halk Partisinin rahmetli, efsanevi Genel Başkanı Sayın
Bülent Ecevit, o darbe hükûmetine, o muhtıra hükûmetine karşı çıkarak
Cumhuriyet Halk Partisi Genel Sekreteriyken görevinden istifa etmiş,
Anadolu’nun yollarına düşmüş, darbeye direndiği için büyümüş ve Cumhuriyet Halk
Partisinin genel başkanı olmuş ve tarihteki en büyük seçim başarısını
göstermiştir. Cumhuriyet Halk Partisi, sizin gibi, darbecilerin açtığı yoldan
yürüyen değil, darbeye direnerek büyüyen bir partidir. (CHP sıralarından
“Bravo” sesleri, alkışlar; AK PARTİ sıralarından gürültüler)
Hepinize
saygılar sunuyorum. (CHP sıralarından alkışlar) 
MUHAMMET EMİN AKBAŞOĞLU
(Çankırı) – Sataşma var, sataşma…
AHMET AYDIN
(Adıyaman) - Sayın Başkan…
BAŞKAN – Evet
Sayın Aydın, dinliyorum.
AHMET AYDIN
(Adıyaman) – Efendim, sayın konuşmacı AK PARTİ’yi darbecilerin açtığı yolda
yürümekle itham etti. Sataşmadan dolayı…
BAŞKAN – Sayın
Aydın, yeniden bir sataşmaya meydan vermeden size iki dakikalık süre veriyorum.
Buyurun. (AK
PARTİ sıralarından alkışlar) 
2.- Adıyaman Milletvekili Ahmet Aydın’ın, Manisa
Milletvekili Özgür Özel’in sataşma nedeniyle yaptığı konuşması sırasında Adalet
ve Kalkınma Partisine sataşması nedeniyle konuşması
AHMET AYDIN
(Adıyaman) – Teşekkür ediyorum Sayın Başkanım.
Tabii, Özgür
Bey’i burada dinlerken, özellikle darbelerden bahsederken bir şöyle geçmişini
düşünseydi, bir aynaya baksaydı kimin darbelerle geldiğini, kimin darbelerle bu
ülkede iktidar olduğunu çok net görecekti. (AK PARTİ sıralarından alkışlar, CHP
sıralarından gürültüler) Ama, maalesef, darbeci mantıktan gelen, darbelerle
iktidara gelen, her darbenin arkasında var olan CHP zihniyetini görmeden kalkıp
burada AK PARTİ’yi itham edemez. (AK PARTİ sıralarından alkışlar, CHP
sıralarından gürültüler)
MUSA ÇAM (İzmir)
– Saray darbesi var, saray…
AHMET AYDIN
(Devamla) - İkincisi, Cumhurbaşkanımıza asıl saygısızlığı yapan sizsiniz, bunu
bilmenizi isterim. Siz de biliyorsunuz, bu millet de biliyor. Cumhurbaşkanına
karşı bugüne kadar ağza alınmadık onca hakareti yapan, bu milletin yüzde 52
oyuyla iş başına gelen zatımuhteremi burada hakaretlerle itham etmenin hiçbir
manası yoktur. Ve bugüne kadar da siz bir koalisyona “tamam” dediniz de, reform
hükûmetine “tamam” dediniz de, azınlık hükûmetine “tamam” dediniz de
Cumhurbaşkanı mı “yok” dedi, Cumhurbaşkanımız mı “yok” dedi? (CHP ve MHP
sıralarından gürültüler)
“Ben
Cumhurbaşkanlığı makamına gitmeyeceğim.” diyecek şahıslara, “Ben saraya
gitmeyeceğim.” diyenlere ve bu saatten sonra bir hükûmetin kurulamayacağı çok
aşikâr olan bir durumda da tabii ki Sayın Cumhurbaşkanı yetkiyi vermez. Onun
takdir hakkı da Cumhurbaşkanınındır, sizin değildir. 
Teşekkür ediyorum. (AK PARTİ
sıralarından alkışlar)
ÖZGÜR ÖZEL (Manisa) – Sayın Başkan…
BAŞKAN – Evet Sayın Başkanım…
ÖZGÜR ÖZEL (Manisa) – Sayın Başkanım,
konuşmayı dinlediniz. Aslında hiçbir açıklamaya gerek olmaksızın söz talebimi
de yerinde bulacağınızı değerlendiriyorum. Ancak Sayın Aydın’ın kullanmış
olduğu tüm ifadelerde, hem şahsıma hem Cumhuriyet Halk Partisinin kurumsal
kimliğine hem de tarihine ağır hakaretler olduğundan dolayı cevap hakkını talep
ediyorum.
AHMET AYDIN (Adıyaman) – Tarihinde
darbeler var efendim, ağır hakaret değil. Tarihi darbelerle dolu.
BAŞKAN – Sayın Başkanım, tutanakları
isteyip sataşma varsa aynı birleşimde söz vereceğim.
ÖZGÜR ÖZEL (Manisa) – Sayın Başkan…
Sayın Başkan…
BAŞKAN – Şimdi, müsaade ederseniz,
tartışmaya kaldığımız yerden devam edelim.
ÖZGÜR ÖZEL (Manisa) – Sayın Başkanım…
Sayın Başkanım…
BAŞKAN – Daha sonra eğer sataşma varsa
söz vererek sizi kürsüye davet edeceğim. 
ÖZGÜR ÖZEL (Manisa) – Sayın Başkanım,
normal şartlarda bu uygulamayı elbette kabul ederiz. Ancak hepimizin gözü önünde
ana muhalefet partisine, Türkiye'nin kurucu iradesine, Cumhuriyet Halk
Partisinin tarihine yapılmış bu kadar ağır bir hakaret varken, tutanakları
talep etmek suretiyle bu meselenin sanki soğumasını ve kabul edilebilir bir
tarafının da olduğu imasına gelir. 
RAMAZAN CAN (Kırıkkale) – Gerçekleri
söyledi ya!
ÖZGÜR ÖZEL (Manisa) – Bu hatadan yüce
Başkanlık makamını uzak tutacağınızı bekliyorum.
BAŞKAN – Sayın Özel, tabii, biraz
tansiyonu düşürmeye çalışıyoruz. Sizin de bu konuda bize hak vereceğinizi ümit
ediyorum.
ÖZGÜR ÖZEL (Manisa) – O konuda ben
gayret içinde olacağım efendim.
BAŞKAN – Ama yapılan sataşmayı tabii
ben de dinledim. Size konuşma hakkı olduğunu biliyorum ama yeni bir sataşmaya
imkân vermeden bu hakkınızı kullanmak için size iki dakikalık süre veriyorum.
(CHP sıralarından alkışlar)
ÖZGÜR ÖZEL (Manisa) – Teşekkür ederim. 
3.- Manisa Milletvekili Özgür Özel’in, Adıyaman
Milletvekili Ahmet Aydın’ın sataşma nedeniyle yaptığı konuşması sırasında
şahsına ve Cumhuriyet Halk Partisine sataşması nedeniyle konuşması
ÖZGÜR ÖZEL (Manisa) – Sayın Başkan,
değerli milletvekilleri; içinde bulunduğumuz yüce Meclis, Cumhuriyet Halk
Partisinin tarihini, Cumhuriyet Halk Partisinin bu ülkenin tarihine yaptığı
katkıları, bu ülkeye demokrasiyi nasıl getirdiğini, bu yüce Meclis şahitlik
etmiştir. Biz, Cumhuriyet Halk Partisi buraya darbelerle değil, Cumhuriyet Halk
Partisi bu Meclise Kurtuluş Savaşı’nı vererek ve Kurtuluş Savaşı’nın sonunda
muzaffer olarak gelmiştir. (CHP sıralarından alkışlar)
RAMAZAN CAN (Kırıkkale) – Tabii canım,
tabii!
ÖZGÜR ÖZEL (Devamla) – Cumhuriyet Halk
Partisi bu ülkede zaman zaman eleştirdiğiniz bir tek parti iktidarı dönemini
yaşamış, sonunda çok partili rejime geçme kararını vermiş…
RAMAZAN CAN (Kırıkkale) – Allah Allah!
ÖZGÜR ÖZEL (Devamla) – …kaybettiği
seçimi Cumhuriyet Halk Partisinin dönemin Genel Başkanı Sayın İsmet İnönü,
rahmetli İnönü “En büyük yenilgimiz ama benim ve demokrasinin en büyük zaferi.”
olarak nitelendirmiştir. (CHP sıralarından alkışlar) 
Bu tartışmayı daha çok uzatma niyetinde
değilim ama 1980 öncesi çekilmiş filmlere bakın.
HÜSEYİN FİLİZ (Çankırı) – Menderes’i
söyle! Menderes’i niye söylemiyorsun?
ÖZGÜR ÖZEL (Devamla) – Hepinizin
izlediği -hadi biraz ortam yumuşasın- bir Hababam Sınıfı’na bakın. Hababam
Sınıfı’nda herkes var; Kürtler var, Türkler var, Laz var, Çerkez var; bıyığıyla
o dönemin ülkücüleri var, solcuları var. Hababam Sınıfı’nda bir tek sizler
yoksunuz çünkü 80 öncesinde çekildi, 1980 darbesinin ürünleri o filmde olamaz.
(CHP sıralarından alkışlar, AK PARTİ sıralarından gürültüler) 
SELÇUK ÖZDAĞ (Manisa) – Ben varım, ben.

ÖZGÜR ÖZEL (Devamla) – Eğer bu yemin
törenine devam edeceksek, önce sayın bakanların çıkıp hepimizin huzurunda
“Adalet ve Kalkınma Partili değiliz.” diye yemin etmelerini talep ediyoruz. (CHP
sıralarından alkışlar) 
OSMAN AŞKIN BAK (Rize) – Hababam Sınıfı
sınıfta kaldı!
VI.- USUL HAKKINDA GÖRÜŞMELER (Devam)
1.- Anayasa’nın 114’üncü maddesine göre atanan ve
milletvekili olmayan geçici Bakanlar Kurulu üyesi 11 bakandan 8’inin
bağımsızlığıyla ilgili anayasal bir ihlal olduğu gerekçesiyle, Anayasa’nın
112’nci maddesine göre ant içmelerinin Anayasa ve İç Tüzük hükümlerine uygun
olup olmadığı hakkında (Devam)
BAŞKAN – Sayın milletvekilleri, şimdi
tutumumun aleyhinde konuşmak üzere HDP Grup Başkan Vekili, Diyarbakır
Milletvekili Sayın İdris Baluken’e söz veriyorum.
Buyurun Sayın Baluken. (HDP
sıralarından alkışlar) 
İDRİS BALUKEN (Diyarbakır) – Teşekkür
ediyorum.
Sayın Başkan, değerli milletvekilleri;
hepinizi saygıyla selamlıyorum.
Öncelikle, ülkenin dört bir tarafında
oluk oluk kanın aktığı, her gün genç bedenlerin toprağa verildiği bir dönemde
bu Meclisin savaş tezkeresini görüşmek üzere olağanüstü toplanmasının utanç
verici olduğunu burada ifade etmek istiyorum. (HDP sıralarından alkışlar) 
Bu konuyla ilgili görüşlerimizi
arkadaşlarımız kürsüden ifade edecekler ancak kurulmuş olan bu seçim
Hükûmetiyle ilgili Cumhuriyet Halk Partisinin ortaya koymuş olduğu itirazın
tamamen doğru ve geçerli olduğunu Halkların Demokratik Partisi olarak biz de
ifade etmek istiyoruz. 
Şurada oturan seçim kabinesi, 7
Haziranda ortaya çıkan halk iradesinin boşa çıkarılmasının bir sonucudur. 7
Haziran seçimlerinde ortaya çıkan sandık sonuçlarının Cumhurbaşkanı Erdoğan
tarafından siyaset kurumu üzerine oturtulmuş bir vesayetinin sonucudur. Önce
çözüm süreci masasını deviren Cumhurbaşkanı koalisyon süreci boyunca da,
maalesef, bütün açıklamalarıyla o sürece müdahale etmiş ve koalisyon masasını
devirmek suretiyle 7 Haziranda ortaya çıkan halk iradesini tamamen boşa
çıkarmıştır. Hükûmet kurma süreci kırk beş günle tamamen bitmemişken Türkiye’de
en fazla oy almış ikinci siyasi partinin Genel Başkanına hükûmet kurma yetkisi
vermesi gerekirken, maalesef, yasaları ve Anayasa’yı ihlal ederek Sayın Kemal
Kılıçdaroğlu’na hükûmet kurma görevini vermemiştir. (CHP sıralarından alkışlar)

Bakın, elimde şu Anayasa kitabı var.
Burada hükûmet kurma süreçleriyle ilgili tanımlamalar son derece net. Bu
Anayasa’nın hiçbir maddesinde “Sarayın yolunu bilmeyenlere hükûmet kurma
yetkisi verilmez.” diye bir şey yazmıyor. (HDP sıralarından alkışlar) 
Dolayısıyla Cumhurbaşkanının hükûmet
kurma sürecine bu şekilde müdahale etmesi açık bir siyasi vesayet anlayışının
ta kendisidir ve ülkeyi de 1 Kasım seçimlerine mahkûm edecek şekilde bir seçim
hükûmetini dayatmasının ta kendisidir diyorum.
Tabii, bu seçim hükûmetiyle ilgili
süreçleri çok fazla burada irdelemeye zamanımız yok. Keşke siyasi partiler bu
sıraları AKP’ye terk edecek şekilde bir siyasi tutum içerisine girmeseydiler.
Burada bu kabineye baktığımız zaman, 2 HDP’li sayın bakan dışında, ben tarafsız
ve bağımsız olması gereken bakanları görmüyorum. Zaten mevcut veriler de öyle
diyor.
Bakın, TÜRGEV yönetiminde görev almış
olan bir sayın milletvekili şu anda tarafsız ve bağımsız bakan olarak bu
sıralarda oturuyor. Aynı şekilde, Millî Savunma Bakanı olarak, AKP’de görev
yapmış olan bir sayın bakan tarafsız ve bağımsız olarak bugün bu sıralarda;
halkın aklıyla, zekâsıyla alay eder şekilde burada oturuyor. Yine, bir
bakanlığın müsteşarlık görevini yapan -ki o müsteşarlık görevine de bir gün
öncesinde gelmişti- yani bir hafta içerisinde önce müsteşarlığa sonra bakanlığa
atanan bir sayın bakan bağımsız ve tarafsız Kabine üyesi olarak burada
oturuyor.
Bizim, geçmiş hükûmet döneminde de
seçim döneminde tarafsız olması gereken Adalet, İçişleri ve Ulaştırma Bakanının
nasıl bir pratik sergilediğiyle ilgili deneyimimiz var. Dolayısıyla, bugün, bir
gün öncesinden, bir hafta öncesinden AKP’li kimliğinden istifa ettirerek buraya
tarafsız ve bağımsız olarak getirmiş olduğunuz Kabine üyelerine dair hiçbir
güvenimiz yoktur. Açık bir şekilde, onların tamamı taraflı ve bağımlı olan
AKP’nin Kabine üyeleridir. Keşke, dediğim gibi, böyle bir ortam yaratılmamış
olsaydı, bu meydan AKP’li Kabine üyelerine bırakılmamış olsaydı. 
Ancak, bakın, tarafsız olması gereken
bakanlar daha ilk günden nasıl bir tutum alacaklarını ortaya koydular. İçişleri
Bakanı olarak atanmış olan kişi “Ben halkın kafasını ezeceğim.” diye bütün
kamuoyuna bütün halkın gözü önünde beyanatlar verebiliyor. (HDP sıralarından
alkışlar, AK PARTİ sıralarından gürültüler) 
RAMAZAN CAN (Kırıkkale) – Öyle demedi.
İDRİS BALUKEN (Devamla) – Halkın
kafasını ezecek hiç kimse o koltukta oturamaz. Sen duygularıyla hareket eden
bir polis memuru değilsin. O Bakanlık koltuğuna oturduğun zaman tarafsız
olarak…
(Mikrofon otomatik cihaz tarafından
kapatıldı)
İDRİS BALUKEN (Devamla) – …seni
bağlayan yasalar ve anayasal gereklilikler konusunda kamusal hizmet vermek
zorundasın. Dolayısıyla, bu ortaya koymuş olduğunuz tutum…
BAŞKAN – Sayın Baluken, bir dakika
ilave söz veriyorum.
Buyurun.
İDRİS BALUKEN (Devamla) – Bu ortaya
koymuş olduğunuz tutum, bizatihi atanmış bir AKP’li Kabine üyesi olarak, siyasi
beyanat olarak ortaya koymuş olduğunuz bir yaklaşımdır.
SAİT YÜCE (Amasya) – Sayın Başkan, müdahale
edin ya, yalan söylüyor. Bu nasıl oturum!
İDRİS BALUKEN (Devamla) – Beyefendi,
cevap hakkınız varsa gelir burada verirsiniz. Sizi ilgilendiren bir…
SAİT YÜCE (Amasya) – Yalan söyleme!
Yalan söylediğin lafı düzelt diyorum sana!
İDRİS BALUKEN (Devamla) – Sayın Başkan,
müdahale edecek misiniz?
Aynı zamanda, bakın, tarafsız olması
gereken İçişleri Bakanı ve Adalet Bakanı -Sayın Başkan, dikkatinize sunuyorum
bunu- milletvekillerinin ve grup başkan vekillerinin telefonlarına çıkma
noktasında bile bugüne kadar taraflı davranmışlardır. Adalet Bakanı burada,
aynı şekilde seçim döneminde tarafsız olmak için bu Kabineye dâhil edilmişti
ama yirmi gün boyunca, bir ay boyunca bir partinin milletvekillerinin, grup
başkan vekillerinin telefonlarına cevap vermeyen bir yanlı tutum sergilemiştir.

Cezaevlerinde yirminci güne dayanan
açlık grevleri var.
(Mikrofon otomatik cihaz tarafından
kapatıldı)
İDRİS BALUKEN (Devamla) – Yaşamını
yitirmek üzere olan hasta tutsaklar var, orada yaşanan acil gündemler var, biz
karşımızda bir muhatap bakan bile bulamayacak bir sıkıntıyı yaşıyoruz. (AK
PARTİ sıralarından sıra kapaklarına vurmalar)
Dolayısıyla, bu pratik içerisinde
tarafsızlığını ve bağımsızlığını göstermiş olan Kabine üyelerinin tamamının da
AKP’nin atanmış bakanları olduğunu ifade ediyor, bu işlemin geçersiz olduğunu
ben de buradan belirtmek istiyorum. (HDP sıralarından alkışlar)
BAŞKAN – Şimdi, tutumumun lehinde
konuşmak üzere Milliyetçi Hareket Partisi İzmir Milletvekili Sayın Oktay
Vural’a söz veriyorum.
Buyurun Sayın Vural. (MHP sıralarından
alkışlar)
OKTAY VURAL (İzmir) – Teşekkür ederim
Sayın Başkan.
Değerli milletvekilleri, hepinize
saygılarımı arz ediyorum.
Tabii, sözlerimin başında, gerçekten,
bugün yine kahpe bir pusuda 1 emniyet amirimiz, 3 polisimiz şehit oldu,
Cenabıhak’tan rahmet diliyorum. Yani bugün bunları konuşacağız ama bilemiyorum.
Gerçekten, Diyanet İşleri Başkanının söylediği gibi, vicdanlar ne zaman ayağa
kalkacak, bu sürecin sorumluları ne zaman vicdanlarından dolayı nedamet
getirecek? Bunu söyleyerek sözlerime başlamak istiyorum.
Sayın Başkan, sizin de Meclis Başkan
Vekili olarak yönetimde başarılı olacağınızı ve gerçekten İç Tüzük çerçevesinde
milletvekillerinin, parlamenter demokrasinin arzuladığı bir yönetim
sergileyeceğinize olan inancımızı bugünkü uygulamalarınızla müşahede ettik.
Başarılar diliyorum, heyetinize de bu Divanda olanlara da.
Evet, bugün 25’inci Dönem
milletvekilleri 7 Haziranda hep beraber, birlikte milletin iradesiyle geldik
ama Türkiye Büyük Millet Meclisinden sorumlu bir hükûmet kurulmadı,
kurdurulmadı. Onun sonucunda bir seçimin yenilenmesi kararıyla karşı karşıyayız
ve 1 Kasımda milletimiz bu süreyle ilgili olarak, bu süreçle ilgili olarak
hükmünü ifade edecek. Gerçekten, 7 Haziran seçimlerinin siyasi sonuçlarını
hazmedemeyenlerin, bu süre içerisinde “400 milletvekili verin, bu iş barış
içerisinde çözülsün.” diyerek bugünkü kaotik ortamı ve parlamenter demokrasiyi
çalıştırmayarak millet iradesine dayalı bir hükûmetin oluşmasını
sağlayamayanların “Tekrar milletimize gidelim, hata yaptı.” diyerek milleti
suçlayıp tekrar seçime götürdüğü bir süreç.
Milliyetçi Hareket Partisi olarak
tavrımız çok açık ve net oldu. 7 Haziran seçimlerinin verdiği siyasi kararlar
doğrultusunda Milliyetçi Hareket Partisi olarak açık yüreklilikle “Çözüm sürecinin
ortakları, bu çözümünüz neyse gelin milletin huzurunda anlatın.” dedik,
anlatın. Çıkıyorsunuz televizyonlara “Görüşüyoruz, mutabakatlar, şunlar
bunlar…” Topçuları, popçuları topluyorsunuz. Madem öyle, buyurun gelin dedik.
Nerede? Destekçileri nerede, ortakları nerede? Olmadı. Milliyetçi Hareket
Partisi olarak “7 Haziran seçimlerinde bir millet iradesinin verdiği siyasi
mesaj doğrultusunda gelin hep beraber, birlikte temiz yönetim, temiz siyaset
olsun, rüşvet ve yolsuzluklar, ucu kime dokunursa dokunsun gidelim.” dedik.
“Buluşalım.” dedik. “Hayır.” dediler. “Gelin hep beraber, birlikte, uyuyan
bombaların yerleştirilmesini sağlayan, bugün kahpe pusularla PKK’nın
güçlenmesine yol açan, hepimizin vicdanını yaralayan bu süreci, PKK’yı
güçlendiren bu süreci sonlandıralım.” dedik. “Hayır.” dediler. “Gelin,
parlamenter demokrasiyi bekleme odasına almak yerine -hâkimiyet kayıtsız
şartsız milletindir ve millî egemenlik Parlamentoda temsil edilir- Parlamentoya
sorumlu bir Hükûmet kurulsun, kuvvetler ayrılığı olsun.” dedik. “Makamları
tartışmayız.” dediler. “Gelin, hep beraber, birlikte bu milletin millî
devletini, üniter devletini, millî kimliğini, vatandaşlığın adını
tartışmayalım, mutabakat oluşturalım -gelecekte beraber, birlikte- gelin, bu
temel üzerinde bir koalisyon oluşturalım.” “Hayır.” 
Otuz iki gün boyunca Cumhuriyet Halk
Partisiyle oturup görüşüp sonra “Koalisyon bile teklif etmediler.” deyip otuz
iki günü tüketenler geldiğimiz bu noktada hangi siyasi iradede mutabakat
oluşturmadığının hesabını elbette millete verecektir 1 Kasımda. Değerli
milletvekilleri, elbette bu hesap verilecektir. Onun için Milliyetçi Hareket
Partisi olarak tavrımız çok açık ve net olmuştur. Hiç kimsenin, 7 Haziran
seçimlerinden önce yöneten zihniyetin aynı şekilde PKK’yı güçlendiren çözüm
sürecini, haram paracı Rıza’nın oluşturduğu şebekeyi aklayacak şekilde devam
etmesine izin vermezdik. Milletimiz de bize bunun için destek verdi, milletimiz
de iktidarı bunun için tek başına iktidardan alıkoydu. 
TUFAN KÖSE (Çorum) – Meclis Başkanlığında
ne yaptınız?
OKTAY VURAL (Devamla) – Onun için bugün
seçime götüren sürecin müsebbiplerinin kim olduğunu gayet net bir şekilde
herkes bilmektedir. 
Sayın milletvekilleri, Türkiye Büyük
Millet Meclisine karşı sorumlu bir Hükûmet kurdurmayarak, kurmayarak tekrar
seçim iradesi sonucunda geçici Bakanlar Kurulunun teşkiline yönelik süreç ile
bu heyetin oluşmasında Milliyetçi Hareket Partisi siyasi iradesi yoktur. Böyle
bir irade de burada temsil edilmemektedir. 
(Mikrofon otomatik cihaz tarafından
kapatıldı) 
BAŞKAN – Sayın Vural, bir dakikalık ek
süre veriyorum.
Buyurun.
OKTAY VURAL (Devamla) – Teşekkür
ederim.
Bu konuda, kırk altı yıllık şerefli,
ülkücü ve milliyetçi hareketin temsilcisi Milliyetçi Hareket Partisinin bu
süreçle ilgili siyasi iradesini bu şekilde yozlaştırmaya yönelik hiçbir girişim
bizim açımızdan kabul edilemez. Bu heyette Adalet ve Kalkınma Partisi ile
HDP’nin siyasi iradesi bulunmaktadır. Bu, AKP’nin seçim kampanyasıdır. Anayasa
ve milletin iradesine göre kurulmuş bir geçici Bakanlar Kurulu yoktur,
Anayasa’nın lafzına ve ruhuna uygun bir heyet de söz konusu değildir. 
Ayrıca, bu çerçevede, 12 Mart gibi bir
askerî muhtıranın siyasi sonuçlarının parlamenter demokrasinin bu kadar
geliştiği böyle bir ortam içerisinde milletvekillerinize bir örnek olarak
sunulmasını da -zannederim- bir hata olarak değerlendirmenizi istirham
ediyorum. Bu vesileyle bu geçici Bakanlar Kurulunun aldığı her türlü kararın da
geçici olduğunu ifade ederek, Milliyetçi Hareket Partisinin bu süreçte siyasi
iradesinin olmadığını tekrarlayarak hepinize saygılarımı arz ediyorum. (MHP
sıralarından alkışlar) 
İDRİS BALUKEN (Diyarbakır) – Sayın
Başkan…
BAŞKAN – Sayın Baluken…
İDRİS BALUKEN (Diyarbakır) – Sayın
Başkan, sanırım oylamaya geçeceksiniz. Oylamaya geçmeden önce…
BAŞKAN – Hayır, oylamaya geçmeyeceğiz,
yeminler var, ona devam edeceğiz. 
İDRİS BALUKEN (Diyarbakır) – Yani,
tutumunuzla ilgili, usul tartışmasıyla ilgili herhâlde oylamaya…
ENGİN ALTAY (İstanbul) – Usul
tartışmasını bir neticeye bağlamadınız Sayın Başkan. 
BAŞKAN – Şimdi o konudaki görüşümü
ifade edeceğim. 
VIII.- AÇIKLAMALAR
1.- Diyarbakır Milletvekili İdris Baluken’in, Adalet
Bakanı Kenan İpek’in Halkların Demokratik Partisi grup başkan vekilleri ile
milletvekillerinin telefonlarına çıkmadığına ve Başkanlık Divanının bu konuda
bir tutum sergilemesi gerektiğine ilişkin açıklaması
İDRİS BALUKEN (Diyarbakır) – O zaman,
ben bir konuyu tekrar dikkatinize sunmak istiyorum. Kürsüden de ifade ettim,
sanırım o sırada Başkanlık Divanı üyeleriyle bir konuyu istişare ediyordunuz.
Mevcut Kabine içerisinde de yer alan
Adalet Bakanı Halkların Demokratik Partisinin grup başkan vekilleri ve
milletvekillerinin telefonlarına çıkmıyor. Cezaevlerinde yaşanan son derece
yakıcı sorunlarla ilgili bugüne kadar defalarca yapmış olduğumuz bütün
girişimlere rağmen bu tutumu devam ediyor. Bir önceki kabinede yer alan,
tarafsız olarak atanmış olan İçişleri Bakanında da aynı tavır vardı. Biz
defalarca bu konuyu Meclis Başkanı Sayın İsmet Yılmaz’la görüştük. Meclis
Başkanının bir görevinin milletvekilinin ve Meclisin itibarını sağlamak
olduğunu belirttik. Bunu söylememize rağmen bugüne kadar bu konuda düzelmeyen
bir durum söz konusu. Demin kürsüden ifade ederken de özellikle Başkanlık
Divanınızın bu konuda bir tutum sergilemesi ve bunu da Meclis Başkanıyla
paylaşması açısından ben belirtmiştim. O yüzden, Başkanlık Divanından ricamız,
eğer “Egemenlik kayıtsız şartsız milletindir.” diyorsak atanmış bir bakanın
seçilmiş milletvekillerinin telefonlarına çıkıp çıkmama ya da randevu
taleplerini dikkate alıp almama noktasındaki görüşlerinizi Genel Kurulla
paylaşmanızı rica ederiz efendim. (HDP sıralarından alkışlar) 
BAŞKAN – Sayın
Baluken, teşekkür ediyorum. 
Şimdi, bu konuda
bizim Başkanlık olarak tutumumuz, sayın milletvekillerinin bakanlardan önemli
gördüğü konular hakkında bir randevu veya görüşme talep etmesi durumunda, sayın
milletvekillerinin bu durum ve pozisyonlarına uygun olarak sayın bakanların
bunlara karşılık vermesi şeklindedir. 
Burada bahsi
geçen bakan arkadaşlarımız henüz yemin etmemiştir. Eğer bu konuda onların da
söyleyecekleri bir şey olursa yemin ettikten sonra arzu ederlerse onlara da
cevap hakkı olarak bu süreyi kullandıracağım. 
Teşekkür
ediyorum. 
VI.- USUL HAKKINDA GÖRÜŞMELER (Devam)
1.- Anayasa’nın 114’üncü maddesine göre atanan ve
milletvekili olmayan geçici Bakanlar Kurulu üyesi 11 bakandan 8’inin
bağımsızlığıyla ilgili anayasal bir ihlal olduğu gerekçesiyle, Anayasa’nın
112’nci maddesine göre ant içmelerinin Anayasa ve İç Tüzük hükümlerine uygun
olup olmadığı hakkında (Devam)
BAŞKAN – Değerli
arkadaşlar, biraz önce yapmış olduğumuz usul hakkındaki görüşmeleri tamamladık.
Benim tutumumda bir değişiklik olmamıştır. Anayasa’nın 114’üncü maddesine göre
atanan…
ÖZGÜR ÖZEL
(Manisa) – Sayın Başkanım, Sayın Başkanım…
RECEP ÖZEL (Isparta)
– Neticeyi bir söylesin ya. 
ÖZGÜR ÖZEL
(Manisa) – Hayır, Sayın Başkan usul tartışmasında fikrinin değişmediğini
söylediği için… Bu son derece de kritik bir karar olacaktı ve bu sebepten
dolayı, İç Tüzük’ün 63’üncü maddesinin son fıkrasına göre tutumunuz hakkında
oya başvurmanızı talep ediyorum. 
BAŞKAN – Olur. 
MEHMET DOĞAN
KUBAT (İstanbul) – Efendim, bu mecburi bir hüküm değil. 
RAMAZAN CAN
(Kırıkkale) – Başkanlığın takdirine bağlı. 
İDRİS BALUKEN
(Diyarbakır) – Siz mi yönetiyorsunuz? “Olur.” dedi.
BAŞKAN – Şimdi,
değerli arkadaşlar, bugüne kadar çok kullanılan bir uygulama değil ama
uygulanmasını engelleyen herhangi bir engel de yok. Dolayısıyla, bu hakkınızı
kullanmak en doğal hakkınız. Dolayısıyla bu konudaki tutumumu…
AHMET AYDIN
(Adıyaman) – Başkanım…
BAŞKAN – Sayın
Aydın…
AHMET AYDIN
(Adıyaman) – Sayın Başkanım, siz tutumunuzu zaten açıkladınız, bunu oya
başvurma mecburiyeti de yoktur. 
ENGİN ALTAY
(İstanbul) – Vurdu, vurdu. 
İDRİS BALUKEN
(Diyarbakır) – “Olur.” dedi, “Olur.” dedi. 
LEVENT GÖK (Ankara)
– Efendim, toplantıyı siz yönetiyorsunuz Sayın Başkan. 
BAŞKAN –
“Gerekirse…” tabiriyle konu İç Tüzük’te açıklanıyor, ben de gerektiğini
düşünüyorum. Bu konuda…
OKTAY VURAL
(İzmir) – Sayın Başkanım…
BAŞKAN – Evet
Sayın Başkanım… 
OKTAY VURAL (İzmir) – Sayın Başkan, bu
konuda zatıalinizin yapacağı oylama neticesinde bu usulle ilgili bir kanaat
Mecliste oluştuğu zaman yapacağınız işlem nedir? 
AHMET AYDIN (Adıyaman) – Böyle bir şey
yok ki ortada.
OKTAY VURAL (İzmir) – Yani nasıl bir
işlemle devam edeceğiz, onu ifade ettim.
ÖZGÜR ÖZEL (Manisa) – Bakanlar yemin
etmeyecek.
İDRİS BALUKEN (Diyarbakır) – Yemin
etmeyecek.
OKTAY VURAL (İzmir) – Yani talebiniz o
mu?
LEVENT GÖK (Ankara) - Evet.
OKTAY VURAL (İzmir) – Sayın Başkanım,
dolayısıyla yani usulü nasıl uygulayacağız?
AHMET AYDIN (Adıyaman) – Sayın
Başkanım, bunu oylamaya dahi hakkınız yok. Öyle şey mi olur ya?
İDRİS BALUKEN (Diyarbakır) – Başkan
kabul etti.
LEVENT GÖK (Ankara)- Sayın Başkan, siz
yönetiyorsunuz, devam edin.
İLKNUR İNCEÖZ (Aksaray) – Zaten tutumunuzu
açıklamıştınız Başkanım bir de.
LEVENT GÖK (Ankara) – Yok, daha
açıklamadı.
BAŞKAN – Sayın Başkan, bu oylamaya
sunulması konusunda ısrarınızı sürdürüyorsanız oylama yaptıracağım.
ÖZGÜR ÖZEL (Manisa) – Evet efendim.
BAŞKAN – O zaman, tutumum hakkında
olumlu görüş bildirenler işaret buyursunlar: Kabul edenler… Etmeyenler… (CHP ve
HDP sıralarından “Bravo” sesleri, alkışlar)
ENGİN ALTAY (İstanbul) - Hükûmet düştü.
MEHMET DOĞAN KUBAT (İstanbul) –
Başkanım, bir ara verilmesini talep ediyorum.
BAŞKAN – Sayın milletvekilleri, kâtip
üyeler arasında bir anlaşmazlık var. 
On dakika ara veriyorum, grup başkan
vekillerini de arkaya davet ediyorum. (CHP ve HDP sıralarından alkışlar)
Buyursunlar. 
Kapanma Saati:
14.14
İKİNCİ OTURUM
Açılma Saati:
14.41
BAŞKAN: Başkan
Vekili Koray AYDIN
KÂTİP ÜYELER:
Fehmi KÜPÇÜ (Bolu), Erol DORA (Mardin)
-----0-----
BAŞKAN – Sayın milletvekilleri,
Anayasa’nın 93’üncü ve İç Tüzük’ün 7’nci maddesine göre olağanüstü toplanan
Türkiye Büyük Millet Meclisinin 9’uncu Birleşiminin İkinci Oturumunu açıyorum.
MEHMET DOĞAN KUBAT (İstanbul) – Sayın
Başkanım…
BAŞKAN – Evet Sayın Başkanım…
MEHMET DOĞAN KUBAT (İstanbul) – Sayın
Başkanım, az önce bir tereddüt oldu, ara verdiniz, bir oylama yapıldı. Aslında
bu oylamanın yapılmaması gerekiyordu. Sayın dışarıdan atanmış bağımsız
bakanların anayasal hakkı olan yemin konusunda Türkiye Büyük Millet Meclisinin
usul tartışmasıyla bunu önleyici bir tavır geliştirmesi Anayasa’ya aykırıdır.
Eğer bu noktada tutumunuz devam ederse bunun hakkında usul tartışması talep
ediyorum efendim. 
İDRİS BALUKEN (Diyarbakır) – Sayın
Başkan…
MEHMET DOĞAN KUBAT (İstanbul) - Çünkü,
Türkiye Büyük Millet Meclisi Başkanlık Divanının bu yemini ettirmeme, bu
tezkereye müdahale edip… 
ERTUĞRUL KÜRKCÜ (İzmir) – Hatibi
işitemiyoruz Başkanım.
MEHMET DOĞAN KUBAT (İstanbul) -
…bakanlık sıfatını ortadan kaldırıcı bir tutum ve bunu oya sunarak bir karar
alma noktasında anayasal açıdan bir yetki olmadığından dolayı bu noktada tutum
belirlenirse bu konuda usul tartışması açıyorum efendim. 
BAŞKAN – Evet, o zaman usul tartışması
açıyorum. (Gürültüler)
İDRİS BALUKEN (Diyarbakır) – Hayır,
hayır, Sayın Başkan… 
ENGİN ALTAY (İstanbul) – Sayın Başkan,
böyle bir şey olur mu! Böyle bir şey olur mu!
İDRİS BALUKEN (Diyarbakır) - Sayın
Başkan, bunu açamazsınız. Sayın Başkan, bir işleme başladınız, işlem yok.
BAŞKAN - Lehte ve aleyhte olarak
müracaatları alacağız.
ENGİN ALTAY (İstanbul) - Sayın Başkan,
bunu yapamazsınız, böyle bir şey yok. 
ÖZGÜR ÖZEL (Manisa) – Sayın Başkan, bir
işlem sonuca bağlanmadan nasıl usul tartışması açarsınız? Bir işlem sonuca
bağlanmadan…
ENGİN ALTAY (İstanbul) – Sayın Başkan,
böyle bir şey yapamazsınız, bir işlem başlattınız, bu işlem bitmeden
açamazsınız. Sayın Başkan, oylama yaptınız, “Kâtip üyeler arasında anlaşmazlık
var.” dediniz, ara verdiniz. Şimdi yapmanız gereken, gerekirse açık oylama
yapmak. 
(Kürsü önünde toplanmalar, karşılıklı
konuşmalar)
İDRİS BALUKEN (Diyarbakır) –
Başladığınız işlemi sonuçlandırmak zorundasınız. Arkadaşlarla da konuşmadınız,
istişare edilmedi. Başlanmış olan işlemi sonuçlandırmadan…
LEVENT GÖK (Ankara) – Sayın Başkanım,
kanaatinizi belirtin. 
ENGİN ALTAY (İstanbul) – Bu işi
bitirmeden… Usul tartışması açın yine ama bu oylama işleminin bitmesi lazım.
ÖZGÜR ÖZEL (Manisa) – Oylama işlemini
sonuçlandıracağız önce. 
MEHMET DOĞAN KUBAT (İstanbul) – Usul
tartışmasını açtınız efendim.
ÖZGÜR ÖZEL (Manisa) – Bu işlem
sonuçlanacak önce. 
ENGİN ALTAY (İstanbul) – Böyle bir şey
olur mu? Açık oylama yaparsınız, her şey belli olur. 
Sayın Başkan, AK PARTİ oylamaya itiraz
ediyor. Oylamaya katılmasaydı…
AHMET AYDIN (Adıyaman) – Aynen itiraz…
ÖZGÜR ÖZEL (Manisa) – Sonucu açıklıyor,
sonuç açıklanacak.
BAŞKAN – Sayın milletvekilleri, o zaman
beş dakika daha ara veriyorum ama içeride yapacağımız görüşmeye bağlı olarak
sizi de içeri bekliyorum. Burada itiraz etmeyin, lütfen içeri gelin. 
Kapanma Saati:
14.44
ÜÇÜNCÜ OTURUM
Açılma Saati: 15.13
BAŞKAN: Başkan Vekili Koray AYDIN
KÂTİP ÜYELER: Fehmi KÜPÇÜ (Bolu), Erol DORA (Mardin)
-----0-----
BAŞKAN – Sayın milletvekilleri, Anayasa’nın
93’üncü ve İç Tüzük’ün 7’nci maddesine göre olağanüstü toplanan Türkiye Büyük
Millet Meclisinin 9’uncu Birleşiminin Üçüncü Oturumunu açıyorum. 
MAHİR ÜNAL (Kahramanmaraş) – Sayın
Başkan…
SIRRI SÜREYYA ÖNDER (Ankara) – Sayın
Başkan…
BAŞKAN – Evet, Sayın Başkan, buyurun.
MAHİR ÜNAL (Kahramanmaraş) – Sayın
Başkan, üst bir hukuk normunun alt uygulamalarla iptal edilmesi öncelikle
hukuki değildir. 
Siz, Meclisi açarken “Cumhurbaşkanlığı
tezkeresinde belirtilen geçici Bakanlar Kurulu üyelerinden bazılarını ant içmek
üzere kürsüye çağırmama gibi bir yetkinin Başkanlığımızda olmadığını
düşünüyorum.” dediniz ve bunu belirttiniz. 
BAŞKAN – Doğru.
MAHİR ÜNAL (Kahramanmaraş) –
Dolayısıyla, bu seçim hükûmetinin herhangi bir şekilde güven oylamasına tabi
olmadığı da Anayasa 114’te açık bir şekilde ifade edilmiştir. Dolayısıyla,
burada açılan bir usul tartışmasının âdeta seçim hükûmetinin bir güven
oylamasına dönüştürülmesi ve alt bir uygulamayla geçici kılınması ya da sakat
bırakılması her şeyden önce doğru değildir. Bu oylamanın -daha önce de ifade
ettiğimiz gibi- doğru olmadığını belirtiyoruz, bu konuda usul tartışması talep
ediyoruz efendim.
ÖZGÜR ÖZEL (Manisa) – Böyle bir şey
olamaz efendim.
BAŞKAN – Sayın milletvekilleri,
buradaki usul tartışması, benim, ant içmek üzere sayın milletvekillerimizi ve
Bakanlar Kurulu üyelerinden bazılarını kürsüye çağırmama gibi bir yetkimin
Başkanlığımızda olmadığını söylemem üzerine açıldı, tartışmayı bunun üzerine
yaptık ve oylamaya geçtik. Oylama neticesinde de kâtip üyeler arasında
çoğunluğun ne olduğu konusunda anlaşmazlık çıktı. Ben de bu durum karşısında
toplantıya ara vererek sizleri içeriye çağırdım, sizlerin de bu konudaki görüş
ve düşüncelerini aldım.
Şimdi, müsaade
ederseniz -açılan usul tartışması sonucunda İç Tüzük’ün 63’üncü maddesi
çerçevesinde yapılan oylama sırasında kâtip üyeler arasında anlaşmazlık çıktı-
oylama işlemini elektronik cihazla tekrarlayacağım. (CHP sıralarından alkışlar)
AHMET AYDIN
(Adıyaman) – Sayın Başkanım… Sayın Başkanım…
SIRRI SÜREYYA
ÖNDER (Ankara) – Sayın Başkan…
BAŞKAN – Çünkü
başlayan bir işlemi…
MAHİR ÜNAL
(Kahramanmaraş) – Sayın Başkan, böyle bir oylama yapamayız efendim.
BAŞKAN –
Başlayan bir işlemi…
MAHİR ÜNAL
(Kahramanmaraş) – Çünkü bu oylama fiilî olarak bir güven oylamasına çevrilmektedir.
Dolayısıyla, sizin yaptığınız oylamanın sonucu neyi değiştirecektir Sayın
Başkan?
ENGİN ALTAY
(İstanbul) – Başkanın tutumunu oyluyoruz, Başkanın tutumunu.
BAŞKAN – Sayın
Başkan, onların oylama isteme hakkı İç Tüzük’te var. 
AHMET AYDIN
(Adıyaman) – Sayın Başkan…
LEVENT GÖK
(Ankara) – Sayın Başkan, bir karar verdiniz, devam ediniz.
BAŞKAN – Bu
hakkı da benim kullandırma yetkim var.
ENGİN ALTAY
(İstanbul) – Onaylıyoruz Sayın Başkan. 
MAHİR ÜNAL
(Kahramanmaraş) – Peki, Sayın Başkan, sizin yaptığınız bu oylamanın sonucu ne
olacaktır?
BAŞKAN – Ben de
o yetkimi kullandırarak oylamayı yaptırdım. Yarım kaldı, kâtip üyeler arasında
anlaşmazlık çıktı.
LEVENT GÖK
(Ankara) – Sayın Başkan, bir karar verdiniz, devam edin lütfen.
BAŞKAN – Şimdi,
oylama işlemini elektronik cihazla tekrarlayacağım. (CHP sıralarından alkışlar,
AK PARTİ sıralarından gürültüler)
MAHİR ÜNAL
(Kahramanmaraş) – Sayın Başkan, bu doğru değil, böyle bir oylama yapamazsınız.
BAŞKAN – Beş
dakikalık süre veriyorum ve oylama işlemini başlatıyorum.
LEVENT GÖK
(Ankara) – Tamam, buyurun arkadaşlar.
AHMET AYDIN
(Adıyaman) – Sayın Başkan, oylamadan sonra siz kanaatinizi de açıkladınız. 
LEVENT GÖK
(Ankara) – Sayın Başkan, oylamayı bir açıklar mısınız? 
İDRİS BALUKEN
(Diyarbakır) – İşlem başladı Levent Bey.
BAŞKAN –
Başlattım oylamayı ama, geç kaldınız. 
LEVENT GÖK
(Ankara) – Sayın Başkan, oylamada nasıl oy kullanacağımızı ifade eder misiniz
burada?
AHMET AYDIN
(Adıyaman) – Sayın Başkan…
ENGİN ALTAY
(İstanbul) – Sistem açık değil, sistemi niye açmıyorsunuz?
BAŞKAN – Değerli
milletvekilleri, şimdi, tutumumun lehinde ve aleyhinde yapılan oylamayı, yarım
kalmış işlemi tekrarlıyorum ve oylama işlemini de elektronik cihazla
tekrarlayacağım.
Beş dakikalık süre veriyorum. Tutumumun
lehinde ve aleyhinde görüş belirtenler oylarını ona göre kullansınlar.
AHMET AYDIN (Adıyaman) – Hangi
tutumunuz Sayın Başkan? 
BAŞKAN – Benim yetkimin olup olmadığı
konusunda. 
AHMET AYDIN (Adıyaman) – Yetkiniz yok. 
BAŞKAN – Evet, benim yetkimin olup
olmadığı konusunda. (AK PARTİ sıralarından gürültüler) 
MAHİR ÜNAL (Kahramanmaraş) – Sayın
Başkan, sizin yetkinizin olup olmadığı konusu burada bir oylama konusu olmaz
ki. 
AHMET AYDIN (Adıyaman) – Sayın Başkan,
yetkinizin olmadığını söylüyorsunuz zaten. 
MAHİR ÜNAL (Kahramanmaraş) – Sayın Başkan,
sizin yetkinizi oylamıyoruz burada. 
BAŞKAN – Değerli milletvekilleri, ben
“Benim yetkim yoktur.” dedim, itiraz edildi. 
AHMET AYDIN (Adıyaman) – Sayın Başkan,
yetkinizin olmadığını söylüyorsunuz zaten. 
BAŞKAN – Şimdi, benim yetkim olup
olmadığı konusunda açtığım usul tartışmasını oylarınıza sunuyorum… 
MAHİR ÜNAL (Kahramanmaraş) – Sayın
Başkan, sizin yetkinizi oylama hakkınız yok efendim. 
AHMET AYDIN (Adıyaman) – Yetkiniz
olmadığını söylüyorsunuz zaten, böyle bir oylamaya gerek yok. 
LEVENT GÖK (Ankara) – Sayın Başkan,
neye göre oy kullanacağız? 
BAŞKAN – Arkadaşlar, kabul edilirse
yetkimin olduğuna, kabul edilmezse de yetkimin olmadığına dair… 
MAHİR ÜNAL (Kahramanmaraş) – Efendim,
böyle bir yetki olmaz. Bu bir hukuki yasama faaliyetine dönüşür o zaman. 
BAŞKAN – Olur, olur. 
MAHİR ÜNAL (Kahramanmaraş) – Hayır
efendim. 
BAŞKAN – Değerli milletvekilleri,
Başkanlık tutumunu “Kabul edenler, etmeyenler” diye oylamaya sunmuştum. 
Şimdi, aynı oylamayı elektronik cihazla
yapacağım. 
Beş dakikalık süre veriyorum ve süreyi
başlatıyorum.
(Elektronik cihazla oylama yapıldı)
BAŞKAN – Değerli
milletvekilleri, yapılan oylama işari olduğu için, çok sayıda da pusula geldiği
için taraflar arasında uzlaşma sağlanamamış, işari oylamanın gereği olan sonuç
elde edilememiştir. Onun için, oylamanın ne şekilde yapılması gerektiği
konusunda görüş almak üzere grup başkan vekillerini on dakika ara vererek
içeriye davet ediyorum. 
Kapanma Saati: 15.38
DÖRDÜNCÜ OTURUM
Açılma Saati: 16.18
BAŞKAN: Başkan Vekili Koray AYDIN
KÂTİP ÜYELER: Fehmi KÜPÇÜ (Bolu), Erol DORA (Mardin)
-----0-----
BAŞKAN – Sayın milletvekilleri,
Anayasa’nın 93’üncü ve İç Tüzük’ün 7’nci maddesine göre olağanüstü toplanan
Türkiye Büyük Millet Meclisinin 9’uncu Birleşiminin Dördüncü Oturumunu
açıyorum. 
Tutumumu tekrar işari olarak oylamaya
sunacağım.
SIRRI SÜREYYA ÖNDER (Ankara) – Sayın
Başkan, oylama kararınızdan önce söz istiyorum.
BAŞKAN – Buyurun Sayın Önder.
VIII.- AÇIKLAMALAR (Devam)
2.- Ankara Milletvekili Sırrı Süreyya Önder’in,
bağımsız bakanların yemin etmedikleri müddetçe Genel Kurul faaliyetlerine
katılamayacaklarına ve durum vuzuha kavuşana kadar Genel Kurul salonu dışına
çıkarılmaları için idare amirlerine yetki verilmesini rica ettiğine ilişkin
açıklaması
SIRRI SÜREYYA ÖNDER (Ankara) – Sayın
Başkan, şu an, Meclis İdare Amiri olarak İç Tüzük hükümlerinin Genel Kurulda
ihlal edilmekte olduğunu dikkatinize sunmak istiyorum. Şu an yapılmış oylama
neticesinde yemin ettirilmemesine karar verilen sayın bürokratlar Genel Kurul
sıralarındadırlar. Yemin etmedikleri müddetçe Genel Kurul faaliyetlerine
katılamazlar. Bu durum vuzuha kavuşana kadar sayın bürokratların Genel Kurul
salonu dışına çıkarılması için idare amirlerine yetki vermenizi rica ediyorum.
(HDP ve CHP sıralarından alkışlar) Çünkü Anayasa ve İç Tüzük çok açıktır.
Bunlar, yemin edene kadar Genel Kurul çalışmalarına, faaliyetlerine
katılamazlar. Şu an yürütmekte olduğumuz da bir Genel Kurul faaliyetidir. İdare
amirlerini göreve çağırmanızı arz ediyorum, yoksa ben çıkartacağım çünkü. (HDP
sıralarından alkışlar)
MAHİR ÜNAL (Kahramanmaraş) – Sayın
Başkan, lütfen ciddiyete davet edin. Bu ciddiyetsiz konuşmadan dolayı, lütfen,
Sayın İdare Amirini ciddiyete davet etmenizi talep ediyorum. 
SIRRI SÜREYYA ÖNDER (Ankara) – Ciddiyet
nerede? Söyle de gelelim. Hacivat Karagöz oyununa çevirdiniz. Böyle Kabine mi
olur!
BAŞKAN – Sayın milletvekilleri, sayın
bakanlar Anayasa gereği burada bakan olarak bulunmaktadırlar. (AK PARTİ
sıralarından alkışlar) Dolayısıyla, bu konuda kaldığımız yerden devam ediyorum.
SIRRI SÜREYYA ÖNDER (Ankara) –
Kaldığımız yerden devam edemeyiz Sayın Başkan, kesilmiş Cabir durumunda olan
bürokratlar var.
VI.- USUL HAKKINDA GÖRÜŞMELER (Devam)
1.- Anayasa’nın 114’üncü maddesine göre atanan ve
milletvekili olmayan geçici Bakanlar Kurulu üyesi 11 bakandan 8’inin
bağımsızlığıyla ilgili anayasal bir ihlal olduğu gerekçesiyle, Anayasa’nın
112’nci maddesine göre ant içmelerinin Anayasa ve İç Tüzük hükümlerine uygun
olup olmadığı hakkında (Devam)
BAŞKAN – Arkadaşlar, tutumumu tekrar
oylarınıza sunacağım.
Kabul edenler… 
LEVENT GÖK (Ankara) – Sayın Başkan,
vekâletnamelerini sunsunlar.
KADRİ YILDIRIM (Siirt) – Başkan, iki
elini kaldıranlar var.
BAŞKAN – Değerli arkadaşlar, o ayakta
olan arkadaşlar öne doğru gelsinler; arkada olup ayakta olanlar öne doğru, araya
gelsinler; şu sayımı bir sağlıklı yapalım.
Arkada olan arkadaşlar, siz de öne
doğru gelin şu boşluktan, biraz geniş duralım orada. Arkadaşlar, sık durmayın,
biraz daha dağınık durun. 
Arkadaşlar, sırada olanlar otursun,
ayakta olmasınlar, oturarak el kaldırsınlar, zorlaşıyor saymak. (Gürültüler)
Değerli arkadaşlar, oylamayı elektronik
cihazla yaptığımız için oy kullanamayanlar pusula gönderdi, çok sayıda pusula
geldi ve bunların da çift oy kullanma ihtimali olduğu için bu oylama türünü
yapmak zorunda kaldık, onun için biraz sabırlı olsun arkadaşlarımız. Ayakta
durmayın, lütfen oturun arkadaşlar, rahat olun, oturun.
SERKAN TOPAL (Hatay) – Sayın Başkan,
isim isim okunsun, demokrasi kazansın, isim okunsun.
BAŞKAN – Arkadaşlar, kabul edenler
tekrar el kaldırsın lütfen. (AK PARTİ sıralarından gürültüler)
AHMET AYDIN (Adıyaman) – Sayın Başkan,
müsamere salonuna çevirdiniz burayı.
BAŞKAN – Sessiz olun, itirazda
bulunmayın lütfen, işi zorlaştırmayın.
KADRİ YILDIRIM (Siirt) – İki el
kaldırıyorlar.
BAŞKAN – Herkes tek el kaldırsın, tek
el.
MUHAMMET EMİN AKBAŞOĞLU (Çankırı) – Üç
saattir maalesef abesle iştigal ediyor CHP, MHP, HDP… (AK PARTİ sıralarından
alkışlar; CHP, MHP ve HDP sıralarından gürültüler) 
CELAL ADAN (İstanbul) – Kes!
BÜLENT BELEN (Tekirdağ) – Yürü yürü,
anca gidersin!
BAŞKAN – Değerli arkadaşlar, kabul
etmeyenler… (AK PARTİ sıralarından “Çek çek” sesleri, alkışlar!) 
MEHMET ŞÜKRÜ ERDİNÇ (Adana) – Aynı
saftasınız, aynı. Hiçbirinizin birbirinizden farkı yok, aynı saftasınız! (CHP
ve MHP sıralarından gürültüler)
SEYFETTİN YILMAZ (Adana) – Oraya bak,
oraya!
BAŞKAN – Değerli arkadaşlar, o resim
çeken arkadaşlar sayı gibi algılanıyor, lütfen yerinize oturun. 
SIRRI SÜREYYA ÖNDER (Ankara) – Bakanlar
Kurulunda da 2 kişi var ha!
İDRİS BALUKEN (Diyarbakır) – Bakanlarımızı
unutmayın!
SIRRI SÜREYYA ÖNDER (Ankara) – Erol
Bey, bakanları saydınız mı? 2 de bakan var! 
SEYFETTİN YILMAZ (Adana) – Bakın
burada, Bakanlar Kurulunda da el kaldırıyorlar! 
RUHİ ERSOY (Osmaniye) – Bakanlar
Kurulunu da çek! 
SEYFETTİN YILMAZ (Adana) – Arkana bak,
arkana! 
HİLMİ BİLGİN (Sivas) – Sizin eseriniz,
sizin! 
SEYFETTİN YILMAZ (Adana) – Geç be, geç!

HİLMİ BİLGİN (Sivas) – Senin eserin!
Sizin eseriniz! 
SEYFETTİN YILMAZ (Adana) – Geç be!
HİLMİ BİLGİN (Sivas) – Yüzde 60 blok!
Yüzde 60 blok! 
MUHARREM İNCE (Yalova) – Sayın Başkan,
herkesi koltuğuna oturt, boş koltukları say, çıksın meydana. (CHP ve MHP
sıralarından “Bravo” sesleri, alkışlar)
BAŞKAN – Değerli milletvekilleri, kâtip
üyeler saydı, mutabık kalındı, tutumum kabul edilmiştir. 
Anayasa’nın 114’üncü maddesine göre
atanan… [AK PARTİ sıralarından “Ne oldu, ne oldu (!)” sesleri, alkışlar; CHP,
MHP ve HDP sıralarından gürültüler] 
Sayın milletvekilleri, lütfen sessiz
olalım; lütfen sessiz olalım, sükûnetimizi koruyalım.
2 arkadaşımız çok dikkatli, özenli bir
sayım yaptılar, hatta 3 defa tekrar ettiler. 
LEVENT GÖK (Ankara) – Sayın Başkan,
oylama sonucunu söyleyin; kaça kaç oldu, ne oldu? 
IX.- ANT İÇME
1.- Anayasa’nın 114’üncü maddesine göre atanmış
bulunan; İçişleri Bakanı Selami Altınok, Gıda, Tarım ve Hayvancılık Bakanı
Kutbettin Arzu, Adalet Bakanı Kenan İpek, Çalışma ve Sosyal Güvenlik Bakanı
Ahmet Erdem, Aile ve Sosyal Politikalar Bakanı Ayşen Gürcan, Dışişleri Bakanı
Feridun Sinirlioğlu, Enerji ve Tabii Kaynaklar Bakanı Ali Rıza Alaboyun, Gümrük
ve Ticaret Bakanı Cenap Aşçı, Kültür ve Turizm Bakanı Yalçın Topçu, Millî
Savunma Bakanı Mehmet Vecdi Gönül ve Ulaştırma, Denizcilik ve Haberleşme Bakanı
Feridun Bilgin’in, ant içmesi
BAŞKAN – Anayasa’nın 114’üncü maddesine
göre atanan ve milletvekili olmayan geçici Bakanlar Kurulu üyesi 11 sayın
bakanın Anayasa’nın 112’nci maddesine göre ant içmesi gerekmektedir. 
Şimdi sayın bakanları sırasıyla ant
içmek için kürsüye davet edeceğim. (AK PARTİ sıralarından “Bravo” sesleri,
ayakta alkışlar, HDP sıralarından sıra kapaklarına vurmalar)
Sayın Selami Altınok, İçişleri Bakanı. 
Buyurun Sayın Altınok. (AK PARTİ
sıralarından “Bravo” sesleri, ayakta alkışlar) 
(İçişleri Bakanı Selami Altınok ant
içti) (AK PARTİ sıralarından “Bravo” sesleri, ayakta alkışlar)
(HDP milletvekillerinin Genel Kurul
salonunu terk etmesi)
BAŞKAN – Sayın Kutbettin Arzu, Gıda,
Tarım ve Hayvancılık Bakanı. (AK PARTİ sıralarından “Bravo” sesleri, ayakta
alkışlar)
(Gıda, Tarım ve Hayvancılık Bakanı
Kutbettin Arzu ant içti) (AK PARTİ sıralarından “Bravo” sesleri, ayakta
alkışlar)
BAŞKAN – Sayın Kenan İpek, Adalet
Bakanı.
HAYATİ TEKİN (Samsun) – Adaletin nerede
şerefsiz? (AK PARTİ sıralarından gürültüler) 
(Gençlik ve Spor Bakanı Akif Çağatay
Kılıç’ın CHP sıralarına doğru yürümesi)
MUSA ÇAM (İzmir) – Silah mı çekiyor?
Silah mı çekiyorsun?
EMRE KÖPRÜLÜ (Tekirdağ) – Tabanca var!
MUSA ÇAM (İzmir) – Tabanca var,
tabanca!
(AK PARTİ ve CHP milletvekillerinin
birbirlerinin üzerine yürümesi)
(Adalet Bakanı Kenan İpek ant içti) (AK
PARTİ sıralarından alkışlar) 
BAŞKAN – Sayın milletvekilleri,
birleşime on dakika ara veriyorum. 
Kapanma Saati:
16.43
BEŞİNCİ OTURUM
Açılma Saati: 16.58
BAŞKAN: Başkan Vekili Koray AYDIN
KÂTİP ÜYELER: Fehmi KÜPÇÜ (Bolu), Erol DORA (Mardin)
-----0-----
BAŞKAN – Sayın milletvekilleri,
Anayasa’nın 93’üncü ve İç Tüzük’ün 7’nci maddesine göre olağanüstü toplanan
Türkiye Büyük Millet Meclisinin 9’uncu Birleşiminin Beşinci Oturumunu açıyorum.

Sayın milletvekilleri, ant içme
işlemine devam ediyoruz. 
Şimdi, ant içmek üzere Sayın Ahmet
Erdem, Çalışma ve Sosyal Güvenlik Bakanı. (AK PARTİ sıralarından alkışlar) 
(Çalışma ve Sosyal Güvenlik Bakanı
Ahmet Erdem ant içti) (AK PARTİ sıralarından alkışlar)
BÜLENT BELEN (Tekirdağ) – Hangi
anayasaya?
BAŞKAN – Sayın Ayşen Gürcan, Aile ve Sosyal
Politikalar Bakanı. (AK PARTİ sıralarından alkışlar)
(Aile ve Sosyal Politikalar Bakanı
Ayşen Gürcan ant içti) (AK PARTİ sıralarından alkışlar)
BAŞKAN – Sayın Feridun Sinirlioğlu,
Dışişleri Bakanı. (AK PARTİ sıralarından alkışlar)
(Dışişleri Bakanı Feridun Sinirlioğlu
ant içti) (AK PARTİ sıralarından alkışlar)
BÜLENT BELEN (Tekirdağ) – Hangi anayasa?
BAŞKAN – Sayın Ali Rıza Alaboyun,
Enerji ve Tabii Kaynaklar Bakanı. (AK PARTİ sıralarından alkışlar) 
(Enerji ve Tabii Kaynaklar Bakanı Ali
Rıza Alaboyun ant içti) (AK PARTİ sıralarından alkışlar)
BAŞKAN – Sayın Cenap Aşçı, Gümrük ve
Ticaret Bakanı. (AK PARTİ sıralarından alkışlar) 
(Gümrük ve Ticaret Bakanı Cenap Aşçı
ant içti) (AK PARTİ sıralarından alkışlar)
BAŞKAN – Sayın Yalçın Topçu, Kültür ve
Turizm Bakanı. (AK PARTİ sıralarından alkışlar)
(Kültür ve Turizm Bakanı Yalçın Topçu
ant içti) (AK PARTİ sıralarından “Bravo” sesleri, alkışlar)
BAŞKAN – Sayın Mehmet Vecdi Gönül,
Millî Savunma Bakanı. (AK PARTİ sıralarından alkışlar)
(Millî Savunma Bakanı Mehmet Vecdi
Gönül ant içti) (AK PARTİ sıralarından alkışlar)
BAŞKAN – Sayın Feridun Bilgin,
Ulaştırma, Denizcilik ve Haberleşme Bakanı. (AK PARTİ sıralarından alkışlar)
(Ulaştırma, Denizcilik ve Haberleşme
Bakanı Feridun Bilgin ant içti) (AK PARTİ sıralarından alkışlar)
BAŞKAN – Sayın milletvekilleri, ant
içme işlemi tamamlanmıştır.
Şimdi, Türkiye Büyük Millet Meclisi
Başkanlığının bir tezkeresi vardır, okutuyorum:
V.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
7.- Türkiye Büyük Millet Meclisi Başkanlığının,
ülkemizin ev sahipliğinde Ankara’da 20-21 Ekim 2015 tarihlerinde gerçekleştirilecek
Birleşmiş Milletler Çölleşme ile Mücadele Sözleşmesi (BMÇMS) Taraflar
Konferansı’nın 12’nci oturumunun hazırlıklarının yapılması ve Parlamenterler
Yuvarlak Masa Toplantısı gündemine ilişkin konuların görüşülmesi için BMÇMS
Sekretaryası ve Yönlendirme Komitesinin iş birliğiyle Almanya’nın Bonn şehrinde
13-14 Temmuz 2015 tarihlerinde düzenlenecek toplantıya Türkiye Büyük Millet
Meclisinden katılması Genel Kurulun 9/7/2015 tarihli ve 6'ncı Birleşiminde
kabul edilen heyetteki isimlere ilişkin tezkeresi (3/19)
10/07/2015
Türkiye Büyük
Millet Meclisi Genel Kuruluna
Ülkemizin ev sahipliğinde Ankara'da
20-21 Ekim 2015 tarihlerinde gerçekleştirilecek Birleşmiş Milletler Çölleşme
ile Mücadele Sözleşmesi (BMÇMS) Taraflar Konferansının 12’nci Oturumunun
hazırlıklarının yapılması ve Parlamenterler Yuvarlak Masa Toplantısı gündemine
ilişkin konuların görüşülmesi için BMÇMS Sekretaryası ve Yönlendirme
Komitesinin iş birliğiyle Almanya'nın Bonn şehrinde 13-14 Temmuz 2015
tarihlerinde düzenlenen toplantıya Türkiye Büyük Millet Meclisinden bir heyetin
katılması Genel Kurulun 09/07/2015 tarihli ve 6'ncı Birleşiminde kabul
edilmiştir.
28/3/1990 tarihli ve 3620 sayılı
Türkiye Büyük Millet Meclisinin Dış İlişkilerinin Düzenlenmesi Hakkında
Kanun'un 2'nci maddesi uyarınca heyeti oluşturmak üzere siyasi parti
gruplarının bildirmiş olduğu isimler Genel Kurulun bilgilerine sunulur. 

 İsmet Yılmaz
 Türkiye
Büyük Millet Meclisi Başkanı
Ad ve Soyad Seçim
Çervesi
Ravza Kavakcı Kan (İstanbul)
Kamil Okyay Sındır (İzmir)

BAŞKAN – Bilgilerinize sunulmuştur. 
Danışma Kurulunun bir önerisi vardır,
okutup işleme alacağım ve oylarınıza sunacağım. İstem hâlinde ikişer üyeye
lehte ve aleyhte onar dakika söz vereceğim.
X.- ÖNERİLER
A) Danışma Kurulu Önerileri
1.- Danışma Kurulunun, Türkiye Büyük Millet Meclisinin
3 Eylül 2015 Perşembe günkü birleşiminde olağanüstü toplantı çağrısının konusu
olan Başbakanlık Tezkeresinin görüşmelerinin tamamlanmasını müteakip RTÜK’te
boş bulunan 1 üyelik için seçim yapılmasına ve Genel Kurulun bu seçimin
tamamlanmasına kadar çalışmalarına devam etmesine ilişkin önerisi 
03/09/2015
Danışma Kurulu
Önerisi
Danışma Kurulunun 03/09/2015 Perşembe
günü (Bugün) yaptığı toplantıda aşağıdaki önerinin Genel Kurulun onayına
sunulması uygun görülmüştür.
 İsmet
Yılmaz
 Türkiye
Büyük Millet Meclisi Başkanı
 Mehmet
Doğan Kubat Özgür Özel
Adalet
ve Kalkınma Partisi  Cumhuriyet
Halk Partisi
 Grubu
Başkan Vekili  Grubu Başkan
Vekili
 Oktay
Vural İdris
Baluken
Milliyetçi
Hareket Partisi  Halkların
Demokratik Partisi 
 Grubu
Başkan Vekili Grubu Başkan
Vekili
Öneri:
Türkiye Büyük Millet Meclisinin
03/09/2015 Perşembe günkü (Bugün) birleşiminde olağanüstü toplantı çağrısının
konusu olan Başbakanlık Tezkeresinin görüşmelerinin tamamlanmasını müteakip
RTÜK'te boş bulunan 1 üyelik için seçim yapılması ve Genel Kurulun bu seçimin
tamamlanmasına kadar çalışmalarına devam etmesi önerilmiştir.
BAŞKAN – Söz talebi yok.
Kabul edenler… Kabul etmeyenler… Kabul
edilmiştir.
Sayın milletvekilleri, şimdi birleşime
on dakika ara veriyorum.
Kapanma Saati:
17.08
ALTINCI OTURUM
Açılma Saati: 17.25
BAŞKAN: Başkan Vekili Koray AYDIN
KÂTİP ÜYELER: Fehmi KÜPÇÜ (Bolu), Erol DORA (Mardin)
-----0-----
BAŞKAN – Sayın milletvekilleri,
Anayasa’nın 93’üncü ve İç Tüzük’ün 7’nci maddesine göre olağanüstü toplanan
Türkiye Büyük Millet Meclisinin 9’uncu Birleşiminin Altıncı Oturumunu açıyorum.

Gündemimize kaldığımız yerden devam
ediyoruz.
ÖZGÜR ÖZEL (Manisa) – Sayın Başkan, bir
hususta yerimden söz talebim vardı duyduğunuz üzere.
BAŞKAN – Evet, yerinizden söz talebiniz
için buyurun.
VIII.- AÇIKLAMALAR (Devam)
3.- Manisa Milletvekili Özgür Özel’in, Adalet Bakanı
Kenan İpek’in kürsüden ant içmesi sırasında yaşanan olaylara ilişkin açıklaması
ÖZGÜR ÖZEL (Manisa) – Sayın Başkan,
teşekkür ediyorum söz verdiğiniz için.
Biraz önce Sayın Adalet Bakanını siz
kürsüye çağırdığınız sırada tutanaklara yansıyan ve Cumhuriyet Halk Partisi
Grubu olarak tasvip edemeyeceğimiz bir durumla karşı karşıyayız. Arkadan gelen
bir gürültü ve o sırada tutanaklarda Sayın Bakan hakkında son derece yakışıksız
bir ifade var. Ancak hem kavas arkadaşlar hem tutanaklarla ilgili arkadaşlar
kişinin bu kişi olduğu konusunda emin değiller. Bu durumda görev grup başkan
vekili olarak bizlere düşmektedir. Tutanaktaki ifadeyi hiçbir Cumhuriyet Halk
Partisi milletvekilinin, hatta bu çatı altında görev yapan herhangi bir
partiden milletvekilinin kullanmasını doğru bulmayız. Sayın Bakan bu sözü
duymuş ve incinmiştir. O anlamda da bu sözün tutanaklardan çıkarılmasını,
tasvip etmediğimizi ve bundan büyük bir üzüntü duyduğumuzu, sizin şahsınızda
yüce Meclise arz ederim. (CHP ve AK PARTİ sıralarından alkışlar
BAŞKAN – Teşekkür ediyorum.
Sayın milletvekilleri, şimdi olağanüstü
toplantı çağrı önergesi uyarınca görüşülmesi gereken Anayasa’nın 92’nci
maddesine göre verilmiş Başbakanlık tezkeresini okutuyorum:
V.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
8.- Başbakanlığın, Türkiye’nin Ulusal Güvenliğine Yönelik
Terör Tehdidi ve Her Türlü Güvenlik Riskine Karşı Uluslararası Hukuk
Çerçevesinde Gerekli Her Türlü Tedbiri Almak, Irak ve Suriye’deki Tüm Terörist
Örgütlerden Ülkemize Yönelebilecek Saldırıları Bertaraf Etmek ve Kitlesel Göç
Gibi Diğer Muhtemel Risklere Karşı Ulusal Güvenliğimizin İdame Ettirilmesini
Sağlamak İçin Hudut, Şümul, Miktar ve Zamanı Hükümetçe Takdir ve Tayin Olunacak
Şekilde, Gerektiğinde Türk Silahlı Kuvvetlerinin Yabancı Ülkelere Gönderilmesi,
Yabancı Silahlı Kuvvetlerin Türkiye’de Bulunması ve Bu Kuvvetlerin Hükümetin
Belirleyeceği Esaslara Göre Kullanılması ile Hükümet Tarafından Belirlenecek
Esaslara Göre Gerekli Düzenlemelerin Yapılması için Türkiye Büyük Millet Meclisinin
02.10.2014 Tarihli ve 1071 Sayılı Kararıyla Hükümete Verilen Bir Yıllık İzin
Süresinin Anayasa’nın 92’nci Maddesi Uyarınca 02.10.2015 Tarihinden İtibaren
Bir Yıl Daha Uzatılmasına Dair Tezkeresi (3/12) 
Türkiye Büyük Millet Meclisi Başkanlığına
Türkiye'nin
güney kara sınırları boyunca ulusal güvenliğimize dönük risk ve tehditler
artmaktadır. Irak'ın kuzey bölgesinde silahlı PKK terör unsurları varlığını
sürdürmektedir. Suriye ve Irak'ta diğer terör unsurlarının sayısı ve ortaya
koydukları tehditte de önemli artış gözlenmektedir.
Nitekim,
Birleşmiş Milletler Güvenlik Konseyi, 2170 (2014) ve 2178 (2014) sayılı
kararlarıyla, Irak ve Suriye'nin toprak bütünlüğünü ve bağımsızlığını teyit
etmiş, bu ülkelerdeki terör faaliyetlerini kınamış, DEAŞ ve benzeri terör
örgütlerinin faaliyetlerine karşı Birleşmiş Milletler üyesi tüm ülkelere 1373
(2001) sayılı Birleşmiş Milletler Güvenlik Konseyi Kararı ve uluslararası hukuk
çerçevesindeki sorumluluklarına uygun şekilde gerekli tedbirleri alma
çağrısında bulunmuştur.
Komşumuz Irak'ın
toprak bütünlüğünün, millî birliğinin ve istikrarının korunmasına büyük önem
atfeden Türkiye, terör gruplarının Irak'taki mevcudiyetine ve bunun doğurduğu
tehditlere karşı askerî, siyasi ve diplomatik tedbir ve girişimlerini artırarak
sürdürmek durumundadır.
Diğer taraftan,
Suriye'de rejimin beşinci yılına giren şiddet politikalarının, terör gruplarına
desteğinin ve halkının etnik ve mezhepsel farklılıklarının fiilî çatışmaya
dönüştürme siyasetinin insani durum, bölgesel ve uluslararası güvenlik ve
istikrar bakımından yol açtığı risk ve tehditler devam etmektedir.
Bu çerçevede,
ilk olarak 2007 yılında kabul edilen ve altı defa uzatılan Irak tezkeresi ile
2012 yılında kabul edilen ve bir defa uzatılan Suriye tezkeresinin 2014 yılında
tek bir metin hâlinde kabulünü zaruri hâle getiren ve ulusal güvenliğimizi tehlikeye
atabilecek her türlü risk, tehdit ve eyleme karşı, uluslararası hukuktan
kaynaklanan haklarımız doğrultusunda gerekli önlemlerin ulusal düzeyde tespit
edilerek hayata geçirilmeye devam olunması, bunun yanı sıra DEAŞ ve benzeri
terör örgütleriyle mücadele amacıyla oluşturulan uluslararası koalisyon
bünyesinde Türkiye'nin de iştirak ettiği faaliyetlerin sürdürülmesi önem
taşımaktadır.
Bu mülahazalar ışığında, Türkiye'nin
ulusal güvenliğine yönelik terör tehdidi ve her türlü güvenlik riskine karşı
uluslararası hukuk çerçevesinde gerekli her türlü tedbiri almak, Irak ve
Suriye'deki tüm terörist örgütlerden ülkemize bundan sonra da yönelebilecek
saldırıları bertaraf etmek ve kitlesel göç gibi diğer muhtemel risklere karşı
ulusal güvenliğimizin idame ettirilmesini sağlamak, kriz süresince ve
sonrasında hasıl olabilecek gelişmeler istikametinde Türkiye'nin yüksek
menfaatlerini etkili bir şekilde korumak ve kollamak, gelişmelerin seyrine göre
ileride telafisi güç bir durumla karşılaşmamak için süratli ve dinamik bir
politika izlenmesine yardımcı olmak üzere hudut, şümul, miktar ve zamanı
Hükûmetçe takdir ve tayin olunacak şekilde, Türk Silahlı Kuvvetlerinin
gerektiği takdirde sınır ötesi harekât ve müdahalede bulunmak üzere yabancı
ülkelere gönderilmesi ve aynı amaçlara yönelik olmak üzere yabancı silahlı
kuvvetlerin Türkiye'de bulunması, bu kuvvetlerin Hükûmetin belirleyeceği
esaslara göre kullanılması ile risk ve tehditlerin giderilebilmesi için her
türlü tedbirin alınması ve bunlara imkân sağlayacak düzenlemelerin Hükûmet
tarafından belirlenecek esaslara göre yapılması için 2/10/2014 tarihli ve 1071
sayılı Türkiye Büyük Millet Meclisi Kararı ile Hükûmete verilen bir yıllık izin
süresinin, aynı kararda belirlenen ilke ve esaslar dâhilinde, 2/10/2015
tarihinden itibaren bir yıl uzatılmasını Anayasa'nın 92’nci maddesi uyarınca
arz ederim.
 Ahmet Davutoğlu
 Başbakan
İDRİS BALUKEN (Diyarbakır) – Sayın
Başkan, söz talebim var. 
BAŞKAN – Evet, Sayın Başkan.
İDRİS BALUKEN (Diyarbakır) – Sayın
Başkan, şu anda okutmuş olduğunuz bu tezkere, 7 Haziran seçimi itibarıyla
yetkisiz konuma gelmiş müstafi bir Hükûmet tarafından Meclise sevk edilmiştir.
Bugün itibarıyla yemin eden yeni bakanların da dâhil olduğu yeni Kabinenin bu
tezkereyle ilgili gerekliliklerini yerine getirme yükümlülüğü vardır. Ancak
burada bu tezkerenin içeriğine dair bu yetkilendirilecek olan Kabinenin
iradesinin hiçe sayıldığı bir durumla karşı karşıyayız.
Bakın, bu tezkerenin süresinin
bitmesine henüz bir ay var. 2 Ekim 2015 tarihine kadar geçen yıldan kabul
edilen tezkerenin geçerliliği vardır. Ancak mevcut yetkisiz ve müstafi Hükûmet,
yeni Kabinenin iradesini hiçe sayarak, yetkisini gasbederek savaş kararıyla
ilgili çok ağır bir tezkereyi Meclisin gündemine getirmiştir. Dolayısıyla bu
yönüyle şu anda bu elimizde bulunan tezkerenin altında imzası bulunan
bakanların hiçbiri ya da yarısından çoğu bu sıralarda oturmamaktadır. Sayın
Bülent Arınç, Sayın Ali Babacan, Sayın Faruk Çelik, Sayın Mevlüt Çavuşoğlu,
Sayın Taner Yıldız, Sayın Selami Öztürk, Sayın Nabi Avcı, Sayın Ömer Çelik,
Sayın Nurettin Canikli yani bize gönderilmiş olan bu tezkerenin altında imzası
bulunan bakanların neredeyse yüzde 70’i şu anda bu sıralarda oturmuyor.
Dolayısıyla, Meclis Genel Kurulunun bu tezkereyle ilgili bir durumu
değerlendirmesi için bu mevcut yeni Kabinenin iradesiyle ilgili bir tezkerenin
tecelli edip o şekilde bize gelmesi gerekiyordu. Süre açısından da böyle bir
sıkıntı yoktu. O nedenle, bu tezkerenin görüşülmesi uygun değildir. Bu konuyu
bilgilerinize sunuyoruz. 
Eğer gereğini yerine getirirseniz
tezkerenin görüşülmemesi, yeni Kabinede ele alınarak, oradaki tartışmalardan ve
oradaki irade şekillendikten sonra Meclise gelmesi daha sağlıklı bir işleyiş
olur. Ama bu konuyla ilgili farklı bir tutum içerisine girerseniz de tutumunuz
hakkında usul tartışması talep edeceğiz.
OKTAY VURAL (İzmir) – Sayın Başkan… 
BAŞKAN – Buyurun.
OKTAY VURAL (İzmir) – Sayın Başkanım,
bu tezkereyi veren irade… Yani bu tezkerenin görüşülmemesini gerektiren
herhangi bir husus yok, bu tezkere görüşülür. Dolayısıyla, terörle mücadele
ettiğimiz böyle bir anda Türkiye Büyük Millet Meclisinin önüne gelmiş,
askerlerimize, polislerimize pusu kurularak, kahpece şehit edildiği bir ortamda
terörle mücadele açısından Hükûmetin öngördüğü bir tedbiri…
İDRİS BALUKEN (Diyarbakır) – Henüz
süresi var Sayın Başkanım, ayın 2’sine kadar süresi var.
OKTAY VURAL (İzmir) – …Türkiye Büyük
Millet Meclisinde milletin iradesini ve egemenliğini temsil eden
milletvekillerinin görüşmeme gibi iradesi olamaz. Ancak oya sunulur; reddederse
eder, etmezse etmez. Dolayısıyla, her şeyden önce böyle bir konuda bir tartışma
açmak, şu anda gerçekten saldırılara maruz bırakılan güvenlik güçlerimizde
Türkiye Büyük Millet Meclisinin alabileceği bir tedbir konusunda bir tereddüt
oluşturmak, tamamıyla terör örgütünü, bu saldırıları yapanları cesaretlendirir.
O bakımdan, bu tezkere görüşülmelidir, siyasi olarak eleştirilebilir, iradeyle
ilgili söyleyeceklerimiz vardır ama Türkiye Büyük Millet Meclisine gelmiş ve
sinesinde, açıkçası bütün milletvekillerinin sinesinde muhafaza ettiğimiz
terörle mücadele konusunda yetki talep eden bir iradeye karşılık, bu yetki
talebiyle ilgili Meclisin iradesi her halükârda tecelli etmelidir. 
Dolayısıyla, bununla ilgili bir
eksiklik yoktur, hukuki eksiklik de yoktur. Bu konuda tartışma çıkartmak, usul
tartışması açmak da Meclisin bu konuda iradesini mütereddit duruma düşürür ki
böyle bir usul tartışması açılması da son derece gereksizdir. (MHP sıralarından
alkışlar) 
İDRİS BALUKEN (Diyarbakır) – Sayın
Başkan…
MEHMET DOĞAN KUBAT (İstanbul) – Sayın
Başkan…
BAŞKAN – Buyurun. 
İDRİS BALUKEN (Diyarbakır) – Ben
burada, var olan bir olguyu bilginize sundum. Milliyetçi Hareket Partisi Grubu
adına konuşan Sayın Grup Başkan Vekili kendi siyasi görüşleri doğrultusunda,
subjektif duyguları doğrultusunda bir yorumda bulunuyor. 
Şu anda Meclisin bu tezkereyi
kullanmasıyla ilgili bir sıkıntı yoktur. Suriye ve Irak tezkeresinin geçerlilik
süresi devam etmektedir. Dolayısıyla böyle bir yetki alınmadığı için,
kendisinin bahsetmiş olduğu mücadele alanıyla ilgili bir yetersizlik ortaya
çıkmış değildir. 2 Ekim tarihine kadar, geçen yıl oy vermiş oldukları Suriye ve
Irak tezkeresinin hâlen geçerliliği vardır. Dolayısıyla bu tezkerenin
görüşülmemesinin Türkiye’nin dış politikası ya da içeride yürütmüş olduğu
süreci akamete uğratmakla ilgili herhangi bir durum söz konusu değildir. 
Bizim bahsettiğimiz olay şu: 2 Ekim
tarihine kadar süre varken, yeni bir seçim hükûmetinin kurulması bütün ülkenin
gündemindeyken, bu konuda Bakanlar Kurulunun ne zaman göreve başlayacağına dair
bir netlik de söz konusuyken yeni Kabine baypas edilerek, iradesi hiçe
sayılarak, yetkisi gasbedilerek Meclise sunulmuştur.
Açık bir şey söylüyoruz: Burada imzası
bulunan bakanların neredeyse yüzde 70’i bu sıralarda bulunmuyor. Dolayısıyla,
burada, savaş tezkeresinin olmamasından kaynaklı bir zafiyet söylemi tamamen
subjektif ve siyasi görüşler doğrultusunda ortaya konmuş olan görüşlerdir. Biz
tutumumuzda ısrarcıyız. Bu konuda sizi de duyarlı olmaya ve bu tezkerenin
görüşülmemesiyle ilgili tutum almaya davet ediyoruz. (HDP sıralarından
alkışlar)
MEHMET DOĞAN KUBAT (İstanbul) – Sayın
Başkanım…
BAŞKAN – Evet, Sayın Başkan.
MEHMET DOĞAN KUBAT (İstanbul) – Değerli
Başkanım, biraz önce usul tartışması talebine yönelik, Sayın Vural’ın, bunun
bir tartışmaya konu edilmemesine dair görüşü yerindedir. Anayasa’nın 117’nci
maddesine göre, millî güvenliğin sağlanmasında Meclise karşı sorumlu olan ve
imzalandığı anda yine anayasal olarak görevli ve yetkili olan Bakanlar Kurulu
tarafından imzalanmış, devlette devamlılık ilkesince de sonraki Bakanlar Kurulu
tarafından, ancak aynı usulde paralellik ilkesi gereğince alınmadığı sürece
geçerliliğini hukuken muhafaza eden bir tezkerenin şu anda burada görüşülmemesi
diye bir husus Meclis Başkanlığının yetkisinde değildir. Aksine, bir ay kalmış
şurada. Bundan önceki tezkere taleplerine de bakıldığı zaman bir ay, bir buçuk
ay önce gelen tezkereler vardır. Sınırlarımızda şu anda meydana gelen elim
hadiseler de göz önüne alındığı zaman, bir saniye bile boşluk doğmaması adına,
2 Ekim günü süresi dolacak olan bu tezkerenin bugün Genel Kurulun iradesiyle
onaylanıp uzatılmasının kamu yararı açısından da önemli olduğunu düşünüyor ve
bunu tartışmaya gerek olmadığı kanaatini belirtiyoruz. (AK PARTİ sıralarından
alkışlar)
İDRİS BALUKEN (Diyarbakır) – Sayın
Başkan…
BAŞKAN – Konu anlaşılmıştır Sayın
Baluken.
İDRİS BALUKEN (Diyarbakır) – Sayın
Başkan, anlatamıyoruz galiba. 
BAŞKAN – Siz bana anlattınız, ben
anladım.
İDRİS BALUKEN (Diyarbakır) – Şu anda bu
tezkerenin süresi dolmamıştır. Geçmişte bahsettiği örneklerde bir hükûmet
değişikliği söz konusu olmamıştır. Şu anda değişen bir hükûmet ve yüzde 70’i
değişen bir Kabinenin kararından bahsediyoruz. Dolayısıyla bu konudaki tezkere
görüşülemez. Bir aylık süre var. Yeni Kabine bunu tartışır, bunu iradeleştirir,
o şekilde Meclise sunar.
OKTAY VURAL (İzmir) – Sayın Başkanım,
son dakikaya bu işler bırakılmaz. Millî irade bugün karar verecekse bugün karar
verir. Kimse talimat veremez.
SİBEL YİĞİTALP (Diyarbakır) – Siz
gidin, siz savaşa gidin o zaman.
OKTAY VURAL (İzmir) – Millî irade bugün
karar verirse bu kararı veririz. Yetkiyi kim kullanacaksa, nasıl kullanacaksa
yetkiyi verdiklerinde sormuşlardır.
BAŞKAN – Sayın milletvekilleri,
7/6/2015 tarihinde yapılan milletvekilliği genel seçimlerinin ardından, 62’nci
Hükûmetin istifası 9/6/2015 tarihinde Cumhurbaşkanınca kabul edilmiş ancak yeni
hükûmet kuruluncaya kadar Bakanlar Kurulunun göreve devamı istenmiştir. (3/12)
esas numaralı Tezkere, yeni hükûmet kurulamadığı için 62’nci Hükûmetin görevinin
devam ettiği 21/8/2015 tarihinde Başkanlığımıza intikal etmiştir. Mezkûr
Hükûmet, 24/8/2015 tarihinde Cumhurbaşkanı tarafından Türkiye Büyük Millet
Meclisi seçimlerinin yenilenmesine karar verilmesi üzerine Anayasa’nın 114’üncü
maddesi gereğince 25/8/2015 tarihinde çekilmiş ancak geçici Bakanlar Kurulu
kuruluncaya kadar göreve devamı Cumhurbaşkanınca istenmiştir. Dolayısıyla,
62’nci Hükûmetin 63’üncü Hükûmetin kurulduğu 28/8/2015 tarihine kadar göreve
devam ettiği, (3/12) esas numaralı Tezkere’nin de Hükûmetin görev süresi içinde
Başkanlığımıza intikal ettiği anlaşılmaktadır. 
Bakanlar Kurulunun tüm üyelerince
imzalanan ve Başbakan imzalı bir üst yazıyla Türkiye Büyük Millet Meclisi
Başkanlığına gönderilen tasarı ve tezkereler yine Başbakandan gelecek bir
taleple geri istenebilirler. Usulde paralellik ilkesi gereğince hazırlanıp
Başkanlığımıza gönderilecek bir geri çekme talebi dışında, görüşülmekte olan
tezkerenin iadesi mümkün görülmemektedir. Görüşülmekte olan işin başka bir
hükûmet döneminde hazırlanmış olması görüşmelere bir engel teşkil etmemektedir.
Nitekim aynı dönem içinde gerçekleşen hükûmet değişikliklerinde Başkanlığa daha
önce gönderilmiş bulunan tasarıların görüşmelerine devam olunmaktadır.
İç Tüzük’ün 77’nci maddesi, bir yasama
döneminde sonuçlandırılmamış kanun, tasarı ve tekliflerinin hükümsüz sayılacağı
hükmünü amirdir. Yine, aynı maddeye göre, yasama dönemi başında önceki dönemde
verilmiş olan soru, Meclis araştırması, genel görüşme ve gensoru önergeleri de
hükümsüz sayılır. Görüldüğü üzere tezkereler, “hükümsüz sayılacak işler”
arasında da tadat edilmemiştir. Bu durumda yeni döneme intikal edecektir. Yeni
yasama döneminde bile görüşülmesi İç Tüzük uyarınca mümkün bulunan bir
tezkerenin aynı dönem içinde gerçekleşen hükûmet değişikliği nedeniyle
görüşülemeyeceğini kabul etme imkânı bulunmamaktadır. Bu çerçevede, Başbakanlık
tezkeresinin görüşmelerine devam edilmesine engel teşkil etmeyeceği ve
Anayasa’ya, İç Tüzük’e aykırı bir durum bulunmadığı kanaatindeyim.
İDRİS BALUKEN (Diyarbakır) – Sayın
Başkanım, bu konuyla ilgili tutumunuz hakkında İç Tüzük 63’e göre bir usul
tartışması talep ediyorum.
BAŞKAN – Evet, usul tartışmasını
açıyorum. 
Lehte, aleyhte…
MEHMET DOĞAN KUBAT (İstanbul) – Lehte.
OKTAY VURAL (İzmir) – Lehte.
İDRİS BALUKEN (Diyarbakır) – Aleyhte
tabii ki.
LEVENT GÖK (Ankara) – Aleyhte.
BAŞKAN – Evet, lehte, Doğan Kubat,
Oktay Vural; aleyhte, İdris Baluken, Levent Gök.
Önce lehte olarak Sayın Doğan Kubat’a
veriyorum, kendisine beş dakika süre veriyorum. (AK PARTİ sıralarından alkışlar)
VI.- USUL HAKKINDA GÖRÜŞMELER (Devam)
2.- (3/12) esas numaralı Başbakanlık Tezkeresinin Genel
Kurulda görüşülmesinin Anayasa ve İç Tüzük hükümlerine uygun olup olmadığı
hakkında
MEHMET DOĞAN KUBAT (İstanbul) – Sayın
Başkanım, çok değerli milletvekili arkadaşlarım; açılan usul görüşmesinde
Başkanlığımızın tutumu lehinde görüşlerimi ifade etmek üzere söz almış
bulunuyorum. Bu vesileyle yüce heyetinizi saygılarımla selamlarım.
İtiraz edilen konulardan birisinde,
mevcut imzanın atıldığı tarihteki hükûmetin hukuken imza yetkisinin olmadığı
ileri sürüldü. Gerek yargı uygulamalarına bakıldığı zaman gerekse devlette
devamlılık ilkesinin bir sonucu olarak bu iddianın geçersiz olduğu çok
rahatlıkla anlaşılır. Bakın, elimde 1988 tarihli, o zaman Cumhurbaşkanı seçilen
Sayın Turgut Özal’dan boşalan Başbakanlık ve Bakanlar Kurulunun görevine devam
etmesine dair Danıştay 1. Dairenin vermiş olduğu -ki anayasal olarak şu anda
Başbakanlık bunu isteyebilir- istişari görüş var ve o kararda da bu uygulamanın
ta 1950 seçimleri, Şemsettin Günaltay hükûmetinden sonra bakanların
milletvekili seçilememesinden dolayı, seçimden sonra yine Meclisin toplanmasına
kadar, 22 Mayıs 1950 tarihine kadar aynı Hükûmetin görevine devam etmesi gibi
bir teamül başlamış yani devlet 7/24 esasına göre kesintisiz çalışan bir aygıt
olarak 1950’den beri bu ilke uygulanmış.
Yine, 1972 tarihli Resmî Gazete’de
yayımlanan tezkereyle, Başbakan Nihat Erim’in istifası üzerine mevcut
Başbakanlık görevi Millî Savunma Bakanı tarafından üstlenilmiş ve bu görevlendirme
yapılmış. 
Şimdi, 7 Hazirandan sonra, 9 Haziran
tarihi itibarıyla Sayın Başbakanımız, Sayın Cumhurbaşkanımıza istifasını sundu.
Yine, bu ilke gereğince Sayın Cumhurbaşkanımız yeni bir kabine kuruluncaya
kadar Başbakanımız ve Hükûmetin görevde kalmasını rica etti. Bu rica, aslında
hukuki bir sonuç doğuran, anayasal açıdan her türlü yetki ve görevi uhdesinde
barındıran bir görevlendirmedir. Aslında, bu bir tedviren görevlendirmedir
çünkü devlet boşluk kabul etmez arkadaşlar. Dolayısıyla, tezkere 21 Ağustosta
geldi. O tarihte görevde olan, bu tezkerenin altında imzası olan bütün bakanlar
anayasal açıdan bakanlık tasarruflarında bulunduğu gibi, Bakanlar Kurulunun
kararnamesine ve prensip kararının altına da çok rahat imza koyabilecek bir
durumda idiler.
Yine, Danıştayın kararından bir örnek
vereyim: “Yetkili makam tarafından ‘kişi yönünden yetki’ olarak tabir edilen
yetkinin, normalde o anda görevli ve yetkili olan kişi tarafından alınması
gerekir.” diyor. Yetkili kişi, işlem yapıldığı anda o tarihte yetkili olandır.
Dolayısıyla, o tarih itibarıyla baktığımız zaman, anayasal açından yetkili ve
görevli olan bir hükûmet var. Bununla ilgili, idarenin devamlılığı ilkesiyle
ilgili bir sürü örnek karar var Danıştay 6. Dairenin, Yargıtay 13. Dairenin.
Yani, bir işlem yapılmışsa örneğin bir belediye encümeni bir yıkım kararı
vermiş, bu, başka bir belediyenin sınırına alınmış “Bu yıkım kararı geçersiz.”
diyemezsin. “İdarenin devamlılığı ve idari istikrar ilkeleri gereğince bunun
devam etmesi gerekir.” diye onlarca uygulama örneği var. Dolayısıyla, Hükûmetin
yetkisiz olduğu noktasındaki iddia yersiz ve hukuki dayanaktan yoksundur. Bu
tezkerenin içeriğiyle ilgili eğer bir iddia varsa o da yine anayasal açıdan
117’nci maddenin Bakanlar Kuruluna… Yine Millî Seferberlik Kanunu’nda da bu
hükümler yer almaktadır. Bu konuda Bakanlar Kurulu, millî güvenliğin
sağlanmasından sorumlu olduğundan ulusal güvenliğin en ufak bir tehdide maruz
kalmaması ve bu tür risklerin oluşmaması adına gününden önce bunu getirip
Meclisin yasal -sonuç işlem burada Meclisin onayıdır- izin verme noktasındaki
işlemi yapma noktasındaki ön işlemi yapmıştır, görevini yapmıştır, zamanında
yapmıştır. 
Önceki tezkerelere bakın, 6-7 defa Irak
tezkeresini yeniledik. Hepsi önceden gelmiştir ama yürürlük tarihi 2 Ekimden
sonradır, o tarihten itibaren bir yıl olacaktır. Yoksa, 2 Ekim günü saat
24.00’ü bekleyip, gece yarısı Meclisi toplayıp da burada bir karar çıkartacak
hâlimiz yok. Kanunlarda olduğu gibi yürürlük tarihi yani sürenin başlangıcı 2
Ekim tarihi olacaktır. Dolasıyla, bu tezkerenin buraya gönderilmesinde en ufak
bir hukuki problem yoktur. Değerli Başkanımızın bu tezkerenin görüşmeleri
açısından bir sıkıntı olmadığı, hukuka aykırılık olmadığı noktasındaki
tutumunun yerinde olduğunu belirtiyor, yüce heyetinizi saygılarımla
selamlıyorum. (AK PARTİ sıralarından alkışlar) 
BAŞKAN – Aleyhte Sayın İdris Baluken,
Diyarbakır Milletvekili. 
Buyurun Sayın Baluken. 
İDRİS BALUKEN (Diyarbakır) – Sayın
Başkan, değerli milletvekilleri; hepinizi saygıyla selamlıyorum.
Demin ifade etmiş olduğum görüşleri bu
kürsüden bir kez daha ısrarla vurgulamak istiyorum. Şu anda 2 Ekim tarihi
itibarıyla süresi bitecek olan bir tezkereyi görüşüyoruz ve özellikle 7 Haziran
seçiminden sonra koalisyon formüllerinin tamamının heba edildiği bir dönemden
sonra anayasal zorunluluk gereği bir seçim hükûmetinin kurulacağı öngörülen bir
tarihte bu tezkere Meclise sevk edilmiştir. Yeni seçim Kabinesi bugün
itibarıyla yemin ederek Meclisteki ilgili prosedürleri yerine getirmek
suretiyle göreve başlamıştır. Ancak, henüz bitme tarihine bir aylık bir süre
varken, yeni Kabine henüz ilk Bakanlar Kurulu toplantısını yapmamışken, bu
konuda yeni bakanların savaş tezkeresiyle ilgili iradi görüşleri hiçbir şekilde
Bakanlar Kurulunda öğrenilmemişken Meclisin önüne getirilen bir uygulamayla
karşı karşıyayız. Açık bir şekilde yeni Kabinenin iradesi gasbedilmiştir,
yetkisi tahakküm altına alınmıştır. 
Bakın, 7
Hazirandan sonra, ortaya çıkan Hükûmet, sarayın ve AKP Hükûmetinin bilinçli
yaklaşımları neticesinde bugüne kadar hükûmet görevini yerine getirdi; halk
size tek başına hükûmet yetkisini vermedi, ülkeyi savaşa götürecek olan bu
kadar ciddi savaş kararlarında siz tek başınıza halktan yetki alan bir hükûmet
pozisyonunda değildiniz. Ancak bilinçli bir şekilde o sürecin geciktirilmesi ve
ondan sonra da seçim Kabinesinin iradesinin hiçe sayılmasıyla ilgili bir durum
söz konusu.
Burada devletin
sürekliliğiyle ilgili bir durum ifade ediliyor. Israrla altını çiziyorum, henüz
bu tezkerenin bitmesine bir aylık bir süre var. Yani “Ortada bir savaş
tezkeresi olmadığı için Suriye’deki işler ters gidiyor.” ya da “İçerideki
mücadele akamete uğruyor.” gibi bir durum yok. Zaten sizin başından beri yapmış
olduğunuz yanlış uygulamalarla içeride ve dışarıda giderek bataklığa saplanan
bir ülke gerçekliği var. Suriye’de mezhepçi bir yaklaşım üzerinden oradaki
bütün çete yapılanmalarıyla ilişkiye girip, orada iç savaşın fiilî bir tarafı
olup sonra da bunu getirip bir savaş tezkeresi şeklinde bütün ülkeyi savaşın
içerisine sokacak bir tutumla ele alırsanız burada hiç kimse size inanmaz. 
Özellikle Cumhuriyet Halk Partisindeki
milletvekillerine seslenmek istiyorum: Sevgili arkadaşlar, içeride yürüyen
savaşı “vatan savunması değil, saray savunması” olarak tarif etmediniz mi? Dış
politikayla ilgili, Suriye politikasını koalisyon görüşmelerinin en büyük sorun
alanı olarak ortaya koymadınız mı? Şimdi ne değişti de AKP’nin bu suçlarına
ortak olacak bir savaş ortaklığı tutumu içine giriyorsunuz? AKP’nin tutumu
belli; zaten bugüne kadar yanlışlarla götürdü ama özellikle Cumhuriyet Halk
Partisi içerisindeki vicdanının sesini ve halkının sesini dinleyen
milletvekillerinin bu konuda sorumlu davranmaları gerekiyor. 
Sınır ötesi tezkere demek yeni Roboski
katliamı demek, yeni bir Zergele katliamı demek. Yarın öbür gün bu katliamlar
tekrar gündeme geldiğinde eğer bu suça ortak olmak istemiyorsanız -ki bunu
AKP’deki vicdanlı milletvekilleri için de söylüyorum- bu savaş tezkeresine
karşı mutlaka “hayır” oyu kullanılmalıdır.
Suriye’yle ilgili, içerideki yaşanan
çatışmalı kaos süreciyle ilgili yapılması gereken çözümler ortadadır. Bakın,
Dolmabahçe mutabakatında 10 madde, 10 demokrasi manifestosu üzerinde biz bir
açıklama yaptığımız zaman bütün toplum rahatladı. Oradaki anlaşmamızda ve
İmralı’da Sayın Öcalan’ın da dâhil olduğu görüşmede, bir izleme heyetinin
kurulması durumunda bir hafta sonra bütün Türkiye’de silahlı mücadelenin
devreden çıkacağı bir noktada anlaşma sağlanmıştı. Ne oldu, ne bitti de
birdenbire, bir hafta içerisinde -barışa yakınken- bu ülke bu kadar kaosa ve
savaşa sürüklendi? (AK PARTİ sıralarından gürültüler) Ne oldu da şimdi on
yıldır çözüm getirmeyen savaş tezkereleri üzerinden tekrar çözüm arar bir
pozisyona geldiniz? 
Dediğim gibi, biz bunun sebebini
biliyoruz; bu savaşın ne için çıkarıldığını, erken seçim dayatmasının anlamının
ne olduğunu, 7 Haziran iradesinin nasıl boşa çıkarıldığını biliyoruz. Ama hem
sizdeki vicdanlı milletvekillerine hem de özellikle…
(Mikrofon otomatik cihaz tarafından
kapatıldı) 
İDRİS BALUKEN (Devamla) – …Cumhuriyet
Halk Partisindeki barıştan, demokrasiden yana olan milletvekillerine, bu suça
ortak olmayın diyoruz.
Genel Kurulu saygıyla selamlıyorum.
(HDP sıralarından alkışlar)
BAŞKAN – Lehte Sayın Oktay Vural, İzmir
Milletvekili.
Buyurun Sayın Vural. (MHP sıralarından
alkışlar)
OKTAY VURAL (İzmir) – Sayın Başkanım,
ben daha önce de görüşümü ifade ettim.
Bugün 4 polisimiz şehit. Şu anda nerede
ne olduğunu bilmiyoruz. Bir terör örgütü kahpece pusular kurarken ve manevi
şahsiyetini temsil ettiğimiz ordumuza saldırırken Türkiye Büyük Millet
Meclisine karşı millî güvenliğin sağlanmasından sorumlu bir Bakanlar Kurulunun
gönderdiği bir tezkere, Türkiye Büyük Millet Meclisinde görüşülür ve irade
ortaya konur. (MHP ve AK PARTİ sıralarından alkışlar) Bu kadar açık ve nettir,
burada tereddüt olmaz. 
“Efendim, yok, 1 Ekime kadar…” Ne
bekleyeceğiz, ne beklenecek? Bizim terörle mücadelemiz meşrudur, hukukidir. Bu
bakımdan, bu eksende bakıldığında bu tezkereyi buraya sevk eden irade, şu
andaki iradeyle ilgili zaten tezkere sırasında görüşlerimizi söyleyeceğiz,
niyetin ne olduğunu söyleyeceğiz, eleştirilerimizi ifade edeceğiz ama Türkiye
Büyük Millet Meclisine gelmiş bir tezkerenin görüşülmesini ertelemek, terörle
mücadele iradesini ortadan kaldırmak demektir. 
O bakımdan, Milliyetçi Hareket Partisi
olarak fazla söze de gerek yoktur, bu konuda bir an önce Türkiye Büyük Millet
Meclisinde müzakere başlamalı ve milletimizin iradesi tecelli etmelidir. Bu
bakımdan, Türkiye Büyük Millet Meclisi, terörle mücadele eden askerimizin,
polisimizin yanında olduğu iradesini ortaya koymalıdır. Biz böyle bir iradeyi
arıyoruz, böyle bir iradeyi kimin nasıl kullanacağını ya da kullanamadığını da
milletimizin aziz temsilcileriyle elbette paylaşacağız.
Saygılarımı arz ediyorum. (MHP ve AK
PARTİ sıralarından alkışlar)
BAŞKAN – Aleyhte Sayın Levent Gök,
Ankara Milletvekili. 
Buyurun Sayın Gök. (CHP sıralarından
alkışlar)
LEVENT GÖK (Ankara) – Sayın Başkan,
değerli milletvekilleri; açılan usul tartışması üzerine söz aldım. Hepinizi
sevgiyle saygıyla selamlıyorum.
Tabii, esas mesele, Türkiye’de şu anda
tartışılan mesele, Türkiye’deki milyonlarca insanın 7 Haziran seçimlerinde
iradelerinin hiçe sayılması ve hukuku dolanarak ve Anayasa çiğnenerek ve en çok
oyu almış bir partinin genel başkanına görev verilmemesi suretiyle, yeni bir
AKP Hükûmetinin kurulmasıyla bugün Mecliste bulunan bu Hükûmete karşı,
milyonların ve vicdanların güvenmemesidir, esas mesele budur. 
Sayın Başkan, değerli milletvekilleri;
daha üç ay önce, seçimlerden çıkarken AKP’nin bütün billboardlarında şu
ifadeler vardı: “OHAL’i kaldırdık, köyümde özgürce dolaşıyorum.”, “Faili
meçhuller kalmadı, köyümde özgürce dolaşıyorum.” Tam üç ay önce bütün
billboardlarınızı bunlar süslüyordu. Şimdi tam üç ay geçmiş, Türkiye’de
Bakanlar Kurulunun elinde olmayan yetkiler, Türkiye Büyük Millet Meclisinin
ancak Bakanlar Kurulunun getirmesiyle kabul edebileceği olağanüstü hâl ve
sıkıyönetim uygulamalarının Mecliste kabulü mümkünken şimdi Türkiye’nin doğu ve
güneydoğusunda, tam 15 ilde 100’ü aşkın bölgede özel güvenlik bölgeleri ihdas
ederek Anayasa çiğneniyor ve valilere keyfî uygulamalar veriyorsunuz.
Türkiye’nin her yeri şu anda bir olağanüstü hâl ve sıkıyönetim uygulamaları
içerisinde. Bu fiilî durumu yarattınız, esas güvenmediğimiz size budur. 
Biz teröre karşıyız. Biz PKK’nın
terörüne de karşıyız, IŞİD’in terörüne de karşıyız, DHKP-C’nin terörüne de
karşıyız. (CHP ve AK PARTİ sıralarından alkışlar) “Bunu burada tartışalım.”
dediğimiz zaman sizler reddettiniz. “Gelin, bu konuda ortak bir duruş
sergileyelim.” diye… Mümkün mü, bugün Mardin’de 4 polisimizin şehit edilmesini
içimize sindirmemiz, buna karşı bir duruş sergilemememiz mümkün mü? Bir
doktorun açılan ateş sonucu öldürülmesini kabul etmemiz mümkün mü? IŞİD’in
masum insanlara yönelik saldırılarını kabul etmemiz mümkün mü? İçimiz yanıyor.
“Gelin, bu konuları dört parti Mecliste beraber tartışalım.” dediğimiz zaman el
birliğiyle reddettiniz. Biz sizlere güvenmiyoruz, bu Hükûmete güvenmiyoruz. 
Hükûmet, AKP Hükûmeti; ama ülkemizi
seviyoruz. Biz Türkiye’yi, bütün coğrafi hudutlarını, her birini ayırmadan, her
birini bir yurttaş olarak bağrımıza basan bir anlayışı savunuyoruz. Türkiye’de
terör bitmeli ve herkes terörün karşısında çok net bir duruş sergilemeli ama
görevi üstlenen Hükûmet de gereğini yapmalı. Bir yandan on üç yıl boyunca
iktidarda olacaksınız, sonra da gelinen noktada “Ben çözüm sürecini
götürüyordum, şimdi çözüm sürecini buzdolabına kaldırıyorum.” Var mı öyle
yağma? Bir yandan diyeceksiniz ki “Ben köylerimize özgürlük getiriyorum.” Şu
anda Türkiye’nin doğusunda ve güneydoğusunda yüz binlerce insanın göçe tabi
tutulacağı olağanüstü özel güvenlik önlemleri uygulanıyor değerli arkadaşlarım.
Bunlar ciddi bir çelişkidir. İşinizi doğru yapacaksanız biz sizin yanınızda
oluruz ama hatalarınızı da söylemek bizim görevimizdir. 
Yaptığınız her iş, Hükûmetin
kurulmasından başlayarak her türlü iş Anayasa’ya aykırı. Bugün, şu anda,
Meclis, tam dört beş saat, 8 tane bakanın, 11 tane bakanın yemin etmesiyle
sarsılmıştır değerli arkadaşlarım. Yemin edemediler. Niye edemediler? Çünkü
bağımsız değillerdi. 
Şimdi, gelen bu tezkere de… Elbette,
yeni bir Hükûmet var, eski bir hükûmetin gönderdiği tezkere ama yeni bir
Hükûmet var.
İHSAN ŞENER (Ordu) – Eski bir hükûmet
olur mu, hükûmet hükûmettir.
LEVENT GÖK (Devamla) – Şimdi, yeni
Hükûmetin kimi bakanları bunu kabul etmediklerini söylüyor ama Bakanlar Kurulu
da bu tezkereyi uygulayacak. Doğrusu, bu Hükûmetin bu tezkereyi getirmesidir. 
Ancak, biz Cumhuriyet Halk Partisi
olarak terörle mücadelede hiçbir taviz verilmemesinden yanayız; demokratik
uygulamalar, insan hakları, bunlardan da taviz vermiyoruz ve terörle mücadelede
kimsenin de elini bağlamıyoruz ama bütün dikkatimiz üzerinizdedir. Türkiye’de
en ufak insan hakları ihlallerinde, olağanüstü hâllerin genişletilmesinde, insanlarımızın
mağdur edilmesinde, öldürülmesinde gözümüz üzerinizdedir. Görevinizi ya
yapacaksınız ya yapacaksınız! 
Bu şartlar dâhilinde, Cumhuriyet Halk
Partisi, biz, ülkenin güvenliği açısından, bütün menfaatleri önde tutan bir
anlayışla, parti menfaatlerini geride tutan bir anlayışla, ülkeyi önde tutan
bir anlayışla, bütün sorunlara sahip çıkan bir anlayışla bir birlik ve
beraberlik görüntüsünün verilmesi gerektiğine inanıyoruz. Buna ihtiyacımız var,
duruşumuz da bu şekildedir.
Hepinizi sevgiyle saygıyla selamlıyorum.
(CHP sıralarından alkışlar)
OKTAY VURAL (İzmir) – Sayın Başkanım,
eğer…
PERVİN BULDAN (İstanbul) – Sayın
Başkan…
BAŞKAN – Evet…
PERVİN BULDAN (İstanbul) – Bir önceki
oturumda Genel Kurulda bir kavga yaşandı ve bu kavga esnasında Spor Bakanı Sayın
Çağatay Kılıç’ın belindeki silahı gösterdiğine dair haberlerde ve sosyal
medyada birtakım haberler dolaşmakta. (AK PARTİ sıralarından “Provokasyon!”
sesleri) 
Bununla ilgili
-Sayın Bakan da burada- hem sizden hem de Sayın Bakandan bir açıklama beklediğimizi…
Genel Kurula silahla girmenin yasak olduğunu bildiğinizi bildiğimizden kaynaklı
bu konuda bir açıklama bekliyoruz Sayın Başkan.
MAHİR ÜNAL
(Kahramanmaraş) – Sayın Başkan…
BAŞKAN – Evet
Sayın Başkan…
MAHİR ÜNAL
(Kahramanmaraş) – Konuya ben de şahidim, CHP’den Sayın Özgür Özel de şahit,
diğer arkadaşlar da şahit. Sayın Bakan cep telefonunu burasında taşıyor. Sayın
Bakan gelirken cep telefonunu eline aldı ve buradaki arkadaşlar da gördü. Sayın
Bakanın silah taşımadığını da ve bir bakanın Meclis Genel Kuruluna bir silahla
girmemesi gerektiğini de hepimiz biliyoruz, Sayın Bakan da bunun bilincinde.
Sayın Bakan da bu konuda açıklama yaptı. 
Burada maalesef
üzücü olan şey şudur: Bu haberin birtakım İnternet sitelerine hemen bir şekilde
havale edilmesi, taşınması ve haber yapılması üzücüdür. Sayın Bakan da bu
konuda hukuki işlem yapacağını açıklamıştır efendim.
Teşekkür
ediyorum.
BAŞKAN –
Teşekkür ediyorum.
PERVİN BULDAN
(İstanbul) – Sayın Bakandan açıklama bekliyoruz Sayın Başkan.
OKTAY VURAL
(İzmir) – Sayın Başkan, biz de buradaydık, böyle bir olayın olduğu konusunda
hiçbir şey yok. Bununla ilgili tartışmayı da gereksiz buluyoruz.
MAHİR ÜNAL
(Kahramanmaraş) – Böyle bir şey söz konusu olmadığına Sayın Özgür Özel de,
Sayın Oktay Vural da şahittir efendim.
BAŞKAN – Değerli
milletvekilleri, Sayın Bakana yerinden söz verip Sayın Bakanın sözlerine itibar
edeceğiz.
Buyurun Sayın
Bakan.
MAHİR ÜNAL
(Kahramanmaraş) – Teşekkür ediyorum.
VIII.- AÇIKLAMALAR (Devam)
4.- Gençlik ve Spor Bakanı Akif Çağatay Kılıç’ın,
Adalet Bakanı Kenan İpek’in kürsüden ant içmesi sırasında yaşanan olaylara
ilişkin açıklaması
GENÇLİK VE SPOR
BAKANI AKİF ÇAĞATAY KILIÇ (Samsun) – Sayın Başkan ,teşekkür ediyorum.
Çok değerli
milletvekillerimiz, biraz evvelki görüşmeler esnasında, bir gerginlik ortamı
içerisinde cereyan eden olay esnasında benim -şahsımın- silah taşıdığım ve bunu
da bir şekilde gösterdiğim, Meclis Genel Kurulunun, bu çatının altında
gösterdiğim iddia edilmiş. Konu bana intikal ettikten sonra biraz evvel
gazetelere ve gazetecilere gerekli açıklamaları yaptım. Ayrıca, AK PARTİ Grup
Başkan Vekilimiz Sayın Mahir Ünal Bey, Cumhuriyet Halk Partisi Grup Başkan
Vekili Sayın Özgür Özel ve Levent Bey’le ve Milliyetçi Hareket Partisi Grup
Başkan Vekili Sayın Oktay Vural’la da görüştüm. 
Bu noktada, benim, hiçbir zaman, hiçbir
şart altında, her ne olursa olsun Türkiye Büyük Millet Meclisi çatısı altında
silah taşımak gibi bir durumum olamayacağını, şahsımın bu tip bir olayı asla ve
asla tasvip etmeyeceğini tekrar dile getirmek istiyorum. 
Bu noktada, benimle ilgili bu tip bir
iddianın… Ve üzülerek belirtmek istiyorum ki bu bir iftiradır çünkü ben aynı
zamanda bir milletvekiliyim ve Türkiye Cumhuriyeti devletinin hükûmetinin bir
üyesiyim. Asla ve asla böyle bir hareketi yapmayacağımı beni tanıyan tüm
insanlar bilir. Kaldı ki, ayrıca İnternet sitesinde iddiaya konu olan kişi de
-yani Samsun Milletvekili Sayın Hayati Tekin Bey de- bir açıklama yapmıştır,
bunun asla ve asla doğru olmadığını dile getirmiştir. Kendisine de bu anlamda
teşekkür ediyorum. 
Ayrıca, tekrar altını çizerek
söylüyorum: Asla böyle bir şey olmamıştır. Hiçbir şart altında, ne olursa olsun
böyle bir şeyin olamayacağını tekrar dile getirmek istiyorum. 
Meclisimizin çalışmaları içerisinde
gerginlikler olabilir, tansiyon yükselebilir. Bu esnada birbirimize karşı
sesimizi yükselttiğimiz, farklı anlamdaki sözleri sarf ettiğimiz olabilir ancak
iddia edilen olay tamamen ve tamamen gerçek dışıdır ve hiçbir şekilde de
olamaz. 
Bu konuda şunu da açık ve seçik olarak
dile getirmek istiyorum: Türkiye Cumhuriyeti’nin Gençlik ve Spor Bakanıyım, bu
görevi ifa ediyorum. Gençlerimize herhangi bir şekilde silahla sorunlarını
konuşmaları veya bir çözümü bulmaları noktasında böyle bir şeyi kullanmaları
konusunda da asla ve asla böyle bir örneği yapamam, gösteremem ve bunu
yapanları da tasvip etmem. Bunu da ayrıca dile getirmek istiyorum. (AK PARTİ
sıralarından alkışlar)
Şunu da dile getirmek istiyorum: Farklı
siyasi partilere mensup olabiliriz, farklı görüşlerimiz olabilir. Zaman zaman
bu görüşlerimizden dolayı birbirimize karşı farklı noktalarda sert sözler sarf
edebiliriz ancak Cumhuriyet Halk Partisinin grup başkan vekillerinin,
Milliyetçi Hareket Partisi Grup Başkan Vekilinin ve -inanıyorum ki konuyu doğru
araştırmaları sonucunda HDP grup başkan vekilleri de bu noktada itibar ederler
ama- bu noktada beni destekleyen ve bu konudaki düşüncemi ve tavrımı bilen
arkadaşlarımızın bu Meclis çatısı altında bana karşı göstermiş oldukları
destekten dolayı da ayrıca kendilerine teşekkür ediyorum.
Saygılar sunuyorum. (AK PARTİ
sıralarından alkışlar)
EMİNE BEYZA ÜSTÜN (İstanbul) –
Silahınız var mı yok mu?
PERVİN BULDAN (İstanbul) – Sayın
Başkan…
BAŞKAN – Evet…
PERVİN BULDAN (İstanbul) – Biz, sadece,
basında ve sosyal medyada çıkan haberler üzerine, bunu açıklığa kavuşturmak
adına söz aldık ve Sayın Bakandan da böyle bir açıklama yapma gereğini
hissettiğimiz için konuyu gündeme getirdik. Sayın Bakan bu konuya açıklık
getirmiştir.
Teşekkür ediyoruz. 
BAŞKAN – Evet, konu aydınlığa
kavuşmuştur. 
Sayın Bakana da teşekkür ediyoruz bu
açıklamaları için. 
VI.- USUL HAKKINDA GÖRÜŞMELER (Devam)
2.- (3/12) esas numaralı Başbakanlık Tezkeresinin Genel
Kurulda görüşülmesinin Anayasa ve İç Tüzük hükümlerine uygun olup olmadığı
hakkında (Devam)
BAŞKAN – Değerli milletvekilleri, tutumum
dolayısıyla açmış olduğum usul tartışmasında lehte ve aleyhte olan görüşmeler
tamamlanmıştır. Tutumumda bir değişiklik olmamıştır. 
Başbakanlık tezkeresinin görüşmelerine
başlıyoruz.
V.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
8.- Başbakanlığın, Türkiye’nin Ulusal Güvenliğine
Yönelik Terör Tehdidi ve Her Türlü Güvenlik Riskine Karşı Uluslararası Hukuk
Çerçevesinde Gerekli Her Türlü Tedbiri Almak, Irak ve Suriye’deki Tüm Terörist
Örgütlerden Ülkemize Yönelebilecek Saldırıları Bertaraf Etmek ve Kitlesel Göç
Gibi Diğer Muhtemel Risklere Karşı Ulusal Güvenliğimizin İdame Ettirilmesini
Sağlamak İçin Hudut, Şümul, Miktar ve Zamanı Hükümetçe Takdir ve Tayin Olunacak
Şekilde, Gerektiğinde Türk Silahlı Kuvvetlerinin Yabancı Ülkelere Gönderilmesi,
Yabancı Silahlı Kuvvetlerin Türkiye’de Bulunması ve Bu Kuvvetlerin Hükümetin
Belirleyeceği Esaslara Göre Kullanılması ile Hükümet Tarafından Belirlenecek
Esaslara Göre Gerekli Düzenlemelerin Yapılması için Türkiye Büyük Millet Meclisinin
02.10.2014 Tarihli ve 1071 Sayılı Kararıyla Hükümete Verilen Bir Yıllık İzin
Süresinin Anayasa’nın 92’nci Maddesi Uyarınca 02.10.2015 Tarihinden İtibaren
Bir Yıl Daha Uzatılmasına Dair Tezkeresi (3/12) (Devam)
BAŞKAN – Hükûmet? Burada.
Başbakanlık tezkeresi üzerinde İç
Tüzük’ün 72’nci maddesine göre görüşme açacağım. 
Gruplara, Hükûmete ve şahsı adına 2
üyeye söz vereceğim.
Konuşma süreleri, gruplar ve Hükûmet
için yirmişer dakika, şahıslar için onar dakikadır.
Şimdi, tezkere üzerinde söz alan sayın
milletvekillerinin isimlerini okuyorum: 
Hükûmet adına: Mehmet Vecdi Gönül,
Millî Savunma Bakanı.
Gruplar adına: Halkların Demokratik
Partisi Grubu adına Mithat Sancar, Mardin Milletvekili; Milliyetçi Hareket
Partisi Grubu adına Oktay Vural, İzmir Milletvekili; Cumhuriyet Halk Partisi
Grubu adına Aytun Çıray, İzmir Milletvekili; Adalet ve Kalkınma Partisi Grubu
adına Alpaslan Kavaklıoğlu, Niğde Milletvekili.
Şahısları adına: Özgür Özel, Manisa
Milletvekili; Şirin Ünal, İstanbul Milletvekili.
Şimdi, ilk söz, Hükûmet adına Sayın
Mehmet Vecdi Gönül, Millî Savunma Bakanı.
Buyurun Sayın Gönül. (AK PARTİ
sıralarından alkışlar)
Süreniz yirmi dakika. 
MİLLÎ SAVUNMA BAKANI MEHMET VECDİ GÖNÜL
– Sayın Başkan, sayın milletvekilleri; sözlerime başlamadan evvel, kutsal değerlerimiz
uğruna şehit olan ve gazi olan, mücadele eden askerimizi, polisimizi,
korucumuzu, jandarmamızı minnetle ve şükranla anıyorum, ebediyete intikal
edenlere rahmet diliyorum.
Türkiye’nin ulusal güvenliğine yönelik
terör tehdidi ve diğer güvenlik risklerine karşı uluslararası hukuk
çerçevesinde gerekli her türlü tedbiri almak, Irak ve Suriye’deki tüm terörist
örgütlerden ülkemize yönelebilecek saldırıları bertaraf etmek ve kitlesel göç
gibi diğer muhtemel risklere karşı güvenliğin idame ettirilmesini sağlamak,
kriz süresince ve sonrasında hasıl olabilecek gelişmeler istikametinde
Türkiye’nin yüksek menfaatlerini etkili bir şekilde korumak ve kollamak,
gelişmelerin seyrine göre ileride telafisi güç bir durumla karşılaşmamak için
süratli ve dinamik bir politika izlenmesine yardımcı olmak üzere, hudut, şümul,
miktar ve zamanı Hükûmetçe takdir ve tayin olunacak şekilde, Türk Silahlı
Kuvvetlerinin gerektiği takdirde sınır ötesi harekât ve müdahalede bulunmak
üzere yabancı ülkelere gönderilmesi ve aynı amaçlara yönelik olmak üzere
yabancı silahlı kuvvetlerin Türkiye’de bulunması, bu kuvvetlerin Hükûmetin
belirleyeceği esaslara göre kullanılması ile risk ve tehditlerin giderilmesi
için her türlü tedbirin alınması ve bunlara imkân sağlayacak düzenlemelerin
Hükûmet tarafından belirlenecek esaslara göre yapılması amacıyla, Anayasa’nın
92’nci maddesi uyarınca, Türkiye Büyük Millet Meclisinden bir yıl süreyle izin
istenilmesi için Meclisimize sunulan tezkerenin gerekçelerini açıklamak üzere
huzurunuzda bulunuyorum. Bu vesileyle Sayın Başkanı ve yüce milletvekillerimizi
saygıyla selamlıyorum.
Değerli milletvekilleri, ülkemiz,
Balkanlar, Kafkasya ve Orta Doğu’nun kesiştiği noktada, fevkalade önemli, bir o
kadar da istikrarsız ve güvenlik ihtiyaçlarının sürekli, etkin ve güncel
tutulması gereken bir bölgede yer almaktadır. Dünya üzerinde hâlihazırda mevcut
yaklaşık 20 çatışma alanının 10’dan fazlası, maalesef ülkemizi çevreleyen
coğrafyada yer almaktadır. Bu şartlar muvacehesinde, bölgemizde güçlü olmak,
barış ve istikrar ülkesi olmak her zamankinden daha önemli hâle gelmiştir.
Birçok ülkeyle kara ve deniz sınırları olan vatanımızın çevresinde ateşten bir
çember bulunmaktadır.
Sürekli değişen, karmaşıklığı ve
belirsizliği giderek artan güvenlik ortamında, ülkemiz, ulusal güvenliğimiz
açısından, NATO’nun askerî ve siyasi etkinliğinin muhafazasına büyük önem
vermektedir. Yakın coğrafyamızdaki Balkanlarda son yirmi yılda yaşanan
krizlerde NATO ve Birleşmiş Milletlerin müdahalelerine rağmen gelinen durum
ortadadır. Bölgede hâlen istikrar tam olarak sağlanabilmiş değildir. Dünyanın
en büyük güvenlik gücü olan NATO dahi bölgede istikrarı sağlamakta zaman zaman
yetersiz kalmıştır. Bu çemberde Avrasya güvenlik mimarisini derinden
etkileyecek stratejik önemde gelişmeler yaşanmaktadır. Bu kapsamda, Rusya
Federasyonu’nun Ukrayna’da istikrarsızlığı körükleyen tavırları, ülkemizin ve
bölgedeki diğer ülkelerin derin güvenlik kaygısı duymasına sebep olmaktadır.
Ayrıca, Güney
Kafkasya’da Gürcistan’ın hâlâ bir bölümü Rusya Federasyonu’nun kontrolü
altındadır. Diğer taraftan, Azerbaycan topraklarının ise beşte 1’i maalesef
Ermenistan’ın işgali altındadır. Bu şartlar bölgede barış ve istikrar ortamı
oluşturulmasına engel teşkil etmekte ve sınırları belirsizleştirmektedir.
Orta Doğu’ya
gelince, Irak’taki otorite boşluğu geçtiğimiz yıl istikrarın sağlanmasına
yönelik çabalara ve Hükûmetin kurulmasına rağmen hâlen giderilememiştir.
Ülkedeki terör eylemleri günden güne etkisini artırmıştır. Suriye’de merkezî
otorite kaybolmuş ve bölgede dünyanın en tehlikeli terör örgütü ortaya
çıkmıştır. Her iki ülkedeki istikrarsızlık ve kaotik durum terör örgütlerinin
beslenmesine sebebiyet vermekte ve ülkemizin güvenliğini tehdit etmektedir.
Suriye ve Irak başta olmak üzere Orta Doğu’daki gelişmelerin ortaya koyduğu
tehditler, ülkemizin süratle değişmekte olan yeni güvenlik ortamında her türlü
risk ve tehditlerle mücadeleye hazırlıklı olmasını gerektirmektedir.
Filistin’de nesiller değişmekte, ülkede yaşanan insani dram değişmemektedir.
Fırsatlar ve
tehditlerin iç içe geçtiği süreçte Türkiye’nin güçlü olması her zamankinden
daha önemlidir. Bölgemiz yeniden şekillenmekte, ülkemiz kararlı politikalar ve
modernize edilmiş askerî gücüyle bu sürecin içerisinde yer almaktadır. Bu
kapsamda, savunma sanayimizin son on beş yılda gerçekleşen teknolojik
hamleleriyle dış alım ihtiyaçları yüzde 65’lerden yüzde 10’lara indirilerek ve
yerli üretime hız kazandırılarak dışa bağımlılığımızı büyük ölçüde azaltmış
bulunuyoruz. Buna paralel olarak, Silahlı Kuvvetler, Polis ve Jandarma teşkilatımız
da ileri teknoloji yeteneklerle teçhiz edilerek ülke güvenliğinin teminatı
olmaya devam etmektedirler. 
Uluslararası terörizm, etnik ve
mezhepsel çatışmalar gibi risk ve tehditlerin bulunduğu bir coğrafyada yer alan
Türkiye'nin, bölgesindeki istikrarsızlık ve belirsizlik ortamında, risk ve
tehdit odakları üzerinde caydırıcı etki sağlayarak ülke güvenliğinin temini,
aynı zamanda bölgemizdeki anlaşmazlıkların barışçı yollarla çözümü, gerginliğin
azaltılması, bunların silahlı çatışmaya dönüşmesinin önlenmesi veya mütecavizin
sınırlanmasında Türk Silahlı Kuvvetlerimizin her zaman hazır olması güvenlik
stratejimizin en önemli unsurlarını teşkil etmektedir. Bu nedenle, Türk Silahlı
Kuvvetlerinin, muharebe gücü ve beka kabiliyeti yüksek, azami ölçüde millî
sanayiye dayanan ileri teknoloji silah sistemleriyle teçhiz edilmiş, bilgi ve
eğitim üstünlüğüne sahip, modüler, esnek ve her zaman, her türlü ortamda, gece
ve gündüz kesintisiz görev yapabilecek bir kuvvet yapısına sahip olması ve
dünyanın herhangi bir yerinde uluslararası barışın tesis ve idamesine yönelik
harekâtlarda kendisine verilen görevleri en etkin şekilde yerine getirmesindeki
başarıları bugün artık tartışılamaz.
Ayrıca, 17 dost ve müttefik ülkeye
askerî yardım yapılmaktadır. Askerî yardım yapılarak dünyanın birçok bölgesinde
istikrar ve güvene, dolayısıyla dünya barışına Silahlı Kuvvetlerimiz katkıda
bulunmaktadır. 
Diğer taraftan, dünyada ABD ve Avrupa
başta olmak üzere pek çok ülkede güvenlik paralı askerler sistemiyle
yürütülürken ülkemizde vatan savunması kutsal bir görev olarak addedilmekte,
analar genç yaşta evlatlarını bu uğurda askere göndermektedir. Ülkemiz
askeriyle, polisiyle, korucusuyla bu ülkenin savunmasında kader birliği
yapmaktadır. 
Bulunduğumuz coğrafyadaki gelişmeler ve
istikrarsızlık tüm bölgemizi olduğu kadar ülkemizi de yakından olumsuz
etkilemektedir. Gerek günden güne şiddeti artan DEAŞ örgütü gerekse otuz yıldır
mücadele ettiğimiz PKK terör örgütünün son aylardaki eylemleri bugün burada
görüşmek üzere toplandığımız tezkereyi zorunlu kılmıştır. 
Türkiye, yıllardır, halkının huzur ve
güvenliğine, ülkesinin millî birliğine yönelik bir terör saldırısıyla mücadele
etmektedir. Son iki aydır ülkemizde yaşanmakta olan elim saldırılar da bunun
açık bir göstergesidir. Bu açık tehdit, bölgede ahiren meydana gelen diğer
gelişmelerin de etkisiyle devam etmektedir. Türkiye, Irak’ın kuzey bölgesine
yuvalanmış bulunan PKK terör unsurlarından kaynaklanan ve halkımızın huzur ve
güvenliği ile ülkesinin millî birliğine, güvenliğine ve toprak bütünlüğüne
yönelmiş ciddi bir terör ve açık bir tehditle maalesef otuz yılı aşkın süredir
karşı karşıya bulunmaktadır. Örgüt, sadece canlara kastetmemekte, Türkiye'nin
ekonomisine, dış politikasına ve ülkemizin geleceğine de ağır faturalar
yüklemektedir. 
Daha önce de bu Meclisten Türk Silahlı
Kuvvetlerinin yurt dışında kullanılmasını teminen Hükûmetimize yetki
alınmıştır. Bu doğrultuda ilk tezkere 2007 yılında Meclise gönderilmiştir.
Hükûmet olarak söz konusu dönemden bu yana böyle bir tehdidin nasıl ortadan
kaldırılabileceği ve bu çerçevede siyasi ve askerî çabanın birlikte
yürütülmesini içeren kapsamlı bir stratejinin nasıl oluşturulması gerektiği
konusunda bir eylem planı hazırlanmıştır. Bir yandan terörle mücadele sürerken
diğer yandan terörün istismar ettiği alanlarda demokrasinin çıtası
yükseltilerek özgürlükler de geliştirilmiştir. 77 milyonu bir ve kardeş bilerek
birlikte Türkiye olduğumuzun bilinciyle Millî Birlik ve Kardeşlik Projesi
uygulamaya konulmuştur. 
Sayın Başkan, değerli milletvekilleri;
malumunuz olduğu üzere, Türkiye yalnız PKK terörüyle mücadele etmemektedir. Son
yıllarda komşularımız Irak ve Suriye’de yaşanan gelişmeler ve saldırılarını
günden güne artıran DEAŞ
terör örgütü de ülkemizin güvenliğini ciddi şekilde tehdit etmektedir. Söz
konusu terör örgütü, yalnızca Orta Doğu bölgesine değil, aynı zamanda küresel
olarak tüm ülkelerin güvenlik ve istikrarına karşı ciddi bir tehlike arz
etmektedir. 
DEAŞ’la mücadelede çarpan etkisi yaratması için ABD’yle bir
süredir ele aldığımız müşterek hareket tarzında bir uzlaşma sağlanmıştır.
DEAŞ’la mücadeleye katılan koalisyon güçlerinin hava unsurlarına askerî
üslerimiz açılmıştır. 
Türkiye’nin ulusal güvenliğine yönelik terör tehdidi ve
güvenlik riskine karşı uluslararası hukuk çerçevesinde gerekli her türlü
tedbiri almak, Irak ve Suriye’deki tüm terörist örgütlerden ülkemize
yönelebilecek saldırıları bertaraf etmek elbette ülkemizin en tabii hakkıdır. 
Irak ve Suriye’de hâlihazırda devam eden istikrarsızlık,
bölgede DEAŞ’ın günden güne zemin kazanmasına imkân sağlamaktadır. DEAŞ terörü,
maalesef, bölge ülkelerindeki bazı rejimler tarafından desteklenmekte ve
beslenmektedir. Bunun en iyi örneği ise Suriye’deki Esad rejimidir. Rejim,
DEAŞ’ın yerleşmesinin ve etkinlik alanını genişletmesinin başlıca sorumlusudur.

Yabancı terörist savaşçıların DEAŞ içerisindeki mevcudiyeti
de bölgemiz açısından ciddi riskler içermektedir. Bu kapsamda bugüne kadar
ülkemizce 1.822 kişiye yurda giriş tahdidi konmuş, 16.147 kişiye ülkeye giriş
yasağı getirilmiştir. 99 farklı uyruktan 1.826 kişi sınır dışı edilmiştir.
Ayrıca kolluk güçleri tarafından 2015 Ağustos ayı itibarıyla 569 operasyon icra
edilmiş, bu kapsamda DEAŞ’la ilişkili 1.702 şahıs yakalanmış, 404 şahıs
tutuklanmış, pek çok patlayıcı ve patlayıcı yapımında kullanılan malzeme,
tabanca, havan, roketatar mühimmatı ve mermi ele geçirilmiştir. Tüm bunlar
durumun ciddiyetini gösteren ve meselenin Türkiye’nin içine de sıçradığını
ifade eden tespitlerdir. 
Suriye’den ülkemize yönelen tehditlere karşı, uluslararası
hukuktan kaynaklanan meşru müdafaa hakkımızı sonuna kadar kullanarak
sınırlarımızı, topraklarımızı, en önemlisi vatandaşımızın güvenliğini korumaya
yönelik tedbir almamız tabiidir. Bu kapsamda, ülkemizin müteaddit uyarılarına
rağmen Türk kara sahasında atışlarına devam eden Suriye ordusu ile DEAŞ’a, Türk
ordusu tarafından, uluslararası hukuk ve mütekabiliyet prensibi çerçevesinde
cevap verilmektedir. Bugün burada süresini bir yıl daha uzatmak istediğimiz
tezkereyle yetki vermeniz hâlinde söz konusu cevaba bin misliyle devam
edilecektir. 
DEAŞ ile mücadele kapsamında gerek ikili gerekse
uluslararası düzeyde iş birliği faaliyetlerimiz artarak devam etmektedir. Bu
anlayış çerçevesinde, Bakanlar Kurulumuz, yüce Meclisimizden 2 Ekim 2014
tarihinde aldığı yetkiye dayanarak, DEAŞ’a karşı hava harekâtında yer almak
üzere, ABD ve uygun görülecek diğer uluslararası koalisyon ülkelerine, insanlı
ve insansız hava unsurlarını ülkemizdeki üslerde konuşlandırma izni vermiştir.
Konuşlanan bu hava unsurları koalisyon harekâtına iştirak etmektedirler.
Terörün her şekliyle olduğu gibi, DEAŞ’la mücadelede de
kararlıyız. DEAŞ’ın son aylardaki faaliyetleri bu tehlikenin arz ettiği
vahameti göstermektedir. 
Malumunuz olduğu üzere, 60’ın üzerinde ülke ve uluslararası
kuruluş, DEAŞ’la mücadele amacıyla oluşturulmuş uluslararası koalisyona katkıda
bulunmaktadır. Türkiye de uluslararası koalisyonda yerini almıştır. Koalisyonun
en somut eylemi, Irak ve Suriye’de DEAŞ’a karşı devam eden hava mücadelesidir. 
Ülkemiz, uluslararası koalisyonun faaliyetleri çerçevesinde
çeşitli ulusal kaynaklarını gerekli gördüğü ölçüde seferber etmektedir. Bunun
için gerekli yasal altyapı esasen mevcuttur. 
Bu vesileyle, DEAŞ ve aşırı terör örgütleriyle kalıcı ve
etkin mücadelenin ancak Suriye’deki çatışma ortamının bir an önce gerçek bir
siyasi dönüşümle sona erdirilmesi yoluyla mümkün olacağına dair görüşümüzü
teyiden arz ediyorum.
Malumunuz olduğu üzere, Suriye’deki Esad rejimi ve DEAŞ
kaynaklı tehditler yoğun bir mülteci baskısını da yaratmaktadır. Sürecin başından
bu yana, rejimin zulmünden kaçarak ülkemize sığınan tüm mülteciler için açık
kapı politikası uygulanmıştır. Bugün, 4 milyon Suriyeli, ülkesini terk edip komşu
ve bölge ülkelere sığınmıştır. Bunların 2 milyonuna ülkemiz ev sahipliği
yapmaktadır. Bugüne kadar ülkemiz bu mülteci akımına cevap vermek üzere 6,5
milyar dolar masraf yapmıştır. Pek çok ülke mültecilere kapısını kapattığı
hâlde, ülkemiz hepsinin yanında yer aldı, yaralarını sardı ve ülkemizde bulunan
çadır kentler ve konteynerlerde ulaşım, sağlık, eğitim, barınma gibi tüm
ihtiyaçları Türkiye Cumhuriyeti tarafından elden geldiği ölçüde karşılanmış
oldu. 
Türkiye, ayrıca,
DEAŞ zulmünden kaçarak ülkemize sığınan Iraklılara da yardım sağlamaktadır.
Bununla birlikte, DEAŞ saldırılarının yoğunlaştığı sürecin başından bu yana,
Irak’ta yerlerinden edilmiş kişiler için 37.500 kapasiteli 3 kamp inşa
edilmiştir. Türkiye Musul, Telafer, Sincar’da ihtiyaç sahiplerine insani yardım
ve ayrıca, hâlihazırda süregelen krizden etkilenen Irak’ın orta kesimlerine mahallen
destek sağlamaktadır. 
Ben, zamanım
azaldığı için bazı hususları atlayarak...
Sonuçta, bütün
ülkeler haklarını korumak için uluslararası hukuka ve özellikle evrensel insan
haklarına, temel hak ve hürriyetlere ve hukukun üstünlüğüne uygun olarak teröre
karşı mücadele için her türlü tedbiri almakla mükelleftir, bunun asla istisnası
olamaz. 
Birleşmiş
Milletler üyesi ülkeler, teröristlerin bir ülkeden diğer ülkeye geçişlerini,
terör eylemlerinin planlanmasını ve terör eylemlerine katılmasını önlemekle, bu
eylemlere katılanları yargı önüne çıkartmakla yükümlüdürler. 
Sayın Başkan, değerli milletvekilleri;
daha önce alınan yetki tezkeresi çerçevesinde Türk Silahlı Kuvvetleri
tarafından hava harekâtı, hava keşif uçuşu ve topçu ateşi gerçekleştirilmiştir.
Tezkerenin tek hedefi, bu ülkenin huzuruna saldıran, vatanımızın huzuruna
saldıran içteki ve dıştaki teröristlerdir. Bundan sonra da bu şekilde devam
edecektir.
Türkiye'nin bulunduğu bölgede yaşanan
güç çatışması, etnik ve mezhepsel gerginlikler ve terör tehdidi çevremizdeki
şiddet durumunu oldukça yüksek seviyeye çıkarmaktadır. Bu kapsamda, son
zamanlarda yaşanan krizin beklenenden daha uzun süreli olabileceği, şiddet ve
çatışmaların daha geniş bir alana yayılmasıyla sonuçlanabileceği ihtimali
tezkerenin bir yıl daha uzatılmasını elzem kılmıştır ve bu sebeple tezkere
huzurunuza gelmiştir. 
Sayın Başkan, değerli milletvekilleri;
bir daha belirtmek isterim ki iç veya dış terörün hiçbirinin meşru sebebi
olamaz. Terörle mücadelenin en görünür olduğu tarihten bu yana görev alan tüm
hükûmetlerin öncelikli gündemi terörle mücadele oldu. Demokrasimizi
güçlendirmek amacıyla uygulayacağımız çok boyutlu ve kapsamlı tedbirler içeren
bu süreç içerisinde lüzumu hâlinde ve caydırıcılık çerçevesinde askerî önlemler
alınması terörle mücadelemizdeki bütüncül yaklaşımı tamamlayacaktır. Nihai
hedefimiz, bu tür tezkerelere artık bir daha hiç ihtiyaç duymayacağımız,
sürdürülebilir bir güvenlik ortamının tesisidir.
Meclisimizin huzurunda, ülkemizin huzur
ve güvenliği için büyük bir özveri ve cesaretle, gece gündüz demeden, her türlü
tehlikeye göğüs gererek, fedakârlıklarla görevini sürdüren asker, polis, geçici
köy korucusu, tüm güvenlik güçlerimize en içten minnet ve şükranlarımı sunmak
isterim. Ayrıca, bu vesileyle, teröre kurban verdiğimiz tüm şehitlerimize ve
hayatını kaybeden masum vatandaşlarımıza rahmet ve acılı ailelerine başsağlığı
ve bu elim saldırılarda yaralananlara da acil şifalar diliyorum.
Türkiye Büyük Millet Meclisinin
saygıdeğer üyeleri, Suriye’deki kaosun getireceği büyük güvenlik boşlukları,
DEAŞ ve Irak’ın kuzeyinden beslenerek saldırılarını artıran PKK terörü
karşısında ulusal güvenliğimizi tahkim etme ihtiyacı açıkça görüldüğü üzere
giderek büyümektedir.
Sonuç olarak, yukarıda arz edilen
gelişmeler ve değerlendirmeler ışığında Türkiye'nin ulusal güvenliğine yönelik
terör tehdidi ve her türlü güvenlik riskine karşı uluslararası hukuk
çerçevesinde gerekli her türlü tedbiri almak, Irak ile Suriye’deki tüm terörist
örgütlerden ülkemize yönelebilecek saldırıları bertaraf etmek ve kitlesel göç
gibi diğer muhtemel risklere karşı güvenliğin idame ettirilmesini sağlamak,
kriz süresince ve sonrasında hasıl olabilecek gelişmeler istikametinde… 
(Mikrofon otomatik cihaz tarafından
kapatıldı) 
BAŞKAN – Sayın Bakan, iki dakikalık ek
süre veriyorum, kullanın.
MİLLÎ SAVUNMA BAKANI MEHMET VECDİ GÖNÜL
– Teşekkür ederim.
…Türkiye'nin yüksek menfaatlerini
etkili bir şekilde korumak ve kollamak, gelişmelerin seyrine göre ileride
telafisi güç bir durumla karşılaşmamak için süratli ve dinamik bir politika izlenmesine
yardımcı olmak üzere hudut, şümul, miktar ve zamanı Hükûmetçe takdir ve tayin
olacak şekilde Türk Silahlı Kuvvetlerinin gerektiği takdirde sınır ötesi
harekât ve müdahalede bulunmak üzere yabancı ülkelere gönderilmesi ve aynı amaçlara
yönelik olmak üzere yabancı silahlı kuvvetlerin Türkiye’de bulunması, bu
kuvvetlerin Hükûmetin belirleyeceği esaslara göre kullanılması ile risk ve
tehditlerin giderilmesi için her türlü tedbirin alınması ve bunlara imkân
sağlayacak düzenlemelerin Hükûmet tarafından belirlenecek esaslara göre
yapılması için Anayasa’nın 92’nci maddesi uyarınca bir yıl süreyle izin
verilmesini saygılarımla arz ederim.
Teşekkür ederim. (AK PARTİ sıralarından
alkışlar)
BAŞKAN – Gruplar adına, Halkların
Demokratik Partisi Grubu adına Sayın Mithat Sancar, Mardin Milletvekili. (HDP
sıralarından alkışlar)
HDP GRUBU ADINA MİTHAT SANCAR (Mardin)
– Sayın Başkan, değerli milletvekilleri; sizleri saygıyla selamlıyorum.
Eylül ayı barış ayı olarak bilinir, 1
Eylül Dünya Barış Günü olarak kutlanır. Bazı kaynaklarda ya da Birleşmiş
Milletlerin kararında 21 Eylül de Barış Günü olarak kutlanır. Biz burada bugün
barışı konuşmayı isterdik savaşı değil, barışı selamlamayı isterdik, savaş
naralarını duymayı değil, demokrasiyi ve özgürlük umutlarını sahiplenmeyi
isterdik, ölüm haberleriyle sarsılmayı değil, kalıcı barışın sağlanmasını nasıl
gerçekleştireceğimizi konuşmak üzere toplanmak isterdik ama maalesef kalıcı
savaş ya da savaşı kalıcılaştırma niyetlerini tartışmak zorunda kalıyoruz. Aslında
kalıcı barışa çok yaklaşmıştık, bunu hepimiz biliyoruz. İki buçuk yıl kadar
süren bir çözüm süreci nihayet 28 Şubat 2015’te son noktaya çok yaklaşmıştı.
Son nokta, barışı kalıcı hâle getirmek, bu ülkede otuz yıldır devam eden savaşı
sona erdirmekti ama maalesef bugün o noktadan çok uzaktayız. O tarihî bir
fırsattı, büyük bir şanstı, o süreçte emeği geçen herkese buradan bir kez daha
teşekkür etmeyi ben bir borç bilirim. Hükûmette görev alan bakanlar, şimdi
Sayın Cumhurbaşkanı, o dönemde çalışan parti üyeleri, HDP milletvekilleri, AKP
milletvekilleri, sivil toplum örgütleri büyük emekler sarf ettiler ve tabii ki
bu süreçte büyük krizleri önlemek için sık sık devreye giren ve bunda da
başarılı olan Sayın Öcalan’a da bir özel teşekkür etmek isterim.
Bu büyük fırsatı, bu tarihî şansı neden
kaçırdık ve neden bugün savaşın ortasındayız? Bu soruya cevap bulmadan
sorunlarımızı çözmemiz mümkün görünmüyor. Bu soruya cevap bulabilmemiz için de
bazı soruları açıkça sormamız ve kamuoyu adına, Türkiye halkları adına cevaplarını
talep etmemiz gerekiyor. Bu, Türkiye toplumunun, Türkiye halklarının hakkıdır,
bize yüklediği bir borçtur. 
İki buçuk yıl boyunca pek çok badireden
geçen çözüm süreci nihayet Dolmabahçe’de müzakereye evrilmek üzereydi. Doğru
bir tercih biraz fazla hırpalanarak kullanıldı. Dünyada bu tür çatışmalar otuz
beş yıldır artık müzakerelerle çözülüyor. Türkiye de bu çabalara katkı sunan
bir ülke durumundadır, biraz sonra örneklerini söyleyeceğim. Bu tercih
doğruydu. Müzakere aşamasına geçmek gerekiyordu. Müzakere aşamasına geçmeniz
için de bazı şeyler yapmanız gerekiyordu. Dünya tecrübeleri neler yapmanız
gerektiğini gösteriyor sizlere, bizlere. Bu tecrübelerin ne olduğunu Hükûmet
üyeleri de Sayın Cumhurbaşkanı da gayet iyi biliyor. AK PARTİ içinde de diğer partilerde
de bu tecrübelerin ne gibi şartlar içerdiğini yine gayet iyi biliyorlar. Bizim
parti zaten barış için yola çıkmış bir parti ve emeğinin büyük bir kısmını buna
harcamıştır, dolayısıyla zaten dünya tecrübelerine yeterince vâkıftır.
Soruyoruz: Tam da Dolmabahçe’de
evrensel şartlara ve niteliklere uygun bir barış sürecini yaratma imkânı
yakalanmışken neden o noktadan geri dönüldü? Neden Sayın Cumhurbaşkanı
“Dolmabahçe mutabakatı diye bir şey yoktur.”, “Dolmabahçe toplantısı
yanlıştır.”, “Masa falan yoktur.”, “Tanımıyorum.” ve “Kürt sorunu yoktur.”
dedi. Kendisi bunu söyledi diyelim, sebepleri var, tahmin edebiliyoruz, ayrıca
bunların ne olduğunu, bunlara ilişkin değerlendirmemizi de sizlerle
paylaşacağız. Neden Dolmabahçe toplantısının ve mutabakatının mimarları, o
mutabakatın oluşması için cidden emek sarf eden Başbakan Sayın Davutoğlu bugüne
kadar tek bir kelime etmemiştir bu konuda, neden? Soruyoruz tekrar, Türkiye
halkları adına soruyoruz: Dolmabahçe’yi siz bizim heyetle ve İmralı’yla
birlikte kurdunuz, oluşturdunuz, inşa ettiniz. Gerçi aynı gün, Dolmabahçe
toplantısının olduğu gün Sayın Cumhurbaşkanı da bunun iyi bir gelişme, olumlu
bir gelişme olduğunu söylemişti; kayıtlarda var. Peki, daha sonra kendisi
bundan vazgeçtiğinde, siz bu sürecin siyasi sorumlusu ve kurucu ortağı olarak
neden buna karşı bir ses çıkarmadınız, neden bugüne kadar bir açıklama
yapmadınız? Sayın Yalçın Akdoğan, o gün o metni okuyan milletvekillerinden biri
olarak -bir bakan olarak bulunuyordu orada- neden bugüne kadar o süreci
samimiyetle sahiplenen bir tutum sergilemediniz? 
Dolmabahçe mutabakatını bozmak savaşa
yeniden dönmenin yollarını açıyordu. Savaşın ne demek olduğunu biliyoruz
arkadaşlar, otuz yıldır tecrübe ediyoruz. Savaş başladığında artık her bir ölüm
diğer ölümün gerekçesi hâline gelir. Biliyoruz, sadece canlar değil, vicdanlar
ve ahlaklar da bozulur, acılar yarıştırılır, ölümler arasında eşitsizlik
kurulur. Israrla ve açıklıkla söylüyoruz: Bütün ölümler bizim için eşittir,
aynı derecede ağırdır, aynı derecede acıdır ama savaş ortamında bu vicdani sesi
duyurmanız mümkün olmuyor.
Dolmabahçe mutabakatını yıktıktan
sonra, seçim süreci hızla ve yoğunlukla devam ederken bize karşı yöneltilen
saldırılar, planlanan katliamlar, seçim bürolarımıza, çalışanlarımıza ve
mitinglerimize yapılan saldırılar bu planın önemli bir parçasıydı, savaşa
yeniden dönüş planının bir parçasıydı. Dolmabahçe’yi yıkıyorsunuz savaşın
yolunu açıyorsunuz. Savaşın yolunu açtığınızda da PKK’nın çatışmasızlığı terk
etmesi için de provokasyonlar ortaya konuyor. Ağrı-Diyadin Türkiye halklarının
gözü önünde cereyan etmiş bir büyük provokasyondur. 
Evet, o dönemde biz ısrarla
provokasyonlara rağmen KCK’nin çatışmasızlığı bozmamasını talep ettik. Sürecin
devam etmesi için sağlam ve açık bir irade koyduk ortaya. Hiçbir saldırıyı
karşı saldırıları tahrik edecek bir malzemeye dönüştürmeye izin vermedik ama
maalesef, KCK’nin sabırlı tavrı, 7 Hazirana kadar olan, o provokasyonlara karşı
olan sabırlı tavrı, 7 Hazirandan sonra Suruç katliamı gibi büyük bir insanlık vahşetinin
ardından ortadan kalktı. İsterdik ki, o provokasyona karşı da PKK, 7 Hazirana
kadar sürdürdüğü tavrı sürdürsün. 
Ceylânpınar’da 2 polisin kirli bir
şekilde katledilmesi bir başka büyük provokasyondu. Ve geldik bugün savaşın
kan, barut kokusu arasında canlarımızın yittiği kara tabloyu yaşadığımız
günlere. Savaş başlayınca ne olduğunu biliyoruz. Çocuklarımız vuruluyor, 7
yaşında Baran Çağlı vuruluyor, 13 yaşında Fırat Sımpil çocuğumuz vuruluyor,
gençlerimiz vuruluyor, yaşlılarımız vuruluyor, doktorlarımız vuruluyor; bunları
biliyoruz. O nedenle ısrarla ilk günden itibaren karşılıklı ateşkes talep
ediyoruz. Silahların sustuğu döneme, çatışmasızlık dönemine geri dönüş
istiyoruz. Bu sorunu barışçıl temelde, demokratik çerçevede çözmeyi sağlayacak
tek yol olan müzakereye dönüşü istiyoruz. Müzakereye dönüş hâlinde ise artık
keyfe bağlı bir süreç değil, kurallı ve kurumsal bir müzakere süreci istiyoruz.
Bütün bunları kabul etmişti Hükûmet, evet, müzakereye geçmeyi kabul etmişti.
Daha dün Eş Genel Başkanımız Demirtaş açıkladı, heyetimiz de biliyor, Hükûmet
üyelerinin oluşturduğu heyet de biliyor, Kamu Güvenliği Müsteşarlığı da
biliyor, müzakere için ayrı bir salon dizayn edilmişti İmralı’da, fiziksel
olarak dahi masa kurulmuştu. Niye vazgeçtiniz, ne oldu, ne oldu, o gün ne oldu
“Dolmabahçe’yi tanımıyoruz, müzakere diye bir şey tanımıyoruz.” dediniz. Bu
sorunun cevabı bugün yaşadığımız savaşın ve acıların cevabını da ortaya
çıkaracaktır. 
Bugün yaşanan savaş, iktidar hesapları
için, o büyük emeklerle kurulan, zorlukla yürütülen çözüm sürecinin
çökertilmesinden kaynaklanıyor. Hiçbir ölümü tasvip etmenin söz konusu
olmadığını herkesin aynı samimiyette her seferinde tekrar etmesini istiyoruz,
istiyoruz elbette ama yetmiyor, ölümleri önleyecek olan yolları da açmamız
gerekiyor.
Şimdi, özellikle “Bu tezkerenin amacı
nedir?” diye baktığımızda, bu gelişmelerden bağımsız olmadığını apaçık
görüyoruz. Neden Suriye’de tehdit şimdi ya da iki ay önceden itibaren bu kadar
büyük bir millî güvenlik sorunu hâline getirildi? Daha önce çıkarılan
tezkereler, 2003 yılında çıkarılan tezkerelerin amacı neydi? Dönün arşivleri
karıştırın, buradaki tartışmaların tutanaklarını, gazete arşivlerini
karıştırın, göreceksiniz ki 2003 tezkerelerinin tek amacı vardı, 2003’ten sonra
çıkarılan tezkerelerin tek amacı vardı, Kürtlerin Irak’ın kuzeyinde, güney
Kürdistan’da kendilerini yönetebilecekleri bir statü elde etmelerini önlemekti.
Bu tezkerenin de, bundan önce çıkarılan Suriye tezkeresinin de amacı budur;
Kürtlerin Suriye’de kendilerini yönetebilecekleri korunaklı bir alan
yaratmalarını engellemek. Nereden biliyoruz? Sayın Cumhurbaşkanının
sözlerinden. Daha açık bir delile ihtiyacımız yok. Dedi ki: “Orada hiçbir
şekilde özel bir oluşuma izin vermeyeceğiz, bedeli ne olursa olsun.” Neden?
PYD, defalarca bağımsız bir Kürt devleti istemediğini söyledi. O zaman da Kuzey
Irak için “Ayrı bir Kürdistan kuruluyor.” diye bağırdılar, çağırdılar,
hakaretler ettiler, şimdi bölgede tek iyi ilişki içinde oldukları oluşum güney
Kürdistan’daki yönetimdir. Bunun için on yıl kaybetmemiz gerekmiyordu, bunun
için de on yıl kaybetmemiz gerekmiyor. PYD’yle, Rojava’daki Kürtlerle,
Rojava’da Kürtlerin Türklerle birlikte direnen diğer halklarla iyi ilişki,
dostane ilişki kurmak için bugün savaş ve sonra pişmanlık… On yıllık bir kayba
ihtiyacımız yok, bu ülkenin tahammülü yok, gereği yok, aynı noktaya gelinecek.
Nasıl, 2003’te güney Kürdistan aşağılanıyordu ama şimdi baş tacı ediliyor, aynı
şey Rojava için de geçerlidir. Kobani kuşatıldığında IŞİD tarafından neler
söylenmedi, hatırlayın: “Sınırlarımızın ötesinde, dışında bir sorun, bizi
ilgilendirmiyor.” dendi. Ne zaman ki Kobani kurtarıldı, artık Türkiye’nin iç
sorunu olarak görülmeye başlandı Hükûmet tarafından. Niye? Kürtleri tehdit ve
tehlike kaynağı olarak görüyor. Siz, eğer Rojava Kürtlerini tehdit ve tehlike
kaynağı olarak görüyorsanız, onlara karşı savaş yöntemlerini devreye sokmayı
düşünüyorsanız buradaki Kürtlerle nasıl kardeş olacaksınız? “Rojava” dediğiniz
nedir? Rojava, “güney sınırlarımızda” dediğimiz bölge aslında tam da bizim
içimizde olan bir yerdir. Ben Rojavalıyım. Nusaybin’de doğdum, büyüdüm. Her
sabah kalktığımda ben Kamışlo’ya baktım. Benim, o zamanlar yakınlarım
hastalandığında Mardin’e götürmezlerdi, sınırdan Kamışlo’ya giderlerdi çünkü
yakındı, çünkü orada akrabalarımız vardı. “Suruç” dediğiniz neresi ki?
Kobani’nin kendisi. Kobani de Suruç’un kendisi. Ceylânpınar neresi? Serekani.
Bunlar ortak şehirlerdir. Bu yapay sınırlarla bölünmüş ortak şehirlerdir, tek
şehirdirler. İşte, onları tehlike ve tehdit olarak görürseniz, onlara karşı
savaş tezkeresi çıkarırsanız buradaki Kürtlerle kardeş olduğunuza
inandıramazsınız bu Kürtleri. (HDP sıralarından alkışlar) 
Değerli milletvekilleri, evet, savaşta
neler olduğunu gayet iyi biliyoruz. Ben size bir şair, bir yazarın bu konuda üç
cümlesini aktarmak istiyorum: “Savaş doruk noktasına ulaştığında çoğunluğun onu
istememiş olduğu ortaya çıkar. Bu çoğunluk sessizdir, kimse onu dikkate almaz.
Hele kadınlar, yıkıntılar arasında bir avuç un, yakacak odun, birkaç patates
aramakla ve çocuklarını oradan uzaklaştırmakla uğraşırlar artık yalnızca. 
Yaşlı insanlar yanmış barakalarının
kalıntılarını karıştırır, yorgun adamlar ölüleri gömerler. 
Bu insanlar ne ateş eder ne de işkence
yapar. Yüzlerinde nefretin izlerini taşımazlar.”
O nefret, kör iktidar hesaplarının
yarattığı kötücül bir duygudur, çoğunluğun, büyük çoğunluğun kalbinde yeri
yoktur, biliyoruz; Türkiye toplumu savaşa büyük çoğunluğuyla “hayır” diyecektir
inancımızı da oradan alıyoruz. 
Değerli arkadaşlar, evet, iktidar hesapları
için bir savaş yürütüldüğünü artık Türkiye toplumu fark ediyor. Şehit
cenazeleri istismar edilemiyor artık. Şimdi orada yükselen çığlıklara
“istismar” diyenler o acıya maalesef saygısızlık ediyorlar. “Neden ölüyoruz?
Çocuklarımız neden ölüyor?” sorusunu soracaktır bu toplum, soruyor. Her bir
soru, diğer soruları, onlarca, yüzlerce soru soran anneyi, soru soran kardeşi,
soru soran komşuyu da beraberinde getirecektir. İşte o zaman hem savaş planları
hem de iktidar hesapları bozulacaktır, bundan eminiz. 
İktidar hesapları bu seçimlerin
sonucunu kadük hâle getiren temel faktördü. Şimdi yeni bir savaşla seçimden
kârlı çıkmayı hesaplayanlara sesleniyorum: 1983’ten bu yana, dönün, bakın,
Türkiye’de çöken hükûmetlerin hepsi savaş politikalarıyla çökmüşlerdir. Eriyip
giden partilere bakın, yüzde 50 alıp da şimdi ismi okunmayan partilere bakın,
hepsi savaş politikaları yüzünden gitmişlerdir. AKP’nin en yüksek oy aldığı
dönem, çözümü müzakereyle, görüşmelerle, diyalogla arayacağını samimiyetle
ifade ettiği ya da bu konudaki samimiyetine çoğunluğu inandırdığı zamanlardır.
Yani -bir uyarı- savaş politikalarıyla iktidar hesabı yapıyorsanız acilen
vazgeçin, Türkiye halkı bunlara prim vermiyor. Eğer derdiniz savaşsa, onu
söylüyorum, lütfen derhâl bundan vazgeçin.
(Mikrofon otomatik cihaz tarafından
kapatıldı) 
MİTHAT SANCAR (Devamla) – Sürem bitti
galiba Sayın Başkan, iki dakikalık süreyi bekliyorum. 
BAŞKAN – Sayın Sancar, iki dakika ilave
süre veriyorum. 
MİTHAT SANCAR (Devamla) – Teşekkür
ederim Sayın Başkan.
Evet, iktidar hesapları o kadar mı
değerli, o kadar mı vazgeçilmez ki savaşı bile bunun bir yöntemi hâline
getirebiliyorsunuz. Size büyük bir askerin, evet, silahı en iyi kullanmış
askerlerden birinin sözünü hatırlatmak isterim. Kimi kaynaklarda Napolyon’a atfedilir,
benim bildiğim Bismark’ın sözüdür -Bismark’ın kim olduğunu anlatmama gerek yok,
silahla neler yaptığını tarih ayrıntılı olarak kaydetmiştir- diyor ki:
“Süngüyle her şeyi yapabilirsiniz ama üstüne oturamazsınız.” Dolayısıyla eğer
savaşla bir iktidar kurmak, savaşla, süngüyle iktidara yürümek istiyorsanız,
şimdi 1990’lardan beter, kentleri yıkan yöntemlerle başarılı olacağınızı
düşünüyorsanız Bismark’ın bu sözünü defalarca ya da her gün tekrar edin:
“Süngüyle belki her şeyi yapabilirsiniz ama üstüne oturamazsınız.” (HDP
sıralarından alkışlar)
Değerli arkadaşlar, evet, bütün
partilerde vicdanlı insanlar olduğunu biliyorum, aslında herkesin vicdanlı
olduğuna inanmak isterim ama tam bu konuda AKP içinde bu politikalara karşı
olduğundan şüphe duymadığım insanlar var, biliyorum. Sessiz kalmayın, sesinizi
yükseltin. Grup Başkan Vekilimiz İdris Bey’in söylediği şeyi aynen tekrar
edeceğim. CHP sıralarında da vicdanı bu savaş politikalarından sızlayan,
gerçeği gördüğüne kesinkes inandığım insanlar büyük çoğunluktadır. Eğer bu
savaş tezkeresi geçerse, hatırlatırım ki 78’inci maddesi Anayasa’nın daha kolay
kullanılacaktır. 
(Mikrofon otomatik cihaz tarafından
kapatıldı) 
MİTHAT SANCAR (Devamla) – Bir dakika
daha rica edebilir miyim Sayın Başkan? Tek cümle…
BAŞKAN – Sayın Sancar, bugünkü
uygulamam herkese hakkaniyetle bir defa söz hakkı veriyorum, uyarsanız memnun
olurum. Sözlerinizi bağlayın lütfen.
MİTHAT SANCAR (Devamla) – Tamam, tek
cümleyi söylüyorum. Tek cümle lütfen… Yani, onun için yirmi saniye bile değil. 
BAŞKAN – Bir dakika veriyorum o zaman.
MİTHAT SANCAR (Devamla) – Tamam, çok
teşekkür ederim.
Evet, eğer bugün bunu yapmazsanız büyük
bir sıkıntı yaşarız. Kaç tezkere, sayamadım, geçeyim, 1 Mart 2003’ü
hatırlamasını istiyorum CHP’deki değerli vekillerin, AKP’deki değerli
vekillerin, MHP’deki barışsever insanların oradan da çıkacağını düşünüyorum.
Evet, 1 Mart 2003’ü hatırlayın, bu toplum o tezkereyi elinin tersiyle itmişti.
Bu Meclis bunu yapabilir. Bunu yaptığınız zaman vereceğiniz mesaj şudur: Biz
barış istiyoruz. Tekrar son bir deyişle kapatıyorum, herkese bu söz: Kandan
kına yakılmaz. Onun için, sürekli barış, hep barış.
Hepinizi sevgiyle selamlıyorum. (HDP
sıralarından alkışlar)
AHMET AYDIN (Adıyaman) – Sayın Başkan…
BAŞKAN – Evet, Sayın Aydın…
AHMET AYDIN (Adıyaman) – Sayın
konuşmacı iktidar hesapları için savaşı başlattığımız gibi haksız, mesnetsiz
ithamlarda bulundu, sataşmadan söz almak istiyorum.
İDRİS BALUKEN (Diyarbakır) –
Eleştiridir Sayın Başkan, siyasi eleştiridir, sataşma değil.
BAŞKAN – Sayın Aydın, bunu eleştirel
sınırlar içerisinde kabul ediyorum.(HDP sıralarından alkışlar)
AHMET AYDIN (Adıyaman) – Sayın
Başkanım, bu bir eleştiri değil. “İktidar hesapları gibi, kör iktidar olmak
için savaş yapıyorsunuz.” diyor. Bu nasıl eleştiri olur Sayın Başkanım ya! Ağır
bir ithamdır.
BAŞKAN – Sataşmaya neden vermemek üzere
size de iki dakika söz veriyorum.
Buyurun. (AK PARTİ sıralarından
alkışlar) 
VII.- SATAŞMALARA İLİŞKİN KONUŞMALAR (Devam)
4.- Adıyaman Milletvekili Ahmet Aydın’ın, Mardin
Milletvekili Mithat Sancar’ın (3/12) esas numaralı Başbakanlık Tezkeresi
üzerinde HDP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
AHMET AYDIN (Adıyaman) – Çok teşekkür
ediyorum Sayın Başkanım.
Burada ben konuşmacıyı dinledim.
PKK’ya, terör örgütüne tek bir laf edemeyenlerin burada Hükûmete, devlete,
meşru vasıtalarla silah elinde bulunduranlara ne laflar ettiğini hepimiz çok
iyi gördük.
Bir defa, kandan kimin beslendiğini,
şiddetten kimin beslendiğini, terörden kimin beslendiğini… (HDP sıralarından
“saray saray” sesleri ve gürültüler) Çözümü kimin istediğini ve çözümün
karşısında kimin durduğunu bu millet çok iyi biliyor.(HDP sıralarından
gürültüler)
PERVİN BULDAN (İstanbul) – Hiç
dinlememişsin ya!
AHMET AYDIN (Devamla) - Değerli
arkadaşlar, dinleyin bir dakika dinleyin, ben sizi dinledim. Biz iktidar olmak
için gücü milletten alıyoruz. Sizin gibi gücü PKK’dan, PYD’den, PYJ’den
almıyoruz, terör örgütlerinden almıyoruz. Açık açık dile getiriyorsunuz. (AK
PARTİ sıralarından alkışlar)
HAKKI SARUHAN OLUÇ (Antalya) – Size
savaş yaptırmayacağız. Sarayın savaşı sarayın. (HDP sıralarından gürültüler ve
sıra kapaklarına vurmalar)
AHMET AYDIN (Devamla) - Gücü milletten
alacaksınız.
SEZAİ TEMELLİ (İstanbul) – Size savaş
yaptırmayacağız!
AHMET AYDIN (Devamla) - Tek iktidar,
iktidarın ve meşruiyetin kaynağı aziz milletimizdir. Sizin… 
HAKKI SARUHAN OLUÇ (Antalya) – Ne
konuşuyorsun utanmaz adam!
AHMET AYDIN (Devamla) – Bakın,
utanmadan, sıkılmadan konuşuyorsunuz! Utanmadan konuşuyorsunuz! (HDP
sıralarından gürültüler, sıra kapaklarına vurmalar)
SEZAİ TEMELLİ (İstanbul) – Sarayın
savaşı!
AHMET AYDIN (Devamla) - Öncelikle size
destek veren yüzde 13’e haksızlık yapıyorsunuz, saygısızlık yapıyorsunuz. Gücü
milletten alacaksınız, gücü terör örgütlerinden değil. 
Yine, bu çatışmasızlığı kim ortadan
kaldırdı?
HAKKI SARUHAN OLUÇ (Antalya) – Saray
kaldırdı, saray!
SEZAİ TEMELLİ (İstanbul) – Saray!
AHMET AYDIN (Devamla) - Bakın, Suruç
hadisesi 20 Temmuzda oldu. KCK Yürütme Konseyi ta 11 Temmuzda tek taraflı
olarak çatışmasızlığı ortadan kaldırdı.
GARO PAYLAN (İstanbul) – Senin iraden
yok!
AHMET AYDIN (Devamla) - PKK’nın,
KCK’nın sözde yöneticileri devrimci halk savaşlarını başlattı, Suruç’tan önce
başladı. Kim başlattı?
HAKKI SARUHAN OLUÇ (Antalya) – Siz
başlattınız.
AHMET AYDIN (Devamla) - Onlara da bir
laf etsenize! Yüreğiniz yetiyorsa PKK’ya söyleyin önce terör örgütü olduğunu ve
yaptığı terörü kınayın. 
HAKKI SARUHAN OLUÇ (Antalya) – Başkan
olsaydı olmayacaktı!
AHMET AYDIN (Devamla) - Yine değerli
arkadaşlar, bakın, burada bölgeye, Kürtlere kimin baskı uyguladığını, kimin
zulüm uyguladığını, kimin şiddet uyguladığını bölge halkı da biliyor…
HAKKI SARUHAN OLUÇ (Antalya) – Saraya
bak, saraya!
AHMET AYDIN (Devamla) – …Kürtler de
biliyor bu millet de biliyor, kandıramazsınız kimseyi! (AK PARTİ sıralarından
alkışlar) 
(Mikrofon otomatik cihaz tarafından
kapatıldı) 
AHMET AYDIN (Devamla) – Öncelikle
şiddetten vazgeçeceksiniz. Öncelikle terör estirenlerle beraber olmayacaksınız.
Gücün kaynağı millettir, gücün kaynağı terör örgütleri değildir diyorum. 
Teşekkür ediyorum. (AK PARTİ
sıralarından alkışlar) 
BAŞKAN – Sayın milletvekilleri, şimdi…
MİTHAT SANCAR (Mardin) – Sayın Başkan…
İDRİS BALUKEN (Diyarbakır) – Sayın
Başkan…
PERVİN BULDAN (İstanbul) – Sayın Başkan…
MİTHAT SANCAR (Mardin) – Sayın Başkan,
bir cümlelik bir cevap hakkı istiyorum. 
İDRİS BALUKEN (Diyarbakır) – Sayın
Başkan, yani sayın hatip açık bir şekilde partimizin kandan beslendiğini, terör
örgütüne yaslandığını söylemek suretiyle sataşmada bulunmuştur. (AK PARTİ
sıralarından “Doğru” sesleri)
BAŞKAN – Sayın Sancar’la aranızda karar
verin, birinize söz vereceğim. 
İDRİS BALUKEN (Diyarbakır) – Sayın
Sancar…
RECEP ÖZEL (Isparta) – Hadi söyle
bakalım PKK terör örgütünü, söyle hadi! Söyleyebilecek mi bakalım? 
BAŞKAN – Sayın Sancar, süreniz iki
dakikadır.
Buyurun. 
RECEP ÖZEL (Isparta) – Hadi söyle,
söyle!
5.- Mardin Milletvekili Mithat Sancar’ın, Adıyaman
Milletvekili Ahmet Aydın’ın sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
MİTHAT SANCAR (Mardin) – Sayın Başkan,
ben söyleyeceklerimi söyledim. Birbirimizi iyi tanıyoruz. Hiç demagojiye gerek
yok. Diyorum ki: Derhâl şiddetin nasıl sona erdirileceğini bu parti… Evet, MHP
başka türlü söylüyor bunu ama en çok konuşan 2 partidir, biz biliyoruz.
Filipinler’de silahların nasıl sustuğunu bilmiyor musunuz, silahların nasıl
teslim edildiğini? Şunu söyleyeceğiz… (AK PARTİ sıralarından gürültüler) 
YASİN AKTAY (Siirt) – Burası Filipinler
değil, burası Türkiye. 
MİTHAT SANCAR (Devamla) – Bir izin
verin, anladım. 
Çünkü, Sevgili Yasin, Filipinler’de
bağımsız nitelikteki Silahları Bırakma Komisyonunun Başkanlığını Türkiye
yapıyor, birincisi bu. 
YASİN AKTAY (Siirt) – Silahı
bırakacaksınız, ne savaşı?
MİTHAT SANCAR (Devamla) – Neyse,
aslında cevap vermeyecektim, sadece şunu söyleyecektim… Ben söyleyeceğimi
söyledim, istediğiniz kadar sataşın. 
Tekrar söylüyorum, izleme heyetini
kurmaya niçin izin vermediniz? İzleme heyeti, Filipinler’de otuz yıllık savaşı
sona erdiren sürecin bir parçası olarak Türkiye'nin katkısıyla kuruldu, bunları
biliyorsunuz; silahların bırakılmasının yolu, yöntemi var, biliyorsunuz. (AK
PARTİ sıralarından gürültüler) İki buçuk yıl bunun için görüştünüz, şimdi niye
devirdiniz o masayı? Bir hafta sonra silahsızlanma kongresi çağrısı
yapılıyordu; hangi menfaatle bunu, hangi hesapla bu masayı devirdiğinizi bu
topluma açıklayacaksınız, halklara hesabını vereceksiniz. (HDP sıralarından
alkışlar, AK PARTİ sıralarından gürültüler) 
MEHMET UĞUR DİLİPAK (Kahramanmaraş) –
6-7 Ekimin hesabını da vereceksiniz. 
MİTHAT SANCAR (Devamla) – Ben, istediği
kadar sataşma olsun bundan sonra her sataşmayı toplumun vicdanına havale
ediyorum, tek kelime cevap vermeyeceğim. Yine de saygıyla, sevgiyle
selamlıyorum. (HDP sıralarından alkışlar)
V.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
8.- Başbakanlığın, Türkiye’nin Ulusal Güvenliğine
Yönelik Terör Tehdidi ve Her Türlü Güvenlik Riskine Karşı Uluslararası Hukuk
Çerçevesinde Gerekli Her Türlü Tedbiri Almak, Irak ve Suriye’deki Tüm Terörist
Örgütlerden Ülkemize Yönelebilecek Saldırıları Bertaraf Etmek ve Kitlesel Göç
Gibi Diğer Muhtemel Risklere Karşı Ulusal Güvenliğimizin İdame Ettirilmesini
Sağlamak İçin Hudut, Şümul, Miktar ve Zamanı Hükümetçe Takdir ve Tayin Olunacak
Şekilde, Gerektiğinde Türk Silahlı Kuvvetlerinin Yabancı Ülkelere Gönderilmesi,
Yabancı Silahlı Kuvvetlerin Türkiye’de Bulunması ve Bu Kuvvetlerin Hükümetin
Belirleyeceği Esaslara Göre Kullanılması ile Hükümet Tarafından Belirlenecek
Esaslara Göre Gerekli Düzenlemelerin Yapılması için Türkiye Büyük Millet Meclisinin
02.10.2014 Tarihli ve 1071 Sayılı Kararıyla Hükümete Verilen Bir Yıllık İzin
Süresinin Anayasa’nın 92’nci Maddesi Uyarınca 02.10.2015 Tarihinden İtibaren
Bir Yıl Daha Uzatılmasına Dair Tezkeresi (3/12) (Devam)
BAŞKAN – Sayın milletvekilleri, şimdi
Milliyetçi Hareket Partisi Grubu adına İzmir Milletvekili Sayın Oktay Vural.
(MHP sıralarından alkışlar) 
MHP GRUBU ADINA OKTAY VURAL (İzmir) –
Teşekkür ederim.
Sayın Başkan, çok değerli
milletvekilleri; Irak ve Suriye'den kaynaklanan bölücü terör tehditlerine karşı
Türk Silahlı Kuvvetleri unsurlarının kullanılmasına yönelik Hükûmet tezkeresi
hakkında Milliyetçi Hareket Partisi Grubu adına söz almış bulunmaktayım.
Hepinizi saygıyla selamlıyorum. 
Aslında her şeyden önce, biz, burada
bize bu coğrafyayı vatan yapmak, milletimizin hürriyet ve istiklalini korumak,
birlik ve bütünlüğümüzü sağlamak, millî ve üniter devletimize, milletin
hukukuna ve egemenliğine yönelik tehditleri bertaraf etmek; sınırlarını namusu
olarak görüp de onu korumak için hayatlarını feda eden, feda etmekten
çekinmeyen şehitlerimize, kınalı kuzularımıza, kınalı bacaksızlarımıza rahmet
ve minnetlerimizi sunuyoruz, şükranlarımızı sunuyoruz.
Evet, aslında bakıldığı zaman,
gerçekten dinimizin ifadesiyle şehitler ölmez, milletimizin iradesiyle de vatan
bölünmez düsturuyla biz gerçekten bu uğurda canını feda eden, kanını veren
bütün güvenlik görevlilerimize, terörün acımasız, kalleş saldırıları
neticesinde hayatını kaybeden sivil vatandaşlarımıza Allah’tan rahmet
diliyoruz.
Aslında biraz önce bir ibretlik tablo
izledik, gerçekten ibretlik. (MHP sıralarından alkışlar) Allah, Cenab-ı Hak
elbette gözlerimizi açmak için, elbette kulaklarımızın duyması için bu ibretlik
sahneleri bize gösteriyor. Düne kadar çözüm ortağı olanlar, çözüm sürecinin
ortakları bugün bu tablo karşısında birbirlerini suçlayacak noktaya gelmişse,
sorumluluğu bir başkasının üstüne atacak duruma gelmişse hangi vicdandan
bahsediliyor, hangi vicdanlara sesleniliyor? Bugün, Milliyetçi Hareket Partisi
olarak biz, kahpece, kalleşçe, Anadolu’muzda, Mardin’in Nusaybin Bahmini
mezrasında öldürülen çocuklar, kadınlar… Bütün bu tablolar karşısında vicdanı
olan herkes bu terörü lanetler. 
(MHP ve HDP sıralarından karşılıklı laf
atmalar) 
OKTAY VURAL (Devamla) – Bunlar doğu ve
güneydoğuda yaşayan Kürt kökenli insanlar. Serap’ı yakanlar, doktoru
öldürenler, askerimi, polisimi kalleşçe pusuya düşürenler, işte Milliyetçi
Hareket Partisi olarak biz bu millî vicdanın sesi olarak buradayız. Kundaktaki
bebeleri öldürenler hangi vicdana, hangi vicdana sesleniyorlar? Bu ne
vicdansızlıktır! Doğu ve güneydoğuda bu kadar insanımızı katleden bir terör
örgütü ortadayken, terör örgütü silahlarıyla birlikte başta Kürt kökenli insanlarımızı
katlederken bugün geldiğimiz bu noktada bir vicdan muhasebesi yapanlar, evet, o
vicdan muhasebesini bugüne kadar çözüm ortaklığı yapanlar, terör örgütünü
destekleyenler, onun siyasi mesajlarını iletenler, herkes bu vicdanlar
karşısında elbette -eğer varsa- vicdani sorumluluğunu hissetmelidir.
(MHP ve HDP sıralarından karşılıklı laf
atmalar)
OKTAY VURAL (Devamla) – Sayın Başkanım…
BAŞKAN – Değerli arkadaşlar, lütfen
yerlerimize oturalım. 
Sayın Grup Başkan Vekili, arkadaşların
yerlerine oturmalarına yardımcı olursanız memnun olurum çünkü idare amirimiz
yok.
OKTAY VURAL (Devamla) – Evet, sayın
milletvekilleri, bugün gerçekten ibretlikti. Düne kadar çözüm ortakları olanlar
ne kadar güzeldi her şey değil mi? Nerede vicdanlar? Size sesleniyorum: Bugün
müzakere edeceğimiz Hükûmet tezkeresi aslında bir muhakeme, bir muhasebe ve
hesaplaşma olarak ele alınmalıdır. 7 Haziran öncesindeki ortamı ve 7 Haziran
sonrasında yaşadıklarımızı dikkate aldığımızda bütün bunların muhasebesi
elbette yapılmalıdır. 
Bu süreçlerin en ilginç ve en ibretlik
sonucunu günümüz Türkiye’sinde gerçekten yoğun bir şekilde yaşamaktayız. Her
gün acımız… Bugün 1 emniyet amirimiz, 3 polisimiz şehit oldu. Gerçekten…
Doktorumuz kurşunlandı. 
Her şey açıklıkla ortaya konulmalı.
Milletimizin huzuruna karşı bir tezkerede kimin nasıl bir siyasi iradesi vardır
ve bu ne şekilde kullanılmış ve kullanılacaktır? Bu soruların cevabını hep
birlikte soracağız. 
Evet, değerli
milletvekilleri, biraz önce biz, bir seçim hükûmetinde Milliyetçi Hareket
Partisinin iradesinin olmadığını, Milliyetçi Hareket Partisinin iradesi
olmayan, Anayasa’nın ruhuyla lafzıyla ona aykırı bir şekilde seçim hükûmeti
oluşturma konusundaki bu iradeye karşı tavrımızı siyasi bir şekilde ortaya
koyduk, tezkere karşısındaki tavrımızı da ortaya koyduk. Biz siyasetimizi
milletimizin değerleri istikametinde ortaya koyuyoruz. O, şu davranış bizi
ilgilendirmiyor. Bugün geldiğimiz bu noktada bu tezkerenin sahibi kimdir?
Soruyorum: Bu tezkerenin sahibi kimdir?
ORMAN VE SU
İŞLERİ BAKANI VEYSEL EROĞLU (Afyonkarahisar) – Hükûmet.
OKTAY VURAL
(Devamla) – Hangi hükûmet?
RECEP ÖZEL
(Isparta) – Türkiye Cumhuriyeti Hükûmeti. 
OKTAY VURAL
(Devamla) – Bakın, bu tezkereyi uygulayacak Türkiye Büyük Millet Meclisine
sahip bir irade, bugün yönetimde Seçim Hükûmeti olarak tecelli etmiştir.
Gerçekten böyle bir mücadele iradesi de bundan önceki Hükûmette olmamıştır. Bu
tezkere… 7 Haziran seçimlerinde çoğunluğunu kaybedip Parlamentoda sorumlu bir
hükûmet kuramayan azınlık AKP Hükûmeti vardır. Bu zihniyetin ne yaptığını
burada anlatacağım elbette.
Bu tezkere 21
Ağustosta Meclise geldi değil mi? O zaman AKP azınlık Hükûmeti vardı. Seçim
hükûmetine bırakmamak, Hükûmette yer alan HDP’nin takınabileceği tavır dikkate
alınarak Meclise gönderildi. Seçim Hükûmeti de 28 Ağustosta kuruldu. Bu
tezkereyi görüşmek için Adalet ve Kalkınma Partisi milletvekilleri 31 Ağustosta
Türkiye Büyük Millet Meclisini olağanüstü toplantıya çağırdı. 
Soruyorum: Neden
21 Ağustostan sonra toplantıya çağırmadınız? Neden bu iradenizi Adalet ve Kalkınma
Partisinin azınlık Hükûmetinin arkasına koymadınız, neden? Niye bu iradeyi
koyamadınız? Şimdi, birazdan anlatacağım.
Evet, 31 Ağustosta Türkiye Büyük Millet
Meclisini olağanüstü toplantıya çağıran, 3 Eylülde -bugün- toplanmamızı
sağlayan bir süreci gerçekleştireceğiz. Eğer HDP’nin seçim hükûmetinde yer
alması, tezkerenin Meclise gelmesini engelleyecekse neden hükûmet kurulmadan
önce olağanüstü toplantı çağrısı yapmadınız, neden? Bir akıl olması lazım değil
mi, bir akıl? Madem “Seçim hükûmetine bırakmayalım 21 Ağustosta gönderelim.”
diyorsanız, o zaman Seçim Hükûmetinin oturduğu bir ortamda niye olağanüstü
toplantıya çağırıyorsunuz? 22 Ağustosta çağırsaydınız, 23’ünde de kararı
verseydik. Niye yapmadınız? Aa, burada bir akıl var; burada bir strateji, bir
mühendislik söz konusu. Yetkiyi o günkü Hükûmete almayıp bugünkü Hükûmete…
Peki, bugünkü Hükûmetin var mı iradesi? Nerede? Hadi “Hudut, şümul ve zamanı
Bakanlar Kurulunca tespit edilmek üzere…” Nerede? 
AHMET BERAT ÇONKAR (İstanbul) – Onayı
Meclis verecek.
OKTAY VURAL (Devamla) – Bakanlar Kurulu
böyle bir irade gösterebilecek mi? Gösteremeyecek.
MUSA ÇAM (İzmir) – İrade sarayda…
OKTAY VURAL (Devamla) – Dolayısıyla, bu
kararnamenin arkasında… Ben şu soruyu soruyorum: AKP ve HDP’nin siyasi
iradesiyle oluşturulmuş Seçim Hükûmetinde…
RAMAZAN CAN (Kırıkkale) – Yapma be!
OKTAY VURAL (Devamla) – …neden böyle
bir Bakanlar Kurulu iradesini aramadınız? Neden “Hodri meydan!” demediniz?
“Buyurun, imzaya açıyorum, imzayı vermeyenle ilgili gereğini yaparım.” niye
demediniz? 
ERKAN AKÇAY (Manisa) – Diyemezler de
ondan.
OKTAY VURAL (Devamla) – Ortaklar
ürkmesin arkadaşlar, ortaklık ürkmesin; çözüm ortaklığı devam ediyor. İşte,
asıl siyasi irade bu Seçim Hükûmetinde yer alan AKP ve HDP’nin siyasi
iradesinin, beraber ve birlikte olan bu seçim iradesi doğrultusunda böyle bir
iradenin devam etmesini istediler ve bu bakımdan da açıkçası böyle bir irade
beyanını orada aramak istemediler. Arasaydınız. Burada Meclise karşı gelip
yetki istiyorsunuz. Bu yetkiyi nasıl kullanacaksınız? Meclise tezkere gönderme
iradeniz yok ama Meclisin verdiği tezkereyi kullanacaksınız öyle mi? Nasıl
kullanacaksınız?
TALHA EROL DURMAZ (Erzincan) – Şu an
nasıl kullanıyorlarsa öyle kullanacaklar.
RAMAZAN CAN (Kırıkkale) –
Kullanmasınlar mı?
OKTAY VURAL (Devamla) – Onun için,
bugün gerçekten Türkiye için hayati bir konuda askerimize, polisimize, sivil
vatandaşlarımıza, doktorumuza, işçimize yönelik saldırılar karşısında
atadığınız Bakanlar Kurulunda terörle mücadele konusunda bir tereddüt, bir
irade eksikliği olacağını düşünüyorsanız bu eksikliği giderip bir bütün hâlinde
bir Bakanlar Kurulu kararı getirmeliydiniz, getirecektiniz. 
RAMAZAN CAN (Kırıkkale) – O zaman
reddedildi tezkere.
OKTAY VURAL (Devamla) – Niye
getirmediniz? Niye getirmediniz biliyor musunuz? Çünkü çözüm devam ediyor,
çözüm ortaklığı devam ediyor, reklam arası var. (MHP sıralarından alkışlar) 7
Hazirana kadar çözüm ortakları olanlar, siyasi iradeyle birlikte Seçim
Hükûmetinde böyle bir iradeyi bozmamak için “Ortaklık devam etsin, aman ha, ne
olur ne olmaz.” demek için bunu yaptılar.
HALİL ELDEMİR (Bilecik) – Ortaklığı
gördük az önce, ortakları!
OKTAY VURAL (Devamla) – Şimdi, evet,
gerçekten ürkütmek istemedikleri gayet açık ve net. 
Şimdi, Bakanlar Kurulundaki bu irade
eksikliği alanda terörle mücadele eden güvenlik güçlerimizi nasıl etkiler?
Bakanlar Kurulunda kim sorumluysa, Sayın Bakan, umarım bu konuda
delegasyonları, yetkilendirmeleri çok önceden yapmış olmanız gerekiyor. Bu
Bakanlar Kurulunda olmayan bir iradeyle terörle mücadelede zafiyet
oluşturulması gerçekten Türkiye'nin geleceği açısından çok tehlikeli sonuçlar
oluşturacaktır. 
Bu bakımdan, AKP ve HDP’nin siyasi
iradesinin oluşturduğu bu Hükûmete yetki istenmemesinin ardındaki akıl,
tamamıyla çözüm ortaklarının sevdasının devam ettiğine ilişkin bir iradedir. Bu
girişim olmadığına göre, AKP’nin HDP’yle yürüttüğü PKK’yla müzakere süreci,
yani çözüm ortaklığına yönelik bir siyasi tercihin masada olduğu ifade edilmek
isteniyor; mesaj budur, açık mesaj budur. 
Eğer bu konuda, değerli kardeşlerim,
eğer terörle mücadele konusunda benim askerim, polisim öldürülüyor da buna
yönelik bir tedbir konusunda bir bakan bununla ilgili bir tedbire imza
atmıyorsa azlederim gider, biter gider; bu kadar açık ve seçik. (MHP
sıralarından alkışlar) Böyle dik duracaksınız, dimdik duracaksınız ama bunu
oluşturmadınız, oluşturamadınız. (AK PARTİ sıralarından “Sayenizde!” sesi)
Bakın, öyle ki 1 Eylül 2014 tarihinde
Terörle Mücadele Yüksek Kurulu Başkanlığını yürütme görevi Başbakan Yardımcısı
Bülent Arınç’a verilmişti. Peki, şimdi Bakanlar Kurulunda böyle bir görevi
yürüten bir Başbakan yardımcısı var mı? Yok, yok. Ne oldu? Havaya uçtu, yok,
kayboldu, gitti. Niye? Çünkü bu siyasi irade, terörle mücadele etme siyasi
iradesi yok; taktik, strateji yoktur. Bu bakımdan, Irak tezkeresi ilk defa 2007
yılında kabul edildi ve bu çerçevede 2007 yılında Milliyetçi Hareket Partisinin
Türkiye Büyük Millet Meclisine girdiği bir dönemde “Getirin sınır ötesi
operasyon yetkisini, bununla ilgili mücadele edelim.” diye ifadelerde bulunduğumuz
zaman, o zaman dönemin Başbakanı “İçeride 5 bin, dışarıda 500 terörist var,
dışarıdaki 500 teröristle niye uğraşalım?” diyerek yan çizmişti ama millet
iradesiyle bunu getirdik. 
2002 yılında bitmiş bir terör, yok ama
bugün gerçekten sona erdirilmiş bir OHAL varken bugün maalesef hepimizin
vicdanlarını yaralayan, inanıyorum yürekten yaralayan bu manzaraların PKK terör
örgütünün oluşturduğu olağanüstü hâlin, doğu ve güneydoğuda seçim güvenliğine
ilişkin endişelerin Millî Güvenlik Kuruluna kadar sirayet ettiği bir ortamla
karşı karşıyayız. Dolayısıyla bunlara bizi hangi politikalar getirdi
arkadaşlar, ülkemizi fiilî olarak olağanüstü bir ortama hangi politikalar
soktu; bunu sorgulamak gerekmiyor mu? Evet, 2002 yılında terörün geldiği bu
safhadan bugüne geliş sorumlusu Adalet ve Kalkınma Partisinin siyasi
iktidarının tercihleri olmuştur. Tablo budur. 
Terörle mücadeleyi dışlayarak müzakere
yolunu seçen, “Otuz yıldır aynı yöntemle mücadele edildi, bitmedi canım, böyle
yöntemler olmaz, siyasi çözüm gerekir.” diyenler ne diyorsunuz, ha, ne
diyorsunuz? Bugün öyle bir noktaya geldik ki çözüm süreci başlarken “Çok güzel
şeyler oluyor.” diyenler, “Cudi Dağı’nda artık piknik yapılıyor.” diyenler şimdi
“Süreç boyunca dağlara, şehirlere yığınak yaptılar.” diyebiliyorlar.
Ceylânpınar Belediye Başkanı haykırıyor, milletvekilleri haykırıyor, “Çözüm
sürecinde PKK güçlendi, alan hakimiyeti oluşturdu.” diyebiliyor, diyor.
Bir zamanlar “Hayat hakkı, bilgi,
eğitim, dil, kültür, kimlik hakkı, ne varsa vereceğiz, ne isterlerse
vereceğiz.” diyenler, şimdi “‘Şunu yapsanız yeter.’ diyorlardı, sonra bunu
yaptık ‘Yetmez.’ demeye başladılar çünkü nihai amaçları ayrımcılıktır.”
diyebilmektedirler. Bir zamanlar “Çözüm sürecine karşı çıkanlar haindir, kandan
besleniyorlar.” derken bugün görüyoruz ki çözüm ortakları birbirini kandan
beslenen olarak suçluyor. Ne kadar ilginç. “Çözüm sürecine karşı çıkanlar büyük
ölçüde haklıymış.” diyerek burada Sayın Bülent Arınç itirafta bulunuyor. Bir
zamanlar şehide “kelle” diyenler, bugün “Ne mutlu şehit ailesine! Öleceksek bir
kere ölelim, adam gibi ölelim.” gibi sözlerle şehit istismarı
yapabilmektedirler. Bir zamanlar “Sizler şehitlerin gelmesini, sizler anaların
ağlamasını mı istiyorsunuz?” diyenler, şimdi şehit cenazesinde “Ne mutlu onun
ailesine, onun yakınlarına!” sözlerini sarf edebilmektedirler. Bir zamanlar
“Şehitler ölmez, vatan bölünmez.” diyenleri yaygara yapmakla suçlayanlar, şimdi
şehitliğin, vatan savunmasının kutsallığını dillerinden düşürmemektedirler.
ERKAN AKÇAY (Manisa) – Şehit bile
saymıyorlardı.
OKTAY VURAL (Devamla) – Bir zamanlar
“PKK’yla mücadelede ölenler şehit değildir.” diyenleri akil insan yapanlar,
şimdi lüks saraylarında şehitlerin kanı üzerinden ahkam kesmektedirler. Ne
hazindir ki, ne ilginçtir ki Adalet ve Kalkınma Partisinin tayin ettiği 63
akilden birisi, HDP adına, bugün çözüm ortaklığıyla ilgili yürütülen
pazarlıkları ifade edebilmektedir. Evet, gerçekten, vatan evlatları üzerinden,
şehit kanı üzerinden ay yıldızlı bayrağa elini koyarak nutuk atanlar…
Bütün bunlarla ilgili vicdanlara
sesleniyorum: Elinizi vicdanınıza koyun ya! Bu tablonun sorumlusu kim? Bizler
bunlarla ilgili, Türkiye’yi bölmek istiyorlar, millî devlet ortadan kaldırılmak
isteniyor, hukuk devletine yapılıyor… “Hayır, siz bölünme paranoyası geçiriyorsunuz.”
demediler mi? Şimdi Sayın Başbakan kalkıp diyor ki: “Türkiye beka sorunuyla
karşı karşıyadır.” Cumhurbaşkanı diyor ki: “Türkiye Cumhuriyeti’nin en kritik
dönemini yaşıyoruz.” Şimdi ben soruyorum: Bu tablonun sorumlusu kimdir? Kimdir
ya, kimdir? Hiç mi vicdanlar sızlamaz, hiç mi gözler görmez? Yıllarca bunları
söyledik. “Morg bekçileri.” dediniz bize, “Kan üzerinden besleniyor.” dediniz.
Bu vicdansızlık değil mi?
Habur’da devlet töreniyle karşıladınız.
O sırada müzakere ettiniz ya! Protokoller hazırladınız İmralı’da. Alan
hâkimiyetini genişlettiniz ya, “Hepimiz hür olacağız. Öz savunma güçleri
yerleşecek.” diye tutanaklar hazırlandı. Dolmabahçe’de 10 maddelik mutabakat
hazırladınız. 1 Ağustos 2009’da açılım sevdası; millî birlik, kardeşlik
projesi... “Çözüm… Analar ağlamasın.” Topçuları, popçuları toplamadınız mı?
Akil adamlarla bunları yapmadınız mı? Bu sonuç kimin eseridir; ben bunu
sorguluyorum. Bu geldiğimiz noktada elimizi vicdanımıza koyalım. Doğu ve
güneydoğudaki milletvekilleri bizlere gelip söylüyorlardı: “Terör örgütü
güçleniyor, orada bulunamaz hâle geldik.” Evet, geldiğimiz bu noktada terör
örgütü adliye kurdu, hâkim atıyor, savcı atıyor; adliyeleri var, mahkeme
yapıyorlar, istinaf mahkemelerini de Kandil’e götürmüşler. Asayiş birimleri var,
vergi topluyorlar, sizin milletvekiliniz 300 tane makbuzu gösterdi,
vatandaşlardan vergi topluyor. Kim uyudu, size soruyorum, kim uyudu? Kim uyuttu
devleti? Kim bunun sorumlusu? Bir vicdan olarak sesleniyorum ya! “Allah için,
ben hata yaptım, bu yanlış politikaydı, sorumluluğumu yerine getirmek
istiyorum.” diyenler niye çıkmıyor? Bunun hiç mi sorumlusu yok, hiç mi? (MHP
sıralarından alkışlar) 
Şimdi, ne oldu? Kalkıyorlar “2002’den
bu yana biz cumhuriyeti, millî kimliği tasfiye sürecine soktuk. Terörle mücadele
reaksiyonist mücadele, aksiyonist değil zaten.” diyorlar. “Çözüm süreci devam
edecek, muhataplar değişecek.” Kimle nereye gideceksiniz? Çözümünüz nedir?
Hâlen ne oluyor? Masada çözümle ilgili irade var. Bugün bu tabloyu gören
vatandaşlarımızın sizi iktidardan alıkoyan iradesine karşılık âdeta bir reklam
arası gibi terörle mücadele edilmez. Terör örgütünün siyasi amaçları var,
silahlı gücü var. Siyasi amaçlarıyla da mücadele edeceksin, bölücülükle de
mücadele edeceksin. Ne oldu? Devletimizin adını değiştirecekler, Andımız
kaldırıldı, millî kimliğimiz tartışıldı, “Bu millete ‘Türk milleti’ demeyelim.”
dendi; bütün bunlar yapıldı. Ortak değerleri tartışma içerisine aldınız,
aidiyetler ortadan kaldırıldı, güçlendirmek yerine kaldırıldı. Bu tabloları
yaşadık.
(Mikrofon otomatik cihaz tarafından
kapatıldı)
OKTAY VURAL (Devamla) – Asker kışlaya,
polis karakola hapsedilmedi mi? Bu Parlamentoda Türk Silahlı Kuvvetleri iç
güvenlikten alıkonulmadı mı?
BAŞKAN – Sayın Vural, iki dakika ilave
süre veriyorum.
OKTAY VURAL (Devamla) – Bunlar
yapılmadı mı? Valilere “Operasyon yapmayın.” yetkisi verilmedi mi? HDP Eş Genel
Başkanı demedi mi “Bize haber veriyorlardı -Ağrı’daki olayla ilgili- biz de
‘Yapmayın.’ filan diye söylüyorduk.” Bütün bunlar olmadı mı, bitmedi mi arkadaşlar?

Demokrasi ya da silah, ya millet
egemenliği ya silah egemenliği. O bakımdan, silah meşru değildir, terör
örgütünün siyasi amaçları meşru değildir. Bu milletimizin içerisinden başka bir
millet oluşturmak, devlet oluşturmak kabul edilemez. Kürt kökenli
kardeşlerimizin temsilcisi olarak PKK’yı getirdiniz. 7 Haziran seçimlerinde ne
oldu, ne oldu? 
PERVİN BULDAN (İstanbul) – Ne olmuş?
OKTAY VURAL (Devamla) – Neden 23
Temmuzda sınır ötesi operasyon için yetki verildi? Neden daha önce bunlarla
ilgili tedbir almadınız? Niye? O güne kadar ne yaptınız, ne beklediniz? Ne
oldu? “E çözüm süreci AKP varsa devam eder, bize oy vermediniz, al sana kaos.”
Meseleniz memleket mi koltuk mu ya? Meseleniz bu koltuk mu, mesele bu koltuk mu
ya? (MHP sıralarından alkışlar) Allah için memleketi düşünün, Allah için ya! 
Ne olmuş? Oyları azalmış. Onun için ne
yapmak lazım? “Çözüm sürecini buzdolabına çıkartalım, vatandaşlara terörle
mücadele ediyormuş gibi gösterelim, ondan sonra bu kaotik ortamda vatandaşın
oyunu alalım, sonra çözüm ortaklarıyla birlikte yola çıkarız.”
Değerli arkadaşlarım bu ahlaki bir
politika değil, gerçekten değil. (AK PARTİ sıralarından gürültüler)
Onun için, bu çerçevede, geldiğimiz bu
noktada gerçekten söylenecek çok şey var aslında. Bunlarla ilgili saatlerce
konuşsak inanıyorum ki hepinizin vicdanı bu konuda bizim bu söylemlerimize hak
verecek. Ne yapılmalı? 
(Mikrofon otomatik cihaz tarafından
kapatıldı)
OKTAY VURAL (Devamla) – Ne yapılmalı
değerli kardeşlerim? Terör örgütü silahını bırakacak, hukuka teslim olacak.
(MHP sıralarından “Bravo” sesleri, alkışlar) 
BAŞKAN – Sayın Vural, size de bir
dakikalık ek süre veriyorum.
OKTAY VURAL (Devamla) – Millî
devletten, millî kimlikten, cumhuriyetten, üniter devletten zerre kadar taviz
verilmeyecek.
CELAL ADAN (İstanbul) –
Verdirmeyeceğiz.
OKTAY VURAL (Devamla) – IŞİD’le
mücadele ediyor, mücadele ekseninde yapanların PKK’yla mücadele edilirken “E,
bunlarla müzakere edin.” diyen bu emperyalist devletlerin, bu coğrafyada yüz
yıl önce pişirip “Türkiye'nin bir Kürdistan meselesi vardır.” diyerek bölme
projesinin, bugün “çözüm” adı altında pişirilip tekrar önümüze getirilmesi
karşısında, biz, hepimiz bu oyunu bozacağız. 
Sayın Başkan, onun için aslında, bugün,
bu Hükûmetin, AKP ve HDP’nin siyasi birlikteliğinin oluştuğu bu Hükûmetin
terörle mücadele iradesinin olmadığının, aslında buraya, Parlamentoya sorumlu
bir hükûmetin neden gelmediğinin cevabı da çözüm sürecinde geçiyor. (AK PARTİ
sıralarından gürültüler) 
Biz ne dedik? Arkadaş, PKK’yı
güçlendiriyor çözüm süreci, çözüm süreci dursun dedik. “Yok.” dediler. 
(Mikrofon otomatik cihaz tarafından
kapatıldı) 
OKTAY VURAL (Devamla) – Millî devlet,
üniter devletten vazgeçmeyiz, taviz verilmeyecektir; gelin, mutabakat arayalım.
“Yok.” dediler değerli kardeşlerim. (AK PARTİ sıralarından gürültüler)
Bakılıyor ki, bütün bunlar, bugün
huzurlarınızda görüştüğümüz bu tezkere ekseninde, aslında burada AKP ve HDP’nin
siyasi iradesiyle oluşmuş var olan Seçim Hükûmetine gelirken Milliyetçi Hareket
Partisinin bu ilkelerine neden “Hayır.” dediklerini de ortaya koyuyor. Ne
yapacaktık, ne yapacaktık? (AK PARTİ sıralarından “Sorumluluktan kaçıyorsunuz.”
sesi) Askerimizi, polisimizi öldüren PKK’yı güçlendiren çözüm sürecine devam
edin mi diyecektik, devam edin mi diyecektik? (MHP sıralarından alkışlar) 
Aziz milletim buna “Dur.” dedi, sizler
“Dur.” dediniz, “Yanlıştır.” dediniz. Milletimizin verdiği mesajı ortaya
koyduk; siyasi irademizle, gelin, bu tabloyu yaratan bu sürece son verelim
dedik ama maalesef, Adalet ve Kalkınma Partisi böyle bir siyasi iradenin
Bakanlar Kurulunda olmasını ve iradenin oluşmasını istemedi. (AK PARTİ
sıralarından sıra kapaklarına vurmalar, gürültüler) Bunun yanında, elbette
diğer 4 maddemiz de vardı. İşin özü budur.
Sayın Başkan, değerli kardeşlerim; çok
özür diliyorum ama Suriye politikası... Bakın, Suriye politikası... (AK PARTİ
sıralarından sıra kapaklarına vurmalar, gürültüler) 
RECEP ÖZEL (Isparta) – Ne alakası var?
BAŞKAN – Sayın Vural...
OKTAY VURAL (Devamla) – “Şam’a üç
saatte gideriz, Emevî Camisi’nde namaz kılacağız.” diyenler... Ve bugün Diyanet
İşleri Başkanımız ne diyor biliyor musunuz? “Çocuk cesetleri sahillere vurdu,
vicdanlar ne zaman uyanacak?” (AK PARTİ sıralarından gürültüler) Benim askerim,
polisim öldürülüyor…
BAŞKAN – Sayın Vural…
OKTAY VURAL (Devamla) – …doktorlar
öldürülüyor, vicdanlar ne zaman uyanacak? (AK PARTİ sıralarından sıra
kapaklarına vurmalar) Bu kanlı çözüm sürecine ne zaman son vereceksiniz? (AK
PARTİ sıralarından “Süre bitti.” sesleri) Vicdanlar bunu soruyor.
Mardin’de şehit olan polis, 4
polisimizden 1’i, Akif Hatunoğlu şunu diyor: “Sessiz olun…” 
AHMET BERAT ÇONKAR (İstanbul) – Süren
doldu. 
OKTAY VURAL (Devamla) – “Sesiz olun...”

BAŞKAN – Sayın Vural, sözlerinizi
tamamlayın lütfen. 
OKTAY VURAL (Devamla) – “…polisler
şehit oluyor. Vicdanı olmayanlar, huzur içerisinde uyumaya devam edin. Siz
bilmezsiniz ama bizler sizin için şehit olmaya devam ederiz.” diyor. Siz
uyumaya devam edin, millet uyumayacak. 
Hepinize saygılarımı arz ediyorum. (MHP
sıralarından ayakta alkışlar) 
AHMET AYDIN (Adıyaman) – Sayın
Başkanım…
BAŞKAN – Evet Sayın Aydın…
AHMET AYDIN (Adıyaman) – Sayın
Başkanım, Sayın Vural konuşmasında özellikle terörün AK PARTİ politikalarıyla
azdırıldığını ve bu tablonun bütün sorumlusunun AK PARTİ iktidarı olduğunu
ifade etti. Sataşmadan söz istiyorum efendim.
BAŞKAN – Sayın Aydın, bu bir eleştiri
yani. 
AHMET AYDIN (Adıyaman) – Eleştiri değil
efendim, olur mu ya? “Kandan besleniyor.”, “koltuk sevdası” diyor. 
BAŞKAN – Süreyi iki dakika olarak
veriyorum. Yeni bir sataşmaya da imkân vermeyin. 
Buyurun. (AK PARTİ sıralarından
alkışlar) 
VII.- SATAŞMALARA İLİŞKİN KONUŞMALAR (Devam)
6.- Adıyaman Milletvekili Ahmet Aydın’ın, İzmir
Milletvekili Oktay Vural’ın (3/12) esas numaralı Başbakanlık Tezkeresi üzerinde
MHP Grubu adına yaptığı konuşması sırasında Adalet ve Kalkınma Partisine
sataşması nedeniyle konuşması
AHMET AYDIN (Adıyaman) – Teşekkür
ediyorum Sayın Başkanım. 
Evet, burada Sayın Vural aslında
suçluluk psikolojisiyle konuştu, ben onu hissettim bu konuşmadan. (AK PARTİ
sıralarından alkışlar, MHP sıralarından sıra kapaklarına vurmalar) Eğer burada
geçici Bakanlar Kurulu oluşmuşsa, eğer Anayasa’nın emrettiği şekilde bir
Hükûmet oluşmuşsa bunun asıl müsebbibi sizlersiniz. (AK PARTİ sıralarından
alkışlar) 
ERKAN AKÇAY (Manisa) – Asıl müsebbibi
sizsiniz be!
AHMET AYDIN (Devamla) – Sizlersiniz,
bir dakika. 
ERKAN AKÇAY (Manisa) – Yalan
söylüyorsunuz!
AHMET AYDIN (Devamla) – Şimdi, her şeye
“Hayır.” diyeceksiniz…
MEVLÜT KARAKAYA (Adana) – Neye hayır? 
AHMET AYDIN (Devamla) – “Olmaz.” da
“Olmaz.” diyeceksiniz, “Yok.” da “Yok.” diyeceksiniz; Türkiye’nin
menfaatlerini, milletimizin geleceğini düşünmeden 7 Haziran akşamından alayına
meydan okuyacaksınız, “Hodri meydan seçim!” diyeceksiniz. (AK PARTİ
sıralarından alkışlar) Seçim tarihi vereceksiniz, “Azınlıkta yokum.”
diyeceksiniz, “Reform hükûmetinde yokum.” diyeceksiniz.
RUHİ ERSOY (Osmaniye) – Öte dur Ahmet!
Atma Recep, atma Recep!
AHMET AYDIN (Devamla) – “Erken seçim
kararında yokum.” diyeceksiniz ama Anayasa’nın vermiş olduğu görevden de, sorumluluktan
da kaçacaksınız. 
RUHİ ERSOY (Osmaniye) – Atma, atma!
AHMET AYDIN (Devamla) – Biz de mi sizin
gibi kaçalım? 
RUHİ ERSOY (Osmaniye) – Atmayın,
atmayın! Büyük patronun çocukları atmayın!
AHMET AYDIN (Devamla) – Biz de mi sizin
gibi o sorumluluğu üstlenmeyelim? O zaman ülkenin hâli ne olurdu acaba, hiç
düşündünüz mü? Hiç düşündünüz mü arkadaşlar?
RUHİ ERSOY
(Osmaniye) – Atma Ahmet, atma!
AHMET AYDIN
(Devamla) – Burada milletin mesajını eğer doğru algılayabilseydiniz, eğer
milletin 7 Haziranda vermiş olduğu kararı…
ERKAN AKÇAY
(Manisa) – 72 gün oyaladınız be, 72 gün oyaladınız.
AHMET AYDIN
(Devamla) – …doğru okuyup gereğini yapmış olsaydınız çok daha farklı bir sonuç
olurdu. 
RUHİ ERSOY
(Osmaniye) – Saray tetikçisi, çok konuşma!
AHMET AYDIN
(Devamla) – Dolayısıyla, bugün burada eğer geçici Bakanlar Kuruluyla seçime
gidiliyorsa bunun asıl müsebbibi sizlersiniz, bunu bilesiniz. (AK PARTİ
sıralarından alkışlar) 
İkincisi değerli
arkadaşlar, yani şimdi bölgede hiçbir varlık gösteremeyen…
RUHİ ERSOY
(Osmaniye) – HDP’nin ortağı, konuşma!
AHMET AYDIN
(Devamla) – …bölgede teşkilatları olmayan, bölgeden milletvekili çıkarmayan,
bölgeye gidip gelmeyen MHP’nin bize söyleyecek tek bir sözü olamaz, tek bir
sözü olamaz. (AK PARTİ sıralarından alkışlar; MHP sıralarından gürültüler) 
PERVİN BULDAN
(İstanbul) – Siz de yoksunuz bölgede, siz de yoksunuz.
AHMET AYDIN
(Devamla) – Bu ülkenin 780 bin kilometrekaresinde biz varız elhamdülillah;
kuzeyinde varız, güneyinde varız, doğusunda varız, batısında varız. 
ALİ KENANOĞLU (İstanbul)
– Bölgede siz de kalmadınız artık, siz de kalmadınız.
PERVİN BULDAN
(İstanbul) – Sıfırlayacağız sizi. 
AHMET AYDIN
(Devamla) – Ama sizin kafanızda bölmüş olduğunuz bu bölgeye AK PARTİ bir
çimento oldu, bir harç oldu.
(Mikrofon
otomatik cihaz tarafından kapatıldı)
ERTUĞRUL KÜRKCÜ
(İzmir) – He, he, he!
AHMET AYDIN
(Devamla) – Düşünün, o bölgede AK PARTİ’nin de olmadığını düşünün, düşünün
bunu. O yüzden sorumlu siyaset yapın, o yüzden sağduyulu siyaset yapın diyorum.

Saygılar
sunuyorum. (AK PARTİ sıralarından alkışlar) 
OKTAY VURAL
(İzmir) – Sayın Başkan…
BAŞKAN – Evet
Sayın Vural…
OKTAY VURAL
(İzmir) – Sayın Başkan, suçluluk psikolojisiyle hareket ettiğimizi ifade ederek
açıkça bir sataşmada bulundu ve bölgede Milliyetçi Hareket Partisinin
olmadığından, AKP’nin de çimento olduğundan bahsetti. Bununla ilgili, bu
sataşmalardan...
AHMET BERAT
ÇONKAR (İstanbul) – Eleştiri, eleştiri. 
BAŞKAN – İki
dakika süre veriyorum. 
AHMET BERAT
ÇONKAR (İstanbul) – Siyasi eleştiri yaptı.
BAŞKAN – Buyurun
Sayın Vural. (MHP sıralarından alkışlar) 
7.- İzmir Milletvekili Oktay Vural’ın, Adıyaman
Milletvekili Ahmet Aydın’ın sataşma nedeniyle yaptığı konuşması sırasında
Milliyetçi Hareket Partisine sataşması nedeniyle konuşması
OKTAY VURAL
(İzmir) – Değerli arkadaşlar, suçluluk psikolojisiyle hareket etmek… Aslında
biraz önce asıl suçlunun kim olduğunu ben sormuştum, sorumlu kim diye
sormuştum. Elinde vicdan… Yani, vicdan var mı ya?
AHMET AYDIN
(Adıyaman) – Var, var. 
OKTAY VURAL (Devamla) – On üç yıldır
Türkiye’yi yönetiyorsun, bu tablodan vicdani bir sorumluluk duymuyor musun?
Vicdani bir sorumluluk… Bodrum’da Esat’la birlikte tatil yapmaktan, Suriye’deki
o çocuğun Bodrum sahillerine vurma sürecinden bir tane vicdanlık duymuyor musun
ya! Vicdanen… (MHP sıralarından “Bravo” sesleri, alkışlar; AK PARTİ
sıralarından gürültüler)
Şimdi, gelip ne demişiz: Hayır?
Efendim, demişiz ki -kim, neye “Hayır.” demiş- Milliyetçi Hareket Partisi
olarak demişiz ki… 7 Haziran seçimlerinde milletimiz dedi ki: “PKK’yı
güçlendiren çözüm sürecini desteklemiyorum.” “Gelin beraber olalım.” dedik,
“Hayır.” dediniz. (AK PARTİ sıralarından gürültüler)
“Gelin, rüşvet ve yolsuzluğun hesabını
soralım.” dedik, “Olmaz, rüşvet ve yolsuzluk benim görevimdir.”, “Bana darbe
yaptılar.” diyerek bunu meşrulaştırmak istediniz. (MHP sıralarından alkışlar)
Biz buna “Gelin.” dedik, “Hayır.” diyen sizsiniz. Parlamenter demokrasinin,
Türkiye Büyük Millet Meclisinin, bekleme odasına alınmasına karşılık “Gelin,
parlamenter demokrasiyi savunalım.” dedik, “Hayır.” dediniz… 
AHMET AYDIN (Adıyaman) – Her şeye
“Hayır.” diyorsunuz.
OKTAY VURAL (Devamla) – …“Biz başkanlık
sevdasıyla yanıp tutuşuyoruz.” dediniz. 
Milliyetçi Hareket Partisi olarak biz
size “Gelin, beraber olalım millî devlette, üniter devlette.” dedik, siz
“Hayır.” dediniz. İşte, size dediğimiz “hayır”lar, milletimiz için hayırlı
sonuçlar meydana getirecektir. (MHP sıralarından alkışlar) 
Onun için, buradan ilan ediyorum:
Türkiye'nin 7 Haziran sürecinden bugüne kadar yaşadığı kaos… Birisi başkanlık
sevdasıyla, diğeri de özerklik sevdasıyla bu güzel milletimin huzurunu
bozuyorlar. Buna izin vermeyeceğiz. (MHP sıralarından alkışlar) 
Onun için, 1 Kasımda Türkiye’yi bu
sıkıntılı duruma sokan başkanlık sistemi sevdasıyla parlamenter demokrasiyi
çalıştırmayanlara, başkanlıkla ilgili fiilî durum oluşturup…
(Mikrofon otomatik cihaz tarafından
kapatıldı) 
OKTAY VURAL (Devamla) – …özerklik
taleplerinin önünü açarak fiilî durumla özerklik oluşturmak isteyenlere,
silahla özerklik ilan edenlere karşı millî irade, millî egemenlikle cevap
vereceğiz. İnşallah, 1 Kasımda da vatandaşımız bu iradeyi ortaya koyacaktır.
(MHP sıralarından “Bravo” sesleri, alkışlar; AK PARTİ sıralarından gürültüler)
V.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
8.- Başbakanlığın, Türkiye’nin Ulusal Güvenliğine
Yönelik Terör Tehdidi ve Her Türlü Güvenlik Riskine Karşı Uluslararası Hukuk
Çerçevesinde Gerekli Her Türlü Tedbiri Almak, Irak ve Suriye’deki Tüm Terörist
Örgütlerden Ülkemize Yönelebilecek Saldırıları Bertaraf Etmek ve Kitlesel Göç
Gibi Diğer Muhtemel Risklere Karşı Ulusal Güvenliğimizin İdame Ettirilmesini
Sağlamak İçin Hudut, Şümul, Miktar ve Zamanı Hükümetçe Takdir ve Tayin Olunacak
Şekilde, Gerektiğinde Türk Silahlı Kuvvetlerinin Yabancı Ülkelere Gönderilmesi,
Yabancı Silahlı Kuvvetlerin Türkiye’de Bulunması ve Bu Kuvvetlerin Hükümetin
Belirleyeceği Esaslara Göre Kullanılması ile Hükümet Tarafından Belirlenecek
Esaslara Göre Gerekli Düzenlemelerin Yapılması için Türkiye Büyük Millet Meclisinin
02.10.2014 Tarihli ve 1071 Sayılı Kararıyla Hükümete Verilen Bir Yıllık İzin
Süresinin Anayasa’nın 92’nci Maddesi Uyarınca 02.10.2015 Tarihinden İtibaren
Bir Yıl Daha Uzatılmasına Dair Tezkeresi (3/12) (Devam)
BAŞKAN – Sayın milletvekilleri, şimdi,
Cumhuriyet Halk Partisi Grubu adına İzmir Milletvekili Sayın Aytun Çıray.
Buyurun Sayın Çıray. (CHP sıralarından
alkışlar)
CHP GRUBU ADINA AYTUN ÇIRAY (İzmir) –
Yüce Meclisin değerli üyeleri, Türkiye’de olduğu gibi bir parti tam on üç
yıldır milletin hafızasını bulandırarak iktidar yapıyorsa eğer, sosyal ve
siyasi hafıza varoluşsal bir önem taşır. Kardeşinin acısını haykıran Yarbay
Mehmet Alkan’ın saray trollerinin iğrenç saldırılarına maruz kalmasının sebebi
de işte budur. Yarbay Alkan kolektif hafızayı uyandırmıştır. Acılı komutan ne
diyordu? “Buradaki vatan evladının katili kim, sebebi kim? Düne kadar ‘çözüm’
diyenler ne oldu da şimdi ‘sonuna kadar savaş’ diyorlar?” 
Alkan’dan sonra şimdi elini şehit
tabutunun üstüne koymuş olan bu kibirli şahsın fotoğrafına bakın. (CHP
sıralarından alkışlar; AK PARTİ sıralarından sıra kapaklarına vurmalar,
gürültüler)
RECEP ÖZEL (Isparta) – Hadi oradan be!
Hadi oradan!
AYTUN ÇIRAY (Devamla) – Bu kibirli
şahsın fotoğrafına bakın. 
HALİS DALKILIÇ (İstanbul) – Yazıklar
olsun sana!
AYTUN ÇIRAY (Devamla) – Ama iyi ki hafıza
var… Ama iyi ki hafıza var… Sorarım size… Sorarım size… (Gürültüler)
BAŞKAN – Sayın idare amirleri,
milletvekili arkadaşlarımızın yerine oturmasını temin edelim lütfen.
AYTUN ÇIRAY (Devamla) – Sayın Başkan,
süremi durdurun lütfen. 
BAŞKAN – Bekleyin lütfen biraz. 
HALİS DALKILIÇ (İstanbul) - Ne
konuştuğuna dikkat edecek. 
BAŞKAN – Sayın milletvekilleri, herkes
yerine otursun.
HALİS DALKILIÇ (İstanbul) - Aranızda
konuşmayı bilen varsa o çıksın grup adına.
BAŞKAN – Daha sonra cevap vermek
isteyenler olursa onlara söz vereceğim, lütfen herkes yerine otursun.
İLKNUR İNCEÖZ (Aksaray) – Ama hatibi de
temiz bir dille konuşmaya lütfen davet edin.
HALİS DALKILIÇ (İstanbul) - Konuşmayı
beceren biri çıksın!
İLKNUR İNCEÖZ (Aksaray) – Kürsü
dokunulmazlığı demek çıkıp hadsizce hakaret etme özgürlüğünü elde etmek demek
değildir. 
BAŞKAN – Sayın Hatip, salonu germeyecek
şekilde lütfen konuşmanıza devam edin. 
İLKNUR İNCEÖZ (Aksaray) – Lütfen siz de
temiz bir dille konuşmaya davet edin.
LEVENT GÖK (Ankara) – Sayın Başkan,
sükûneti sağlayın, lütfen sükûneti sağlayın.
AYTUN ÇIRAY (Devamla) – Bana bakın,
karşınızda bir devlet adamı var, ne söylediğimi bilerek konuşuyorum! (CHP
sıralarından alkışlar; AK PARTİ sıralarından gürültüler)
RECEP ÖZEL (Isparta) – Hadi oradan!
AYTUN ÇIRAY (Devamla) – Şimdi,
dinleyin, süremden yemeyin.
BAŞKAN – Sayın Hatip…
MUHAMMET EMİN AKBAŞOĞLU (Çankırı) –
Sözünü geri alsın! (AK PARTİ sıralarından sıra kapaklarına vurmalar,
gürültüler)
BAŞKAN – Sayın Hatip… 
AYTUN ÇIRAY (Devamla) – Bu fotoğraf erken
seçim kampanyasının habis bir istismarıdır. (AK PARTİ sıralarından “Habis
sensin!” sesi, gürültüler)
BAŞKAN – Değerli milletvekilleri…
LEVENT GÖK (Ankara) – Sayın Başkan,
susturun şunları be!
AYTUN ÇIRAY (Devamla) – Ama iyi ki
hafıza var. Sorarım size, şehitlere “kelle” diyen kim? (AK PARTİ sıralarından
“Yuh, yuh!” sesleri)
MUHAMMET EMİN AKBAŞOĞLU (Çankırı) –
Sizsiniz, sizsiniz! 
LEVENT GÖK (Ankara) – Sayın Başkan,
şunları susturun!
AYTUN ÇIRAY (Devamla) – Şehitlere
“kelle” diyen birisi, yüreği evlat acılı bir ailenin ıstırabını paylaşabilir
mi?
BAŞKAN – İdare amiri arkadaşlarımız,
lütfen milletvekillerimizi yerine oturtalım. 
Sayın Hatip, bir dakika durur musunuz?
(AK PARTİ sıralarından gürültüler)
MUHAMMET EMİN AKBAŞOĞLU (Çankırı) –
Sayın Başkan, sözünü düzeltsin!
AYKUT ERDOĞDU (İstanbul) – Sayın
Başkan, konuşturmayacaklar mı? Kim bunlar, alışmışlar mı?
BAŞKAN – Lütfen herkes yerine otursun.
Daha sonra söz almak isteyen, sataşma olduğunu iddia eden varsa onları dikkate
alacağım ama herkes yerine bir otursun, sükûneti sağlayalım. 
UĞUR AYDEMİR (Manisa) – Sayın Başkanım,
hakaret etmeden konuşması lazım. 
HALİS DALKILIÇ (İstanbul) –
Cumhurbaşkanına hakaret edeni konuşturamazsınız orada. 
BAŞKAN – Sayın Hatip, sizi de dikkatli
konuşmaya davet ediyorum. Lütfen daha özenli cümleler kurun, lütfen. 
AYTUN ÇIRAY (Devamla) – Beyler,
tutanakları istesinler, bir tek hakaret kelimesi bulamazsınız. Tutanakları
isteyin lütfen. (CHP sıralarından alkışlar) Tek hakaret cümlesi yok.
Hazmedilemeyen şey, biat ettikleri kişiye eleştiri getirmemdir, tek bir hakaret
lafı yoktur. (CHP sıralarından alkışlar; AK PARTİ sıralarından “Habis olan
sensin o zaman!” sesi, gürültüler) Siz alışmışsınız yönetilmeye. 
HİKMET AYAR (Rize) – Söylediklerini
sana iade ediyoruz. 
AYTUN ÇIRAY (Devamla) – Ben şahsa habis
demedim, “Habis bir istismardır.” dedim. 
BAŞKAN – Sayın idare amirleri,
milletvekillerinin lütfen yerlerine oturmalarını temin edelim. 
HİKMET AYAR (Rize) – Adam gibi
konuşsun, oturalım. 
BAŞKAN – Hem Cumhuriyet Halk Partisi
hem de AK PARTİ Grubunda idare amirlerinden bu görevlerini yerine getirmelerini
bekliyorum. Ayakta milletvekilleri olmasın, oturun lütfen hepiniz. 
HİKMET AYAR (Rize) – Adam gibi
konuşsun!
AYTUN ÇIRAY (Devamla) – Sayın Başkan,
burada beş dakikam gitti. 
BAŞKAN – Sükûneti sağlayamazsanız yemek
arası vereceğim arkadaşlar. Sükûneti sağlayın, oturun yerinize. 
AYTUN ÇIRAY (Devamla) – Daha fotoğrafı
görür görmez ne söyleyeceğimi bilmeden fırladılar. 
HİKMET AYAR (Rize) – Haddini
bileceksin, haddini!
BAŞKAN – Arkadaşlar, lütfen oturun
yerlerinize. 
HİKMET AYAR (Rize) – Haddini bilecek!
BAŞKAN – Değerli milletvekilleri, kırk
dakika ara veriyorum. Oturumu kapatıyorum. 
Kapanma Saati:
19.39
YEDİNCİ OTURUM
Açılma Saati: 20.28
BAŞKAN: Başkan Vekili Koray AYDIN
KÂTİP ÜYELER: Fehmi KÜPÇÜ (Bolu), Erol DORA (Mardin)
-----0-----
BAŞKAN – Sayın milletvekilleri,
Anayasa’nın 93’üncü ve İç Tüzük’ün 7’nci maddesine göre olağanüstü toplanan
Türkiye Büyük Millet Meclisinin 9’uncu Birleşiminin Yedinci Oturumunu açıyorum.
(3/12) esas numaralı Tezkere’nin
görüşmelerine kaldığımız yerden devam ediyoruz.
Hükûmet…
Şimdi, söz sırası Sayın Aytun Çıray’da.
ÖZGÜR ÖZEL (Manisa) – Sayın Başkanım,
Aytun Bey’i kürsüye davet etmeden önce müsaadenizle bu konuda söyleyecek bir
iki sözümüz var. 
Biraz önce Parlamentoda, kürsüde bir
milletvekili konuşmasını yaparken -şimdi tutanakları da inceledik- konuşmasında
kullandığı ifadelerin hiçbir tanesinde bir hakaret olmadığı hâlde, kaldı ki
öyle dahi olsa bu konuşmayı dinlemek, daha sonra bu konuyla ilgili İç Tüzük’ün
verdiği hakları kullanmak…
RECEP ÖZEL (Isparta) – Cumhurbaşkanına
hakaret edemez.
ÖZGÜR ÖZEL (Manisa) – …iktidar
partisinin sayın grup başkan vekilleri tarafından yerine getirilebilecek bir
durumken iktidar partisinin milletvekillerinin bir sayın milletvekilinin
konuşmasına anlık içerik denetimi yapmaları, bundan sonra bu kürsüde
görüşlerini ifade edecek, her bir tanesi yüce milletimizden oy alarak burada
görevlendirilmiş olan milletvekillerinin yasama görevlerinin en önemli
parçalarından bir tanesi olan kürsüden görüşlerini açıklamaları noktasında
üzerlerinde baskı oluşturabilecek bu tip bir eylem fevkalade yanlıştır. Bu
konuda Meclis idare amirlerinin göreve davet edilmesinde fevkalade
gecikilmiştir. İktidar partisinin sayın grup başkan vekillerinin iktidar
partisi milletvekillerinin İç Tüzük’e ve demokrasiye tamamen aykırı bu
eylemleri karşısında sessiz kalmaları, izlemeleri, bir ölçüde teşvik edilmeleri
Cumhuriyet Halk Partisi Grubu tarafından kabul edilebilir bir tutum değildir.
Bundan sonra benzer durumların meydana gelmemesi için ve buradaki her bir
milletvekilinin özgürce görüşlerini açıklaması yüce milletimizin ona verdiği en
önemli ödevken bu konuda herkesin üzerine düşen sorumluluk dâhilinde
davranmasını ümit ediyor, saygılar sunuyorum.
BAŞKAN – Teşekkür
ediyorum, sağ olun.
HİKMET AYAR
(Rize) – Herkesin, herkesin.
MAHİR ÜNAL
(Kahramanmaraş) – Sayın Başkan, Sayın Grup Başkan Vekili İç Tüzük’ten bahsetti.
İç Tüzük’ün 161’inci maddesi çok açık bir şekilde Sayın Cumhurbaşkanına karşı
kullanılan ifadelerin nasıl olması gerektiğini düzenliyor. Dolayısıyla, burada
tabii ki kürsüde her konuşmacının konuşma özgürlüğü en doğal hakkıdır ve buna
da müdahale edilmemesi gerekir ama takdir edersiniz ki burada Türkiye
Cumhuriyeti devletinin Cumhurbaşkanına karşı kullanılan sözler hususunda da
tabii ki Meclis Başkanlık Divanında temsilen oturan Sayın Meclis Başkan Vekili
olarak zatınızın müdahalesi gerekir ve dolayısıyla bunun dikkate alınması
gerekir.
Teşekkür
ediyorum. (AK PARTİ sıralarından alkışlar)
ERKAN AKÇAY (Manisa)
– Cumhurbaşkanının da kendi hâl ve hareketlerine dikkat etmesi gerekiyor.
BAŞKAN – Değerli
arkadaşlar, bundan sonra konuşmacıların daha dikkatli, daha özenli cümleler
kurmalarını ve kurallara sadık kalarak konuşmalarına dikkat etmelerini
özellikle bütün arkadaşlarımızdan bekliyoruz.
ERKAN AKÇAY
(Manisa) – Sayın Başkan, Cumhurbaşkanı da dikkat etsin hareketlerine.
BAŞKAN –
Konuşmalarımıza kaldığımız yerden devam ediyoruz.
Şimdi,
Cumhuriyet Halk Partisi Grubu adına İzmir Milletvekili Sayın Aytun Çıray.
Buyurun Sayın
Çıray. (CHP sıralarından alkışlar) 
Kaybolan
sürenizi size kullandıracağım.
CHP GRUBU ADINA
AYTUN ÇIRAY (İzmir) – Şimdi, değerli arkadaşlar, söylediği sözü bilen bir
insanım, tutanaklara da bakarsanız tek bir hakaret kelimesi kullanmadığımı
görürsünüz. Esasen, kayıtlara bakarsanız, daha elimdeki fotoğrafı
kaldırdığımda, söze başlamadan AKP sıralarından kalkılıp üzerime doğru
yüründüğünü görürsünüz.
Şimdi sizden bir
ricam var. Tarihî bir oturum yapıyoruz, memleket meselesini konuşuyoruz, kanı
konuşuyoruz, barışı konuşuyoruz, savaşı konuşuyoruz, sakince birbirimizi
dinleyelim, beğeneceğiz ya da beğenmeyeceğiz. Eleştiriden münezzeh bir ter
Allah vardır, onun dışında herkes eleştirilebilir bu yeryüzünde, bu kainatta
yaşayan, Allah’tan başka herkes eleştirilebilir. Eğer yeni yapılacak listelerde
ön sıralardan yer almak için beni dövmeniz gerekiyorsa onu da yapın. (CHP
sıralarından “Bravo” sesleri, alkışlar) 
OSMAN AŞKIN BAK (Rize) – Değmez,
değmez. Sana değmez. 
METİN KÜLÜNK (İstanbul) – Senle olmaz o
iş, o kadar ucuz değil çünkü. 
BARIŞ YARKADAŞ (İstanbul) – Sana kimse
dokunamaz Aytun ağabey, merak etme. 
AYTUN ÇIRAY (Devamla) – Bakın
arkadaşlar, kimseyi kırmak gibi bir niyetim yok ama… 
Bakın, burada, şurada, elimde Sayın
Başbakan Yardımcınızın, Sayın Genel Başkan Yardımcınızın, sayın milletvekili
adayınızın Sayın Tayyip Erdoğan için söylediği sözleri okumamı ister misiniz?
(CHP sıralarından “Oku” sesleri) İster misiniz? Soruyorum: İster misiniz? Ben o
sözleri kendime yakıştırmadığım için okumayacağım. (CHP sıralarından alkışlar)
Ama bu süreçte eğer dikkatle beni dinlemek yerine kaba kuvvete başvurursanız
bunu milletin önünde okurum. O zaman, saldırmanız gereken yeri de size işaret
ederim, oraya gider, saldırırsınız. 
Arkadaşlar, Türkiye zorlu bir süreçten
geçiyor. Biraz önce bir grup başkan vekili Suriye politikası diye küçük bir
çocuğun… 1990 Irak savaşının sembolü bir kuş vardı, petrole bulanmış, şimdi de
bu kanlı savaşın sembolü o küçük çocuk olacak. Bu utanç suçları 3 yaşındaki
yavruların cansız bedenleri olarak artık kıyılarımıza vuruyor, vicdanlarımızı
parçalayıp, bizi insanlığımızdan utandırıyor.
Değerli vekiller, bunu eleştiren
gazeteci hakkında bugün soruşturma açıldı yani bugün, Suriye’den kaçmak
isterken hayatını, canını veren o yavrunun düştüğü durumu eleştiren gazete
hakkında Hükûmet soruşturma açtı. Türkiye'nin geldiği nokta budur. Neyse ki 7
Haziranda toplumsal hafıza canlandı, milletimiz anayasal kılıf giydirilmeye
çalışılan tek adam rejimine “Hayır” dedi, üstelik Anayasa’nın ayaklar altına
alındığı bir seçimde, Cumhurbaşkanı ve avatarı istedikleri sonucu alamadılar,
ancak saray sakini önüne gelen anketlerden bu sonucun çıkacağını iki üç
haftadan önce biliyordu. Tek adam rejiminden vazgeçemeyeceğine göre, yeni
duruma göre bir erken seçim planı yaptı. Ona göre millet yanlış yapmıştı, yani
kendi iradesini yansıtmayan irade millî irade olamazdı. 
Bakın, şimdi ne diyor: “1 Kasımda
istikrarla istikrarsızlık arasında tercihte bulunacaksınız.” Demek istiyor ki
“İstikrar benim hâkimiyetimdir, aksi hâlde 17-25 Aralıktan dolayı kendimi
güvende hissetmem.” 
Yani “Ey millet, sen kim oluyorsun?
Git, 1 Kasımda benim irademe uy, bana oy ver.” diyor.
Değerli vekiller, bu anlayış çok ama
çok tehlikeli bir zihniyetin tezahürüdür. 
Bütün yurttaşlarımıza sesleniyorum:
Allah korusun, 1 Kasımda zorbalığın istikrarına oy verirseniz, hepimizin ortak
vatanı olan bu topraklarda gerçek istikrar ebediyen berhava olacaktır; bunu da
zaten bir suç itirafı olarak kendi beyanlarıyla itiraf ediyorlar. 
Bir bakan çıkmış, 7 Haziranda içine
sokulduğumuz kan, gözyaşı ve acı sarmalını başkanlık sistemini kabul
etmeyişimizle açıklıyor. 
Ey demokrasi arlanmazı, sen bu millete
gözdağı mı veriyorsun, şantaj mı yapıyorsun? 
Değerli milletvekilleri, erken seçim
planını diğer iki muhalefet partisinin uzlaşmayacağı varsayımı üzerine kurdular
ve Sayın Davutoğlu sayesinde de planını tıkır tıkır işletti; koalisyonu sabote
etti, istikrarı dinamitledi, “Beni eleştirenlere neden hükûmet kurma görevi
vereyim?” diyerek de Anayasa ve teamülleri ayaklar altına aldı. 
Şimdi, “Kılıçdaroğlu’na koalisyon
verilseydi hükûmet kurulamazdı.” diyenlere bugünkü oylamayı hatırlatıyorum,
bugünkü oylamayı. (CHP sıralarından alkışlar, AK PARTİ sıralarından gürültüler)
Çünkü siyasette imkânlar tükenmez.
Siyasette şartlar değişir, herkes yeni şartlara göre, gün gelir 2 parti, 3
parti birlikte oy verir.
Değerli arkadaşlar, peki, böyle
durumlarda Batılı ülkelerde ne olur anayasaları ayaklar altına alınırsa? Böyle
durumlarda kuvvetler ayrılığının diğer kurumları üzerine düşeni derhâl
yaparlar. Bakın, ne yazık ki bizde böyle olmuyor. Bakın, saray muktediri
Anayasa’yı ayaklar altına alıyor, Anayasa Mahkemesinden çıt çıkmıyor. Adil
seçim koşulları yerle yeksan ediliyor, Yüksek Seçim Kurulundan çıt çıkmıyor. 
Anayasa Mahkemesine buradan, ilga
edilmiş 25’inci Meclisten sesleniyorum: Siz demokrasinin güvencesisiniz.
Cumhurbaşkanının bu seçimde de Anayasa’yı ihlal etmesine göz yumamazsınız. Bu
konuda benimki dâhil yapılmış bütün başvuruların gereğini yapınız. Yoksa varlık
nedeninizi yok farz edersiniz. 
Aynı çağrıyı Yüksek Seçim Kuruluna
yapıyorum: Başbakan taşımalı sandıktan söz ediyor. Başbakan yardımcısı “Seçim
güvenliği yok.” diyor. O zaman seçimin meşruiyeti tehdit altındadır. Sorumluluk
altındasın Yüksek Seçim Kurulu, sorumluluk altındasın.
Değerli milletvekilleri, eski Enerji
Bakanı ülke için şehit olmaya hazır olduğunu söylüyor. Ah Sayın Yıldız, siz ki
Sayın Erdoğan’la birlikte maden facialarının en önde gelen 3 siyasi
sorumlusundan biriydiniz. Sizin illaki bir şey olmanız gerekirse ta o zamandan
müstafi bakan olmanız gerekirdi. Bu, madenlerde boğulan yüzlerce emekçinin
ruhlarına, kalplerine evlat acısı düşürdüğünüz yüzlerce yoksul ana babaya,
eşlerinden edip mutluluk haklarını bir ömür boyu ellerinden aldığınız çileli kadınlara,
kim bilir hangi travmalara mahkûm ettiğiniz yüzlerce yetime karşı sizin tarihî
bir sorumluluğunuzdu; istifa etmek. Ama pişkinliğe vurdunuz. Şimdi, şehit
olmaya hazır olmaktan bahsediyorsunuz. Ucuz algı yöntemiyle milletimizi
kandıracağınızı zannediyorsunuz. Ama 7 Haziranda kandıramadınız, 1 Kasımda hiç
aldatamayacaksınız. Saraydaki zatın üslubuyla söylüyorum: “Yok öyle 3 kuruşa 5
köfte.” “Vatan için evlatlarımızı feda etmeye hazırız.” sözünüz demagoji bile
değil çünkü saray muktedirinden Başbakana kadar tüm AKP üst düzey yönetiminin
çocuklarının ya çürük raporu var ya da bedelli askerlik yapmış. (CHP
sıralarından alkışlar) Şimdi, erkekseniz bu kürsüye gelin “Aytun Çıray yalan
söylüyor.” diye söyleyin. (AK PARTİ sıralarından “Yalan” sesleri)
Bakın, arkadaşlar, bunlarda icat çok.
Paralel, dikdörtgen meselesi var ya, ondan sonra da “üst akıl” diye bir komplo
kavramı ürettiler. Akılları sıra milletimizin başına açtıkları bütün belaları,
tarihte eşi benzeri görülmemiş yolsuzlukları ucuz bir algı yöntemiyle “üst
akıl” dedikleri belirsiz bir düşmanın üstüne atacaklar, milletimiz de bu
yalanları yutacak. Sayın Davutoğlu, sayın AKP’liler belli ki sizde bir akıl var
ama bu bir üst akıl değil, sizi kendi avatarına dönüştüren üstünüzdeki akıl.
(CHP sıralarından alkışlar)
Üst akla gelince, başta Genel
Başkanımız olmak üzere biz CHP’liler üst akıl filan bilmeyiz. Demokratlar bir
tane akıl bilir; ortak akıl, ortak, milletin aklını bilir! (CHP sıralarından
alkışlar) Nitekim, koalisyon görüşmeleri üstünüzdeki aklın talimatlarıyla
ortaya çıkan bir utanç şahikasıdır. Siz neden koalisyon görüşmelerinde masayı
terk ettiniz? Üstünüzdeki akıl sizin elinize hükûmet kurma görevi değil de
seçim tarihi verdiği için terk ettiniz. Aksini iddia ediyorsanız eğer, gelin o
zaman, tutanakları Türk milletine açıklayalım, çağrı yapın buradan bize.
Değerli milletvekilleri, Türkiye’nin
dış politikası on üç yıldır medeni değerlere antipati duyan tarih cahilleri
tarafından yönetilmektedir. Yanlış bir zihniyeti yansıtan bu dış politika tam
bir fiyaskoya dönüşmüştür. Bu fiyaskoda sarayın emellerinin rolü büyüktür.
Bunda “Yurtta sulh, cihanda sulh!” ilkesindeki stratejik bilgeliği idrak
edememiş olan Sayın Davutoğlu’nun stratejik sığlığının etkisi de büyüktür.
Nitekim bu yanlış siyaset Reyhanlı’da 50’den fazla yurttaşımızın, Niğde’de 3
insanımızın, Suruç’ta 30’dan fazla gencimizin kaybıyla bizi dayanılmaz acılara
gark etmiştir.
Değerli arkadaşlar, burada ironik olan
şey ne, biliyor musunuz? Sayın Davutoğlu koalisyonun kurulmayışını güya CHP’yle
dış politika konusunda anlaşamamış olmalarına bağlıyor, onu vurguluyor. Ah
Sayın Başbakan, keşke öyle olsaydı, ki öyle değil, hayatınızın şansını
kaçırmışsınız demektir. CHP sizin dış politikadaki bütün yanlışlardan dönmenizi
kolaylaştırabilir, emekliliğinizde bir üniversitede yeniden ders vermenizi
sağlayabilirdi; mezhep eksenli yayılmacı politikalarınıza kurban ettiğiniz
Suriyeliler belki sizi affedebilirlerdi. Koalisyondan kaçarak şimdi içte ve
dışta iyice sıkıştınız. Bugün, Sayın Kılıçdaroğlu’na kızmıştınız geçmişte ama,
“çapsız Dışişleri Bakanı” teşhisi koymakta ne kadar haklı olduğunu Türkiye
kamuoyu görmedi mi? (CHP sıralarından alkışlar) 
Değerli vekiller, gelelim sözde barış
sürecine. Bozulmamış hafızalar hatırlıyor: AKP 2002 yılında terörü neredeyse sıfırlanmış
bir şekilde devralmıştı; asker, sivil, kaybettiğimiz yurttaşlarımızın sayısı
tekli rakamlara düşmüştü; kalıcı bir barış ortamının sağlanması için bütün
siyasi ve sosyal koşullar hazırdı; siyasi iktidar müzakere süreçlerini
rahatlıkla başlatabilecek bir pozisyondaydı ama saray muktedirinin cumhuriyetle
rövanş hesapları yüzünden, sırf bu nedenle bu tarihî şansı kasten bozuk para
gibi harcadılar. Ama hakkını da yemeyelim, algı yönetimindeki becerisiyle Kürt
vatandaşlarımıza uzun süre kendilerini demokrat diye yutturdular, bunun
meyvesini de sandıklarda aldılar. Ancak saray sakini çözüm sürecini esasen
seçimlere kilitlenmiş bir çatışma ve çatışmasızlık döngüsüne endekslemişti, ta
ki milletimiz AKP’yi iktidardan düşürünceye kadar. Orada Başkanlık hayalleri
suya düştü. Şimdi güneydoğuda şahit olduğumuz kanlı manzaranın tercümesi budur.
Bugün artık bir saray gladyosundan söz
ediliyorsa burada meşru devletten ayrışmış bir başka yapı oluşmuş demektir. Ben
buna “zorbalığın devletleşmesi” diyorum ya da “devletleşmiş zorbalık.” (CHP
sıralarından alkışlar) 
ERKAN AKÇAY (Manisa) – “Paralel”
diyelim, olsun bitsin. 
AYTUN ÇIRAY (Devamla) – İçine
sokulduğumuz kan, gözyaşı ve acı döngüsünün açıklaması kısaca budur. Yarbay
Mehmet Alkan’ın sorduğu sorunun da cevabı budur. Yani, arkadaşlar, birilerine
elde ettiği güvenceler yetmiyor çünkü kendilerini dünya tarihinin en büyük
yanlışlıklarına karşı güvence altına alacak anayasal yeni bir zırh istiyorlar.
Bunun için anayasal yeminlerini defalarca ihlal ettiler, bunun için çözüm
masasını devirdiler.
Sonuç olarak Türkiye'nin en büyük
sorunu, sistemin defakto olarak değiştiğini ilan eden saray sakinidir. Bu
beyan, fiilî bir Anayasa darbesidir -tutanaklara geçiriyorum- ama bu yanlış
hesapları millet 1 Kasımda sandıkta bozacaktır. 
SALİM USLU (Çorum) – Siz 7 Hazirandan
önce de aynı şeyleri söylüyordunuz. 
AYTUN ÇIRAY (Devamla) – Böylece, biz
CHP olarak Kürt sorununu Mecliste tarafların yurttaş kardeşliğini esas alan,
şeffaf, açık, katılımcı bir siyasi hassasiyetle çözmenin önünü açacağız; ortak
vatanımız olan bu toprakların birliğini ve bütünlüğünü koruyacağız.
Yapacaklarımızın teminatıysa CHP’nin çoğulcu demokratik anlayışıdır. (AK PARTİ
sıralarından “Yaptığınız zulümlerdir.” sesi) Çünkü biz her birimizin iyiliğinin
barış içinde kardeşçe yaşamaktan geçtiğini biliyoruz.
Değerli vekiller, Sayın
Cumhurbaşkanının Orta Doğu’daki emelleri Türkiye’yi güçsüz, savunmasız,
güvenliksiz ve AKP Hükûmetini de itibarsız hâle getirmiştir. O kadar itibarsız
hâle getirmiştir ki Pentagon, IŞİD’i vurmak için İncirlik’ten kalkan uçakların
nereyi vuracaklarını son anda haber veriyor Hükûmete. Yani, kadim müttefik,
Türkiye Cumhuriyeti devleti Hükûmetine güvenmiyor. Siz ise milletin yüksek
menfaatleriyle değil, bu işlerle değil, 1 Kasım seçimlerini nasıl manipüle
ederim hesaplarıyla meşgulsünüz. Bu yüzden bu tezkere bir sonuçtur; sizin
siyasetsizliğinizin, beceriksizliğinizin ve hatta gafletinizin sonucudur. Bu tezkerenin anlamı nedir, biliyor
musunuz? “Biz beceremedik, gel bizi kurtar ey CHP.” demektir. (AK PARTİ
sıralarından “Vah vah!” sesleri, gülüşmeler) 
OSMAN AŞKIN BAK (Rize) – Oy verme, katılma!
AYTUN ÇIRAY (Devamla) – Şimdi sormak hakkımız değil mi?
Tezkereye, Irak’ın toprak bütünlüğünün, birlik ve beraberliğinin korunmasına
önem atfettiğinizi yazmışsınız. Kuzey Irak’ta gizli petrol anlaşmaları yaparak
Irak’ı biz mi böldük? Orta Doğu’da bazı liderler neden sizi IŞİD
destekçiliğiyle suçluyor? Neden hâlâ Kapıköy ve Üzümlü gümrük kapılarından
kaçırılan yurttaşlarımızı kurtaramıyorsunuz? 
Orta Doğu göz göre göre Kerbela kıyametine sürükleniyor.
Müttefiklerimizle oluşturulmuş ortak eylem anlayışını kim zedeledi? Başta İran
Nükleer Anlaşması olmak üzere her soruna ilişkin diplomatik süreçlerden
dışlanan siz değil misiniz? Arkadaşlar, bugün itibarıyla Akdeniz’deki doğal
gazı Mısır, İsrail ve Rum üçlüsüne kaptırdınız. Şimdi, Kıbrıs’a gittiniz,
yalvar yakar ağlayarak “Çözüm, çözüm.” diyerek “Acaba biz bu ortaklığa
girebilir miyiz?” diye uğraşıyorsunuz. Akdeniz’e gönderecek deniz kuvvetleri
bırakmadınız, gönderemiyorsunuz. 
OSMAN AŞKIN BAK (Rize) – Vah! Vah!
AYTUN ÇIRAY (Devamla) – Türk vatandaşları bulundukları
ülkelerde güvenlik riskiyle karşı karşıya kalmışken Türkiye’yi kim yönetiyordu?

(Mikrofon otomatik cihaz tarafından kapatıldı)
BAŞKAN – Sayın Çıray, iki dakika ek süre veriyorum.
AYTUN ÇIRAY (Devamla) – Süleyman Şah Türbesi’ni müteharrik
hâle getirdiniz, komik duruma düştünüz. Müteharrik türbe, oradan oraya
taşıyorlar. 
Şimdi “Bu tezkere çıksın.” diye kapımıza geldiniz. Ama CHP
buraya “Terör araştırılsın.” diye araştırma önergesi getirdi, teklif verdi.
Orada kalktınız, ret oyu verdiniz terörün araştırılmasına. Bu ne perhiz bu ne
lahana turşusu! 
Şimdi, arkadaşlar, ama endişe etmeyin, biz varız.
OSMAN AŞKIN BAK (Rize) – Vah! Vah!
AYTUN ÇIRAY (Devamla) – CHP maceracı değildir, CHP rövanşist
değildir. Bizim Genel Başkanımız devlet adamıdır. Ne diyor bu yüzden? “Önce
CHP, önce ben yok.” diyor. 
SALİM USLU (Çorum) – Altmış yıldır
millet güvenmedi size.
AYTUN ÇIRAY (Devamla) – “Önce vatan,
önce barış, önce Türkiye.” diyor arkadaşlar. (CHP sıralarından “Bravo” sesleri,
alkışlar) İşte, emin olun, 2014’te de, şimdi de vereceğimiz kararın arkasında
hep aynı ilke oldu, hep aynı ilkenin peşindeyiz. 
OSMAN AŞKIN BAK (Rize) - Toplantıda
itiraz etmiştin. Niye çark ettin şimdi?
AYTUN ÇIRAY (Devamla) – Bugün sarayın
oyuncu kadrosunu oluşturduğu, müsamere hükûmetiyle tartıştığımız bu tezkereyi
onun için reddetmememiz gerekiyor. Ama IŞİD’in ülkemizin güvenliğini tehdit
ettiği, her gün şehitlerin geldiği bu konjonktürde bu tezkereye evet dememiz
gerekiyor.
MAHMUT TOĞRUL (Gaziantep) – Yani,
Suriye politikanız nerede kaldı?
AYTUN ÇIRAY (Devamla) – İnsanımıza
“değerli yalnızlık” diye yutturulmaya kalkışılan muazzam fiyaskoyu, medeni dış
politikaya ancak biz çevirebileceğimiz için “Evet.” dememiz gerekiyor.
Bölgedeki vatandaşlarımıza bir Suruç faciası daha yaşatmamak için “Evet.”
dememiz gerekiyor. 
Değerli arkadaşlar, tekrar Yarbay Alkan’ın sözleriyle
sesleniyorum: “Çözüm derken ne oldu da bir anda ‘savaş’ diye haykırmaya
başladınız?” 
Teşekkür ederim arkadaşlar. (CHP sıralarından alkışlar) 
OKTAY VURAL (İzmir) – Sayın Başkan...
BAŞKAN – Evet, Sayın Vural...
OKTAY VURAL (İzmir) – Efendim, Cumhuriyet Halk Partisi adına
konuşan sayın hatip, bizim Milliyetçi Hareket Partisi olarak ortaya koyduğumuz
oyun anlamını saptırmış, açıkçası farklı bir anlam yüklemiştir. Dolayısıyla bu
konuda Milliyetçi Hareket Partisi ve Grubuna vaki bu sataşmadan dolayı söz
talep ediyorum. 
BAŞKAN – Sayın Vural, iki dakikalık süre veriyorum size. 
Buyurun. (MHP sıralarından alkışlar) 
VII.- SATAŞMALARA İLİŞKİN KONUŞMALAR (Devam)
8.- İzmir Milletvekili Oktay Vural’ın, İzmir
Milletvekili Aytun Çıray’ın (3/12) esas numaralı Başbakanlık Tezkeresi üzerinde
CHP Grubu adına yaptığı konuşması sırasında MHP Grubuna ve Milliyetçi Hareket
Partisine sataşması nedeniyle konuşması
OKTAY VURAL (İzmir) – Efendim, sayın hatip, biraz önce usuli
tartışmalarla ilgili bir usul tartışmasında takındığımız tavırdan hareketle
“Sayın Kılıçdaroğlu’na bir şey verilseydi buradaki oylamada netice belli olurdu
gibi...” Gerçekten tam bir saptırma. Dolayısıyla, yani buna da “pes” denir
doğrusu Sayın Çıray. Biz neye oy kullandığımızı biliyoruz. Milliyetçi
Hareket Partisi olarak biz, usuli bir tartışmada, açıkçası bugün geldiğimiz,
Rabb’imiz ve milletimiz “Tekrar seçim.” dedi diyerek Seçim Hükûmeti
oluşturanların, Seçim Hükûmeti oluştururken de Adalet ve Kalkınma Partisi de
HDP’nin siyasi iradesinin tecelli ettiği bu Seçim Hükûmetinin kapalı zarf
usulüyle oluşturulmasına, Milliyetçi Hareket Partisinin siyasi iradesinin
“Hayır.” demesine rağmen partimizi bu sürece bulaştırma arzu ve isteğine,
Anayasa’nın lafzına ve ruhuna aykırı bir şekilde kurulmuş bu Hükûmete güven
duymadığımızı ifade ettik. Sizin ortağınızla blok oluşturduğunuz da içinde.
Anlatabildim mi? 
OSMAN AŞKIN BAK
(Rize) – Yanlış anladılar, yanlış. 
OKTAY VURAL
(Devamla) – Yani, sizin, blok oluşturduğunuzu söylediğiniz... Ha, siz,
Cumhuriyet Halk Partisi olarak siz HDP’yle blok oluşturmuşsanız, o sizin
bileceğiniz bir iş. Biz meseleye böyle bakmıyoruz. 
OSMAN AŞKIN BAK
(Rize) – Yanlış anlamışlar, yanlış. Tuzak kurulmuş.
OKTAY VURAL
(Devamla) – O bakımdan, bugün geldiğimiz bu noktada bunun bu temelleri neye
dayalıdır, onu siz değerlendireceksiniz ama biz böyle bir tavır içerisinde
olmadık, olmadığımızı da açıkça beyan ettik, açık yüreklilikle ifade ettik.
Şimdi, geldiğimiz bu noktada “Kürt sorunu” diyerek yeni bir çözüm ortaklığı
için bir arayış olup olmaması da sizin değerlendirmenizdir. 
Milliyetçi
Hareket Partisinin HDP’nin siyasi amaç hedefleriyle ilgili hiçbir birlikteliği
yoktur, olmayacaktır. Böyle bir blokla ilgili bir değerlendirme ancak
kendilerini tarif eder. Sizin bu blokun sonu nereye gider, onu da doğrusu
bilemiyorum. 
Hepinize hayırlı
akşamlar diliyorum. (MHP sıralarından alkışlar)
V.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
8.- Başbakanlığın, Türkiye’nin Ulusal Güvenliğine
Yönelik Terör Tehdidi ve Her Türlü Güvenlik Riskine Karşı Uluslararası Hukuk
Çerçevesinde Gerekli Her Türlü Tedbiri Almak, Irak ve Suriye’deki Tüm Terörist
Örgütlerden Ülkemize Yönelebilecek Saldırıları Bertaraf Etmek ve Kitlesel Göç
Gibi Diğer Muhtemel Risklere Karşı Ulusal Güvenliğimizin İdame Ettirilmesini
Sağlamak İçin Hudut, Şümul, Miktar ve Zamanı Hükümetçe Takdir ve Tayin Olunacak
Şekilde, Gerektiğinde Türk Silahlı Kuvvetlerinin Yabancı Ülkelere Gönderilmesi,
Yabancı Silahlı Kuvvetlerin Türkiye’de Bulunması ve Bu Kuvvetlerin Hükümetin
Belirleyeceği Esaslara Göre Kullanılması ile Hükümet Tarafından Belirlenecek
Esaslara Göre Gerekli Düzenlemelerin Yapılması için Türkiye Büyük Millet Meclisinin
02.10.2014 Tarihli ve 1071 Sayılı Kararıyla Hükümete Verilen Bir Yıllık İzin
Süresinin Anayasa’nın 92’nci Maddesi Uyarınca 02.10.2015 Tarihinden İtibaren
Bir Yıl Daha Uzatılmasına Dair Tezkeresi (3/12) (Devam)
BAŞKAN – Adalet
ve Kalkınma Partisi Grubu adına Sayın Alpaslan Kavaklıoğlu, Niğde Milletvekili.

Buyurun Sayın
Kavaklıoğlu. (AK PARTİ sıralarından alkışlar)
AK PARTİ GRUBU
ADINA ALPASLAN KAVAKLIOĞLU (Niğde) – Sayın Başkan, yüce Meclisin değerli
üyeleri; Irak ve Suriye’den ulusal güvenliğimize yönelik terör tehdidinin ve
saldırılarının ortadan kaldırılması amacıyla gerektiğinde Türk Silahlı
Kuvvetlerinin sınır ötesi harekât ve müdahalelerde bulunabilmesi için 2 Ekim
2014 tarihli ve 1071 sayılı Türkiye Büyük Millet Meclisi Kararı’yla Hükûmete
verilen izin süresinin Anayasa’nın 92’nci maddesi uyarınca, aynı kararda
belirlenen ilke ve esaslar dâhilinde 2 Ekim 2015 tarihinden itibaren bir yıl
uzatılmasına ilişkin tezkere üzerinde AK PARTİ Grubu adına söz almış
bulunuyorum. Hepinizi saygıyla selamlıyorum. (AK PARTİ sıralarından alkışlar)
Sözlerime başlarken çocuk, yetişkin,
kadın, erkek, sivil, asker, polis demeden vatandaşlarımızın canına kasteden,
vatanımızın huzur ve güvenliğini tehdit eden hain terör örgütünü şiddetle
lanetliyorum. 
ERKAN AKÇAY (Manisa) – Niye oturdun
pazarlık yaptın kaç senedir? “Çözüm süreci, çözüm olacak, silahları bırakacak.”
diye milleti kandırdınız. Şimdi ne anlatıyorsunuz?
ALPASLAN KAVAKLIOĞLU (Devamla) –
Ülkemizin birliği ve beraberliği, huzuru için görev yaparken terör örgütünün
hain saldırılarında hayatlarını kaybeden şehitlerimizi ve vatandaşlarımızı
rahmetle anıyorum. 
Yine bu sabah saatlerinde terör
örgütünün hain yüzünü Mardin Dargeçit’te bir kez daha gördük. Vatan için canlarını
feda eden, şehadet şerbeti içen kahraman polis memurlarımıza Allah’tan rahmet,
onları yetiştiren ailelerine, emniyet mensuplarımıza ve milletimize sabır ve
başsağlığı diliyorum. 
Hain terör odaklarının hesaplarını
bozacak tek yol milletimizin sağduyusunu, millî birlik ve beraberliğini her
şeye rağmen korumasıdır. 
Hâlen canı pahasına terörle mücadele
eden kahraman vatan evladına da şükranlarımı sunuyorum.
Konuya girmeden önce bir şey üzerinde
durmak istiyorum. Bu terör meselesini milletimizle, Meclisimizle, güvenlik
teşkilatlarımızla entegre bir şekilde çözmeye çalışan Hükûmetimize özellikle
MHP Grubu tarafından ağır bir şekilde yüklenilmesini haksızlık olarak
görüyorum. Ayrıca, bir hazımsızlık söz konusu. Sayın Cumhurbaşkanımızın,
milletin doğrudan oylarıyla, yüzde 52 oyuyla Cumhurbaşkanlığı makamına
çıkmasını, milletimizin ve devletimizin birliğini ve beraberliğini temsil
etmesini, ordumuzun Başkomutanı olmasını da hazmetmek lazım. Bu hazımsızlığı da
anlayabilmiş değilim. (AK PARTİ sıralarından alkışlar)
VEDAT BAYRAM (Niğde) – Başkomutan
muhtarları topluyor, orduyu toplayacağına muhtarları topluyor. 
ALPASLAN KAVAKLIOĞLU (Devamla) -
Değerli milletvekilleri, yanı başımızdaki Suriye ve Irak’ta yaşanan kaos ve
istikrarsızlık ortamının getirdiği sorunlar nedeniyle güney kara sınırımız
boyunca ulusal güvenliğimize dönük risk ve tehditler ciddi boyutlara
ulaşmıştır. Birleşmiş Milletler Güvenlik Konseyinden çıkan kararlar da bunu
teyit etmektedir. DEAŞ tehdidi her iki güney komşumuzda da ortadadır. PKK terör
örgütü unsurlarının varlığını sürdürdüğü de bilinmektedir. Son dönemde yaşanan
gelişmelerle bir kez daha görülmüştür ki iki ülke arasındaki sorunlardan en
fazla etkilenen ülkelerin başında Türkiye gelmektedir.
Hemen yanı başımızda tarihin en büyük
insanlık dramlarından biri yaşanıyor. Bugün Suriye’de devam eden kaos,
istikrarsızlık ve yıkımın beşinci yılındayız. Esad rejimi İkinci Dünya
Savaşı’ndan bu yana benzeri görülmemiş bir barbarlıkla insanları kadın, çocuk,
yaşlı demeden katletmeyi sürdürüyor. Daha çok değil, Şam kırsalının en büyük
mahallelerinden Duma’da 16 Ağustos günü bu kanlı savaş ortamında kıt kanaat
geçinen insanlar pazar alışverişlerini yaparken tepelerine rejimin bombaları
yağdı. Yaralıları kurtarmaya gelenlerin üzerine rejim bu kez, ikinci kez bir
bomba yağdırdı. Tümü sivil, çoğunluğu kadın ve çocuk olmak üzere 200’e yakın
kişi hayatını kaybetti. Bunun insanlıkla, dinle, kültürle ve her şeyden ötesi
ahlakla bağdaşan bir tarafı var mıdır? Uluslararası toplum buna sessiz
kalabilir mi? Maalesef kalabiliyor ancak Türkiye'nin buna sessiz kalabilmesi
mümkün değildir. Suriye, Türkiye için uzaktan bakılıp üzüntü duyacağı bir ülke
değildir. 900 kilometre kara sınırını paylaştığımız Suriye, Türkiye'nin Orta
Doğu’ya açılan en büyük kapısıdır. Suriye toplumu, bizimle aynı kültürü ve aynı
değerleri paylaşmaktadır. 
Atalarımız, ortak coğrafyamızda düşmana
karşı asırlarca birlikte mücadele ettiler, köklü tarihimizi birlikte yazdılar.
Biz, Suriye kan ağlarken diğer birçok ülke gibi Suriye’yi kaderine terk edemezdik.
Bu nedenle AK PARTİ Hükûmeti, Suriye’de yaşananlara, başından beri, bir kardeş
diğer bir kardeşin yaşadığı trajediye nasıl bakıyorsa öyle baktı. Hemen yanı
başımızda acı çeken, zulme uğrayan kardeşlerimizin bir an önce huzur ve sükûna
kavuşması için Türkiye olarak vicdan sahibi bir ülke duyarlılığı sergiledik. 
Son beş yılda Suriye’de 300 bin kişi
öldü ve ülke enkaz hâline getirildi. DEAŞ başta olmak üzere terör örgütleri
ülkede kol geziyor. Türkiye’de yaklaşık 2 milyon Suriyeli kardeşimize ev sahipliği
yapıyoruz. Bu vahim tablonun ortaya çıkmasının yegâne sebebi Esad rejimidir.
Kendi bekasından başka hiçbir şeyi düşünmeyen rejim, Suriye’yi derinden
parçalamakla kalmamış, çevre ülkeler için de büyük risk ve tehditler yaratır
hâle gelmiştir ve Suriye yönetilemez hâle gelmiştir. 
Değerli milletvekilleri, Türkiye, bu
risk ve tehditleri en yakından hisseden ülkedir. Ayn El Arap’ta PYD, YPG ile
DEAŞ arasındaki çatışmalarda…
İDRİS BALUKEN (Diyarbakır) – “Kobani,
Kobani…” Ne Ayn El Arap’ı? 
ALPASLAN KAVAKLIOĞLU (Devamla) –
…yalnızca bir hafta sonunda 200 bin kişiyi ülkemize kabul ettik, bir hafta
sonunda 200 bin kişiyi Türkiye’de kabul ettik. 
İDRİS BALUKEN (Diyarbakır) – “Kobani,
Kobani…” Bütün dünya “Kobani” diyor oraya.
ALPASLAN KAVAKLIOĞLU (Devamla) – Yine,
Telabyad’da yaşanan olaylarda iki günlük süre içinde çatışmalardan kaçan 24 bin
kişi ülkemize alındı. Bizim iki gün içinde kabul ettiğimiz bir nüfusu, Avrupa
ülkeleri beş yıldır kabul edebilmiş değil. Bunu üstümüzdeki yükün anlaşılması
için vurguluyorum. 80 bin Suriyeli öğrenci bugün Türkiye’deki kamplarda eğitim
ve öğretime devam etmektedir. 
PERVİN BULDAN (İstanbul) – Bir tanesi
Bodrum sahilinde can verdi, çocuk!
ALPASLAN KAVAKLIOĞLU (Devamla) - 60 bin
Suriyeli bebek Türkiye’de dünyaya geldi, bunlar sıradan gelişmeler değildir.
Bunlar bir milletin kardeşleri için nasıl seferber olduğunu gösteren tarihte
eşi benzeri görülmemiş emsallerdir. 
Sayın milletvekilleri, Suriye kaynaklı
olaylar nedeniyle bugüne kadar 150’den fazla vatandaşımız hayatını kaybetti. Bu
vatandaşlarımıza Allah’tan rahmet, ailelerine sabır ve başsağlığı diliyorum. 
Barış ve ahlakın sembolü olan İslam
dinini lekeleyen DEAŞ başta olmak üzere aşırı terör örgütleri, ulusal
güvenliğimizi doğrudan tehdit eder hâle geldiler. Suriye’deki mevcut tabloya
baktığımızda bu tehditlerin kısa süre içinde bertaraf edilmesini beklemek
gerçekçi olmayacaktır. Türkiye, DEAŞ’la mücadele için oluşturulan küresel
koalisyonun başından beri aktif bir üyesi oldu. Koalisyon çatısı altında
Amerika Birleşik Devletleriyle ikili iş birliğinde DEAŞ’la mücadeleyi
derinleştiriyoruz ancak bu uzun soluklu bir mücadeledir.
Her şeyden önce, ulusal güvenliğimizin
teminatı için gerekli tüm tedbirleri almalı ve mevcut kaos ortamında sürekli
teyakkuzda bulunmalıyız. Ülkemizin çıkarları, güvenliği ve huzurunun
korunabilmesi için müttefiklerimizle akılcı bir çerçevede iş birliğini
sürdürmeliyiz. 
Değerli milletvekilleri, diğer bir
taraftan, komşumuz Irak’ın istikrarsızlığı ve burada terör örgütlerinin üs
bulması, komşusu olarak bizi doğrudan etkilemektedir. Bu nedenle, Irak’ta
istikrar ve iç barışın kalıcı bir şekilde tesis edilmesine çok önem veriyor, bu
yönde Irak içinde ve uluslararası mahiyetteki çabaları destekliyoruz.
Irak Hükûmeti ve uluslararası
koalisyonun bir yıla yakın bir süredir devam eden çabalarına rağmen, DEAŞ,
Irak’ta geniş bir coğrafyayı işgal altında tutmaya devam etmekte, güç ve
etkinliğini korumaktadır. Irak Hükûmetinin dışlanmış kesimleri kazanma ve
ulusal uzlaşı yolunda somut adımlar atması hâlinde sorunlara daha hızlı ve
kalıcı çözümler bulunabileceğine inanıyoruz. Bu çerçevede, Türkiye, Irak
Hükûmetinin atacağı kapsayıcı ve kucaklayıcı adımları desteklemeye devam
edecektir. 
Değerli milletvekilleri, bilindiği
gibi, DEAŞ, ilk günden itibaren öncelikli olarak Türkmen soydaşlarımızı ve
onların yaşadıkları bölgeleri hedef almıştır. Krizden en fazla etkilenen
toplulukların başında Türkmen kardeşlerimiz gelmektedir. Bu bakımdan, DEAŞ
terör örgütüyle mücadelenin başarılı olması, en başta Türkmenlerin selameti
için önem arz etmektedir. Hükûmetin Türkmenlerin Irak’taki mevcudiyetinin ve
güvenliklerinin sağlanması için gerekli desteği geçmişte olduğu gibi bundan
sonra da sağlamaya devam edeceğine inanıyoruz. Aralarında on binlerce
Türkmen’in de bulunduğu, yerlerinden edilmiş Iraklılara toplam 760 tırdan fazla
insani yardım malzemesi gönderilmesi ve ayrıca Irak’ın kuzeyinde 3 adet barınma
kampı kurulması için yaptıkları başarılı çalışmalardan dolayı başta AFAD,
Kızılay, Dışişleri Bakanlığımız ve STK’lar olmak üzere ilgili kuruluşlarımıza
teşekkür ediyorum ve kutluyorum. Iraklılara içinden geçtikleri kriz döneminde
ihtiyaç duydukları insani yardımın sağlanması hususunda uluslararası toplumun
da üzerine düşen görevi yerine getirmesi için daha fazla çaba göstermesi
gerekmektedir.
Değerli milletvekilleri, Irak’ta tek
terör örgütü DEAŞ değildir, PKK terör örgütü, otuz yıldır Irak topraklarını
ülkemize yönelik terör saldırıları için üs olarak kullanmaktadır. Bu hususta
duyduğumuz rahatsızlık gerek Irak gerekse Irak Kürt bölgesel yönetimi
makamlarına iletilmektedir. Her ülkenin teröre karşı gereken tedbiri alması
uluslararası hukukun gereğidir. Birleşmiş Milletler Güvenlik Konseyinin 24
Eylül 2014 tarihli ve 2178 sayılı Kararı’nda da terörizmin ne tür ve ne
görünümde olursa olsun, uluslararası barışa ve güvenliğe en büyük tehdit olduğu
belirtilmiştir. Terör eylemi bir suçtur ve faili, bahanesi ne olursa olsun, bu,
suçu hiçbir zaman ve hiçbir yerde haklı çıkaramaz. Bu suça karşı Birleşmiş
Milletler üyesi ülkelerin birlikte mücadele vermesi ve terörle mücadelede iş
birliği yapması bir görevdir. Bütün ülkeler uluslararası hukuka, temel hak ve
hürriyetlere ve hukukun üstünlüğüne uygun olarak teröre karşı mücadele için her
türlü tedbir alınacaktır. Türkiye olarak, Irak’taki terör örgütlerinin ülkemize
yönelik saldırılarına son verilmesini sağlamak amacıyla her türlü tedbiri
almaktayız. 
Bilindiği üzere, terör örgütünün
ülkemize yönelik saldırılarının artması üzerine, daha önce alınan yetki
tezkeresi çerçevesinde Türk Silahlı Kuvvetleri tarafından meşru hakkımızı
kullanarak PKK terör örgütünün Irak'ın kuzeyindeki bazı kamplarına yönelik hava
harekâtları düzenlendi. Bu hava harekâtları, uluslararası hukuk çerçevesinde
millî egemenliğimizi korumaya yönelik meşru adımlar olup, başta Birleşmiş Milletler
ve NATO olmak üzere uluslararası kuruluşlar ile dost ve müttefik ülkelere
bilgilendirmeler yapılmıştır. Operasyonların ülkemizin ve milletimizin
güvenliği ve huzurunu temin etmekten başka bir amacı yoktur, bundan sonra da bu
amaçla uygulanmaya devam edecektir. 
Şunu da özellikle vurgulamak gerekir
ki, DEAŞ ve PKK tehdidi sürdüğü müddetçe uluslararası yükümlülüklerimize de
riayet ederek gereken önlemleri almayı sürdüreceğiz.
Değerli arkadaşlar, Türkiye, savaş
isteyen değil, bölgesinde barış isteyen bir ülkedir. Geçmişte olduğu gibi
günümüzde de bir yandan millî menfaatlerimizi gözeten, diğer yandan bölgemizin
barış ve istikrarına katkı sunan politikaları izlemeye devam etmekteyiz. 
Ülke olarak hassas noktamız ulusal
güvenliğimizdir. Sınır güvenliğimizi tehdit eden gelişmelere hazırlıklı olmamız
gerekliliği kimsece sorgulanamaz. Türkiye, Irak ve Suriye sınır hatlarında
bütün tedbirlerini işte bu ihtimali göz önünde bulundurarak aldı, askerî
hazırlığını da bu ihtimal doğrultusunda tamamladı. Sınır hattımızda bir fiilî
temas ortaya çıkarsa, Türkiye’nin bunun gereğini tereddütsüz yerine getirecek
kudret ve kabiliyette olduğundan hiç kimsenin en ufak bir şüphesi olmamalıdır.
Bu kararlılık, bütün taraflarca, muhatapların tümü tarafından çok iyi
anlaşılmalıdır. 
Suriye ve Irak arasında tehdit ayrımı
yapmanın zorlaştığı bir dönemdeyiz. Olası operasyonların bütünlük arz etmesi
gerekmektedir. Bu nedenle ilk olarak 2007 yılında kabul edilen ve 6 defa
uzatılan Irak tezkeresi ile 2012 yılında kabul edilen ve 1 defa uzatılan Suriye
tezkeresinin 2014 yılında olduğu gibi bugün de tek bir tezkere hâlinde kabulü
zaruri hâle gelmiştir. 
Sayın Başkan, yüce Meclisin değerli
üyeleri; çıkarttığımız tezkerelerin amacı hiçbir zaman askerî bir müdahalede
bulunmak olmamıştır. Toprak bütünlüğümüze, millî beraberliğimize ve ulusal
egemenliğimize yönelik tehditleri bertaraf etmek için irademizi ortaya koymak
ve ülkemizin bölgesinde caydırıcı etkisini de kullanarak istikrar ve güvenliğe
katkıda bulunmak olmuştur. Bu amaç bugün de aynıdır. 
Bu tezkerenin kabulü, ulusal
güvenliğimizin olduğu kadar uluslararası hukuktan kaynaklanan bir
yükümlülüğümüzdür. Irak ve Suriye kaynaklı tehdit ve risklerin giderek arttığı
bu dönemde de yüksek takdirlerinize sunulan tezkerenin kabul edilmesi, ülkemizin
bu risklere gerektiğinde hukuk temelinde ve haklı olarak zamanında ve etkin
biçimde karşılık vermesi bakımından bir zorunluluktur. 
AK PARTİ Grubu olarak, Meclis
Başkanlığına sunulan, Hükûmete ulusal güvenliğimize karşı gelebilecek
tehditlere karşı, gerektiğinde kullanılmak üzere yetki verecek tezkereyi
destekliyoruz. Yüce Meclisimizin, bir yıl süreyle Türk Silahlı Kuvvetlerinin
Anayasa'nın 92’nci maddesi uyarınca yabancı topraklara gönderilmesi ve
görevlendirilmesi esasını içeren ve gerektiğinde kullanılmak üzere askerî
operasyon yapılması için Hükûmete izin veren bu tezkereye destek verileceğine,
bu konuda bir dayanışma ve bütünlük sergileneceğine inanıyorum.
Tezkerenin ülkemizin birliğine,
beraberliğine, bütünlüğüne, huzuruna ve güvenliğine katkı sağlaması
temennisiyle hayırlara vesile olmasını diliyorum. 
Hepinizi saygıyla selamlıyorum. (AK
PARTİ sıralarından alkışlar) 
BAŞKAN – Sayın milletvekilleri, gruplar
adına yapılan konuşmalar tamamlanmıştır. 
Şimdi şahıslar adına ilk söz, Manisa
Milletvekili Sayın Özgür Özel’in. (CHP sıralarından alkışlar) 
ÖZGÜR ÖZEL (Manisa) – Sayın Başkan,
değerli milletvekilleri; hepinizi bir kez daha sevgi ve saygıyla selamlıyorum.
Başbakanlığın Irak ve Suriye’yle ilgili, geçen yıl birleştirerek Meclise sevk
ettiği ve Ekim 2014 günü kabul edilen tezkerenin bir yıl süreyle uzatılmasını
görüşüyoruz. 
Parlamentoda yaklaşık üç aydır yaşanan
büyük kriz bir yandan, bir yandan ülkede yaşanan anayasal kriz. Ama ülkenin
dört bir yanında anaların yüreğine ateş düşüyor. Anaların yüreğine düşen bu
ateş daha sonra 70 milyonun yüreğine düşüyor. Suruç katliamında 20 Temmuz 2015
günü 34 evladımızı kaybettik, sadece basın açıklaması yapmak ve orayla
dayanışma için orada bulunuyorlardı. Sayın Başbakan Ahmet Davutoğlu bir çağrıda
bulundu “Ortak bir deklarasyon yayınlayalım.” diye. Bu çağrıya olumlu cevap
verdik Cumhuriyet Halk Partisi olarak çünkü teröre karşı atılacak her türlü
ortak adımın içinde olmak Cumhuriyet Halk Partisinin en temel prensiplerinden
bir tanesi. Ama bununla yetinmeyelim dedik, sadece deklarasyon yetmez. Her
şeyin çözüm yerinin yüce Meclis olduğunu savunan bir parti olarak dedik ki: “Bu
çatı altında bir araştırma komisyonu kuralım.” Terörü ve nasıl
bitirebileceğimizi, bu akan kanı ve gözyaşını nasıl durdurabileceğimizi hep beraber
konuşalım. Sonucu biliyorsunuz, Adalet ve Kalkınma Partisi ve Milliyetçi
Hareket Partisinin oylarıyla reddedildi.
Geçen sene, bundan on bir ay önce,
tezkere geçtikten sonra Türkiye’deki iklim: Akşam gazetesi “Terörle Sınırsız
Mücadele”, Takvim “İki Dakikaya Oradayız”, Yeni Şafak “Savaş Değil Güvenlik”,
Vatan “IŞİD’e Gözdağı”, Star “Tezkere Çözüme Zarar Vermez” ve Sabah “Tezkere
Çözümü Garanti Altına Aldı.” Şimdi bir soru var ortada: 7 Hazirana kadar çözüm
ve barış diyenler, ne oldu da şimdi savaş diyorlar? Bilmiyorum, bu soru tanıdık
geliyor mu? Cumhuriyet Halk Partisi olarak şunu soruyoruz? Elinizde yetki,
geçen seneki tezkere. Dünyanın sayılı silahlı kuvvetleri emriniz altında, tek
başına iktidar gücü ve sarayda oturan başkomutan. Sonuç? Suruç’ta 34 gencin
ölmesiyle başlayan, sonra Türkiye’nin dört bir yanını saran ateş çemberi. Bir
yanda IŞİD, bir yanda PKK, ağlayan analar ise dört bir yanda.
IŞİD tehlikesiz görülmeseydi, Sayın
Davutoğlu tarafından “Öfkesi birikmiş gençler” diye tabir edilmeseydi, MİT
tırlarını durduranlar, arayanlar, hatta haber yapanlar hapishanede tutulup
IŞİD’den sadece 3 hükümlü Türkiye Cumhuriyeti hapishanelerinde duruyor
olmasaydı ve Adıyaman ile Rakka arasına ambulans seferleriyle IŞİD militanları
taşınıyor olmasaydı… Ve elbette ki Sayın Genel Başkanımızın geçen sene, bu
tezkereden sonra Sayın Davutoğlu’na söylediği söz: “CHP, tezkereye Hükûmetin
IŞİD’le mücadele yerine hedef kaydırması ve bu ülkeyi büyük bir savaşa
sürüklemesi niyeti taşıması nedeniyle karşı çıkmıştır. Bugün ise Hükûmeti
tekrar aklıselime davet etmekteyim. Şu çağrıda bulunuyorum: Gelin, askerimizin
kara harekâtını Kobani’nin kurtarılması ve IŞİD’in buradan püskürtülmesi
hedefiyle sınırlayalım. Böyle bir tezkereyi getirin, Meclisten hemen yarın
geçirelim. Böylece halkımızın akrabalarını IŞİD gibi bir terör örgütünün
öldürmesine izin vermeyelim ve tüm Suriyelilerin evlerine salimen dönmesini
bizzat biz gerçekleştirelim.” “Ortak deklarasyon” diyen, “ortak akıl” diyen
Sayın Davutoğlu’nun cevabını hatırlıyorsunuz, bir kez de ben tekrarlayacağım:
“Kılıçdaroğlu bilsin ki onun aklına ihtiyacımız yok. Sadece sussun. Onun
fikrine de, aklına da ihtiyacımız yok. Türkiye gerekeni yapacak kudrettedir.”
Şimdi gelinen noktada Türkiye gerekeni
yapacak kudrette ve geçen seneden bugüne, içinde geçen sefer 1 kez “IŞİD”, 15
kez “Suriye” kelimesi geçen tezkereden bugünkü tezkereye gelmiş durumdasınız.
Ama bir kez daha önemle ve ciddiyetle vurguluyorum: Alacağınız bu tezkere bu
Meclisten geçtikten sonra -irade öyle tecelli ederse- Suriye’ye gidip güvenli
bölge falan orada ortaya koyamazsınız, Suriye’yle bir savaşa giremezsiniz,
komşunuzu işgal edemezsiniz, toprak bütünlüğüne saygı duymak ve alacağınız her
türlü karar, atacağınız her türlü adımda uluslararası meşruiyeti aramak
durumundasınız.
İDRİS BALUKEN (Diyarbakır) – “Hayır” de
o zaman, kimi inandırıyorsunuz?
ALİ KENANOĞLU (İstanbul) – “Evet”
deyince bu olacak zaten. 
SALİM USLU (Çorum) – O zaman “hayır”
deyin, “hayır” de o zaman. 
ÖZGÜR ÖZEL (Devamla) – Değerli
milletvekilleri, ülkemizin çok zor günlerden geçtiğini hepimiz biliyoruz.
Fırtınalı bir denizin ortasında dalgalar kabarıyor, gemi su alıyor ve hepimiz
aynı geminin içindeyiz. Bugün bu ülkenin en son ihtiyaç duyduğu şey bir seçime
gitmektir. Bugün seçime gitmeyle ilgili, 2 milyarlık seçim maliyeti, 25
milyarlık kur zararı, hepsi bir yana, bir ülke için en önemli maliyet zaman
kaybı ve evlatlarının kaybıdır. Bu yüzden, bu seçimi vatandaş istiyor mu?
Hayır. 
SALİM USLU (Çorum) – İstiyor.
ÖZGÜR ÖZEL (Devamla) – Seçmen istiyor
mu? Hayır. 
SALİM USLU (Çorum) – İstiyor.
ÖZGÜR ÖZEL (Devamla) – İş adamları,
piyasalar? Hayır. Yahu, milletvekilleri istiyor mu, Allah için? Hayır. Ama bu
ülkede bu seçimi sadece ve sadece bir kişi istedi, hatta adını bile kendisi
koyarak bir tekrar seçimi gündeme getirdi. 
METİN KÜLÜNK (İstanbul) – Nereden o
kararı veriyorsun?
ÖZGÜR ÖZEL (Devamla) – Şimdi, unutmayın
arkadaşlar, sizi bu kapıdan içeriye, listelerinizin yazılış biçimi değil -ben
bizimkileri anlatsam kibre girer, parti içi demokrasi- ama sizi bu kapıdan
içeriye ne olursa olsun millî irade, halk iradesi sokmuştur. Birazdan bu
kapıdan çıkıp gideceksiniz Sezen Aksu’nun şarkısında olduğu gibi ve çok önemli
bir kısmınız bir daha geri gelmeyecek. (CHP sıralarından alkışlar)
VELİ AĞBABA (Malatya) – Bir söyle
duysunlar 
HÜSNİYE ERDOĞAN (Konya) – Vatan millet
sağ olsun.
GÖKCEN ÖZDOĞAN ENÇ (Antalya) – Sen mi
yazıyorsun listeleri?
METİN KÜLÜNK (İstanbul) – Nereden
biliyorsun? Millet ne derse o olur. 
ÖZGÜR ÖZEL (Devamla) – Sizi bu kapıdan
içeriye halk iradesi soktu, millî irade soktu, peki, hangi irade sizi bu
kapıdan dışarıya çıkarıyor? 
Şu kadarını söyleyeyim: Bir tezkere var
elimizde, geçen sene 2 Ekimde geçmiş, bir aya yakın süresi var. Bu tezkereyi
niye bugün görüşüyoruz? Grubunuz 110 milletvekili imzasıyla sizi niye
toplantıya çağırdı? 
FAYSAL SARIYILDIZ (Şırnak) – Siz niye
“evet” diyorsunuz?
MERAL DANIŞ BEŞTAŞ (Adana) – Siz niye
“evet” diyorsunuz?
MAHMUT TOĞRUL (Gaziantep) – Anlamadım
ben, “evet” mi diyorsunuz, “hayır” mı diyorsunuz?
ÖZGÜR ÖZEL (Devamla) – 1 Ekim günü
Anayasa’ya göre bu Parlamento otomatikman toplanacak ve geçen sene olduğu gibi
bu tezkereyi buradan geçirebilirdik ama 18 Eylül günü, sizin deyiminizle “Büyük
Usta”nın size büyük bir sürprizi var arkadaşlar, bunu bilin. (CHP sıralarından
alkışlar) Ve işte bu yüzden büyük usta, listeleri yapıp da 18 Ekim günü teslim
ettikten sonra… 
METİN KÜLÜNK (İstanbul) – 18 Eylül…
ÖZGÜR ÖZEL (Devamla) – 18 Eylül günü… 1
Ekim günü bu Meclis burada toplanmasın diye partinizin kurmayları muhalefet
partileriyle uzlaşı arayışı içindeler, reddediyoruz. Ve “1 Ekim günü toplansak
dahi sadece standart seremoniden sonra otomatikman tatile girelim mi?” diye
arayış içindeler, reddediyoruz, hayır diyoruz. 18 Ekim listeleri çıksın. 18
Ekim gününde… 
METİN KÜLÜNK (İstanbul) – 18 Eylül… 
OSMAN AŞKIN BAK (Rize) – Düzelt,
düzelt.
ÖZGÜR ÖZEL (Devamla) – 18 Eylül gününde
listelerde olmayacak arkadaşlar, sizlere sesleniyorum. Bugüne kadar hep
mağdurun ve mazlumun yanında olduk, sizin de yanınızda olacağız. Cumhuriyet
Halk Partisi varsa herkes için var. (CHP sıralarından alkışlar) 
OSMAN AŞKIN BAK (Rize) – O sizde olur
sizde, o sizde olur.
ÖZGÜR ÖZEL (Devamla) – Göreceğiz. 
OSMAN AŞKIN BAK (Rize) – O sizde olur,
bizde olmaz, sizde olur. O sizde olur, başka yerde olmaz.
ÖZGÜR ÖZEL (Devamla) – Şimdi, biz 1
Kasımdan sonra buraya gelecek milletvekillerinin yeniden oluşacak millî
iradeyle ayrılıkları değil, birliktelikleri, tek bir kişinin menfaatini değil,
ülkede yaşayan herkesin ortak menfaatlerini savunacak, sadece koltuklarıyla,
parmaklarıyla değil, vicdanlarıyla, akıllarıyla, insaflarıyla milletvekilliği
yapacak, kimsenin kurşun askeri, hiçbir sarayın bekçisi değil, demokrasinin ve
halk egemenliğinin bekçisi ve askeri olacak, yolsuzlukları örterek değil,
yolsuzlukların üstüne cesaretle gidecek vicdana sahip olacak, namuslu, dürüst
milletvekillerinin tekrar bu kapıdan gireceğini, bu kapılardan içeri gireceğini
düşünüyoruz, buna inanmak istiyoruz.
OSMAN AŞKIN BAK (Rize) – Sorun yok,
sorun yok. 
ÖZGÜR ÖZEL (Devamla) – Ve şimdi bir
resim göstereceğim...
ZEHRA TAŞKESENLİOĞLU (Erzurum) – Bize
değil, o tarafa…
ÖZGÜR ÖZEL (Devamla) – Ama şu kadarını
söyleyelim; bugün göstereceğim bu resim, biraz önce Sayın Grup Başkan
Vekilimizin de gösterdiği bu resim, dünyanın dört bir yanında bu tip fotoğrafları
göstermeyen basın-yayın kuruluşları tarafından dahi bugün manşet yapıldı.(AK
PARTİ sıralarından gürültüler) 
İDRİS BALUKEN (Diyarbakır) – Hocam, sen
de ona ortak olacaksın Özgür Hocam.
ÖZGÜR ÖZEL (Devamla) – Bugün gelinen
noktada bununla ilgili… 
(Mikrofon otomatik cihaz tarafından
kapatıldı)
BAŞKAN – Sayın Özel, iki dakika ilave
süre veriyorum.
İDRİS BALUKEN (Diyarbakır) – O çocuğun
durumuna ortak olacaksın.
ÖZGÜR ÖZEL (Devamla) – Bu resimden
rahatsız olmayın, bu resim bütün dünyanın ve hepimizin vicdanlarını kanattı. Şu
kadarını söyleyelim, hani biz Suriye’ye kucak açıyorduk. (AK PARTİ sıralarından
gürültüler) Şunu sorgulayın, bu ülkenin göçmen politikasını sorgulayın. Bu
insanların niçin Bodrum’dan şambrellere,
botlara binip o sizin “yaşanmaz durumda olduğu” diye tasvir ettiğiniz
Yunanistan’a, Yunan adalarına kaçması gerekiyor. 
SALİM USLU (Çorum) – Esad’a sor. 
ÖZGÜR ÖZEL (Devamla) – Eğer burada
yaşamıyorlar, ölümü göze alarak Türkiye’den gidiyorlarsa Suriyelilere
söylediğiniz onlara sahip çıkmayla ilgili iddianızda da sorun var. (AK PARTİ
sıralarından gürültüler)
FUAT KÖKTAŞ (Samsun) – “Suriyelileri
Suriye’ye göndereceğiz.” diyenlere sor.
ÖZGÜR ÖZEL (Devamla) – Bu resim bütün
Parlamentoya, sadece size değil, Cumhuriyet Halk Partisine, Milliyetçi Hareket
Partisine ve Halkların Demokratik Partisine sorumluluk yüklüyor, vicdanlara
sorumluluk yüklüyor.
SALİH KOCA (Eskişehir) – O tarafa bak.
ÖZGÜR ÖZEL (Devamla) – Bu resmi
çıkarırken Tayyip Erdoğan’ı mı eleştirecek diye düşünenler, vicdanınızı
eleştiriyorum, ortak vicdanımızı eleştiriyorum. Bunların yaşanmaması için
hepimizin üzerine düşen sorumluluklar var. (AK PARTİ sıralarından gürültüler)
ALİ KENANOĞLU (İstanbul) – Bunları
yaşamamamız için “Hayır.” demek geriyor. Suça ortak olacaksın hocam!
ÖZGÜR ÖZEL (Devamla) – Bu yaptığınız,
bu yapılan işlerin tamamı… Türkiye'de kıyılara cansız bebek bedenlerinin
vurmaması için, artık bir inattan vazgeçmek gerekiyor. 
ALİ KENANOĞLU (İstanbul) – Bu suça
ortak olma!
ÖZGÜR ÖZEL (Devamla) – Hatalı dış
politikadan, hatalı Suriye politikasından ve gerçekçi olmayan, samimi olmayan,
gerçekte ortada olmayan göçmen sığınmacı politikasından -tekrar tekrar
eleştirerek söz ediyorum- vazgeçmek ve bunu yenilemek gerekiyor. Türkiye’ye
sığınmış 1 milyon 800 bin kişinin Türkiye'de barınamayıp botlarla ölüme
yolculuğa çıkmasından bu Parlamentodaki bütün milletvekilleri sorumludur.
İDRİS BALUKEN (Diyarbakır) – Biz
sorumlu değiliz, ne sorumlusu? 
ERTUĞRUL KÜRKCÜ (İzmir) – Biz değiliz.
ALİ KENANOĞLU (İstanbul) – “Evet”
diyenler sorumludur.
İDRİS BALUKEN (Diyarbakır) – Bu
politikaya karşı çıkanlar sorumlu değildir. 
ERTUĞRUL KÜRKCÜ (İzmir) - Bizi ortak
etmeyin kendi sorumluluğunuza.
ÖZGÜR ÖZEL (Devamla) – Bu konuda sizi
sorumluluğunuza davet ediyorum.
Hepinizi sevgiyle saygıyla
selamlıyorum.
(Mikrofon otomatik cihaz tarafından
kapatıldı)
ÖZGÜR ÖZEL (Devamla) - Önümüzdeki
dönemde bu Parlamentonun…
ALİ KENANOĞLU (İstanbul) – “Evet.”
diyenler sorumludur.
ÖZGÜR ÖZEL (Devamla) - …halkın iradesi
dışında hiçbir kimseden talimat almayacak yürekli 550 vekilden oluşmasını
temenni ediyorum. (CHP sıralarından “Bravo” sesleri, alkışlar) 
İLKNUR İNCEÖZ (Aksaray) – Zaten öyle şu
anda. 
ALİ KENANOĞLU (İstanbul) – “Hayır”
demenizi bekliyorum. 
BAŞKAN – Sayın milletvekilleri,
şahısları adına ikinci söz İstanbul Milletvekili Sayın Şirin Ünal’ın. 
Buyurun Sayın Ünal. (AK PARTİ
sıralarından alkışlar) 
ŞİRİN ÜNAL (İstanbul) – Sayın Başkan,
değerli milletvekilleri; 2 Ekim 2014 tarihli Irak ve Suriye tezkerelerinin bir
yıl daha uzatılması hakkında söz almış bulunmaktayım. Bu vesileyle yüce Meclisi
saygıyla selamlıyorum. 
Sözlerime başlamadan önce, yaşadığımız
terör saldırılarında hayatını kaybeden kahraman askerlerimize, polislerimize,
vatandaşlarımıza, güvenlik güçlerimize Allah’tan rahmet, yakınlarına sabır
diliyorum.
Şehitlerimizin hatırası ve emaneti,
omuzlarımızda kutsal bir görev olarak ebediyete kadar sürdürülecektir.
Yine bu saldırılarda yaralanan güvenlik
mensuplarımız ile tüm vatandaşlarımıza acil şifalar diliyorum. 
Bu terör faaliyetlerini gerçekleştiren
örgütlerin ardında bulunan güçler kim olursa olsun hepsini lanetliyorum. AK
PARTİ Grubu adına en kararlı mücadeleyi sürdüreceğimizi bir kez daha sizlerle
paylaşmakta fayda görüyorum. 
Köklü tarihî, kültürel ve insani
bağları paylaştığımız ve 911 kilometre ortak kara sınırına sahip olduğumuz
Suriye’de 2011 yılı Mart ayından bu yana devam eden ve çok sayıda masum insanın
hayatına mal olan olaylar gerek Suriye’nin gerek ikili ilişkilerimizin gerekse
bölgemizin gündemini yeniden belirlemiştir. Suriye’nin toprak bütünlüğünün ve
birliğinin korunması, ülkede akan kanın durması ve Suriye halkının meşru
taleplerinin karşılanması yolunda demokratik reform ve dönüşüm sürecinin
barışçıl bir şekilde sonuçlandırılması, Suriye’deki gelişmeler karşısında
ülkemizin ilk günden bu yana izlediği politikanın temel unsurlarını
oluşturmaktadır. 
Öte yandan, güçlü tarihî bağlara sahip
olduğumuz komşumuz Irak’ın toprak bütünlüğünün korunması, güvenlik ve
istikrarının tesisi, iç barışının sağlanması, ülkenin ekonomik refaha
kavuşması, bölge açısından güvenlik ve refah üretebilen bir devlet hâline
gelmesi, komşularıyla ve uluslararası toplumla yeniden bütünleşebilmesi, Irak’a
yönelik dış politikamızın temel parametrelerini oluşturmaktadır. Aynı zamanda,
Türkiye, Irak'ın tüm kesimleriyle gelişen ilişkileri çerçevesinde Irak Kürt
bölgesiyle de her alanda yakın iş birliği içinde bulunmaktadır. Ancak, Irak'ın
herhangi bir kesimiyle kurduğumuz ilişkiler, bu ülkenin başka bir kesimiyle
ilişkilerimizin alternatifi değildir. 
Türkiye, Irak'ın toprak bütünlüğüne,
siyasi birliğine ve egemenliğine saygı duymakta ve Iraklı tüm kesimlerle
ilişkilerini Irak Anayasası’na ve uluslararası hukuka uygun şekilde
yürütmektedir.
Türkiye, Irak'ın kurucu unsurları
arasında yer alan ve Irak’la arasında bir dostluk köprüsü olarak addettiği
Türkmenlerin durumunu yakından takip etmeye devam etmektedir. Türkiye, Irak
halkının ayrılmaz bir parçası olarak Türkmenlerin Irak'ın yönetiminde daha
fazla yer edinmeleri gerektiği görüşünde olduğunu her vesileyle dile
getirmektedir.
Değerli milletvekilleri, Suriye’deki
ihtilafın başlangıcından önce halkın demokrasi, hürriyet, insan hakları, dürüst
yönetim ve hukukun üstünlüğü gibi evrensel değerlere sahip olma özlemi
karşısında gerekli adımların atılması ve reformların zamanında gerçekleştirilerek
geçiş sürecinin sağlıklı bir şekilde tamamlanması amacıyla Suriye'deki yönetime
her seviyede defalarca samimi telkinlerde bulunulmuştur. Ancak, bu çabalarımıza
rağmen Esed rejimi, halkın meşru taleplerini silah zoruyla bastırmaya çalışarak
ülkeyi gün geçtikçe daha da derinleşen bir bunalıma sürüklemiştir. Fiilen
meşruiyetini kaybetmiş bulunan ve sivil halka karşı kimyasal silah kullanılması
da dâhil olmak üzere iktidara tutunmak için her yola baş vurmakta beis görmeyen
rejimin ayrım gözetmeksizin sürdürmekte olduğu şiddet eylemleri sonucunda 200
binden fazla Suriyeli hayatını kaybetmiştir. Bu sayı her geçen gün artmaya
devam etmektedir.
Komşumuz Irak’ın toprak bütünlüğünün,
millî birliğinin ve istikbalinin korunmasına büyük önem atfeden Türkiye, terör
gruplarının Irak’taki mevcudiyetine ve bunun doğurduğu tehditlere karşı askerî,
siyasi ve diplomatik tedbir ve girişimlerini artırarak sürdürmek durumundadır.
Diğer taraftan Suriye’de rejimin beşinci yılına giren şiddet politikalarının
insani, bölgesel güvenlik ve istikrar bakımından yol açtığı risk ve tehditler
artmaktadır. Esed rejimi sivillere yönelik saldırılarını ayrım gözetmeksizin ve
her türlü ağır silaha başvurmakta beis görmeksizin sürdürmektedir. Ayrıca
meşruiyetten yoksun iktidarını idame ettirmek amacıyla terör gruplarına destek
vermekte, etnik ve mezhepsel aidiyetleri istismar etmek suretiyle toplumsal
farklılıkları fiilî çatışmaya dönüştürmektedir. Suriye rejiminin özellikle
ülkemize yakın bölgelerde faaliyette bulunmalarını teşvik ettiği PKK, PYD gibi
terör örgütlerinin nüfuz arayışları çerçevesinde gerçekleştirdikleri eylemlerin
neden olduğu güvenlik bunalımı derinleşmektedir. Esed rejiminin desteklediği ve
iş birliği sayesinde Suriye’deki faaliyetleri için uygun zemin bulan söz konusu
terörist gruplar eylemlerini Irak’a da taşıyarak bu ülkeyi kaos ortamına ve
istikrarsızlığa sürüklemektedir. Dolayısıyla Suriye rejimi kaynaklı tehditlerin
kapsamı terör tehlikesiyle birlikte genişlemiş, bölgesel ve uluslararası barış,
güvenlik ve istikrara yönelik ciddi bir tehdit hâline gelmiştir. Türkiye bu
risk ve tehditleri artan oranda ve en fazla hisseden bölge ülkesidir. Bu
çerçevede Türkiye'nin bu risk ve tehditlere karşı kayıtsız kalması beklenemez.
Değerli milletvekilleri, Türkiye'nin
komşusu bu iki ülkeye olan yani güney kara sınırlarımız boyunca ulusal
güvenliğimize dönük risk ve tehditler artmaktadır. Irak’ın kuzey bölgesindeki
kamplarda silahlı PKK terör unsurları varlığını sürdürmektedir. Suriye ve
Irak’ta diğer terör unsurlarının sayısı ve ortaya koydukları tehditte de önemli
artışlar gözlemlenmektedir. Nitekim Birleşmiş Milletler Güvenlik Konseyi, 2170
ve 2178 sayılı Kararlarıyla Irak ve Suriye’nin toprak bütünlüğünü ve
bağımsızlığını teyit etmiş, bu ülkelerdeki terör faaliyetlerini kınamış, DAEŞ
ve benzeri terör örgütlerinin faaliyetlerine karşı, Birleşmiş Milletler üyesi
tüm ülkelere, 2001 yılında 1373 sayılı Birleşmiş Milletler Güvenlik Konseyi
Kararı ve uluslararası hukuk çerçevesindeki sorumluluklarına uygun şekilde
gerekli tedbirleri alma çağrısında bulunmuştur. Bu çerçevede ulusal
güvenliğimizi tehlikeye atabilecek her türlü tehdide ve eyleme karşı
uluslararası hukuktan kaynaklanan haklarımız doğrultusunda gerekli önlemlerin
tespiti ve uygulanması önem taşımaktadır. 
Türk Silahlı Kuvvetlerinin DAEŞ ve PKK
kamplarına, mevzilerine yaptığı ve yapacağı operasyonlar uluslararası hukuka
son derece uygundur. Türkiye bölgeye orantılı bir şekilde müdahale etmektedir.
Şu anda hava operasyonlarıyla gerekli müdahale gerçekleştirilmektedir. Türkiye’nin
yaptığı müdahale gerekli ve bir o kadar da kritik bir müdahaledir. 
Bu süreç, bizlere, stratejist,
istihbaratçı, bölgeyi iyi bilen siyasetçilerin, iyi eğitilmiş ve donatılmış
Türk Silahlı Kuvvetleri askerlerinin, diplomat ve bunlar gibi yetişmiş bir uzman
kadroyla çalışmanın ne kadar önemli olduğunu bir kez daha göstermiştir. 
Sözlerime son verirken söz konusu
tezkerelerin bir yıl süreyle uzatılmasının doğru olacağı düşüncesiyle, ülkemiz
ve milletimiz adına doğru olacağını, tezkereye olumlu baktığımı beyan ediyor,
sizleri saygıyla selamlıyorum. (AK PARTİ sıralarından alkışlar) 
BAŞKAN – Sayın Vural, yerinizden söz
talebiniz var herhâlde. 
Size yerinizden iki dakikalık söz
veriyorum. 
Buyurun. 
OKTAY VURAL (İzmir) – Teşekkür ederim
Sayın Başkan. 
Milliyetçi Hareket Partisi olarak biz
bu tezkereye olumlu oy vereceğiz. Aslında daha önce, geçen yılki tezkerenin
üzerinde Cumhuriyet Halk Partisinin de olumlu oy vereceğini dikkate aldığımızda
daha güçlü bir iradenin ortaya çıkmasını Gazi Meclis açısından son derece
olumlu bulduğumuzu ifade etmek istiyorum. Yalnız bu olumlu oyumuzun her şeyden
önce bizim yaptığımız eleştiriler çerçevesinde değerlendirilmesi gerekir. AKP
ve HDP’nin siyasi iradesinin oluşturduğu Seçim Hükûmetinin siyasi iradesine
değil, devletin terörle mücadele kapasitesine olan inancımızın, terörle
mücadele eden askerimize, polisimize, korucumuza olan güvenimizin bir
tezahürüdür. 
Bu Seçim Hükûmeti göreve başladığından
bu yana da bir sınır ötesi operasyon yapılmadığını dikkate aldığımızda, hudut,
kapsam ve zaman itibarıyla Hükûmetin tayin edeceği çerçeveye yönelik siyasi
değerlendirmelerimizi muhafaza ediyoruz.
Bu yetki, PKK terör örgütünün bertaraf
edilmesi, IŞİD ve benzeri terör örgütlerinin tehditlerinin ortadan
kaldırılması, sınır güvenliğinin, toprak bütünlüğünün ve siyasi birliğimizin
muhafazası için kullanılmalıdır.
Bu tezkere, Suriye’de bir iç savaşın
derinleştirilmesini, PKK-PYD egemenlik alanı oluşturulmasını engelleyecek
tarzda kullanılmalıdır.
Bu tezkerenin Irak ve Suriye’de etnik
kimliklerin sahip olduğu hakkın Türkmenlere de tanınacağı bir siyasi girişim
için kullanılması gerektiği kanaatindeyim.
Bu görüşlerimi ifade etmek için söz
aldım. Söz verdiğiniz için teşekkür ederim.
BAŞKAN – Sayın milletvekilleri,
Başbakanlık tezkeresi üzerindeki görüşmeler tamamlanmıştır.
Şimdi tezkereyi oylarınıza sunacağım:
Kabul edenler… Kabul etmeyenler… Tezkere kabul edilmiştir, hayırlı olsun. (AK
PARTİ sıralarından alkışlar)
Sayın milletvekilleri, şimdi, gündemin
“Seçim” kısmında yer alan, Türkiye Büyük Millet Meclisi Başkanının doğrudan
doğruya çağrısına konu Radyo ve Televizyon Üst Kurulunda boşalan üyelik için
seçime geçiyoruz. 
XI.- SEÇİMLER
A) Radyo ve Televizyon Üst Kuruluna Üye Seçimi
1.- Radyo ve Televizyon Üst Kurulunda boş bulunan
üyeliğe seçim
BAŞKAN – Radyo ve Televizyon Üst
Kurulunda boş bulunan ve Cumhuriyet Halk Partisi Grubuna düşen 1 üyelik için
6112 sayılı Radyo ve Televizyonların Kuruluş ve Yayın Hizmetleri Hakkında
Kanun'un 35'inci maddesi gereğince seçim yapılacaktır. 
Cumhuriyet Halk Partisi Grubu kendisine
düşen üyeliğin 2 katı aday göstermiştir. 
Adayların adları soyadı sırasına göre
oy pusulası şeklinde düzenlenmek suretiyle bastırılmıştır. Toplantı ve karar
yeter sayısı mevcut olmak şartıyla seçimde aday listesinden en çok oyu alan aday
seçilmiş olacaktır.
Cumhuriyet Halk Partisi Grubu
tarafından gösterilen adayların adlarını soyadı sırasına göre okuyorum: Şafak
Akça, İsmet Özdal Demirdöğen.
Oylamanın ne şekilde yapılacağını arz
ediyorum: 
Komisyon ve hükûmet sıralarında yer
alan kâtip üyelerden komisyon sırasındaki kâtip üye Adana'dan başlayarak
Denizli'ye kadar -Denizli dâhil- ve Diyarbakır'dan başlayarak İstanbul'a kadar
-İstanbul dâhil- hükûmet sırasındaki kâtip üye ise İzmir'den başlayarak
Mardin'e kadar -Mardin dâhil- ve Mersin'den başlayarak Zonguldak'a kadar
-Zonguldak dâhil- adı okunan milletvekilinin adını defterden
işaretleyeceklerdir. Adı işaretlenen milletvekiline mühürlü oy pusulası ve zarf
verilecektir. Oyunu kullanan milletvekili, oy pusulasını içeren zarfı Başkanlık
Divanı kürsüsünün önüne konulmuş olan oy kutusuna atacaktır.
Oy pusulasında Cumhuriyet Halk Partisi
Grubu aday listesinden 1 adayın isimlerinin karşısındaki kare çarpı işaretiyle
işaretlenecektir. Birden fazla adayın işaretlendiği oy pusulaları geçersiz
sayılacaktır. Bu hususlar oy pusulasında da dipnot olarak belirtilmiştir.
Sayın milletvekilleri, oylamanın sayım
ve dökümü için ad çekme suretiyle 5 kişilik bir tasnif komisyonu tespit
edilecektir. Kâtip üyelerimizin isimlerini çektiği, tasnif komisyonuna seçilen
üyeler oylama işlemi bittikten sonra komisyon sıralarında yerlerini
alacaklardır. 
Ünal Demirtaş, Zonguldak, burada mı?
Burada.
Mustafa Tuncer, Amasya? Burada.
Mehmet Emin Şimşek? Yok.
Asiye Kolçak, Bursa? Yok.
Salih Çetinkaya, Kırşehir? Yok.
Şemsettin Emir, Edirne? Burada.
Atila Kaya, İstanbul? Yok.
Fevai Arslan, Düzce? Yok.
İlyas Şeker, Kocaeli? Yok. 
Murat Baybatur, Manisa? Yok. 
Mustafa Açıkgöz, Nevşehir? Yok. 
Salih Koca, Eskişehir? Burada. 
Zülfikar İnönü Tümer, Adana? Yok. 
Ali Özkaya, Afyonkarahisar? Burada. 
Sayın kâtip üyelerin yerlerini
almalarını, oy pusulaları ile zarflarının da teslim edilmesini rica ediyorum. 
Oylamaya Adana ilinden başlıyoruz. 
(Oylar toplandı)
BAŞKAN – Oyunu kullanmayan sayın üye
var mı? Yok.
Oy verme işlemi tamamlanmıştır.
Tasnif Komisyonu üyeleri lütfen
yerlerini alsınlar.
Tasnif Komisyonu üyelerinin isimlerini
okutuyorum:
Ünal Demirtaş, Zonguldak Milletvekili;
Mustafa Tuncer, Amasya Milletvekili; Şemsettin Emir, Edirne Milletvekili; Salih
Koca, Eskişehir Milletvekili; Ali Özkaya, Afyonkarahisar Milletvekili.
(Oyların ayrımı yapıldı)
BAŞKAN – Radyo ve Televizyon Üst Kurulu
üyelikleri için yapılan seçime ilişkin Tasnif Komisyonu tutanağı gelmiştir,
okutuyorum:
Türkiye Büyük
Millet Meclisi Başkanlığına
Radyo ve Televizyon Üst Kurulundaki 1
üyelik için yapılan seçime 372 üye katılmış, kullanılan oyların dağılımı
aşağıda gösterilmiştir.
Saygıyla arz olunur.
Tasnif Komisyonu
 Üye Üye Üye
 Ünal Demirtaş Mustafa
Tuncer Şemsettin Emir
 Zonguldak Amasya Edirne
 Üye Üye
 Ali Özkaya Salih
Koca
 Afyonkarahisar Eskişehir
Cumhuriyet Halk
Patisi Grubu aday listesi:
Şafak Akça:  8
oy
İsmet Özdal
Demirdöğen:  354 oy
Boş:  2
Geçersiz: 8
Toplam:  372

BAŞKAN – Buna
göre İsmet Özdal Demirdöğen Radyo ve Televizyon Üst Kurulu üyeliğine seçilmiştir,
hayırlı olmasını diliyorum. (CHP sıralarından alkışlar)
Sayın
milletvekilleri, böylece olağanüstü toplantıya konu Başbakanlık tezkeresinin
görüşmeleri ile Radyo ve Televizyon Üst Kurulu üyeliği için yapılan seçim
tamamlanmıştır. 
Gündemde bulunan
konuları sırasıyla görüşmek için, Anayasa ve İç Tüzük gereğince, 1 Ekim 2015
Perşembe günü saat 15.00’te toplanmak üzere birleşimi kapatıyorum. 
Kapanma Saati: 22.20



