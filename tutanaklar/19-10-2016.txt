



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 9’uncu
Birleşim
 19
Ekim 2016 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, Aliya İzzetbegoviç’in 13’üncü ölüm yıl dönümüne ve 19 Ekim
Muhtarlar Günü’ne ilişkin konuşması

IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Bursa Milletvekili Hakan Çavuşoğlu’nun, Aliya
İzzetbegoviç’in 13’üncü ölüm yıl dönümüne ilişkin gündem dışı konuşması
2.- Mardin Milletvekili Gülser Yıldırım’ın, eğitimde
yaşanan sorunlara ilişkin gündem dışı konuşması
3.- Antalya Milletvekili Niyazi Nefi Kara’nın, Antalya
ilinin sorunlarına ilişkin gündem dışı konuşması

V.- AÇIKLAMALAR
1.- İstanbul Milletvekili Sibel Özdemir’in, açıklanan
resmî verilerin mevcut ekonomi yönetiminin istihdam yaratmada başarısız olduğunu
ve istihdam kaybındaki artışın hızlandığını gösterdiğine ilişkin açıklaması
2.- İstanbul Milletvekili Onursal Adıgüzel’in, Kadıköy
Anadolu Lisesinde öğrenciler, veliler ve öğretmenlerin proje okul uygulamasına
karşı sergiledikleri direnişe ilişkin açıklaması
3.- İstanbul Milletvekili Mahmut Tanal’ın, İstanbul’un
Şile ilçesinin sorunlarına ilişkin açıklaması
4.- Niğde Milletvekili Ömer Fethi Gürer’in, 19 Ekim
Muhtarlar Günü’ne ilişkin açıklaması
5.- Denizli Milletvekili Cahit Özkan’ın, 19 Ekim
Muhtarlar Günü’ne ilişkin açıklaması
6.- Şanlıurfa Milletvekili Kemalettin Yılmaztekin’in,
Aliya İzzetbegoviç’in 13’üncü ölüm yıl dönümüne ilişkin açıklaması
7.- Erzurum Milletvekili İbrahim Aydemir’in, Aliya
İzzetbegoviç’in 13’üncü ölüm yıl dönümüne ilişkin açıklaması
8.- İstanbul Milletvekili Fatma Benli’nin, Aliya
İzzetbegoviç’in 13’üncü ölüm yıl dönümüne ilişkin açıklaması
9.- Afyonkarahisar Milletvekili Burcu Köksal’ın,
Afyonkarahisar’ın Başmakçı ilçesinin Çığrı ile Hırka köylerinin sorunlarına ve
Bolvadin ile Çay ilçelerinde yaşanan deprem nedeniyle hemşehrilerine geçmiş
olsun dileğinde bulunduğuna ilişkin açıklaması
10.- Bursa Milletvekili Nurhayat Altaca Kayışoğlu’nun,
Özlüce Kültürevinin durumuna ve Nilüfer Belediyesine iade edilmesi gerektiğine
ilişkin açıklaması
11.- Mersin Milletvekili Aytuğ Atıcı’nın, 19 Ekim
Muhtarlar Günü’ne ilişkin açıklaması
12.- İstanbul Milletvekili Osman Boyraz’ın, 19 Ekim
Muhtarlar Günü’ne ilişkin açıklaması
13.- Hatay Milletvekili Hilmi Yarayıcı’nın, sendikal
faaliyette bulundukları gerekçesiyle açığa alınan öğretmenlerin yaşadıkları belirsizliğin
hâlen devam ettiğine ilişkin açıklaması
14.- Adıyaman Milletvekili Behçet Yıldırım’ın, Adli Tıp
Kurumunda DNA testlerinde yapılan yanlışlıklara ilişkin açıklaması
15.- İstanbul Milletvekili Hurşit Yıldırım’ın, bugün
Türkiye’yi yöneten iradenin bölgede ve dünyada oyun kurucu güç olduğuna ilişkin
açıklaması
16.- Samsun Milletvekili Erhan Usta’nın, Aliya
İzzetbegoviç’in 13’üncü ölüm yıl dönümüne ve 19 Ekim Muhtarlar Günü’ne ilişkin
açıklaması
17.- Diyarbakır Milletvekili Çağlar Demirel’in, siyasi
soykırım operasyonlarının devam ettiğine, bu siyasi soykırım operasyonları ve
baskıların partilerini asla yıldırmayacağına ve Suruç, Diyarbakır, Ankara
katliamlarının sorumlularının hâlâ açığa çıkarılmadığına ilişkin açıklaması
18.- İstanbul Milletvekili Engin Altay’ın, Aliya
İzzetbegoviç’in 13’üncü ölüm yıl dönümüne ve 19 Ekim Muhtarlar Günü’ne ilişkin
açıklaması
19.- Çanakkale Milletvekili Bülent Turan’ın, Aliya
İzzetbegoviç’in 13’üncü ölüm yıl dönümüne ve 19 Ekim Muhtarlar Günü’ne ilişkin
açıklaması
20.- Diyarbakır Milletvekili İdris Baluken’in,
Gaziantep Milletvekili Abdullah Nejat Koçer’in HDP grup önerisi üzerinde
yaptığı konuşmasındaki bazı ifadelerine ilişkin açıklaması
21.- Samsun Milletvekili Erhan Usta’nın, Gaziantep
Milletvekili Abdullah Nejat Koçer’in HDP grup önerisi üzerinde yaptığı konuşmasındaki
bazı ifadelerine ilişkin açıklaması
22.- Tekirdağ Milletvekili Faik Öztrak’ın, Gaziantep
Milletvekili Abdullah Nejat Koçer’in HDP grup önerisi üzerinde yaptığı konuşmasındaki
bazı ifadelerine ilişkin açıklaması
23.- Gaziantep Milletvekili Abdullah Nejat Koçer’in,
Samsun Milletvekili Erhan Usta ile Tekirdağ Milletvekili Faik Öztrak’ın yaptıkları
açıklamalarındaki bazı ifadelerine ilişkin açıklaması
24.- Diyarbakır Milletvekili İdris Baluken’in,
Cumhurbaşkanı Recep Tayyip Erdoğan’ın bazı ifadelerine ve yetkililerin Musul operasyonuyla
ilgili bilgi vermesi gerektiğine ilişkin açıklaması
25.- Diyarbakır Milletvekili İdris Baluken’in, Aile ve
Sosyal Politikalar Bakanının Cumhurbaşkanı Recep Tayyip Erdoğan’ın kadınları
ilgilendiren bazı ifadeleriyle ilgili ne düşündüğünü öğrenmek istediğine
ilişkin açıklaması
26.- Aile ve Sosyal Politikalar Bakanı Fatma Betül
Sayan Kaya’nın, Diyarbakır Milletvekili İdris Baluken’in yaptığı açıklamasındaki
bazı ifadelerine ilişkin açıklaması
27.- Aile ve Sosyal Politikalar Bakanı Fatma Betül
Sayan Kaya’nın, Diyarbakır Milletvekili İdris Baluken’in yerinden sarf ettiği
bazı ifadelerine ilişkin açıklaması

VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Ankara Milletvekili Fatih Şahin’in
Kamu İktisadi Teşebbüsleri Komisyonu üyeliğinden istifasına ilişkin önerge yazısı
(4/60)
B) Meclis Araştırması Önergeleri
1.- Burdur Milletvekili Mehmet Göker ve 20
milletvekilinin, yerel basının sorunlarının araştırılması amacıyla Meclis
araştırması açılmasına ilişkin önergesi (10 /330)
2.- Tekirdağ Milletvekili Candan Yüceer ve 28
milletvekilinin, göçmen kaçakçılığına ilişkin sorunların araştırılması amacıyla
Meclis araştırması açılmasına ilişkin önergesi (10/331)
3.- Konya Milletvekili Mustafa Hüsnü Bozkurt ve 26
milletvekilinin, bebek ölümlerinin nedenlerinin araştırılması amacıyla Meclis
araştırması açılmasına ilişkin önergesi (10/332)

VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Diyarbakır
Milletvekili İdris Baluken tarafından, ekonomik kriz gerçekliğiyle mücadele
etmek, ekonomik krizden çıkış yolunu bulmak ve ortak akılla hareket ederek
derinleşen ekonomik krizin önüne geçmek amacıyla 13/10/2016 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 19 Ekim 2016 Çarşamba günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi

VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Ticari İşlemlerde Taşınır Rehni Kanunu Tasarısı
(1/753) ile Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporu (S. Sayısı: 418) 
2.- Bilirkişilik Kanunu Tasarısı (1/687) ve Adalet
Komisyonu Raporu (S. Sayısı: 388)

IX.- YAZILI SORULAR VE CEVAPLARI
1.-  Diyarbakır Milletvekili Sibel Yiğitalp'ın, 1/752
esas numaralı Kanun Tasarısı'na ve torba kanun uygulamasına ilişkin sorusu ve
Türkiye Büyük Millet Meclisi Başkan Vekili Ahmet Aydın’ın cevabı (7/7534)
19 Ekim 2016 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: İshak GAZEL (Kütahya), Ömer SERDAR (Elâzığ)
-----0-----
BAŞKAN – Türkiye
Büyük Millet Meclisinin 9’uncu Birleşimini açıyorum.
Toplantı yeter
sayısı vardır, görüşmelere başlıyoruz.
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, Aliya İzzetbegoviç’in 13’üncü ölüm yıl dönümüne ve 19 Ekim
Muhtarlar Günü’ne ilişkin konuşması
BAŞKAN – Sayın
milletvekilleri, bugün bağımsız Bosna-Hersek Cumhuriyeti’nin ilk Cumhurbaşkanı,
bilge insan, sadece bir siyaset adamı değil, aynı zamanda düşünce insanı Aliya
İzzetbegoviç’in 13’üncü ölüm yıl dönümü. 
“Geleceğimizi
geçmişimizde aramayacağız. Kin ve intikam peşinde koşmayacağız. Hukuk benim
için sadece meslek değil; inancım, yaşam tercihim ve hayat felsefem.” diyen,
“Müslümanların hızla artan büyük nüfusuyla övünmemiz, bana, şişmanlığıyla
övünen ve aldığı yeni kilolardan haz duyan bir adamı hatırlatıyor. Ruhumuza,
aklımıza ve başarılarımıza vurgu yapmaya ne zaman başlayacağız? Küçük ve
kırılgan bir insanda bile insanlığa katkıda bulunabilecek büyük bir ruh
bulunabilir. Gücümüz bilimimiz, edebiyatımız nerede? Nerede buluşlarımız, külli
iyiliğe katkılarımız?” cümleleriyle sadece İslam dünyasının değil, insanlığın
da ufkunu açan Aliya İzzetbegoviç’in ölüm yıl dönümünde kendisini saygıyla ve
rahmetle anıyorum. (AK PARTİ, CHP ve MHP sıralarından alkışlar)
Sayın
milletvekilleri, bugün aynı zamanda 19 Ekim Muhtarlar Günü. Muhtarlık 1829
yılından bu yana yaklaşık iki yüz yıldır demokrasimizin temel bir kurumu olarak
ülkemizde vardır. Muhtarlarımız seçimle iş başına gelen en yerel ve insanımızla
en iç içe çalışan, halkımızın sorunlarını birinci elden öğrenen ve çözümü için
çalışan kamu görevlileridir. Muhtarlık için ne kadar konuşsak azdır, zamanın
yetmeyeceğini biliyorum. Bütün muhtarlarımızın Muhtarlar Günü’nü kutlarken
Türkiye Büyük Millet Meclisinin muhtarlarımızın talep ve sorunlarına ilgi
göstererek onların çözümü için adım atmasını yüce Meclisten diliyorum. 
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz Aliya İzzetbegoviç’in ölüm yıldönümü münasebetiyle söz isteyen
Bursa Milletvekili Hakan Çavuşoğlu’na aittir.
Buyurunuz
Sayın Çavuşoğlu. (AK PARTİ sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Bursa Milletvekili Hakan Çavuşoğlu’nun, Aliya
İzzetbegoviç’in 13’üncü ölüm yıl dönümüne ilişkin gündem dışı konuşması
HAKAN
ÇAVUŞOĞLU (Bursa) – Teşekkür ediyorum Sayın Başkanım.
Sayın
Başkan, değerli milletvekilleri; bugün merhum Aliya İzzetbegoviç’in ölüm yıl
dönümü. Bu vesileyle merhum Aliya’yı rahmetle, minnetle yâd ediyor, sizleri ve
kardeş Bosna halkını saygıyla selamlıyorum.
Merhum
Aliya İzzetbegoviç bir Osmanlı subayı olan dedesi Aliya ile Üsküdarlı bir Türk
kızı olan Sıdıka Hanım’ın evliliğinden doğan Mustafa’nın oğlu olarak 1925
yılında dünyaya gelmiştir. Bir devlet başkanı, hukukçu, siyasetçi, savaşta bir
komutan, Müslüman bir entelektüel, bir baba ve eş, önemli eserlere imza atmış
bir yazar, İslam dünyasının “Bilge Kral”ı ya da Bosnalıların ona karşı
duydukları sevgi ve samimiyetin bir yansıması olarak Aliya’nın mücadelesi henüz
16 yaşındayken “Genç Müslümanlar” yani “Mladi Muslimani”’yle başlamış ve 2000
yılında Cumhurbaşkanlığı görevini sağlık problemlerinden dolayı kendi isteğiyle
bıraktığı ana kadar geniş bir zaman diliminde devam etmiştir. 
20’nci
yüzyılın en önemli İslam düşünürleri arasında gösterilen Aliya’yı diğer
düşünürlerden ayıran farklar, coğrafi açıdan Avrupa’nın tam ortasında Müslüman
bir toplumda yaşaması, kültürel ve dinî bakımdan Hristiyanlığı benimsemiş
toplumlar tarafından çerçevelenmiş olması ve onun krallık sistemini, komünist
rejimi, İkinci Dünya Savaşı’nı, sosyalizmin çöküşünü bizzat yaşayarak tecrübe
etmiş olmasındandır. Aliya’yı diğer İslam düşünürlerinden ayıran bu faktörler
aynı zamanda onun felsefesi üzerine inşa ettiği temellerdir. 
Aliya,
İslam toplumlarının uyanışını ve İslam ile Müslümanlar arasındaki mesafeyi
kendisine dert edinmiş bir düşünürdür. Ona göre şayet Batı medeniyeti
karşısında İslam toplumlarının bir çıkış yolu olacaksa bu ancak şuurlu bir
İslami dönüşümün yaşanmasıyla mümkün olacaktır. Adaletin tesis edilmesi,
fitnenin ve zulmün ortadan kaldırılması onun siyaset felsefesinin temelidir.
Onun felsefesi adaleti gerçekleştirmek ve hakkı üstün tutmaktır. 
Ahlak
düşüncesini merkezine alan Aliya’ya göre insanın temel vasfı ve insanları diğer
varlıklardan ayıran yegâne unsur ahlaktır. Ahlak, yapılan bir eylemden sonra
kişisel olarak bir çıkar elde etmeyi beklemek değil, insanın vazife bilinciyle
iç dünyasının ürünü olan sorumluluğunu yerine getirmesidir. Onun bunlar ve
benzeri birçok özgün düşüncelerinin paradigması, Avrupalı toplumlara yön veren
fikir adamlarını geleneksel kodlarıyla tanıması için elverişli bir ortamda
bulunması ve böylece Avrupa’nın fikrî temellerini derinlemesine tahlil
edebilmesinden ileri gelmektedir. 
Aliya,
yazdığı İslam Deklarasyonu, Doğu ve Batı Arasında İslam, Özgürlüğe Kaçışım adlı
eserlerini kaleme alarak kitlelere ulaştırmış ve onun bu eserleri herkesin baş
ucu kitapları olmuştur. Maalesef, yazdığı bu eserler nedeniyle yargılanmış ve
beş yıl hapis yatmak zorunda kalmıştır.
Aliya’yı
üzerinde çalışmaya değer bir düşünür kılan en önemli husus onun ahlaka, adalete
ve hakka ait düşünceleriyle eylemleri arasındaki tutarlılıktır. Bu tutarlığı
onun savaş günlerinde düşmanlarına karşı davranışlarında, hapishane hayatında
kendisine yapılan gayriahlaki teklifleri kabul etmemesinde kendini göstermektedir.
Gerçekten de hapiste bulunduğu 1987 yılında şöyle bir gelişme yaşanır. Dönemin
Af Komisyonu Başkanı Zdravko Djuricic tarafından Aliya İzzetbegoviç’in kızı
Leyla ve Sabina başkanlık makamına davet edilir. Djuricic Leyla’nın okuldan
sınıf arkadaşıdır. Onlara “Bu dilekçeyi babanıza götürün, imzaladığı takdirde
serbest bırakacağız.” der. Bunun üzerine sevinçle babalarının yanına gelen
Leyla ve Sabina dilekçeyi imzalamaları için âdeta yalvarırlar. “Yaptıklarımdan
pişmanım, bir daha yapmayacağım, bundan sonraki hayatımda bir daha siyasetle
uğraşmayıp huzurlu ve sakin bir hayat kuracağım.” ana temasını barındıran bu
dilekçeyi imzalamak konusunda Aliya asla ödün vermez ve hapis hayatına devam
eder.
Onun
ölmeden önce son vasiyeti Cumhurbaşkanımız Sayın Recep Tayyip Erdoğan’adır.
Tarih 18 Ekim 2003’ü göstermektedir. Başbakanımız Sayın Recep Tayyip Erdoğan
Londra’daki görüşmelerini bitirmiş İstanbul’a dönmek üzeredir. Otuz sekiz
günden beri hasta yatağında yatan Aliya’nın ağırlaştığı haberini alan
Başbakanımız “Bilge Kral”ı son kez hasta yatağında ziyaret etmek ister ve
yolunu değiştirerek doğrudan Saraybosna Havalimanı’na iner. Onun odasına
vardığında Aliya onun ellerini ellerinin içine alır “Tayyip kardeşim,
dualarımız sizinle, bu topraklar evladıfatihan Osmanlı bakiyesidir. Görüyorum
ki sen de bir Osmanlı torunusun. Bosna’mı koruyun, Bosna’ma sahip çıkın, o size
emanettir.” der.
(Mikrofon
otomatik cihaz tarafından kapatıldı) 
HAKAN
ÇAVUŞOĞLU (Devamla) – Bugün Bosna emin ellerdedir diyorum, tekrar Aliya
İzzetbegoviç’i rahmet ve minnetle yâd ediyorum.
Hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Çavuşoğlu.
Gündem
dışı ikinci söz, eğitimde yaşanan sorunlar hakkında söz isteyen Mardin
Milletvekili Gülser Yıldırım’a aittir. 
Buyurunuz
Sayın Yıldırım. (HDP sıralarından alkışlar) 
2.- Mardin Milletvekili Gülser Yıldırım’ın, eğitimde
yaşanan sorunlara ilişkin gündem dışı konuşması
GÜLSER
YILDIRIM (Mardin) – Sayın Başkan, değerli milletvekilleri; öncelikle sizleri
saygıyla selamlıyorum.
Evet,
eğitimde yaşanan sıkıntılara bu proje okullarıyla başlamak istiyorum. Gerçekten
şu an proje okullarını hayata geçirip ne yapılmak istendiğine dair buradan
sormak istiyorum: Proje okullarının amacı nedir? 150 okulu şu an daha da paralı
eğitime, Türkiye halkının çocuklarını paralı eğitime tabi tutmaya yönelik; bir
de AKP’nin o okullarda ikinci bir FETÖ uygulamasıyla kendine ideolojik olarak
tabandan çocukken yetiştirmek istediği, ayrıca saraya bağlı, AKP’ye bağlı yeni
bir ideoloji yaratmak mıdır? Bunu bu şekilde sormak gerekir. 
Türkiye’nin
eğitim sorunu o kadar büyük ki sanki bu 150 okulla, bu proje okullarıyla bütün
bu eğitim sorunları çözülecekmiş gibi. Gerçekten burada eğitime, eğitimin
bilimsel tarafından çoğulculuğuna, demokrasisine önem vermek gerekirken ve
çocukların küçükken toplumun bütün sorunlarına cevap olabilecek eğitimi
alabilmeleri bir sorun olarak ortadayken maalesef, bu yapılan projeyi, şu an
hayata geçirmek istediğiniz projeyi toplumu daha da bir ideolojiye bağlı hâle
getiren, bir yere bağlayan ve orada ikinci bir dalgayla kendinize bağlı bir
ideoloji yetiştirmeye hizmet eden bir proje olarak görüyoruz.
Bakın,
eğitime bu kadar önem verdiğinizi iddia ediyorsanız gelin bölgede, Şırnak’ta,
Nusaybin’de, Gever’de oradaki çocukların eğitiminden başlayalım. Eğer eğitime
bu kadar önem vermiş olsaydınız aylarca, bu kış boyunca o çocukların nasıl
eğitim gördüğüne gerçekten birazcık bakardınız ve ona göre bir çözüm politikası
üretirdiniz. Ama bu burada da eğitimde ne kadar büyük bir ayrımcılık
yaptığınızı bir kez daha gösteriyor. 
Bizim
içimizi acıtan en büyük şey nedir biliyor musunuz? Burada konuşurken, bu
sıralarda bu halkın vekili olarak oturma sıfatını alan, o desteği alan
insanların gerçekten toplumun en derin sorunlarına, başta eğitim ve diğer bütün
sorunlarına ne kadar duyarsız kaldığını, sadece talimatla, önlerine gelen bir
talimatla hareket ettiklerini, bunun en zor, en kabul edilemez şey olduğunu bir
kez daha buradan söylemek istiyorum. 
Burada
oturan her vekilimizin kendi toplumunun sorunlarına, eğitimine, emeğine,
özgürlüğüne, Türkiye’nin demokrasisine yönelik büyük sorumluluk taşıması
gerekirken ve kendi doğrularıyla buna çözüm bulması gerekirken maalesef sadece
el kaldırıp indirmekle burada bulunuyorlar ve bu da tarihin gerçekten bizlere
yüklemiş olduğu sorumluluğu ve görevi ne kadar yerine getirmediğimizin ayrıca
bir sorumsuzluğudur. Yarın, öbür gün biz çocuklarımızın, toplumumuzun hangi
yüzle karşısına çıkıp “Biz sizin orada gerçekten değerlerinizi, hakkınızı
hukukunuzu, Türkiye’nin geleceğini savunduk.” diyebiliriz? Bu da eğitimin bir
parçasıdır. Eğer biz bu temelde kendi sorumluluğumuzu burada yaşayıp
çocuklarımıza örnek olacaksak işte bu da eğitimin başlıca mirası ve temelini
oluşturur. Onun için, benim buradan, bu Meclisten beklediğim bu ülkenin
sorunlarına gerçekten daha duyarlı, daha sorumlu bir şekilde yaklaşmasıdır.
Böyle elini kaldırıp indirmekle, talimatla hareket eden bir Meclis olmamalı,
kendi yüreğini, beynini ortaya koyup, bu halka karşı sorumluluğunu bu temelde
hayata geçirdiğimizde biz ülkemizi daha güzel günlere, çocuklarımızı daha
eğitimli, daha düşünebilen, akademi ve dünya standartlarına, en ileri ülkelerin
standartlarına getirebilen bir duruma ulaşırız eğer bu beyinle, bu sorumlulukla
hareket edersek. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Yıldırım. 
Gündem
dışı üçüncü söz, Antalya’nın sorunları hakkında söz isteyen Antalya
Milletvekili Niyazi Nefi Kara’ya aittir. 
Buyurunuz
Sayın Kara. (CHP sıralarından alkışlar) 
3.- Antalya Milletvekili Niyazi Nefi Kara’nın, Antalya
ilinin sorunlarına ilişkin gündem dışı konuşması
NİYAZİ
NEFİ KARA (Antalya) – Sayın Başkan, değerli milletvekilleri; Antalya’nın
sorunlarını sizlerle paylaşmak için bu kürsüdeyim. Bu vesileyle yüce Meclisi ve
heyetinizi saygıyla selamlıyorum.
Değerli
arkadaşlar, bildiğiniz gibi Antalya’nın bu dönemde en çok sorunu turizmde
yaşanan kayıplardır. Rusya’yla başlayan krizle bu yaz sezonunda Antalya’nın
kaybettiği turist sayısı 4 milyon 328 bin yani yarıdan fazla. Bunun ekonomik
boyutunu hesap ettiğinizde özellikle yaz sezonunda otellerde çalışan gençlerin
işsiz kaldığını göreceksiniz. Kapanan ya da iflas eden otelleri, borçları
nedeniyle intihar eden iş adamlarını görebilirsiniz. İşsizlikten yıkılan
aileler, size güvenip krediyle ev alan ama boşanıp, evlerini satıp
memleketlerine dönmeye başlayan insanlar yoğunlaştı. Hatalı iç politika ve
çözüm üretilemeyen dış politikanızla gerçekler bu hâle gelmiştir.
“Rusya’yla
ilişkiler düzeldi.” diye konuşuyorsunuz ama Antalya’ya gelen ilk kafileyi davul
zurnayla karşılıyoruz, sonucuna baktığımızda değişen falan bir şey yok.
Rusya’dan gelen turist sayısında yüzde 90 oranında kayıp var. Antalya’daki
halkı, tüccarı, çiftçileri, esnafı dinleyince sizlere anlatıyorlar, hepsinden
benzer şikâyetleri dinleyeceksiniz: “Üreticiler ürünlerini yok pahasına elden
çıkarmak zorunda kaldı. Üretilen domatesler, nar, salatalık Rusya’ya ihraç
edilebilecek mi?” Çiftçiler sizden bunu bekliyor. “Kaç kere ilgili bakanlara
söyledik, teşvik istedik, destek istedik ama Hükûmetimizin feryatları duyduğu
yok.” Antalya’ya turist sadece Rusya’dan da gelmiyor. Güvenlik nedeniyle
Avrupa’dan gelen turist sayısında ciddi bir şekilde düşüş var; bu yıl için
yüzde 30, önümüzdeki yıl için çok daha kötüye gidiyor. Ülkenin içinde bulunduğu
güvenlik riskleri her tarafı tedirgin ediyor. 
Bu
kaygılar ışığında hem Antalyalıya hem de tüm halkımıza masal anlatmaya gerek
yok, gerçekleri söylememiz gerekiyor. “Ekonomimiz çok iyi.” diyoruz ama
tüccarlarımız Rusya’ya sattıkları mal karşılığında yüzde 17 gümrük vergisi
ödüyor, sattıktan sonra parasını alabilmek için ayrıca yüzde 8 rüşvet veriyor.
Bunun yasal bir mevzuat içerisinde olması ve kurumsallaştırılması gerekir. 
Evet,
ülkede iyi işler de yaptığınızı söyleyebiliriz. Örneğin, bakın, Kemerağzı Kundu
bölgesini 2004 yılında Bakanlar Kurulu kararıyla turizmi teşvik kapsamına
alıyorsunuz turizmi teşvik etmek için. On iki yılda 20 kez nazım imar planı
tadilatı yapılıyor. Bu bölgede her seferinde, her iptalden önce, bu
tadilatların öncesinde otelciler nedense hemen ruhsatlarını yeniliyor ama aynı
bölgenin arkasında, konut alanı olarak belirlenen yerde kooperatifler çivi
çakamıyor. Kooperatif üyelerinin çoğu ölmüş durumda, çocukları hâlâ sürünüyor.
Neden? Üstüne üstlük bir de buradaki insanlar yok pahasına ellerindeki
hisselerini satmak zorunda kalıyor ama her tadilat sonrasında bu turizm
baronları aynı zamanda buralara ruhsat alabilmekte. 
Kimlerin
ekonomisi iyi burada? Özel helikopterlerle gelen bürokratların, plan tadilatlarıyla
ruhsat veren bürokratların ekonomisi iyi olabilir. İçişleri Bakanlığının Teftiş
Kurulu müfettişlerince söz konusu bölgede yapılmış incelemelerde haksız
kazançlar, kaçak yapılar, sonradan ruhsatlandırılan her şey belirtilmiş. Peki,
siz ne yapmışsınız? Hiçbir şey yapmamışsınız ki bunlar aynı şeye devam
ediyorlar. 
Bunların
yanında, yapılan hizmetlerde yaşanan sorunlara da bakalım: İki yıl önce açılışı
yapılan Manavgat Naras Barajı, Gazipaşa Gökçeler Barajı hâlâ çiftçiye su
vermedi. Onlar bekliyorlar neden diye? Bakıyoruz ki bir tek su borusu
döşememişsiniz. Ama kırk yıllık açık sulama kanallarının çevresine beton direk
örüyoruz. Acaba hangi yandaşa yaptırıyoruz? Hâlâ kapalı sulamayı bu çağda
düşünmüyor musunuz? Manavgat Devlet Hastanesi TOKİ tarafından yapılıyor,
elektrikleri sürekli kesiliyor, asansör çalışamıyor ve yoğun bakımlara
açılamıyor, halk perişan, çalışanlar perişan. Bir yıldır açılışını bekleyen
eğitim araştırma hastanesinin ek binası, Kepez’de açılamayan devlet hastanesi,
diş hastanesi, Alanya bölge hastanesi hâlâ açılış bekliyor. Bir kere de yapın
“Allah razı olsun.” diyelim. 
Saygılar
sunuyorum. (CHP sıralarından alkışlar)
BAŞKAN
– Teşekkür ederim Sayın Kara.
Sayın
milletvekilleri, İç Tüzük’ün 59’uncu maddesine göre gündem dışı konuşmalar sona
ermiştir.
Şimdi,
elektronik sisteme girerek söz talep eden milletvekillerine birer dakika
süreyle söz vereceğim.
Söz
verme işlemini başlatıyorum.
Sayın
Sibel Özdemir…
V.- AÇIKLAMALAR
1.- İstanbul Milletvekili Sibel Özdemir’in, açıklanan
resmî verilerin mevcut ekonomi yönetiminin istihdam yaratmada başarısız
olduğunu ve istihdam kaybındaki artışın hızlandığını gösterdiğine ilişkin
açıklaması
SİBEL
ÖZDEMİR (İstanbul) – Teşekkür ederim Sayın Başkanım.
Açıklanan
resmî veriler mevcut ekonomi yönetiminin istihdam yaratmada başarısız olduğunu
ve istihdam kaybındaki artışın hızlandığını göstermektedir. TÜİK verilerine
göre temmuz ayı işsizlik oranı yüzde 10,7’ye çıkarken bu artışın devam edeceği
öngörülmektedir. Burada en çok dikkati çeken ve üzerinde durulması gereken
gelişme ise işini kaybedenlerin neredeyse tamamının kadın olması ve genç
işsizliğin artmasıdır. Sanayide 76 bin istihdam kaybının 69 bini, eğitimdeki
124 bin istihdam kaybının 83 binini kadınlar oluşturmuştur. Genç işsizlik ise
son bir yılda 1,5 puan daha artışla yüzde 19,8’e yükselmiştir. Bu tablo bu
iktidarın ne ekonomi ne istihdam ne yoksulluk ne toplumsal cinsiyet eşitliği ne
de temel hak ve özgürlüklere bir çözüm üretemeyeceğini artık iyice ortaya
koymuştur.
BAŞKAN
– Sayın Adıgüzel…
2.- İstanbul Milletvekili Onursal Adıgüzel’in, Kadıköy
Anadolu Lisesinde öğrenciler, veliler ve öğretmenlerin proje okul uygulamasına
karşı sergiledikleri direnişe ilişkin açıklaması
ONURSAL
ADIGÜZEL (İstanbul) – Teşekkürler Sayın Başkan.
Birkaç
haftadır Kadıköy Anadolu Lisesi gibi ülkenin köklü okullarında öğrenciler,
veliler ve öğretmenler proje okullarına karşı bir direniş sergiliyor. AKP’nin
dindar ve kindar nesli olmayı reddeden gençler OHAL fırsatçılığıyla
öğretmenlerinin norm kadro fazlası gösterilerek başka okullara gönderilmelerine
karşı çıkıyor. Öğrenciler iktidarın laik ve bilimsel eğitimi hiçe sayan
uygulamalarına karşı mücadele ediyor, “proje okulları” adı altında eğitimi
gericileştirmenin önünü açan kadrolaşma projesine itiraz ediyorlar. Peki iktidar
ne yapıyor? İktidar bu ülkenin aydınlık geleceği gençlerin seslerine,
taleplerine kulak vermek yerine okulları polis ablukası altına alarak,
öğrencileri sorguya çekerek bu haklı direnişi sindireceğini zannediyor. Buradan
iktidara bir kez daha hatırlatmak istiyorum. Biz, tıpkı dün olduğu gibi bugün
de sizin laik ve bilimsel eğitimden koparmaya çalıştığınız geleceği için
direnen gençlerin yanındayız. 
Teşekkür
ediyorum. 
BAŞKAN
– Sayın Tanal…
3.- İstanbul Milletvekili Mahmut Tanal’ın, İstanbul’un
Şile ilçesinin sorunlarına ilişkin açıklaması
MAHMUT
TANAL (İstanbul) – Teşekkür ediyorum Sayın Başkan. 
Değerli
milletvekilleri, İstanbul ili Şile ilçemizdeki devlet hastanesinde her branşta
doktor yok. Şileli bu anlamda mağdur. İstanbul’dan Şile’ye belediye otobüsleri
çalışmıyor ve Şile’den İstanbul’a, İstanbul’dan Şile’ye halk otobüsleriyle
vatandaşlarımız balık istifleme olarak gidip geliyor. Şile ilçemizde otopark
sorunu yok. Şile’de oturan halkımız hizmet bekliyor. Şile’de mahalleye dönüşen
köylerimizde yol yok, okul yok, öğrenciler mağdur, köylülerimiz mağdur ve şehir
merkezlerinde yapılan hizmetler Şile merkez ve Şile mahallelerine, köylerine
yapılmıyor. Bu konuda yetkilileri görev yapmaya davet ediyorum. 
Buradan
da tüm Şilelilere selam ve saygılarımı iletiyorum. 
BAŞKAN
– Sayın Gürer…
4.- Niğde Milletvekili Ömer Fethi Gürer’in, 19 Ekim
Muhtarlar Günü’ne ilişkin açıklaması
ÖMER
FETHİ GÜRER (Niğde) – Teşekkürler Sayın Başkan. 
Tüm
muhtarlarımızın bu gününü kutluyorum. 
Ülkemizde
53 bin köy ve mahalle muhtarı vardır. Cumhurbaşkanı da dönem dönem muhtarları
sarayında ağırlamaktadır. Ancak muhtarların ciddi sorunları hâlen
çözümlenmemiştir. Muhtarların haklarının en çok budandığı dönem Adalet ve
Kalkınma Partisi hükûmetleri ve Cumhurbaşkanının Başbakan olduğu dönemlerdir.
İkametgâh, nüfus kayıt gibi verebildikleri evrakları verme hakları dahi
sınırlanmıştır. Muhtarlar için birlik yasası hâlâ çıkarılmamıştır, ödenekleri
yetersizdir. Muhtar ve azalar sosyal güvenlik kapsamına alınmalıdır.
Muhtarların muhtarlıktan sonra silah ruhsatları alınmamalıdır. Tüm muhtarlar
için hizmet binaları yapılmalıdır. Giderleri kaymakamlıklarca karşılanmalıdır.
Muhtarlara vaat değil, destek sağlanmalıdır. Mahalle muhtarlarının ayrı, köy
muhtarlarının ayrı sorunları bulunmaktadır. Mülki amirler seçimden seçime
iktidara oy için baskı yapmak yerine muhtarların sorunlarına ciddi olarak
eğilmelidir. 
Teşekkür
ederim Başkanım. 
BAŞKAN
– Sayın Cahit Özkan…
5.- Denizli Milletvekili Cahit Özkan’ın, 19 Ekim
Muhtarlar Günü’ne ilişkin açıklaması
CAHİT
ÖZKAN (Denizli) – Teşekkürler Sayın Başkan. 
Bugün
devletin vatandaşa dokunan en sıcak eli olan muhtarlarımızın günü. AK PARTİ
Hükûmetiyle ilk kez kutlanacak olan Muhtarlar Günü 50.026 köy ve mahalle
muhtarının hayat standartlarının yükseltilmesi ve devletle olan iletişimlerinin
güçlendirilmesi açısından önemlidir. Bu çerçevede, Sayın Cumhurbaşkanımız
muhtarlarımızla yaptığı düzenli toplantı ve buluşmalarla vatandaşlarımız ile
devletin en üst kademelerini bir araya getirmiştir. 
2002’den
bu yana AK PARTİ hükûmetleri muhtarların 97 TL olan maaşlarını 14 kat artırarak
1.375 TL’ye yükseltmiştir. Muhtar Bilgi Sistemi’ni hayata geçirmiş, büyükşehir
belediye başkanlıkları bünyesinde Muhtarlık İşleri Dairesi Başkanlığı, il ve
ilçe belediye başkanlıklarında Muhtarlar Müdürlüğü adıyla birimler kurulmuştur,
muhtarlık binaları modernize edilmiştir.
Bu
vesileyle, aziz milletimize hizmet için şehit düşen muhtarlarımıza Cenab-ı
Hak’tan rahmet diliyor, kıymetli muhtarlarımızın bu ilk Muhtarlar Günü’nü
yürekten kutluyorum. 
BAŞKAN
– Sayın Yılmaztekin…
6.- Şanlıurfa Milletvekili Kemalettin Yılmaztekin’in,
Aliya İzzetbegoviç’in 13’üncü ölüm yıl dönümüne ilişkin açıklaması
KEMALETTİN
YILMAZTEKİN (Şanlıurfa) – Teşekkürler Sayın Başkan.
Sayın
Başkan, değerli milletvekilleri; Batı’nın demokratikleşme adı altında yaptığı
köleleştirme faaliyetlerine, kurtarma operasyonları maskeli soykırımlarına ömrü
boyunca boyun eğmeyen Aliya İzzetbegoviç’in aramızdan ayrılışının 13’üncü yıl
dönümündeyiz. 
Aliya
İzzetbegoviç, ahir ömrü boyunca ulusunun parçalanmasına, dağıtılmasına,
sindirilmesine ve yok edilmesine karşı göstermiş olduğu şerefli duruşla
tarihteki yerini almış bir karakterdir. Onun “Ben Avrupa’ya giderken boynumu
eğmiyorum çünkü kadın, çocuk ve ihtiyarları öldürenler bizler değiliz.” sözü
onun namuslu ve dik duruşunun bir göstergesidir. Bugün hâlâ gönül coğrafyamızda
kadınlar, çocuklar ve ihtiyarlar katledilirken bu vakur duruşun dünyadaki zalim
müesses nizama ve onların kuklası örgütlere bir nebze emsal teşkil etmesini
temenni ediyorum. 
Bu
vesileyle, Aliya İzzetbegoviç’e Allah’tan gani gani rahmet diliyor, hepinizi
saygıyla selamlıyorum. 
BAŞKAN
– Sayın İbrahim Aydemir…
7.- Erzurum Milletvekili İbrahim Aydemir’in, Aliya
İzzetbegoviç’in 13’üncü ölüm yıl dönümüne ilişkin açıklaması
İBRAHİM
AYDEMİR (Erzurum) – Teşekkür ederim Sayın Başkanım. 
Bugün,
liderlik ettiği istiklal mücadelesi ve soykırıma direnişiyle küresel vicdanı
ayağa kaldıran, Bosna-Hersek’in kuruluşuna önderlik ederek bir destan yazan
Cumhurbaşkanı Aliya İzzetbegoviç’in Hakk’a yürüyüşünün on üçüncü yılı. 
Mücadelesi
ve siyasi kararlılığı, bilge kişiliği ve dünyaya mesaj kaydeden örnek duruşuyla
tüm İslam âleminin yüreğinde yaşayan İzzetbegoviç’i rahmet ve şükranla anıyor,
Bosnalı kardeşlerimizin Vefa Platformu’nu paylaşıyoruz. 
Bu
vesileyle, Aliya’nın iki güzel sözünü kayda geçiyorum; biri tespit, diğeri
tembih. Tespit şu: “Bütün yücelik ve şükran Allah’a aittir ve insanların gerçek
kalitesini ancak Allah tespit edebilir.” Ve tembihat: “Bir kelimeyi hiç
aklımızdan çıkarmayalım, devlet. Devletin ne kadar önemli olduğunu hepimiz
idrak etmeliyiz. Devletsiz bir millet boşluğa düşer, rüzgârda savrulup gider.”
Hepinize
teşekkür ediyorum, saygılar sunuyorum.
BAŞKAN
– Sayın Benli…
8.- İstanbul Milletvekili Fatma Benli’nin, Aliya İzzetbegoviç’in
13’üncü ölüm yıl dönümüne ilişkin açıklaması
FATMA
BENLİ (İstanbul) - Teşekkürler.
Sayın
Başkan, sayın milletvekilleri; 19 Ekim 2003 tarihinde vefat eden Aliya
İzzetbegoviç’i anmak üzere söz almış bulunmaktayım. 
Aliya
İzzetbegoviç yani namıdiğer “Bilge Kral” aktivizmi nitelikli düşünceyle
birleştirebilmiş nadir kişilerden biriydi. Düşüncelerini açıkladığı için 2 defa
hapis cezasına mahkûm edildiği hâlde yılmadı. Aliya, hiçbir askerî imkâna sahip
olmayan ülkesini savaşa sokmamak için direndi ancak savaş kaçınılmazdı. Halkı
katliama uğrayan bir lider olarak saldırılara karşı elinden gelen tüm çabayı
gösterdi. Ülkesi bağımsızlığını elde ettiğindeyse halkına “Affedip affetmemekte
serbestsiniz ancak unutmayın, unutursanız tekrarlanır.” dedi. 
Aliya
sadece Bosnalılar için değil aslında tüm dünya için de örnek alınması ve
düşüncelerinden yararlanılması gereken bir liderdi. Ruhu şad olsun ve Rabbim
Bosnalılara bir daha aynı felaketi göstermesin. 
BAŞKAN
- Sayın Köksal…
9.- Afyonkarahisar Milletvekili Burcu Köksal’ın,
Afyonkarahisar’ın Başmakçı ilçesinin Çığrı ile Hırka köylerinin sorunlarına ve
Bolvadin ile Çay ilçelerinde yaşanan deprem nedeniyle hemşehrilerine geçmiş
olsun dileğinde bulunduğuna ilişkin açıklaması
BURCU
KÖKSAL (Afyonkarahisar) - Teşekkürler Sayın Başkan.
Seçim
bölgem Afyonkarahisar ili Başmakçı ilçesi Çığrı köyünde ciddi anlamda gül
yetiştiriciliği yapılmaktadır. Ancak, buna rağmen gül yetiştiricilerine hiçbir
destek sağlanmamaktadır, bunun gerekçesi nedir? 
Yine,
seçim bölgem Afyonkarahisar ili Başmakçı ilçesine bağlı Hırka köyünde her yıl
sel felaketi yaşanmaktadır. Bu konuda taşkın sel inşaatı için defalarca
girişimde bulunulmasına rağmen niçin hâlen daha taşkın sel inşaatı
yapılmamaktadır? 
Yine,
seçim bölgem Afyonkarahisar ilinin Bolvadin ve Çay ilçelerinde dün akşam
saatlerinde hissedilen deprem felaketi nedeniyle tüm hemşehrilerime geçmiş
olsun diyorum, daha büyük felaketler yaşamamayı diliyorum.
BAŞKAN
- Sayın Altaca Kayışoğlu…
10.- Bursa Milletvekili Nurhayat Altaca Kayışoğlu’nun,
Özlüce Kültürevinin durumuna ve Nilüfer Belediyesine iade edilmesi gerektiğine
ilişkin açıklaması
NURHAYAT
ALTACA KAYIŞOĞLU (Bursa) - Teşekkür ediyorum Sayın Başkan.
Bursa
tarihî yapıların çok olduğu bir şehrimiz. Bunların restore edilip halkın
hizmetine sunulmasını önemsiyoruz ama maalesef AKP ülke yönetmedeki
beceriksizliğini yerellerde de gösteriyor. 
AKP’li
belediyeler restore ettikleri yapıları çocuk istismarıyla meşhur olmuş Ensar’a
üç kuruşa peşkeş çekerken CHP’li Nilüfer Belediyemizin 2006’da restore ettiği
Özlüce Kültürevi, Vakıflar Bölge Müdürlüğüne devredildi. Nilüfer Belediyesine
Tarihî Kentler Birliğinden ödül kazandıran Özlüce Kültürevi, Vakıflar
tarafından, maalesef, kaderine terk edilmiştir. Burasının yıkılmadan önce
kültür evi olarak yaşatılması için Nilüfer Belediyesine iade edilmesi
gerekmektedir diyorum, Genel Kurulu saygıyla selamlıyorum.
BAŞKAN
– Sayın Atıcı…
11.- Mersin Milletvekili Aytuğ Atıcı’nın, 19 Ekim
Muhtarlar Günü’ne ilişkin açıklaması
AYTUĞ
ATICI (Mersin) – Teşekkür ederim Sayın Başkan.
Bugün
Muhtarlar Günü. Demokrasimizin temel taşı olan muhtarlarımızın bu gününü
kutluyorum. Muhtarlarımız bu günde isteklerinin dikkate alınmasını istiyorlar.
Örneğin, Cumhuriyet Halk Partisinin girişimiyle asgari ücretten maaş alabilen
muhtarlar, sigorta primlerinin de devlet tarafından ödenmesini istiyorlar;
muhtarlık bürolarının millete yakışır olmasını istiyorlar; muhtarlıkların
elektrik, su, telefon, İnternet ve kırtasiye giderlerinin karşılanmasını
istiyorlar; muhtarlık seçimlerinde birleşik oy pusulası kullanılmasını
istiyorlar; köy ve mahallelerde elektrik kesilmesin istiyorlar; yok edilen köy
tüzel kişiliklerini ve taşınmazlarını geri istiyorlar. Kısaca, önce halka,
sonra da kendilerine hizmet istiyorlar. Hükûmet muhtarların bu çığlığını duyup
derhâl gereğini yapmalıdır.
Teşekkür
ediyorum.
BAŞKAN
– Sayın Boyraz…
12.- İstanbul Milletvekili Osman Boyraz’ın, 19 Ekim
Muhtarlar Günü’ne ilişkin açıklaması
OSMAN
BOYRAZ (İstanbul) – Teşekkür ediyorum Sayın Başkan.
1829’dan
beri var olan, demokrasimizin, kültürümüzün ve gündelik hayatımızın en önemli
yapı taşlarından birini oluşturan muhtarlık müessesesi demokrasimizin de en
eski örneğini teşkil eder. Millet ve devlet arasında köprüleri inşa eden, 780
bin kilometrekarede bizleri temsil eden muhtarlarımız en yalın ifadeyle sokağın
vicdanıdır. 
Milletimizin
her türlü sorununu çözmek adına gecesini gündüzüne katan, bu uğurda alın
terini, emeğini, samimiyetini millet için seferber eden, milletimizin
tercihine, teveccühüne, itimadına mazhar olan, işte bu nedenlerle de
Cumhurbaşkanımız tarafından büyük ilgi ve alaka gören muhtarlarımıza bir kıymet
göstergesi olarak 19 Ekim günü Muhtarlar Günü ilan edilmiştir. Bu vesileyle
bütün muhtarlarımızın bu özel gününü kutluyorum. 15 Temmuzda hain işgal
girişimine karşı demokrasiye ve millî iradeye sahip çıkmak için meydanlara
inen, istiklali ve istikbali için şehit düşen Acıbadem Mahallesi Muhtarımız
Mete Sertbaş’ı, Kazan Ahi Mahallesi Muhtarımız Ali Anar’ı rahmetle anıyorum.
Yine, Üsküdar’da gazi olan Çengelköy…
(Mikrofon
otomatik cihaz tarafından kapatıldı) 
BAŞKAN
– Sayın Yarayıcı…
13.- Hatay Milletvekili Hilmi Yarayıcı’nın, sendikal
faaliyette bulundukları gerekçesiyle açığa alınan öğretmenlerin yaşadıkları
belirsizliğin hâlen devam ettiğine ilişkin açıklaması
HİLMİ
YARAYICI (Hatay) – Teşekkürler Sayın Başkan.
Hükûmetin
Gülen Cemaati’ni darbeye teşebbüs edebilecek güce kavuşturan kendisi
değilmişçesine on binlerce memuru ve öğretmeni açığa alması vicdanları
yaralamaya devam ediyor. Kamunun kaynaklarını cemaate peşkeş çeken
siyasetçilere, belediye başkanlarına ve üst düzey bürokratlarına dokunmak bir
yana bu kişilerin en üst düzeyde korunmalarına devam ediliyor. Hatta iktidar
Gülen’i yere göğe sığdıramayan siyasetçilere Darbeyi Araştırma Komisyonunda
görev vererek amacının cemaatle mücadele olmadığını açıkça gösteriyor. Bunlar
yaşanırken sendikal faaliyette bulundukları gerekçesiyle açığa alınan
öğretmenlerin yaşadıkları belirsizlik hâlen devam ediyor. Bu, ancak vicdan ve
adalet duygusunun kiraya verilmiş olmasıyla açıklanabilir. İktidara bir kez
daha sesleniyorum: Öğretmenlerimize yaşattığınız işkenceye bir an önce son
verin. 
Teşekkür
ederim. 
BAŞKAN
– Sayın Behçet Yıldırım…
14.- Adıyaman Milletvekili Behçet Yıldırım’ın, Adli Tıp
Kurumunda DNA testlerinde yapılan yanlışlıklara ilişkin açıklaması
BEHÇET
YILDIRIM (Adıyaman) – Teşekkürler Başkanım. 
Mevcut
iktidar bütün kurumları altüst etti. Bilimden gittikçe uzaklaşan bu kurumlardan
birisi de Adli Tıp Kurumudur. Daha önce Sur’da, Cizre’de, Silopi’de şahit
olduğumuz yanlış DNA testlerinden biri de Gaziantep’te yaşandı. 20 Ağustos
tarihinde Antep’te Kürt bir ailenin düğününde yapılan canlı bomba saldırısında
çoğunluğu çocuk 58 kişi yaşamını yitirdi, yüzlerce kişi yaralandı. Bu saldırıda
3 çocuğunu yitiren Emine Ayhan adlı kadın, 2 çocuğunun cenazesine ulaşıp
defnederken patlamada ölen 3’üncü çocuğun cenazesi ise hâlâ kayıp. Kaybolan
3’üncü çocuğun DNA testi için anneden kan alınıp yapılan DNA testinde, çocuğu
diye gösterilen cenazenin kendi çocuğu olmadığını iddia ederek anne çocuğu
almıyor. Anne çocuğunun saçlarının kısa olduğunu ancak cenazenin saçlarının
uzun olduğunu, cenazede oğlunda bulunan ameliyat izlerinin olmadığını ifade
etti. Bunun üzerine cumhuriyet savcılığı cenazenin Yeşilkent Mezarlığı’na
defnedilmesine karar verdi. Anne ise hâlâ çocuğunun hayatta olduğu ve
gelebileceği umudunu taşıyor. 
(Mikrofon
otomatik cihaz tarafından kapatıldı) 
BAŞKAN
– Sayın Hurşit Yıldırım…
15.- İstanbul Milletvekili Hurşit Yıldırım’ın, bugün
Türkiye’yi yöneten iradenin bölgede ve dünyada oyun kurucu güç olduğuna ilişkin
açıklaması
HURŞİT
YILDIRIM (İstanbul) – Sayın Başkan, teşekkür ediyorum. 
Sömürgeci
güçlerin Birinci Dünya Savaşı’ndaki yakın coğrafyamızdaki emperyal planları son
dönemde tekrar sahnelenmek istenmektedir. Bu planların en önemlisi yine
Musul’dur. Binlerce kilometre öteden bu bölgeyle alakası olmayan küresel
güçlerin, bizim akrabalarımızın olduğu, tarihî, kültürel ve sosyolojik
bağlarımızın bulunduğu yakın bölgemiz ile Türkiye Cumhuriyeti’ni ayırma
çalışmaları beyhudedir. Şunun bilinmesi gerekir ki Türkiye Cumhuriyeti 20’nci
yüzyılın başlarındaki şartlarda değildir. Bugün Türkiye’yi yöneten irade Sayın
Cumhurbaşkanımızın liderliğinde bölgede ve dünyada oyun kurucu güçtür. 15
Temmuzda Türkiye’yi içte karıştırıp dışta da bu yakın bölgemizi kendi etkileri
altına almak isteyenler başaramadılar, başaramayacaklardır. Misakımillî
mülkümillettir. Musul’da ve yakın coğrafyamızda bölge barışının sağlanmasının
tek yolu ancak Türkiye'nin liderliğinde ve Türkiye’yle beraber hareket etmekten
geçmektedir. Musul İstanbul’dur, Musul Yozgat, Musul Ankara, Musul Elâzığ,
Musul Kırıkkale’dir.
BAŞKAN
– Teşekkür ederim Sayın Yıldırım.
Birer
dakikalık konuşmalar sona ermiştir.
Şimdi,
siyasi parti grup başkan vekillerine söz vereceğim.
Sayın
Usta, sanıyorum grup başkan vekilininiz yerine söz istiyorsunuz değil mi?
İSMAİL
FARUK AKSU (İstanbul) – Kendisi yeni grup başkan vekilimiz.
BAŞKAN
– Çok özür diliyorum. Ben bu sürede takip edemedim herhâlde, çok özür
diliyorum. Kutluyorum, başarılar diliyorum. Hep Erkan Akçay’a alıştığımız için
takip edemedim. Başarılar diliyorum Sayın Usta.
Buyurunuz.
16.- Samsun Milletvekili Erhan Usta’nın, Aliya
İzzetbegoviç’in 13’üncü ölüm yıl dönümüne ve 19 Ekim Muhtarlar Günü’ne ilişkin
açıklaması
ERHAN
USTA (Samsun) – Teşekkür ederim Sayın Başkan.
Bugün
bağımsız Bosna-Hersek'in ilk Cumhurbaşkanı Aliya İzzetbegoviç'in vefatının
13’üncü seneidevriyesidir. Gençliğinden itibaren Bosna halkı üzerindeki baskı
ve zulümleri gidermek için fikir üretmiş ve mücadele etmiştir.
İzzetbegoviç,
cesareti, kararlılığı ve mücadeleci kişiliğiyle öne çıkan bir liderdir. En
kanlı rejimlerin ve katliamların yaşandığı dönemde dahi kendi davasının
gereklerini yerine getirmekten, millî ve manevi değerleriyle birlikte mücadele
etmekten vazgeçmemiştir. O, "hak" olanın hayata geçmesi uğruna
mazeret kabul etmeyerek çalışan bir liderdi.
Hayatının
son dönemlerinde sadece emekli maaşıyla yaşamış, miras olarak kitaplarını ve
uğruna bir ömür harcadığı bağımsız Bosna topraklarını bırakmıştır.
O,
"Ölmeye hazır olan insanlar ölmeye hazır olmayanlara galip gelirler"
sözüyle adanmışlığın simgesi, Türk-İslam coğrafyasının önemli liderlerinden
birisidir. O, hem bir filozof hem büyük bir siyaset ve devlet adamıdır. 
Mücadeleyle
geçen ömrünü beş kavram üzerinden şekillendirmişti: İslami bir bilincin inşası,
hukuk, özgürlük, ahlak ve eleştiri. Onun tüm insanlığa ve İslam dünyasına
mirası bu beş kavramı yeniden düşünmektir.
Vefatının
seneidevriyesinde başta Aliya İzzetbegoviç olmak üzere Bosna'nın bağımsızlığı
için can veren aziz şehitleri ve gazileri rahmet ve minnetle anıyorum.
Sayın
Başkan, bugün ayrıca Muhtarlar Günü. Devlet ile vatandaş arasında iletişimi
sağlayan, vatandaşın beklentilerini ilk elden yetkili makamlara ulaştıran
muhtarlarımız demokrasinin temel taşıdır.
Vatandaşımızın
birçok işlemini çalışma saati anlayışından uzak bir şekilde özveriyle yerine
getirmeye çalışan muhtarlarımızın büyük çoğunluğu sadece muhtar maaşıyla
geçinmektedir. Muhtarlık hizmetlerinin verildiği binaların kira, elektrik, su,
yakacak, telefon ve İnternet gibi zaruri giderleri çoğu zaman muhtarlar
tarafından karşılanmaktadır. 
Bugün
muhtarlarımızın en önemli sorunu sosyal güvenlik primidir. Muhtarlarımız sosyal
güvenlik primini kendisini yatırmaktadır. Muhtarlarımızın birçoğu sosyal güvenlik
primini yatıramadığından sosyal güvenceden yoksun duruma düşmüştür. 
Ayrıca,
bizim muhtarlarımızın durumunu iyileştirmeye yönelik olarak bir kısım kanun
tekliflerimiz vardır, bunlar komisyonda beklemektedir. Bunlar şunlardır:
Muhtarların sosyal güvenlik primlerinin devlet tarafından yatırılmasına yönelik
kanun teklifi. Muhtarların zaruri giderlerinin belediyeler ve valilikler
tarafından karşılanmasına, muhtarların görev yaptıkları illerdeki toplu taşıma
araçlarından ve aynı il sınırı içindeki Devlet Demiryollarına ait trenlerden
ücretsiz yararlanmasına ve mahalle ihtiyar heyeti ve köy ihtiyar meclisi
üyelerine aylık 150 TL huzur hakkı verilmesine ilişkin kanun tekliflerimiz
komisyonlarda bekletilmektedir. Bu tekliflerin bir an önce gündeme alınarak
muhtarların sorunlarına çözüm bulunması gerekmektedir.
Teşekkür
ederim.
BAŞKAN
– Teşekkür ederim Sayın Usta.
Sayın
Demirel…
17.- Diyarbakır Milletvekili Çağlar Demirel’in, siyasi
soykırım operasyonlarının devam ettiğine, bu siyasi soykırım operasyonları ve
baskıların partilerini asla yıldırmayacağına ve Suruç, Diyarbakır, Ankara
katliamlarının sorumlularının hâlâ açığa çıkarılmadığına ilişkin açıklaması
ÇAĞLAR
DEMİREL (Diyarbakır) – Teşekkür ediyorum Sayın Başkan.
Sayın
Başkan, 11 Ekimden bu yana özelde Diyarbakır, Van, Ağrı, Dersim, Muş ve Hakkâri
illerinde gerçekleştirilen siyasi soykırım operasyonları tekrar devam
etmektedir. Özellikle, 11 Ekimden bugüne bütün bu bahsettiğim illerdeki, özelde
HDP ve DBP il eş başkanları ve ilçe eş başkanları başta olmak üzere, demokratik
siyasi alanda çalışma yürüten ve bilinen bireyler, kişiler ve siyasetçiler
gözaltına alınarak, beş gün boyunca avukat görüşü engellenerek cezaevlerinde,
gözaltılarda herhangi bir görüşme yapılmamaktadır ve sekiz gün boyunca şu ana
kadar kendilerinin neden orada tutulduğuna dair herhangi bir bilgi
alınmamaktadır. Bu siyasi soykırım operasyonlarından sonra iki gün, üç gün
sonrasında bütün HDP il, ilçe örgütlerimiz gece yarıları polisler tarafından
kapıları kırılarak içeriye girilip orada hukuk dışı uygulamalarla karşı karşıya
kaldığımızı ifade etmek istiyorum.
Bu
siyasi soykırım operasyonları ve baskılar asla partimizi yıldırmayacak ve geri
tutmayacaktır. Biz bunları daha önceki yıllarda da gördük ama boşa çıkarıldı.
Bu sürecin hem hukuk dışı uygulamalar olduğunu hem demokratik siyasetin önünde
bir engel teşkil ettiğini ve demokratik siyasetin yayılmasını engellediğini hem
uluslararası düzeyde sözleşmelere de aykırı bir uygulama olduğunu ifade etmek
istiyorum. Bu siyasi soykırım ve gözaltı, tutuklamalarla hiçbir yere
gidilemeyeceğini ve bununla ülkenin daha fazla karanlığa götürüleceğini ifade
ediyorum. Ancak, siyasetin birçok yolu açacağına ve konuşarak sorunların
çözülebileceğine inanıyoruz. O yüzden bizim gözaltında bulunan
siyasetçilerimizin derhâl serbest bırakılması gerektiğini ifade etmek
istiyorum.
Aynı
şekilde, 5 Haziran 2015 Diyarbakır patlamasıyla yaşanan ve birçok yurttaşımızın
yaşamını yitirdiği, birçoğunun da yaralandığı ve şu anda bombalı saldırı sonucu
engelli durumda olan yurttaşlarımıza yönelik… Bugün bu mahkeme Ankara’da
-Diyarbakır’da olan olay- görülmek üzere, şu anda arkadaşlarımız orada,
Sincan’da mahkeme görülüyor. Ama, IŞİD çetelerinin bundan önceki süreçte de bu
bombaları patlatmadan önce de gözaltına alınıp serbest bırakıldıklarını
biliyoruz ve şu anda mahkeme, Diyarbakır’daki mahkeme Ankara’da görülüyor. Aynı
durum şu anda Antep için geçerli. Antep’te IŞİD’in yuvalandığını defalarca
söyledik ve ifade ettik.
Suruç,
Diyarbakır ve Ankara katliamlarının sorumluları da hâlâ açığa çıkarılmadı
diyorum. 
Teşekkür
ediyorum. 
BAŞKAN
– Teşekkür ederim Sayın Demirel. 
Sayın
Altay…
18.- İstanbul Milletvekili Engin Altay’ın, Aliya
İzzetbegoviç’in 13’üncü ölüm yıl dönümüne ve 19 Ekim Muhtarlar Günü’ne ilişkin
açıklaması
ENGİN
ALTAY (İstanbul) – Teşekkür ederim Sayın Başkan. 
Bosna-Hersek’in
kurucu lideri merhum Aliya İzzetbegoviç’i ölümünün on üçüncü yılında Cumhuriyet
Halk Partisi Türkiye Büyük Millet Meclisi Grubu olarak rahmet, minnet ve
özlemle anıyoruz, mekânı cennet olur inşallah diyoruz. 
Sayın
Başkan, birçok milletvekilimiz yerinden aldıkları sözlerle, siyasi parti
grupları da aynı şekilde, bugün 19 Ekim Muhtarlar Günü nedeniyle çeşitli iyi
dilek temennilerinde bulundular. Muhtarlarımıza Meclisten hep beraber bugün
sempati ikmali yapıyoruz. Bunu yapalım tabii, bunda bir sakınca yok ama Türkiye
Büyük Millet Meclisi her konuda olduğu gibi bu konuda da çokça sorunu olan
kıymetli muhtarlarımızın senede bir gün günlerini kutlama müessesi değildir,
Türkiye Büyük Millet Meclisi çözüm ve çare müessesidir. Böyle baktığımız zaman,
muhtarlarımızın sorunlarıyla ilgili gerek parti grubumuzun gerek diğer siyasi
partilere mensup milletvekillerinin vermiş oldukları, Meclis arşivlerinde
bekleyen, raflarda tozlanan, çok sayıda muhtarlıkla ilgili, muhtarlarımızın
başta özlük hakları olmak üzere görev standartlarıyla ilgili, görev
tanımlarıyla ilgili sorunlarının çözümüne yönelik bu kanun tekliflerinin
Hükûmet tarafından dikkate alınmasını temenni ediyoruz, arzu ediyoruz. 
Öte
yandan, resmen mahalle, fiilen köy statüsündeki yerleşkelerdeki muhtarlarımız
bütünşehir yasasıyla birlikte daha yeni ve daha büyük sorunlarla karşı karşıya
kaldılar. Bu durumdaki yerleşkelerle ilgili Hükûmetin ve Meclisimizin atması
gereken ivedi ve çok önemli adımlar vardır, bu konuya da dikkat çekmek
istiyorum. 
Hiç
şüphesiz bizler de Cumhuriyet Halk Partisi olarak Türkiye’deki 50.026 kıymetli,
saygıdeğer muhtarımızın bu gününü kutluyoruz; kendilerine sevgilerimizi,
saygılarımızı, iyi dileklerimizi iletiyoruz. Unutulmasın ki hem devleti hem
milleti temsil eden tek makam, Cumhurbaşkanlığının dışında, muhtarlık
makamıdır. Sayın muhtarlarımızın da bu bilinç içinde hemşehrilerimize,
bölgesindeki, beldesindeki vatandaşlarımıza daha sağlıklı, daha kaliteli, daha
nitelikli hizmetler vermesi konusunda Cumhuriyet Halk Partisi olarak her zaman
muhtarlarımızın yanındayız. 
Teşekkür
ederim.
BAŞKAN
– Teşekkür ederim Sayın Altay.
Sayın
Turan…
19.- Çanakkale Milletvekili Bülent Turan’ın, Aliya
İzzetbegoviç’in 13’üncü ölüm yıl dönümüne ve 19 Ekim Muhtarlar Günü’ne ilişkin
açıklaması
BÜLENT
TURAN (Çanakkale) – Sayın Başkanım, değerli arkadaşlar; ben de hepinizi
saygıyla selamlıyorum.
Bugün
Bosna-Hersek’in istiklal mücadelesinin bilge lideri Aliya İzzetbegoviç’in
13’üncü ölüm yıl dönümü. Aliya, gençliğinden itibaren Müslümanlara yönelik
baskılar karşısında sesini yükselten, mücadele eden, çevresindeki insanları
örgütleyen bir isim. Daha 20’li yaşlarında düşüncelerinden ötürü komünist rejim
tarafından gadre uğrayan, cezaevine atılan bir isim. 
Aliya,
sadece bir siyasi lider değil, aynı zamanda çağımızın önde gelen
filozoflarından bir tanesi. “İslami Manifesto” ve “Doğu Batı Arasında İslam”
adlı eserleriyle İslam dünyasının ve Avrupa medeniyetinin yaşadığı krizlere
dair dile getirdiği fikirler hem Avrupa hem de İslam dünyasının özel bir
ilgisini görmüştür. 
Bu
vesileyle, bilge lider Aliya İzzetbegoviç’i AK PARTİ Grubu olarak bir kez daha
rahmetle anıyoruz. Allah rahmet eylesin.
Sayın
Başkan, değerli arkadaşlar; bugün aynı zamanda Muhtarlar Günü. Muhtarlık makamı,
millî iradeyi, millet iradesini ve güveni yansıtan yerel demokrasinin en eski
örneğidir. İki yüzyılı aşkın bir süreden beri bu ülkede, bu coğrafyada
muhtarlık makamı vardır. Binlerce köy ve mahalle muhtarı, insan ve hizmet
odaklı siyaset anlayışını icra eden bir makamda bulunuyorlar. Meclisimiz geçen
dönem muhtarların özlük haklarıyla ilgili çok önemli düzenlemelere imza attı.
Ümit ediyorum yeni dönemde de benzer çalışmalar devam eder. 
Bu
vesileyle, görevde bulunan bütün muhtarlarımızın Muhtarlar Günü’nü kutluyor,
hepsini saygıyla selamlıyorum.
Teşekkür
ediyorum. 
BAŞKAN
– Teşekkür ediyorum Sayın Turan.
Gündeme
geçiyoruz. 
Başkanlığın
Genel Kurula sunuşları vardır. 
VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Ankara Milletvekili Fatih Şahin’in
Kamu İktisadi Teşebbüsleri Komisyonu üyeliğinden istifasına ilişkin önerge
yazısı (4/60)
BAŞKAN
– Sayın milletvekilleri, Ankara Milletvekili Sayın Fatih Şahin’in Kamu İktisadi
Teşebbüsleri Komisyonu üyeliğinden istifasına ilişkin yazısı 19/10/2016
tarihinde Başkanlığımıza ulaşmıştır.
Bilgilerinize
sunulmuştur.
Meclis
araştırması açılmasına ilişkin üç önerge vardır, ayrı ayrı okutuyorum: 
B) Meclis Araştırması Önergeleri
1.- Burdur Milletvekili Mehmet Göker ve 20
milletvekilinin, yerel basının sorunlarının araştırılması amacıyla Meclis
araştırması açılmasına ilişkin önergesi (10 /330)
Türkiye Büyük Millet Meclisi Başkanlığına
Gerekçesi
ekte sunulan, ülkemizde yerel basının sorunlarının araştırılması ve bu
çerçevede oluşturulması gereken politikaların ve alınması gereken önlemlerin
belirlenmesi amacıyla Anayasa'mızın 98’inci ve TBMM İçtüzüğü’nün 104’üncü ve
105’inci maddeleri gereğince Meclis araştırması açılmasını saygılarımızla arz
ve teklif ederiz. 
1) Mehmet Göker  (Burdur)
2) Murat Bakan  (İzmir)
3) Ahmet Akın  (Balıkesir)
4) Mehmet Tüm  (Balıkesir)
5) Mustafa
Sezgin Tanrıkulu  (İstanbul)
6) Mustafa Hüsnü
Bozkurt (Konya)
7) Haydar Akar  (Kocaeli)
8) Gaye Usluer  (Eskişehir)
9) Atila Sertel  (İzmir)
10) Mazlum Nurlu
 (Manisa)
11) Mehmet Gökdağ
 (Gaziantep)
12) Ceyhun İrgil
 (Bursa)
13) Okan
Gaytancıoğlu  (Edirne)
14) Barış
Karadeniz  (Sinop)
15) Devrim Kök  (Antalya)
16) Onursal
Adıgüzel  (İstanbul)
17) Ali Yiğit (İzmir)
18) Ömer Süha
Aldan  (Muğla)
19) Barış
Yarkadaş  (İstanbul)
20) Hüseyin Çamak
 (Mersin)
21) Erkan Aydın  (Bursa)
Gerekçe:
Bir ülkede
basının gelişmesi ve güçlenmesi ile sağlıklı ve işleyen bir demokrasinin
varlığı arasında çok yakın bir ilişki bulunmaktadır. Demokratik ülkelerde
yasama, yürütme ve yargı erklerinin yanında dördüncü kuvvet olarak adlandırılan
basının, gerçeklerin topluma doğru ve objektif bir biçimde yansıtılması,
vatandaşların düşüncelerinin ve taleplerinin yönetenlere duyurulması, ülkenin
sorunlarının tartışılması için uygun bir zeminin oluşturulması ve siyasi iktidarların
kamuoyu adına denetlenmesi gibi önemli görevleri bulunmaktadır. Basın bu
görevlerini yerine getirirken olayları objektif ve tarafsız bir biçimde
yansıtmak, sahip olduğu basın gücünü kişisel çıkarları için kullanmamak gibi
mesleki etik kurallarıyla bağlı olmak zorundadır. Demokratik ülkelerde basın,
bu görevlerini yerine getirirken hem ulusal ölçekte hem de yerel düzeyde
faaliyet göstermekte olup, içinde yaşadığımız iletişim çağında yazılı, görsel
ve elektronik ortamlarda yoğun bir çalışma içerisinde bulunmaktadır.
Günümüzde
ağırlıklı olarak bölgesel ve yerel perspektifte faaliyet gösteren yerel basın
kuruluşları, yöre insanlarının âdeta gözü ve kulağı hâline gelmiş olup, yörede
yaşanan olaylar hakkında insanların bilgilendirilmesi, bölgesel ve yerel
sorunların ortaya konulması ve yörede yaşayan vatandaşların taleplerinin
yetkili mercilere yansıtılarak çözüm sağlanmasında büyük rol üstlenmiştir.
Diğer taraftan, yerel basının, bölgesel ve yerel dinamiklerin katılımcı bir
ortamda tartışılacağı bir zemin oluşturması bakımından ülkedeki demokrasi
kültürünün gelişmesine çok büyük katkılar sağladığı açıktır.
Türkiye
İstatistik Kurumunun verilerine göre ülkemizde hâlen 2.619'u yerel, 143'ü
bölgesel ve 182'si ulusal çapta olmak üzere toplamda 2.944 gazete faaliyet
göstermektedir. Bunun yanı sıra ülkemizde yaklaşık 500 tane televizyon kanalı
ve binin üzerinde ise radyo kanalı bulunmaktadır.
Burada
vurgulanması gereken önemli bir husus, ülkemizde bu kadar çok ve yaygın yerel
ve bölgesel basın kuruluşları olmasına rağmen, yerel basının ciddi sorunlarla
karşı karşıya olduğu gerçeğidir. Bu sorunların başında mali güçsüzlükler
gelmekte olup, bu durum bir taraftan teknolojik yeniliklere ve gelişmelere uyum
sağlamayı güçleştirirken, diğer taraftan bu alanda nitelikli eleman
çalıştırılmasını engellemektedir.
Ülkemizde
ulusal basın organlarına reklam veren büyük kuruluşların yerel basın
organlarına yeteri kadar reklam vermemesi nedeniyle yerel basın ciddi bir mali
sıkıntı içerisindedir. Nitekim yerel basının ulusal reklam pastasından aldığı
pay yüzde 0,3'ler civarında kalmaktadır. Mevcut günlük yerel gazetelerin en
büyük destekçisi konumundaki Basın İlan Kurumunun (BİK) reklam payının da
giderek azalması, içinde bulunulan bu mali sıkıntıları giderek
ağırlaştırmaktadır.
Diğer
taraftan, teknolojik yenileşme ulusal yayınları bile zorlarken, yerel medya
sahipleri değişime ayak uydurmakta zorluk çekmektedirler. Nitekim uydu
yayıncılığının yüksek bütçeli bir iş olması nedeniyle birçok TV kanalı karasal
yayın yapmaktadır. Bu çerçevede, uydu yayını yapamayan yerel TV kanallarının
ulusal kanallara kıyasla izlenme oranı düşük kalmaktadır. Yerel televizyon
kanalları ise program maliyetlerinin yüksek olması nedeniyle genelde film
oynatarak yayın akışlarını düzenlemektedirler. Bu nedenle de kaliteli program
yapma şansları yok denecek kadar azalmıştır.
Ayrıca
yerel radyolarda yaşanan sorunlar da önemli boyuta ulaşmıştır. Yerel radyoların
en büyük problemi yetişmiş personel azlığı ve verici yatırım maliyetinin yüksek
olmasıdır. Ayrıca telif maliyetleri ve RTÜK payının ulusal radyo kanallarıyla
aynı oranda olması da ciddi sorunları beraberinde getirmektedir.
Öte
yandan, yerel İnternet sitelerinin sorunları da basın sektöründe önemli yer
tutmaktadır. Türkiye'de hâlen 800’e yakın irili ufaklı yerel haber sitesi
bulunmasına rağmen etkin site sayısı 200 adetle sınırlıdır. İnternet
sitelerinin en önemli sorunu, yazılım ve hosting (siteyi içinde barındıran web
hizmeti) sorunlarıdır. Profesyonel bir yazılıma sahip olamayan sitelere bir de
hosting maliyetleri eklendiği zaman yük oldukça artmaktadır.
Bu
çerçevede, ülkemizde yerel basının sorunlarının araştırılması ve bu kapsamda
oluşturulması gereken politikaların ve alınması gereken önlemlerin belirlenmesi
amacıyla Meclis araştırması açılmasının uygun olacağı düşüncesindeyiz.
2.- Tekirdağ Milletvekili Candan Yüceer ve 28
milletvekilinin, göçmen kaçakçılığına ilişkin sorunların araştırılması amacıyla
Meclis araştırması açılmasına ilişkin önergesi (10/331)
Türkiye Büyük Millet Meclisi Başkanlığına
Özellikle
son beş yılda giderek istikrarsızlaşan Orta Doğu bölgesinden önemli sayıda
göçmen, sığınmacı ve mülteci akımı olmakta, söz konusu göçmenlerin bir kısmı
Türkiye'de kalırken, büyük bölümü Ege Denizi kıyılarını kullanarak kıyılarımıza
çok yakın olan Yunanistan'a ait adalara ulaşmaya ve böylece Avrupa'ya göç
etmeye çalışmaktadırlar.
Bu
göç akımına karşı devletlerin duyarsızlıkları söz konusu olmakla birlikte, yasa
dışı geçişler sırasında göçmen kaçakçılarının, göçmenleri riske atan yöntemleri
çekinmeden kullanmaları, savaş ve çatışma gibi nedenlerle geri dönme şansı
bulunmayan göçmenlerin de bu riskleri göze almak zorunda kalmaları nedeniyle
çok sayıda ölümle sonuçlanan olay yaşanmaktadır.
Göçe
bağlı organize suçlarla mücadele eden kuruluşlar tarafından, özellikle ölümle
sonuçlanan önlenebilir olaylarda göçmen kaçakçılarının büyük payı bulunduğu ve
söz konusu kaçakçıların maddi çıkar elde etmek amacıyla göçmenlerin yaşam
haklarını hiçe saydıkları ifade edilmektedir.
Bu
nedenlerle göçmen kaçakçılığına ilişkin sorunların ve alınması gereken
ünlemlerin belirlenmesi amacıyla Anayasa’nın 98’inci, İç Tüzük’ün 104 ve
105’inci maddeleri gereğince Meclis araştırması açılmasını arz ederiz. 
1)
Candan Yüceer  (Tekirdağ)
2)
Namık Havutça  (Balıkesir)
3)
Kadim Durmaz  (Tokat)
4)
Özcan Purçu  (İzmir)
5)
Şenal Sarıhan  (Ankara)
6)
Hüseyin Çamak  (Mersin)
7)
Mahmut Tanal  (İstanbul)
8)
Mehmet Gökdağ  (Gaziantep)
9)
Hayati Tekin  (Samsun)
10)
Nurhayat Altaca Kayışoğlu  (Bursa)
11)
Vecdi Gündoğdu  (Kırklareli)
12)
Niyazi Nefi Kara  (Antalya)
13)
Melike Basmacı  (Denizli)
14)
Haluk Pekşen  (Trabzon)
15)
Erdin Bircan  (Edirne)
16)
Mazlum Nurlu  (Manisa)
17)
Muhammet Rıza Yalçınkaya  (Bartın)
18)
Yakup Akkaya  (İstanbul)
19)
Orhan Sarıbal  (Bursa)
20)
Şerafettin Turpcu  (Zonguldak)
21)
Seyit Torun  (Ordu)
22)
Serkan Topal  (Hatay)
23)
Okan Gaytancıoğlu  (Edirne)
24)
Haydar Akar  (Kocaeli)
25)
Akif Ekici  (Gaziantep)
26)
Kazım Arslan  (Denizli)
27)
Hüseyin Yıldız  (Aydın)
28)
Gülay Yedekci  (İstanbul)
29)
Bülent Yener Bektaşoğlu  (Giresun)
Gerekçe:

12-13
Aralık 2000 tarihlerinde Palermo'da düzenlenen konferansta kabul edilen
Sınıraşan Örgütlü Suçlara Karşı Birleşmiş Milletler Sözleşmesi'ne Ek Kara,
Deniz ve Hava Yoluyla Göçmen Kaçakçılığına Karşı Protokol TBMM tarafından 2003
yılında 4803 sayılı Kanun’la kabul edilmiştir. Buna bağlı olarak, 2004 yılında
5237 sayılı Türk Ceza Kanunu yeniden düzenlenirken göçmen kaçakçılığı suçu da
79'uncu maddede tanımlanmıştır.
Her
ne kadar ülkemiz tarafında BM protokolü imzalanarak ve Ceza Kanunu’nda
caydırıcı olduğu düşünülen cezalar öngörülerek insan kaçakçılığının suç olduğu
kabul edilmiş olsa da pratikte Ceza Kanunu’nun ilgili hükmü etkin bir şekilde
kullanmadığı için göçmen kaçakçılığının önüne geçilememekte ve bu nedenle her
yıl önlenebilir pek çok ölümlü olay meydana gelmektedir. "Aylan
bebek" olayında olduğu gibi kamuoyu duyarlılığı yükseldiğinde önlemler
alınmakta, ancak daha sonra uygulama tekrar gevşemekte, örgütlü şebekelerce
maddi yarar elde etmek amacıyla göçmenlerin Türkiye'ye yasal olmayan yollardan
sokulmalarına ve Türkiye'den yasal olmayan yollardan başka ülkelere
götürülmelerine göz yumulmaktadır. Alındığı ifade edilen tüm önlemlere karşın
Türkiye sınırlarında göçmen kaçakçılığı artarak devam etmektedir.
Uluslararası
Organize Suça Karşı Küresel İnisiyatif Grubu raporlarında kaçak göçün yüzde
80'inin insan kaçakçıları tarafından organize edildiği, bu yolla milyar
dolarlara ulaşan maddi çıkar sağlandığı ve bu çıkarın elde edilebilmesi için
insan hayatlarının hiçe sayıldığı belirtilmektedir.
Akdeniz
ve Ege üzerinden Avrupa'ya ulaşmaya çalışırken hayatını kaybeden göçmenlerin
sayısı tablonun vahametini ortaya koymaktadır. Uluslararası Göç Organizasyonu,
2015 yılı içinde büyük çoğunluğu deniz yoluyla olmak üzere Avrupa'ya ulaşan
göçmenlerin sayısının bir milyonun üzerinde olduğuna ilişkin bir rapor
yayınlamıştır. Bir milyon göçmenden yaklaşık 800 bininin Ege Denizi üzerinden
Türkiye'den Yunanistan'a, oradan da Avrupa'nın çeşitli ülkelerine geçtikleri
ifade edilmiştir. Aynı raporda teknelerin batması sonucu ölen ve kaybolan
göçmen sayısı 3.695 olarak açıklanmıştır.
Benzeri
başka raporlarda da 1993-2015 yılları arasında Akdeniz'de hayatını kaybeden
göçmenlerin sayısının 30 binden fazla olduğu ortaya konulmuş, bu ölümlerin
büyük çoğunluğundan göçmen kaçakçılarının sorumlu olduğu ifade edilmiştir.
Yukarıda
belirtilen gerekçelerle, büyük bir insani trajediye neden olan göçmen
kaçakçılığıyla ilgili sorunların ve alınacak tedbirlerin yüce Meclisimizce
tespiti amacıyla bir Meclis araştırması açılmasının yerinde olacağı
düşüncesindeyiz.
3.- Konya Milletvekili Mustafa Hüsnü Bozkurt ve 26
milletvekilinin, bebek ölümlerinin nedenlerinin araştırılması amacıyla Meclis
araştırması açılmasına ilişkin önergesi (10/332)
Türkiye Büyük Millet Meclisi Başkanlığına
1
yaşın altındaki bir çocuğun ölümü olarak tanımlanan bebek ölüm hızı, bir yılda
canlı doğan bin bebekten kaçının öldüğünü göstermekle beraber aynı zamanda bir
ülkenin veya bölgenin sağlık sisteminin seviyesini göstermektedir.
Annenin
gebelikte, doğum sırasında ve sonrasında sağlık hizmetlerinden yararlanması
bebek ölüm hızını etkileyen başlıca etkenler arasında yer almaktadır. Yapılan
araştırmalar bebek ölümlerinin yüzde 60'ının doğumdan sonraki bir ay içerisinde
görüldüğüne, kalan kısmının ise ilk bir aydan sonra başlayan ve 1 yaşına kadar
olan ölümler olduğuna işaret etmektedir. İlk bir ay içerisinde görülen ölümler
ağırlıklı olarak doğumsal anomalilere bağlı olduğu için bir aydan 1 yaşına
kadar olan ölümlere göre önlenebilmesi zordur. Ancak, bir aydan sonraki bebek
ölümlerinin çevre ve bakım koşullarının düzeltilmesi sonucu önlenebilecek
hastalıklara bağlı olduğu, uluslararası otoritelerce de sayısız kez
kanıtlanmıştır.
TÜİK
verilerine göre, Türkiye'de bebek ölüm hızı 2014 yılında artmış, 2013'te binde
10,8 olan oran 2014'te binde 11,1'e yükselmiştir. Sayılarla ifade edildiğinde,
2013 yılında 13.993 olan bebek ölümü, 2014 yılında 14.821'e çıkmıştır. Bebek
ölüm hızının en yüksek olduğu il ise, binde 25,7’yle Kilis olurken, Kilis'i
binde 17,9’la Şanlıurfa, binde 17,7’yle Gaziantep ve binde 17,5’le Şırnak
izlemiştir.
Her
ne kadar 2002-2013 yılları arasında bebek ölüm hızında düzenli bir düşüş
sergilese de 2014 yılındaki artış ve Avrupa ülkelerinde bebek ölüm hızı
ortalamasının binde 3 ila 4 arasında seyretmesi göz önüne alındığında, ölüm
nedenlerinin doğru ve güvenilir bir şekilde belirlenmesi gerektiği gerçeği
ortaya çıkmaktadır. Nitekim ülkelerin gelişmişlik düzeyini gösteren birçok
demografik gösterge arasında bebek ölüm hızları en önemli olanıdır.
Sağlıkta
Dönüşüm Programı’yla birlikte birinci basamak sağlık hizmetlerinin giderek tüm
toplumu kapsayan, koruyucu, tedavi edici olmaktan uzaklaşarak performansa ve
ekonomik çıkarlara yönelik bir sisteme dönüşmesi, konunun da uzmanlarının
dikkat çektiği üzere bebek ölüm hızındaki artışın asli sebepleri arasında
gösterilmektedir. Avrupa ülkeleriyle karşılaştırıldığında açık farkla geride
olduğumuz gerçeği ışığında özellikle koruyucu sağlık hizmetlerinin
geliştirilmesi hususunda önemli adımlar atılması ve projeler geliştirilmesi
gerekmektedir.
Yukarıda
bahsi geçen hususlar ışığında, bebek ölümlerinin nedenlerinin tespiti ve
gereken önlemlerin alınması amacıyla Anayasa'nın 98, TBMM İçtüzüğü'nün 104 ve
105’inci maddeleri uyarınca Meclis araştırması açılmasını saygılarımızla arz
ederiz.
1)
Mustafa Hüsnü Bozkurt  (Konya)
2)
Özcan Purçu  (İzmir)
3)
Kadim Durmaz  (Tokat)
4)
Ömer Fethi Gürer  (Niğde)
5)
Mahmut Tanal  (İstanbul)
6)
Vecdi Gündoğdu  (Kırklareli)
7)
Niyazi Nefi Kara  (Antalya)
8)
Hüseyin Çamak  (Mersin)
9)
Melike Basmacı  (Denizli)
10)
Bülent Yener Bektaşoğlu  (Giresun)
11)
Haluk Pekşen  (Trabzon)
12)
Mehmet Gökdağ  (Gaziantep)
13)
Erdin Bircan  (Edirne)
14)
Mazlum Nurlu  (Manisa)
15)
Muhammet Rıza Yalçınkaya  (Bartın)
16)
Yakup Akkaya  (İstanbul)
17)
Orhan Sarıbal  (Bursa)
18)
Şerafettin Turpcu  (Zonguldak)
19)
Seyit Torun  (Ordu)
20)
Namık Havutça  (Balıkesir)
21)
Serkan Topal  (Hatay)
22)
Okan Gaytancıoğlu  (Edirne)
23)
Akif Ekici  (Gaziantep)
24)
Kazım Arslan  (Denizli)
25)
Hüseyin Yıldız  (Aydın)
26)
Candan Yüceer  (Tekirdağ)
27)
Gülay Yedekci  (İstanbul)
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım:
VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Diyarbakır
Milletvekili İdris Baluken tarafından, ekonomik kriz gerçekliğiyle mücadele
etmek, ekonomik krizden çıkış yolunu bulmak ve ortak akılla hareket ederek
derinleşen ekonomik krizin önüne geçmek amacıyla 13/10/2016 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 19 Ekim 2016 Çarşamba günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulu 19/10/2016 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Çağlar
Demirel
 Diyarbakır

 Grup
Başkan Vekili
Öneri:
13
Ekim 2016 tarihinde Diyarbakır Milletvekili Grup Başkan Vekili İdris Baluken
tarafından verilen, 3056 sıra numaralı, ekonomik kriz gerçekliğiyle mücadele
etmek, ekonomik krizden çıkış yolunu bulmak ve ortak akılla hareket ederek
derinleşen ekonomik krizin önüne geçmek amacıyla Türkiye Büyük Millet Meclisine
verilmiş olan Meclis araştırması önergesinin, Genel Kurulun bilgisine sunulmak
üzere bekleyen diğer önergelerin önüne alınarak, 19/10/2016 Çarşamba günlü
birleşiminde sunuşlarda okunması ve görüşmelerin aynı tarihli birleşiminde
yapılması önerilmiştir.
BAŞKAN
– Halkların Demokratik Partisi Grubu önerisinin lehinde 2, aleyhinde 2
milletvekili olmak üzere toplam 4 sayın milletvekiline söz vereceğim.
Lehinde
ilk konuşmacı İdris Baluken, Diyarbakır Milletvekili.
Buyurunuz
Sayın Baluken. (HDP sıralarından alkışlar) 
İDRİS
BALUKEN (Diyarbakır) – Teşekkür ederim Sayın Başkan.
Değerli
milletvekilleri, hepinizi grubumuz adına, partimiz adına saygıyla selamlıyorum.
AKP’nin
yürütmüş olduğu yanlış iç ve dış politikaların toplumsal yaşamda neden olduğu
çöküntülere maalesef ekonomi de eklendi. Ekonomide bu yanlış politikalar
neticesinde artık kontrolsüz bir kriz ve büyük oranda bütün toplum tarafından
hissedilen bir çöküş durumuyla karşı karşıyayız.
Bakın,
biz ilk günden itibaren içeride savaş, dışarıda savaş politikasının faturasının
bütün Türkiye toplumuna çıkacağını ifade etmiştik ve bu konuda Hükûmeti
defalarca uyarmıştık. Ama maalesef bütün bu uyarılarımıza rağmen, içeride
savaş, dışarıda savaş politikasını bugün konuştuğumuz bu saate kadar da büyük
bir kararlılıkla sürdürdünüz ve maalesef ekonomide büyük bir kara delik açarak
ekonomiyi adım adım batma noktasına bilinçli bir şekilde getirdiniz. İç ve dış
politikayı düzeltmek yerine, savaş politikasından vazgeçerek barışı,
demokrasiyi, özgürlüğü önceleyen, ekonomiyi toparlayacak birtakım tutumlar
yerine, maalesef siz Körfez sermayesiyle, Arap sermayesiyle palyatif çözümlerin
peşine takıldınız, yani âdeta taşıma suyla ekonomi değirmenini
taşıyabileceğinize kanaat getirdiniz. Oysaki taşıma suyla, Körfez parasıyla,
bilmem, kaynağı belli olmayan Arap sermayesiyle bu işin gitmeyeceği zaten ilk
günden itibaren ortadaydı.
O
yetmedi, kara paradan medet umdunuz. Reza Zarrabların akıtmış olduğu paralarla,
onların yaptığı birtakım uluslararası, hukuka aykırı kaçak ticaretlerle, siz,
ekonomiyi toparlayabileceğinizi sandınız. Reza Zarrab “Ben, cari açığın yüzde
15’ini karşılıyorum.” dedi, sizden bir ses çıkmadı çünkü böyle bir kanaate
sahip oldunuz. Bu kara para aklayanlarla ilgili, utanmadan, bu Meclise yasal
düzenlemeler getirdiniz çünkü ekonominin, savaş politikaları neticesinde
çökeceğini ve kara paraya ihtiyaç duyacağınızı siz adınız gibi biliyordunuz.
Panama’ya bu ülkenin vergilerini kaçıranları baş tacı etmenizin sebebi oydu.
Panama’ya vergi kaçıranlara bu Mecliste yasal düzenleme getiriyorsunuz.
Yaratmış olduğunuz ekonomik krizden dolayı, ekmek parasını kazanmak için
hayatını idame ettirmeye çalışan tatlıcının, simitçinin tablalarını dağıtmaktan
sıkılmıyorsunuz. Böyle bir durumda ekonominin toparlanmasının mümkün
olmadığını, ahlaki yozlaşmayla beraber ekonomik çöküşün de kendisini mutlaka
hissettireceğini bilmeniz gerekiyordu. 
Korkarım
ki bu günler iyi günlerimiz ve ekonomik açıdan bugünleri de arar bir noktaya
geleceğiz çünkü içeride savaş politikasına can da dayanmaz, ekonomi de dayanmaz.
Her gün F16’ları havalandır, her gün dağı taşı bombala, kent merkezlerini yakıp
yık, orada operasyonları yürüten darbecileri havyarla besle, bilmem, Kürtlerin
yoğun yaşadığı illerin dört bir tarafına karakollar, kalekollar inşa et, yani
buna ne can dayanır ne ekonomi dayanır. Biz, her yıl, bütçe görüşmelerinde,
özellikle bu durumla ilgili yanlış politikaları geri çekmenizi tavsiye ediyoruz
ama dinlemiyorsunuz. Her gün, yandaş medya patronlarının sahip olduğu
şirketlerin ürettiği zırhlı araçlarla, bilmem, yakınların, akrabaların sahip
olduğu şirketlerin ürettiği insansız hava araçlarıyla siz hem bu ülkede temel
meseleleri çözümsüzlüğe ittiniz hem de bilinçli bir şekilde, adım adım, bu
ülkede maalesef ekonomiyi çökerttiniz. 
Dış
politikada da aynı şey geçerli. Bakın, dış politikada da dünya kadar uyarı
yaptık. Yanlış Suriye ve Orta Doğu politikanız neticesinde komşu ülkelerle olan
bütün ticari ilişkileri bitirdiniz. Yıllarca, Türkiye’nin ticari ilişki
geliştirdiği tek bir yapı vardı, biliyor musunuz? Meclis tutanaklarına da
geçti, IŞİD. IŞİD’in sahip olduğu kapılar dışında ne Suriye’yle ne komşu
ülkelerle doğru dürüst bir ticari ilişki ortada bırakmadınız. Siz, özellikle
dış politikada ÖSO, Ahrar El Şam, IŞİD, işte şimdi, bilmem, Haşdi Vatani gibi
gruplara maaş yetiştiren bir uygulamayı esas aldınız. Onlara ne maaş dayanır ne
onlara lojistik destek, askerî destek aktaracak o MİT tırlarına para dayanır.
Bunu önceden hesaplamanız gerekiyordu. Bunu hesaplamadığınız için bugün
öğretmenleri kamudan tasfiye ederek öğretmenlerin maaşlarını siz bu çetelere
aktaracak politik çılgınlıkların içerisine giriyorsunuz. 
Dolayısıyla,
bu yapmış olduğunuz politikaların tamamı büyük bir çöküş getirdi. Bakın, sadece
bir Rus uçağını düşürmekle siz bu ülkenin turizmini, tarımını, hayvancılığını
çok büyük zararlara uğrattınız. Turizmde yüzde 50’ye yakın bir çöküşü sadece
sizin izlemiş olduğunuz bu dış politika, maalesef, beraberinde getirdi. Bu dış
politika, aynı zamanda, ülkenin her tarafında patlayan bombaları, yapılan
katliamları ve ekonomik istikrarsızlığı maalesef ülke halklarımızın,
toplumumuzun gündemine getirdi. 
Şimdi
bunu uluslararası kredi derecelendirme kuruluşları tespit ediyorlar, çıkıp
“Siyasi kararlar.” diyorsunuz. Ya, “siyasi karar” demeden önce, bir kere, daha
önce yapmış olduğunuz açıklamalara bakın. Siz daha önce o kuruluşlar, o
derecelendirme kuruluşları puanı yükselttiğinde, işte, bizim Hükûmetimizin
içeriye ve dışarıya vermiş olduğu güven ve ekonomimizin krize karşı
dayanıklılığı üzerinden tanımlıyordunuz. Şimdi ne oldu da iki yıl önce
söylediğiniz o cümlelerin hepsini yutup “siyasi kararlar”, yok “cebini
dolduranlar doğrultusunda rapor hazırlayan kuruluşlar” olarak tanımlıyorsunuz?
Hiçbir inandırıcılığınız yok. Bakın, bugün mevcut durumda Türkiye gerçekten
yatırım yapılabilecek bir ülke olmaktan çıkmıştır. Siyasi kriz, bölgesel kriz,
işte içinde bulunmuş olduğumuz ekonomik kriz Türkiye’yi yatırım yapılabilir bir
ülke konumundan çıkarmıştır. Düşünün ki binlerce şirkete mal güvenliği
olmayacak şekilde, bir gecede el koyuyorsunuz. Yani yıllarca birikim yapmış,
belki yıllarca büyük badirelerden geçmiş olan bir şirketin mal varlığına bir
gecede el koyuyorsunuz, kayyum atıyorsunuz. Şimdi, hangi sermaye sahibi, hangi
yatırımcı gelip böylesi bir ortamda bu ülkeye yatırım yapmayı göze alabilir?
Siz önce kendi savrulmuş olduğunuz yeri bir görün, ondan sonra derecelendirme
kuruluşları siyasi karar veriyor mu vermiyor mu onu bir muhakeme edin. Bugün 81
ilin tamamında olağanüstü hâl var. Olağanüstü hâlin olduğu bir ülkede kim yatırım
yapmak ister? Bir yapay başkanlık gündemi ortaya atıyorsunuz, döviz cumhuriyet
tarihinin rekorlarını kırıyor. Kim gelip bu ortamda herhangi bir ekonomik
istikrar görebilir? Bütün bunlar yürütmüş olduğunuz yanlış politikaların
sonucudur. Hani bazen buradan tek parti dönemindeki ekonomik çöküntüyü büyük
bir iştahla anlatıyorsunuz ya, işte, şimdi, siz de tek parti dönemine geçmek
istediğiniz için, tek adam sultasını hayata geçirmek istediğiniz için ekonomiyi
de bu şekilde adım adım çökertiyorsunuz. 
Dolar
rekor üstüne rekora koşuyor, ülkenin Başbakanı “Dolar inse ne olur, çıksa ne
olur? Dolarsa ne olur, dolmazsa ne olur?” diyor. Ya, bu kadar gayriciddi, bu
kadar ciddiyetten uzak bir yaklaşım olur mu? Dolarla ülke ekonomisinin
ilişkisini bilmeyen bir Başbakana saraydan denetimli serbestlik getirilmesi son
derece normalmiş. Yani böyle bir şey olabilir mi? Sana söyleyeyim bak “Dolarsa
ne olur?”u, burada ekonomide deneyimli olan arkadaşlarımız var, onlar da iyi
biliyor. Dolarsa halk öfkeyle dolar, öfkeyle. Daha önceki hükûmetlerin kafasına
uçan o yazar kasalar var ya sizin kafanıza, sizin ensenize, tepenize düşmeye
başlar. O POS cihazları genel merkezinizin önüne, lüksün, israfın sembolü olan
sarayın önüne inmeye başladığında o zaman doların indiğinde, çıktığında,
dolduğunda, dolmadığında ne anlama geldiğini öğrenirsiniz. Öyle Singapur’larda
karın doyurmaya benzemez bu işler. 
Bütün
bu uygulamalarla bankacılık sistemini çökerttiniz, tefeciliğin önünü açtınız,
milyonlarca borçlu insan yarattınız. Yoksulluk sınırının altında yaşayan
insanların sayısı 50 milyonu aştı. Açlık sınırının altında yaşayan insanların
sayısı 15 milyonu aştı, gelir dağılımındaki makas olabildiğince arttı.
İşsizlikte muazzam bir patlama var, İşsizlik Fonu’ndaki 960 milyonu bile
gasbederek bu ekonomik krizi gölgelemeye, toplumun gözünden kaçırmaya
çalıştınız. Dolayısıyla, bütün bu uygulamalar ekonomiyi batma noktasına
getiriyor. Büyük bir çöküntü, büyük bir ekonomik buhran maalesef önümüzde
görünüyor. O nedenle, Meclisin bu konuya müdahil olması gerektiğini, bir an
önce bir komisyon kurarak bu duruma karşı gerekli tedbirleri tartışması
gerektiğini düşünüyoruz.
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Baluken.
Önerinin
aleyhinde Erhan Usta, Samsun Milletvekili.
Buyurunuz
Sayın Usta. (MHP sıralarından alkışlar)
ERHAN
USTA (Samsun) – Teşekkür ediyorum Sayın Başkan.
Sayın
Başkan, değerli milletvekilleri; yüce heyetinizi saygıyla selamlıyorum.
Şimdi,
dün AKP grup önerisinde Türkiye ekonomisinin makro tarafını bir miktar
irdelemeye çalışmıştım. Grup önerisi, plansızlığın programsızlığın, Meclisteki
plansızlığın programsızlığın bir tezahürüydü. Bunu ifade ederek… Aslında
AKP’nin olduğu her yerde zaten bir plansızlık programsızlık olduğunu
söylemiştim. Bunu söylerken de, işte kalkınma planı yapıyorsun kalkınma
planından haber yok; orta vadeli program yapıyorsun, üzerinden daha bir yıl
geçmeden orta vadeli programın bütün dengeleri alt üst oluyor. Dolayısıyla,
düzgün bir plan program yapılmıyor, yapılana da zaten uyulmuyor. Hükûmet hiçbir
şekilde, Türkiye’nin yapısal sorunları artarken bu yapısal sorunları çözme
iradesi göstermiyor. Hiçbir şekilde reform iradesinin olmadığını, bu anlamda da
büyümenin nasıl düştüğünü, büyümenin düşerken cari açığın da aslında paralelinde
düşmesi gerekirken cari açığın arttığını ve bu yapısal sorunların artarak devam
ettiğini, işte dış borcun, hane halkının nasıl köşeye sıkıştığını, kredi
kartlarındaki veya tüketici kredilerindeki gecikmiş borç ödeyememe durumunun
nasıl arttığını ifade etmiştik. Esnafın, sanayicinin de zor durumda olduğunu
zaten hepimiz biliyoruz.
Şimdi,
bugün biraz daha, yine ekonomi gündeminin bir devamı
olarak Meclise sunulan 2017 bütçesini irdelemeye çalışacağım. Bir defa çok net
bir şekilde son söyleyeceğimi baştan söyleyeyim: Bu 2017 bütçesi tamamen kamuda
da dengelerin bozulduğunu gösteren bir bütçedir. 
Bir
diğer bize söylediği şey, yine plansızlık programsızlık var. Birazdan
rakamlarını vereceğim. Daha geçen yıl, hatta geçen yıl bile değil, bu yılın
ocak ayındaydı yanlış hatırlamıyorsam, orta vadeli programı çıkarıyoruz ve
üzerinden daha bir yıl geçmeden -evet, 11 Ocakta çıkmış- orta vadeli programın
kamu maliyesi ayağının da nasıl altüst olduğunu birazdan burada size rakamlarla
ifade etmeye çalışacağım. Dolayısıyla, tabii, meseleleri böyle hiçbir şey
yapmadan, bir icraat olmadan lafla götürmeye çalışan bir iktidarın ülkeyi
getireceği nokta burası; bunu görmemiz lazım. Yani, reform yapmak yerine,
meselelerin üzerine gitmek yerine sadece meydan okumalarla, hamasetle işler
yürütülmeye çalışılıyor. Moody’s not düşürdüğünde “Bizim notumuzu vatandaş
verir, siz bize not veremezsiniz.” deniliyor fakat Moody’s ve Fitch’e not
vermesi için de hazine para ödüyor yani bu ne perhiz bu ne lahana turşusu? Bunu
vatandaşa nasıl izah edecekler bilmiyorum. Hem sen para ödeyeceksin “Not ver
bana, beni değerlendir.” diyeceksin, ondan sonra da “Bizim notumuzu siz
veremezsiniz, bizim notumuzu vatandaş verir.” diye hiçbir anlamı olmayan,
hamaset dolu laflar edilecek. Bugün Hükûmet tepeden tırnağa bu şekilde
konuşuyor.
Şimdi,
bütçe dengelerinin bozulduğunu söyledik. Örneğin, 2016 için bizim 2000 yılından
beri uygulanan programların temelinde ne vardır? Ekonomide bir faiz dışı fazla
veriyoruz bütçede ve Türkiye'yi tutan, bütün bu sıkıntılara rağmen hadi zaten
çok iyi gitmiyor ama yine de ayakta tutan şey bizim kamu maliyemizin güçlü olan
yapısıdır. 2009 yılından sonra ilk defa kamu maliyesinde bir faiz dışında açık
verildi; bu tespiti mutlaka yapmamız gerekiyor. 2009 krizinde verilmişti, bakın
2000 yılından beri 2009 krizinde verildi, ondan sonra bir de 2016 yılında.
Şimdi, kamunun faiz dışında, millî gelirin 1,2’si kadar açık olacağı
öngörülüyor bugün. Daha da vahimini söyleyeyim: Gelecek yıl da -bu faiz dışı
fazlayı bir kenara bırakın- buna açık olarak devam edileceğini bize orta vadeli
program söylüyor ve iyimser tahminlerine rağmen söylüyor, yüksek büyümelerine
rağmen söylüyor. Gelecek yıl göreceğiz, bunları tekrar burada konuşacağız.
Açıklar bu söylenenden çok daha fazla artacak. 
“Plan,
program yok.” dedik. Şimdi, 2016 için bugün “1,2 açık vereceğiz, faiz dışı açık
vereceğim.” diyorsun, daha ocak ayında çıkardığı orta vadeli programda “0,6
fazla vereceğim.” diyordu. Dolayısıyla, sapma 1,8; daha on ay bile yok, onuncu
aydayız, dokuz ay içerisinde bu kadar büyük bir sapmanın olması Türkiye’nin
sorunlarının büyüdüğü anlamına gelir, Türkiye’nin meselelerine Hükûmetin kulak
tıkadığı, bunu çözme anlamında hiçbir şey yapmadığı anlamına gelir. 
Şimdi,
2017 bütçesi için geçen yıl yine ocakta çıkardığınız orta vadeli programda
“2017 yılında ben 25 milyar TL bütçe açığı vereceğim.” diye programlıyorsunuz,
bugün çıkardığınız orta vadeli programda ve Meclise sunduğunuz bütçede 46,9; 47
milyar TL’ye çıkartıyorsunuz, 2 katına artıyor. Nerede plan, program; nerede
bütçe dengesi! Millî gelir oranı da 1’den 1,9’a çıkıyor. Şimdi, burada şunu
söyleyemeyiz: “Ya, bırakın bir miktar daha…” Sayın Başbakan her şeyi bir
enteresan ortaya koyuyor, burada da aynı enteresanlık devam ediyor, “Ya, ne
olacak, biraz daha fazla olsun Maliye Bakanı.” diyor yani böyle konuşuyor
kürsüden. Bu, böyle değil. Şimdi, yüzde 4,8 cari açığın konuşulduğu bir ülkede
eğer bütçe açığını da biraz daha bozarsanız Türkiye’nin başına daha ne büyük
felaketler geleceğini hep birlikte görürüz. Dolayısıyla, bu işlerin öyle şakaya
gelir yanı yok, bu işler hakikaten ciddi meseleler. 
Şimdi,
en çok konuşulan mesele, bunu uzun süre biz konuşturamadık, biz teknisyen
olarak da yıllarca söyledik: “Bakın, Türkiye’nin yurt içi tasarrufları düşüyor.
Yurt içi tasarrufların düştüğü yerde yatırım olmaz, yatırım olmayan yerde
büyüme olmaz.” filan dedik. En nihayetinde, Hükûmetin bunu bir miktar
anladığını zannettik biz, anladı gibi göründü, “Yurt içi tasarruflar düşüyor,
bunları artıracağız.” lafları filan edilmeye başlandı. Şimdi, 2014 yılında
yüzde 15 -ki çok düşük, bakın bunu hep söylüyorum- bizim emsal ülkelerimizde
yüzde 30’un üzerinde, yüzde 31, 32, 33 tasarruf oranı; o yüzden onlar daha
fazla yatırım yapıyor, o yüzden de daha fazla büyüyor. Yüzde 15’e kadar AKP
dönemlerinde düşen tasarruf, 2014’te yüzde 15, 2015’te yüzde 14,3’e düşüyor,
bugünkü orta vadeli program arkadaşlar, bunun yüzde 13,5’e düşeceğini söylüyor.
Bu, ekonominin bittiği anlamına gelir. En fazla konuştukları, en azından sözlü
olarak filan böyle laf ettikleri konuda dahi tam bir hezimet var. “Yüzde 13,5’a
tasarruflar düşecek.” diyor Hükûmetin ortaya koyduğu orta vadeli program.
Bununla ne yatırım yapacaksınız da bu ülkeyi büyüteceksiniz? Bununla nasıl cari
açığı düşüreceksiniz?
Hani,
tasarruflar düşüyor da, bu neden düşüyor? Olur ya, ekonomide vergileri
düşürürsünüz, sanayicinin önünü açmaya çalışırsınız, ondan dolayı düşer,
anlarım. Hani, büyümeyi ben teşvik edeceğim dersiniz, ondan falan değil. Kamu
tüketimi arttığı için düşüyor. Kamuda saltanat, şatafat almış başını gidiyor,
bu da ekonomideki tasarrufları düşürüyor, en büyük şeyi bu. 
Tasarruflar
düşüyor, hiç olmazsa bir yandan da Hükûmetin 2012 yılından itibaren doğru
yaptığı bir şey vardı, makro ihtiyati kararlarla tüketimi kısma kararları
alınmıştı ki son derece doğruydu, onları da şimdi gevşetiyorsunuz. Yani, bugün
yurt içi tasarrufları artırmamız lazım diyen Hükûmet yetkilileri ben iddia
ediyorum -kurulsun bunun ortamı neredeyse, tartışalım- tasarrufun ne olduğunu
bilmiyorlar. Tasarrufu artırmanın tüketimi kısmaktan geçtiğini dahi bilmeyen
kişiler bugün Türkiye ekonomisini yönetiyor bürokrat olarak da, siyasetçi
olarak da. Ben hodri meydan diyorum, nerede tartışmak isterlerse bunları
tartışalım. Eğer bu dediğim doğru olmamış olsa tasarrufun yüzde 13,5’a düştüğü
bir ortamda gidip kredi kartlarındaki taksit sayısını artırmazsınız. Böyle bir
şey olabilir mi? 
Bu
ülke kimsenin babasının çiftliği değil. Yani “Ben istediğim gibi bu ülkeyi
yönetirim.” şeklinde hiç kimse konuşamaz; böyle bir hakkı yok, demokrasi de bu
demek değildir. Devlet var, bir millet var ortada. Yani, bunlara biraz daha
ciddi bakmak gerekiyor. Bu nasıl olur, anlayamıyorum ben. 
Şimdi,
cari açığı düşüreceğiz diyorsunuz, cari açığın yarısından fazlası… Bakın
arkadaşlar, yani kusura bakmayın biraz öfkeleniyorum ama ben bu ülkeyi çok
seviyorum, ben bu milleti çok seviyorum, ben bu milletin başı dik olsun
istiyorum, sıkıntılarla boğuşmasın istiyorum. 
Şimdi,
2016 yılında altından gelen bir şeyle iyileştirmeler var, ”4,3 cari açık olacak.”
diyorsunuz, bunun 2,2’si kamudan kaynaklanıyor. Sen devlet olarak cari açığı
kısma konusunda kendin gayret etmezsen vatandaştan ne isteyeceksin? Vatandaş da
zaten gayret etmesin diye onun tüketimini artıracak tedbirler alıyorsun. Bu
şekilde ülke yönetilir mi? Bu ne biçim iştir, ben anlamıyorum. Yani, hiç mi
iktisat bilgisi yok? Hiç mi bir şey bilmiyorlar? Hiç olmazsa bileni bulun.
Yani, bürokratları da bir garip demek ki hiçbir şey söylemiyorlar. Ama, tabii,
Türkiye’de özgür bir ortam yok, hiç kimsenin düşüncesini söyleyemediği bir
ortamda bu işler böyle oluyor maalesef. 
Şimdi,
dengeler… Bakın, 2015’te 2016’ya göre birçok rasyo var, birçok rakam var.
Teknik şeylere boğmak istemiyorum sizleri ama kabaca, kamu dengeleri, bütçe
dengeleri, kamu maliyesi –akılda kalması açısından, kolaylık açısından
söylüyorum- 2016 yılında 2015’e göre 2 puan bozuluyor. Bu, çok ciddi bir şeydir
yani millî gelirin yüzde 2’si demek, rakamsal olarak baktığımızda 40 milyarın
üzerinde bir rakam demektir, çok ciddi bir bozulma demektir. Türkiye bunu
sürdüremez, bunu sürdürme imkânı asla ve asla yoktur. Bu yüzden, bu işlere çok
daha fazla bakmamız lazım. Yani önümüzdeki dönem için, şimdi Türkiye’yi
hedeflere taşıyacak bir büyüme, makro çerçeve yok. Böyle olmadığı hâlde yani Türkiye'nin
hedefleri açısından küçük olduğu hâlde uluslararası kuruluşların tahminlerine
baktığımızda çok yüksek kalıyor. Sadece bir rakam söyleyeceğim: 2017-2021
dönemi için IMF’nin Türkiye için büyüme tahmini yüzde 3,3; 2017-2019 dönemi
için Hükûmetin büyüme tahmini de yüzde 4,8. Dolayısıyla, yapılan orta vadeli
program ve bunun çerçevesinde oluşturulan kamu maliyesinin hiçbir kredisi,
hiçbir itibarı maalesef yoktur.
Ben
yüce heyetinizi saygıyla selamlıyorum. (MHP sıralarından alkışlar)
BAŞKAN
– Teşekkür ederim Sayın Usta.
RUHİ
ERSOY (Osmaniye) – Ali Babacan da cevap verir umarım.
BAŞKAN
– Şimdi, bir planlamacının konuşmasından sonra bir başka planlamacıyı kürsüye
davet ediyorum.
Önerinin
lehinde Faik Öztrak, Tekirdağ Milletvekili. 
Buyurunuz
Sayın Öztrak. (CHP sıralarından alkışlar)
FAİK
ÖZTRAK (Tekirdağ) – Teşekkür ediyorum Sayın Başkan.
Değerli
milletvekilleri, Halkların Demokratik Partisinin araştırma önergesiyle ilgili
olarak söz almış bulunuyorum. Yüce heyetinizi saygıyla selamlıyorum.
Konuşmama
başlarken, izin verirseniz, önce ben de 19 Ekim Muhtarlar Günü’nü kutlamak
istiyorum, muhtarlarımızın Muhtarlar Günü’nü.
Değerli
milletvekilleri, şimdi, Türk lirası dolar karşısında sene başından bu yana
değer kaybediyor. Sene başından itibaren baktığımız zaman, Türk lirasının değer
kaybı itibarıyla ülkeleri de sıraladığımız zaman, kendi ligimizde parası dolar
karşısında en hızlı değer kaybeden 2’nci ülke Türkiye, 1’inci de Meksika. 
15
Temmuzdan bu yana baktığımız zaman, parası en hızlı değer kaybeden ülke biziz. 
Moody’s’den
bu yana da baktığımız zaman, yine, parası en hızlı değer kaybeden ülke biziz. 
Ancak,
bakıyorum, Hükûmet bu işi çok da ciddiye almıyor görünüyor. “Her şey dolar
değildir, dolar da, dolmaz da.” falan gibi birtakım ifadelerle bu işi
geçiştirmeye çalışıyor ama dolardaki bu oynamanın ekonomiye çok ciddi maliyeti
var. Sizin özel kesiminizin net borcu 202 milyar dolara çıkmış. Türk lirası her
değer kaybettiğinde özel kesim, borcu nedeniyle çok ciddi zarar yazıyor. Bakın,
15 Temmuzdan bu yana Türk lirasının dolar karşısında değer kaybetmesi nedeniyle
özel kesim bilançolarında ortaya çıkan zarar, reel kesimin bilançolarında
ortaya çıkan zarar 40,3 milyar Türk lirası. 
Yine,
ekonomiyle ilgili olarak, geçmişte de gördüğümüz “Teğet geçti.” yaklaşımının
bugünlerde de hâkim olduğunu görüyoruz ama rakamlara da baktığımızda işlerin
öyle pek de teğet geçmediği ortaya çıkıyor. İkinci üç aylık dönemde Türkiye’de
büyüme hızı 3,1’e düşmüş. 3 gibi bir büyüme hızı Türkiye için gerçekten çok
düşük bir büyüme hızıdır. Birinci altı aydaki büyüme hızı da 4’ün altına inmiş,
3,9 olmuş; ilk çeyrekteki hızlı, 4,7’lik büyümeye rağmen. 
Bir
orta vadeli program yapmışsınız, 2016’ya ilişkin tahminler var. 2016 yılında
büyüme hızını 3,2 olarak Hükûmet tahmin etmiş. Peki, hedef neydi arkadaşlar,
altı ay önce hedef neydi? Yüzde 4,5. Büyümeyi 4,5’tan 3,2’ye düşürüyorsunuz ama
“Ekonomide sorun yok.” diyorsunuz. İşsiz sayısı 354 bin kişi artmış. Bu da
rekor. Normal hesaplara göre 3 milyon 324 bin işsizimiz var. “İş bulamadığım
için iş gücü piyasasından çekiliyorum. Bana iş verirseniz ben çalışırım.”
diyenleri dâhil ettiğiniz zaman işsiz sayısı 5 milyon 874 bin. Mevsim
etkilerinden arındırılmış işsiz sayısına baktığımız zaman da bu işsizlik
verileri açıklandığından bu yana rekor, 3 milyon 401 bin kişi. 
Tabii,
bundan daha önemlisi, bizim ülkemizin en önemli karşılaştırmalı
üstünlüklerinden biri olan, mukayeseli üstünlüğü olan, gençler. Genç
işsizlerimizin sayısı geçen yılın aynı dönemine göre, temmuz ayında 1,5 puan
artmış, yüzde 19,8 olmuş. Yani, iş arayan her 5 gencimizden 1’ine iş
veremiyoruz. Bunlar son derece yüksek rakamlar.
“Ekonomide
sorun yok.” deniyor, bir başka rakam: TÜİK’in gelir yaşam koşulları endeksi
2015 yayınlandı. Avrupa Birliği standartlarına göre Türkiye’deki yoksul sayısı
16,7 milyon kişi, yani 17 milyon kişi yoksul. Şimdi, bunu görüp nasıl
“Ekonomide sorun yok.” diyebiliyoruz? Kabaca, her 5 kişiden 1’i yoksul. 
Özel
yatırımlar: 2011 yılında özel kesim yılda 140 milyar dolar yatırım yapıyormuş,
2016’nın birinci yarısının sonuna geldiğimizde yıllık yatırım rakamı 114 milyar
dolara düşmüş. Yani, 26 milyar dolar daha düşük yatırım yapıyoruz 2011 yılına
göre. E, şimdi, buna bakıp “Ekonomide sorun yok, ekonomimiz güçlüdür.”
diyebilir miyiz? Yatırım yok. Nasıl siz ileride bu gençlere istihdam
yaratacaksınız, iş imkânlarını artıracaksınız? 
Dış
borcumuzu söylüyorduk biz, “Dış borcumuz arttı.” diyorduk. Buna karşılık, siz
diyordunuz ki bir zamanlar: “Dış borç eğer yatırımlarda kullanılıyorsa problem
yok. Ayrıca, özel kesimin borcuysa bizim için hiç problem yok.” Şimdi, 2001
yılında yani Türkiye’nin yaşadığı o önemli krizden önce dış borcumuzun
gayrisafi yurt için hasılaya oranı yüzde 57,7 imiş, 2016’nın birinci yarısında
yüzde 59,5’e çıkmış. 2011-2016 arasında dış borcumuz tam 118 milyar dolar
artmış arkadaşlar. Buna karşılık ekonomide yaratılan hasıla yani gelirimiz aynı
dönemde 66 milyar dolar küçülmüş. Şimdi, kalkıp “Sorun yok.” diyebilir miyiz?
Ha, şunu diyebilirsiniz: “Efendim, 15 Temmuzdan sonra oldu.” Şu verdiğim
rakamların hepsi 15 Temmuzdan önce. Demek ki, ekonominin içine düştüğü
sıkıntının 15 Temmuzla herhangi bir ilgisi yok. Ondan sonra daha da arttı ama
15 Temmuza gelene kadar da ekonomide çok ciddi sıkıntılar zaten görünür hâle
gelmişti.
Şimdi,
değerli milletvekilleri, ben bakıyorum, geçen gün Sayın Başbakan konuşuyor,
diyor ki: “Küresel sermayeyi gelişmiş ekonomilerde çok sıkıştırıyorlar, 50 tane
soru soruyorlar adamlara, adamlar gidecek yer arıyor.” Arkadaşlar, bu bugünün
dünyasında en tehlikeli yaklaşımdır. Bakın, bir şey söyleyeyim: Geçenlerde bu
Mecliste bir tane yasa çıkardık kara paranın aklanmasıyla ilgili. Ben
yetkililere soruyorum: Bu kara paranın aklanması yasası çerçevesinde, bu yasaya
göre işlem yapan yabancı banka sayısı kaçtır? Yapmıyorlar. Neden? Çünkü denetimin
olmadığı yerde hem uluslararası kuruluşlardan hem de büyük ülkelerden yapılan
işlemler nedeniyle çok ciddi cezalara maruz kalıyorsunuz.
Değerli
milletvekilleri, bakın, Türkiye’nin son dönemdeki politikaları nedeniyle
“İstanbul’u küresel finans merkezi yapacağız, küresel finans merkezi
yapacağız.” diyorsunuz, bir sürü yatırımlar yaptık orada ama son bir yılda
İstanbul, Küresel Finans Merkezi Endeksi’nde 12 sıra birden geriledi. Siz
İstanbul’u nasıl küresel finans merkezi yapacaksınız? 
Değerli
milletvekilleri, son olarak, yine Sayın Başbakan şunu dedi: Ekonomik meseleler
karşısında en büyük reform başkanlık sistemini getirmekmiş, başkanlık sistemi
olursa refah da gelirmiş. Şimdi, ben size bazı rakamlar vereceğim, bunları
kendiniz de kontrol edebilirsiniz: Bugün dünyada ekonomisi en gelişmiş 20 tane
ülkeye baktığımız zaman bunun 17’sinde parlamenter sistem var, 1’inde doğrudan
demokrasi var, 2’sinde de başkanlık sistemi var ama en sondaki, en kötü
durumdaki 20 ülkeye baktığımız zaman, 14 tanesinde başkanlık sistemi var, 5
tanesinde yarı başkanlık sistemi var, 1 tanesinde de parlamenter demokrasi var.
Şimdi, başkanlık mı bizim milletimize refah getirecek, zenginlik getirecek
yoksa parlamenter rejimi güçlendirirsek mi milletimizin cebi dolacak,
milletimiz refaha kavuşacak? 
Değerli
milletvekilleri, bakınız, Türkiye çok ilginç bir dönem geçiriyor. 7 Haziranda
seçim sonuçlarını beğenmediniz, 1 Kasımda yeniden seçim yaptık, Mayıs ayında
seçilen Başbakanı beğenmediniz, Başbakanı değiştirdik, ondan sonra terör artmaya
başladı, 15 Temmuzda darbe girişimi oldu, daha sonra da OHAL ilan ettik,
Türkiye OHAL’le yönetilir oldu. Şimdi, neresinden bakarsak bakalım OHAL’le
yönetilen bir ülkeye güven duyulmaz. Bunu söylüyor yabancılar da zaten “Siz ‘Üç
aydan önce OHAL’i bitireceğiz.’ dediniz, üç ay daha uzattınız, daha da
uzatacaksınız, demek ki sizin durumunuz ciddi ya da birileri sizde
diktatörlüğünü ilan etmek istiyor, siz de buna destek oluyorsunuz. O zaman biz
gelmeyiz Türkiye’ye, dışarıdan sizi seyrederiz.” diyor. 
Arkadaşlar,
bir an önce ekonomiyi ciddiye almak lazım. Bakın, şunu söyleyeyim: Şimdi,
başkanlık sistemiyle ilgili olarak bir de bütün bu gelişmelerin ardından
referandumu gündeme getirdiniz. Açık söyleyeyim, bu ekonomi bir rahat nefes
almayacak, sürekli belirsizlikle mi boğuşacak? 
Teşekkür
ediyor, Genel Kurula saygılar sunuyorum. (CHP sıralarından alkışlar) 
BAŞKAN
– Teşekkür ederim Sayın Öztrak. 
Önerinin
aleyhinde Abdullah Nejat Koçer, Gaziantep Milletvekili. 
Buyurunuz
Sayın Koçer. 
ABDULLAH
NEJAT KOÇER (Gaziantep) – Sayın Başkan, çok değerli milletvekilleri; hepinizi
saygıyla selamlıyorum. HDP grup önerisinin aleyhinde söz almış bulunuyorum. 
Burada,
benden önce konuşma yapan hatipleri dinlerken tebessümle izledim. Niye
tebessümle izledim? Kendi açılarından baktıkları bu rakamlar tartışılabilir,
her birine ayrı ayrı cevap verebiliriz. 
Dünyada
bu kadar büyüme sorunu yaşanırken, diğer ülkelerin, Avrupa ülkelerinin,
dünyadaki bütün ülkelerin büyüme rakamları ortadayken, yaşadıkları sorunlar
ortadayken, Türkiye bu sorunların içerisinde dünyadaki bu büyümeye, büyüme
sıkıntısına rağmen, bölgedeki tüm istikrarsızlıklara rağmen, yanı başımızdaki
Yunanistan’ın yedi yıldır krizden çıkamamasına rağmen, yine yanı başımızdaki
Rusya’nın son yıllarda yaşadığı en büyük ekonomik krizlere rağmen, güneyimizde
yaşanan birçok olaya rağmen Türkiye, Avrupa’da 1’inci, dünyada 5’inci olmuş
büyümede. Niye bundan bahsetmiyoruz? Ha, büyüme rakamını beğenmeyebilirsiniz,
diyebilirsiniz ki: “Büyümemiz yüzde 5’in üstünde olsun.” Eyvallah, ben de
istiyorum, 6 olsun, 7 olsun ama 2015 itibarıyla yüzde 4 büyüyen bir ülke,
Avrupa bir yandan sıfırlara devam ederken, dünyada büyüme sorunu yaşanırken
Türkiye'deki büyümeyi yok saymak, yok kabul etmek ve bunu eleştirmek son derece
yanlış.
TAHSİN
TARHAN (Kocaeli) – Nüfus artışı, işsizlik…
ABDULLAH
NEJAT KOÇER (Devamla) – Elbette, nüfus artışı da önemli, hepsini de
cevaplayabiliriz süremiz içerisinde. Diğer 3 hatibe karşı bizim partimizden
hiçbir şekilde bir müdahale olmadı, sizin bu müdahalenizi de olumlu olarak
görüyorum.
Şimdi,
bir yandan Türkiye, Avrupa’da 1’inci, dünyada 5’inci büyüme içerisinde olurken
-ki nüfus artışı bizim lehimize bir şeydir- diğer yandan AR-GE’de, inovasyonda
–araştırma metninde var- çok önemli çalışmalar yapılıyor. Sanayi Bakanlığımızda,
KOSGEB’de, TÜBİTAK’ta çok fazla AR-GE ve inovasyon destekleri, proje destekleri
sunulmuş durumda. Bunlardaki artış hızı son üç-dört yıl içerisinde çok fazla,
daha da fazla olacak, Anadolu’nun proje yapma kabiliyeti yükseldikçe buradaki
kurumlardaki destekler ve paylar da artacak. Şu anda ortaya konan paylar ve
proje destekleri Anadolu’dan gelecek, sanayicilerimizden gelecek destek
projelerini beklemekte. 
Şimdi,
tabii, 15 Temmuz sonrası bir dönemi konuşuyoruz hep beraber. Her ne kadar hatip
arkadaşlarımızın bazı rakamlar verip “15 Temmuzdan sonra olsaydı amenna, biz bu
rakamları 15 Temmuz öncesi verdik.” demesine rağmen bugün verilen bir şeyde son
günlerin durumunu görmeye çalışacağız. Değerli arkadaşlar, 27 çeyrektir büyüyen
bir ülkeden bahsediyoruz, düşük olabilir, beğenmeyebiliriz; ben de istiyorum
daha yüksek büyüme olan bir ülkeyi. Bir sanayici olarak, bir iş adamı olarak,
geçmiş dönemde bu konularda çok geniş çalışmalar yapmış biri olarak ben de
isterim ama bugünkü elimizde olan bazı şeyleri de küçük gösterme ya da yok
sayma lüksümüz yok. Bunları da özellikle belirtmemiz lazım. 
Dış
ticarette birçok pazarda payımız artarken bazı pazarlarda payımızda düşme var,
bunlar doğru. Neden düşme var? Bölgesel pazarlarda sorunlar yaşanıyor. Bunlar
bizim dışımızda olan sorunlar ya da bizimle beraber olan sorunlar. Birincisi,
bizim dışımızda yaşanan sorunlara yapacağımız bir şey yok ama bizimle beraber
sorun yaşayan ülkelerde son zamanlarda bu sorunların hızla çözümlendiği ve dış
ticaretimizde sorun yaşadığımız ülkelerin sayılarının azaldığını görüyoruz.
Örneğin Rusya’yla ilgili, son günlerde yapmış olduğumuz girişimler neticesinde
Rusya’ya olan ihracatımız ve turizm faaliyetlerimizde, çok hızlı bir şekilde,
geleceğe doğru daha iyi bir noktaya gelebileceğimizi düşünüyorum.
Bir
diğer konu kredi derecelendirme kuruluşları. Değerli arkadaşlar, uzun zamandan
beri çeşitli zamanlarda şikâyetçi olduğumuz bir konu bu. Ha, beğenip beğenmeme
ayrı bir şey. Bakın, bir şeyi söylerken tam olarak konuşmak lazım. Eğer iki gün
önce bir kredi derecelendirme kuruluşu olarak, Moody’s olarak Türkiye’nin 15
Temmuzdan sonra kendisini toparladığı ve iyi gittiği açıklamasını yaparsanız ve
bu açıklamayı yapmamış gibi, iki gün sonra da Türkiye’nin notunu indirirseniz
sizin inandırıcılığınız kalmaz. Burada hiçbir siyasi partinin bunu savunacağını
ben düşünmüyorum. İki gün önce bu açıklamayı yapacaksın, iki gün sonra
çıkacaksın, diyeceksin ki: “Türkiye’nin yatırım yapma durumu şudur…” Senin
inandırıcılığın sıfır, bitti. Onun için, kimse bana çıkıp burada Moody’s’in
kararlarını söylemesin. Ha, bunlar her zaman tartışılabilir. Bunlara biz para
veriyor olabiliriz, kendimizi kontrol ettiriyor olabiliriz, bunlara ihtiyacımız
olur veya yarın olmaz, bunlar ayrı bir konu ama iki gün önce başka bir şey
söyle, iki gün sonra çık, başka bir şey; bunu kesinlikle kabul etmek mümkün
değil.
Değerli
arkadaşlar, Türkiye terörle mücadeleye rağmen, dünyadaki küçülmeye rağmen,
yaşadığımız 15 Temmuz darbe girişimi operasyonlarına rağmen büyümeye devam
ediyor ve devam edecek. 2016 yılının ilk altı ayında geçen yıla nazaran
elektrik tüketiminde 5,3 artış var. Yine 2016 yılı ilk dokuz aylık rakamlarda,
Türk Hava Yolları rakamlarında, yolcu trafiğinde yüzde 18 artış var. Şimdi, ben
size iki saat boyunca Türkiye’de ekonomik olarak gelen iyi verileri
söyleyebilirim. Elbette bazı taraflarda negatif veriler vardır, olacaktır; her
zaman yüzde 100’ü tamamen iyi olmaz ama sanki burada bir kriz varmış gibi
hareket ederek, sanki bir kriz edebiyatı yapmanın hiçbir anlamı yok. Ben
özellikle buna vurgu yapmak istiyorum.
Her
3 siyasi partinin konuşmacısını da tebessüm ederek dinledim. Ya, bu ülkenin hiç
mi iyi tarafı yok, hiç mi büyümede başarısı yok, hiç mi güzel bir rakam elde
edememiş? Enflasyonda beş yıldan bu yana en iyi noktalara gelinmiş. Ha, ben de
istiyorum daha iyisini ama ortada bir başarı varsa bunu da takdir etmek lazım,
bunu da söylemek lazım. Ben demiyorum ki 2002’de aldığımızda, 2002-2016
arasında şunları, şunları, şunları yaptık ama bir değerlendirmeyi yaparken değerli
arkadaşlar, bölgedeki ve dünyadaki gerçekleri görmeden Türkiye’deki ekonomiyi
değerlendiremezsiniz. Bu şartlar altında ben bu açıklamaların biraz insafsız
olduğunu düşünüyorum. 
Kredi
Garanti Fonu’ndan ihracata yeni bir destek çalışması var, bunu önümüzdeki
günlerde beraber sağlayacağız; biraz sonra başlayacak, sanayimizde rehin verme
ve teminat göstermeyle ilgili bir kolaylık getiriliyor, bu da çok önemli bir
kanun çalışması; hep beraber yaptık, yatırım ortamının
iyileştirilmesiyle ilgili kanun çalışmasını bitirdik, bu da çok önemli bir
kanun çalışmasıydı, yeni yürürlüğe girdi; Çek Yasası’nı birlikte değiştirdik,
bu da önemli bir çalışmaydı; iflas ertelemede bunu zorlaştırıcı, tabandan gelen
talepler vardı, bunu da beraber çıkardık ve bütün bu çalışmaların yanı sıra tüm
ekonomi bakanlıklarımız gerekli her türlü tedbiri günü gününe almakta. 
“Dolar
3,10.” demişler burada, yazılı grup önerisinde. Şu anda 3,07, belki gece
buradan çıkarken 3,05 olacak, yarın da 3 olabilir. Yani, bu dalgalı kur
içerisinde bunlar olası şeyler. 15 Temmuzdan sonra pazartesi günü bismillah
dedik, ne oldu? Döviz geriledi 15 Temmuzdan sonra, salı ve çarşamba günü Merkez
Bankası faiz indirdi. Bakın, darbe girişiminde bulunulmuş bir ülkede Merkez
Bankası çarşamba günü faiz indirebiliyorsa ekonomik krizden söz edemezsiniz. 
Ben
bu duygu ve düşüncelerle HDP grup önerisinin aleyhinde olduğumuzu belirtiyor,
yüce heyetinizi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Koçer. 
İDRİS
BALUKEN (Diyarbakır) – Sayın Başkan, sayın hatip konuşması esnasında bizi kriz
edebiyatı yapmakla suçladı ve tebessümle bu edebiyatı dinlediğini söyledi, açık
bir sataşmada bulundu. 
BAŞKAN
– Bu bir eleştiri Sayın Baluken. 
BÜLENT
TURAN (Çanakkale) – Bunu da söylemeyeceksek o zaman hiç konuşmayalım Sayın
Başkanım. 
İDRİS
BALUKEN (Diyarbakır) – Açık bir sataşmadır Sayın Başkan. 
BAŞKAN
– Yerinizden söz vereyim. 
Buyurunuz.

V.- AÇIKLAMALAR (Devam)
20.- Diyarbakır Milletvekili İdris Baluken’in,
Gaziantep Milletvekili Abdullah Nejat Koçer’in HDP grup önerisi üzerinde
yaptığı konuşmasındaki bazı ifadelerine ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Sayın
hatip konuşması esnasında bizi kriz edebiyatı yapmakla suçladı ama sanırım
toplumun gerçeğinden çok da haberdar değil kendisi. Birtakım sayısal veriler
vererek bütün bu tabloyu böyle tozpembe göstermenin hiçbir anlamı yok. Sayın
vekil Kapalıçarşı’ya gidip orada kepenk indiren yüzlerce esnafın durumunu
görürse, Kızılay’dan Kolej’e kadar yürürse, Dikmen Caddesi’nde mevcut durumu
kendi gözleriyle gözlemlerse kimin edebiyat yaptığını kendisi daha iyi görmüş
olur. 
Bu
ülkede büyüme hedefleri aşağı çekilmedi mi? Cari açık her geçen gün büyümüyor
mu? Dış borçta neredeyse cumhuriyet tarihinin en vahim tablosuna bu ülkeyi
getirmediler mi? İşsizlik her geçen gün artmıyor mu? Yoksulluk, açlık sınırının
altında yaşayan milyonlar gerçeği yok mu? Bunları dile getirmenin kendisi
değil, bunları saklamaya çalışmak edebiyat yapmaktır. Ben sayın hatibin halktan
kopuk bir siyaset yapan anlayışla bu edebiyatı kürsüden yaptığını düşünüyorum. 
Teşekkür
ediyorum. 
BAŞKAN
– Teşekkür ederim Sayın Baluken.
ERHAN
USTA (Samsun) – Sayın Başkan…
BAŞKAN
– Sayın Usta…
ERHAN
USTA (Samsun) – Benim de söz talebim var.
BAŞKAN
– Hangi gerekçeyle Sayın Usta?
ERHAN
USTA (Samsun) – Kısa söz talebi efendim, açıklama.
BAŞKAN
– 60’ıncı maddeye göre, buyurunuz.
21.- Samsun Milletvekili Erhan Usta’nın, Gaziantep
Milletvekili Abdullah Nejat Koçer’in HDP grup önerisi üzerinde yaptığı
konuşmasındaki bazı ifadelerine ilişkin açıklaması
ERHAN
USTA (Samsun) – Teşekkür ederim Sayın Başkan.
Şimdi,
sayın hatip bize biraz cevap verme mahiyetli söylediği için ben toplumun
aydınlığa kavuşması açısından şunu söyleyeceğim: Biz bir defa Moody’s
meselesinde… Moody’s’in tavrı çelişkili olur, olmaz, o ayrı bir şey ama burada
esas bizim eleştirdiğimiz ve hakikaten toplumu rahatsız eden, piyasaları da
rahatsız eden yan Hükûmetin tavrı. Yani, Hükûmet olarak, Moody’s notunuzu
artırdığı zaman bunu her yerde anlatacaksınız, her yerde konuşacaksınız,
notunuzu düşürdüğü zaman “Moody’s bize not veremez.” diyeceksiniz; bu, iki
yüzlü bir tavırdır, böyle bir şey olamaz.
Şimdi,
büyüme: “2002’yle biz de mukayese edebiliriz.” filan dedi. 2002’yle
mukayeseleri yapıyordunuz yani hayatınızın bir kısmı bu mukayeselerle geçti ama
bugün 2002’yle mukayese yapamıyorsunuz maalesef, onu da söyleyelim. Varsa
yapsınlar, 2002 ile bugünkü ekonomiyi nasıl mukayese ediyorlar, biraz mukayese
görelim. 2016’nın ikinci yarısında Orta Vadeli Program’a göre büyüme yüzde 2,2
civarına düşüyor, bunu görmemiz lazım. Bir de büyümede böyle kendimizi Avrupa
Birliği ülkeleriyle filan mukayese etmeyelim. Bizim büyümede mukayese
edeceğimiz ülkeler gelişmekte olan ülkeler ortalamasıdır. Onların da ortalama
büyümesi bizim 1,6 puan üzerimizdedir, bunları görmek lazım. Bu düşük büyümeler
Türkiye’ye yetermiş gibi davranmak kendimizi de yanıltmak olur, bu topluma da
haksızlık olur.
Teşekkür
ederim.
BAŞKAN
– Teşekkür ederim Sayın Usta.
Sayın
Öztrak…
FAİK
ÖZTRAK (Tekirdağ) – Hatip biraz önce verdiğimiz rakamlarla kafa
karıştırdığımızı söyledi. 69’a göre cevap vermek istiyorum.
BAŞKAN
– Buyurun, size de yerinizden söz veriyorum.
22.- Tekirdağ Milletvekili Faik Öztrak’ın, Gaziantep
Milletvekili Abdullah Nejat Koçer’in HDP grup önerisi üzerinde yaptığı
konuşmasındaki bazı ifadelerine ilişkin açıklaması
FAİK
ÖZTRAK (Tekirdağ) – Teşekkür ediyorum Sayın Başkan.
Hatip
biraz önce verdiğimiz rakamlarla kafa karıştırdığımız, bardağın hep boş
tarafını gördüğümüz, dolu tarafını görmediğimiz gibi bir ifadede bulundu.
Bakın,
Türkiye’nin performansını nasıl hesaplayacağız? Diğer ülkelerle
karşılaştırarak. “Büyümede şöyle iyiyiz.” Siz gidiyorsunuz bizi büyümede, zaten
artık olgunluk noktasına gelmiş olan ve kriz yaşayan Avrupa ülkeleriyle
karşılaştırıyorsunuz. Gelin, kendi ligimizdeki ülkelerle bir karşılaştırma
yapalım. Uluslararası Para Fonundan aldım ben bu rakamları. 152 tane bize
benzeyen ülke arasında biz büyüme hızı itibarıyla 68’inci sıradayız. “Bundan
memnunuz.” diyorsanız amenna ama biz bundan memnun değiliz. Bir de şunu
söylediniz: “İnovasyon desteği veriyoruz.” Kim yapacak inovasyonu? Ne
yetiştiriyorsunuz, hangi talebeyi yetiştiriyorsunuz da inovasyon yapacak? Bu
proje okullarında yetiştirdiğiniz talebeler mi inovasyon yapacak? 
Teşekkür
ediyorum Sayın Başkan.
BAŞKAN
– Teşekkür ederim Sayın Öztrak.
ABDULLAH
NEJAT KOÇER (Gaziantep) – Sayın Başkan, cevap vermek istiyorum.
BAŞKAN
– Sayın Koçer, buyurun, sizin de mikrofonunuzu açıyorum.
23.- Gaziantep Milletvekili Abdullah Nejat Koçer’in,
Samsun Milletvekili Erhan Usta ile Tekirdağ Milletvekili Faik Öztrak’ın
yaptıkları açıklamalarındaki bazı ifadelerine ilişkin açıklaması
ABDULLAH
NEJAT KOÇER (Gaziantep) – Sayın Başkan, ben genel bir değerlendirme yapmıştım,
kişilere özel bir gönderme yapmadım tabii ki çünkü ayrı ayrı yapsam çok uzun
sürecek. 
Plan ve Bütçe
Komisyonunda çalıştığımız Değerli Usta ya da Değerli Hazine Müsteşarımız bu
konularda ehliyetlidir, biz de ehliyetliyiz. Ben on üç yıl Gaziantep Sanayi
Odası Başkanlığı yaptım ve bir sanayici kimliğimle bu gelişmeleri çok iyi
yorumlayabilecek bir yapım var, onlarla da birlikte çalıştık geçmişte. Ama, ben
şunu vurgulamak istedim: Yani, şimdi söyledi Sayın Müsteşarımız, Sayın
Vekilimiz, diğer ülkeler konusunu gündeme getirmedi tabii ki yani genel bir
makro değerlendirme yapılmadı. Şimdi, Türkiye'nin ekonomisini tartışırken genel
bir makro değerlendirme yapılmazsa, bunun içindeki yerimiz görülmezse bu
mantıklı olur mu? Ben bunu söylemek istiyorum. Öbür tarafta, ehliyet konusunda,
bu işleri bilir bilmez konusunda bir tartışmaya girmeye gerek yok, herkes
birbirini zaten biliyor. Biz kendi açımızdan bu değerlendirmeyi yaptık, onlar
da yapacaktır. Ben de dedim, daha iyisini ben de istiyorum diye, sonuçta
hepimiz istiyoruz, Hükûmetimiz istiyor, bizim parti grubumuz da istiyor, burada
bir beis yok ama terörle mücadeleye rağmen, ülkenin içinde bulunduğu sorunlara,
coğrafyamızdaki sorunlara ve dünyadaki küçülmeye rağmen bunları değerlendirmek
zorundayız diyorum.
Teşekkür ederim.
BAŞKAN – Teşekkür
ederim Sayın Koçer.
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili Diyarbakır
Milletvekili İdris Baluken tarafından, ekonomik kriz gerçekliğiyle mücadele
etmek, ekonomik krizden çıkış yolunu bulmak ve ortak akılla hareket ederek
derinleşen ekonomik krizin önüne geçmek amacıyla 13/10/2016 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 19 Ekim 2016 Çarşamba günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi (Devam)
BAŞKAN -
Halkların Demokratik Partisi Grubu önerisini oylarınıza sunuyorum: Kabul
edenler... Kabul etmeyenler... Öneri kabul edilmemiştir. 
Birleşime on beş
dakika ara veriyorum.
Kapanma Saati: 15.49
İKİNCİ OTURUM
Açılma Saati: 16.09
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: İshak GAZEL (Kütahya), Ömer SERDAR (Elâzığ)
-----0-----
BAŞKAN
– Sayın milletvekilleri, Türkiye Büyük Millet Meclisinin 9’uncu Birleşiminin
İkinci Oturumunu açıyorum.
Alınan
karar gereğince, sözlü soru önergelerini görüşmüyor ve gündemin “"Kanun
Tasarı ve Teklifleri ile Komisyonlardan Gelen Diğer İşler" kısmına
geçiyoruz. 
1’inci
sırada yer alan, Ticari İşlemlerde Taşınır Rehni
Kanunu Tasarısı ile Sanayi, Ticaret, Enerji, Tabii Kaynaklar, Bilgi ve
Teknoloji Komisyonu Raporu’nun görüşmelerine
başlayacağız. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Ticari İşlemlerde Taşınır Rehni Kanunu Tasarısı
(1/753) ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu (S. Sayısı: 418) (X)
BAŞKAN
– Komisyon? Yerinde.
Hükûmet?
Yerinde. 
Komisyon
raporu 418 sıra sayısıyla bastırılıp dağıtılmıştır. 
Sayın
milletvekilleri, alınan karar gereğince, bu tasarı İç Tüzük’ün 91’inci maddesi
kapsamında temel kanun olarak görüşülecektir. Bu nedenle, tasarı, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır. 
Tasarının
tümü üzerinde siyasi parti gruplarının söz taleplerini şimdi karşılayacağım. 
Tümü
üzerinde ilk konuşma Milliyetçi Hareket Partisi Grubu adına Denizli
Milletvekili Emin Haluk Ayhan tarafından yapılacaktır. 
Buyurunuz
Sayın Ayhan. (MHP sıralarından alkışlar)
MHP
GRUBU ADINA EMİN HALUK AYHAN (Denizli) - Teşekkür ediyorum Sayın Başkan.
Sayın
Başkan, sayın milletvekilleri; Ticari İşlemlerde Taşınır Rehni Kanunu Tasarısı
hakkında Milliyetçi Hareket Partisi Grubunun görüşlerini arz etmek üzere söz
aldım. Bu vesileyle yüce heyeti saygıyla selamlıyorum.
Sayın
Başkan, sayın milletvekilleri; Hükûmetin bu tasarıyı piyasaları rahatlatacak
düzenlemeler arasında gördüğünü ve öncelikle ele alınmasını istediğini biliyoruz.
Konuşmamın başında özellikle ilgili bakana teşekkür ediyorum, bunu Komisyonda
da ifade ettim. Bir acelecilik yapıp da OHAL kanun hükmünde kararnameleri içine
yerleştirip kanun hükmünde kararnameyle de getirebilirdi ancak kanun tasarısı
olarak geldi -kendisini de tebrik ettik- iflas ertelemeyle ilgili olan gibi de
gelebilirdi. Demek ki iflas erteleme de olağanüstü hâle muhtaç hâle geldi. Esasen,
bu düzenlemeye uzun süredir ihtiyaç vardı, AKP bunun farkında değildi. On beş
senedir yapılması gerekiyordu, zora gelince harekete geçildi. 
Sayın
Başkan, sayın milletvekilleri; tasarıda bazı teknik hususlara değinirsek…
Bilindiği üzere, ticari işletme rehini, ticari işletmeye ait menkullerin
ticaret siciline yapılan tescille alacaklıya teslim edilmeksizin rehin
edilebilmesidir. Böylece, borçlanan işletme sahibi menkul mallarını teslim
etmeyerek rehin edecek, ticari faaliyetine devam etme olanağına kavuşmuş
olacaktır. Bu tasarıyla 1447 sayılı Kanun yürürlükten kaldırılmaktadır. Kanun
tasarısıyla taşınır malların kapsamı genişletilmekte, rehine konu olan taşınır
varlıklar artırılmaktadır. Ticari işlemlerde taşınır rehinine taraf
olabileceklerin kapsamı genişletilmektedir. Rehin verenin mevcut ve müstakbel
varlıkları ile bunların getirileri kapsam dâhiline alınmaktadır. Üçüncü bir
kişiye taşınır malını bir başkası adına rehin etme imkânı tanınmaktadır. Aynı
zamanda, rehinin paraya çevrilmesi sürecinde alternatif yolların ortaya
konulması suretiyle finansmana erişim kolaylığı sağlanmaya çalışılmaktadır.
Rehin alacakları arasında öncelikli sırası belirlenmesine ilişkin hususlara
açıklık getirilmektedir. Finansal piyasa araçları taşınır rehninin kapsamı
dışında tutulmaktadır. Ticari işletme rehini tarafları genişletilmektedir. 
Eski
kanunda rehin borçlusu, ticari işletmesini kredi karşılığı rehin veren gerçek
ve tüzel kişi taciri olabilirken, rehin alacaklısı tüzel kişiliğe sahip sermaye
şirketi niteliğindeki kredi kuruluşları, kooperatifler ile kredili satış yapan
gerçek kişi ve tüzel kişiler olarak belirlenmişti. 
Şimdi,
Sayın Bakanım, tüm bu hususlar tasarının asıl amacının ekonomide beklenen
kaynak sıkıntısının aşılması olduğunu net bir şekilde göstermektedir ancak
gerekçelerde bu hususa hiç değinilmemiştir. Bu gerekçe gerçekten bu tasarıyı
karşılayamaz. Böyle bir tasarının hazırlanmasıyla çiftçi, esnaf, tacir, her
kesimin borçlanma ve kaynağa ulaşması kolaylaştırılmaya çalışılmaktadır. 
Özü
itibarıyla olumlu etkileri olabilecek düzenlemenin bazı sakıncaları doğurması
da beklenebilir. Örneğin, esnaflar ve tacirler arasındaki rehin uygulamasına
izin verilmesiyle, ticari ilişkilerin finansmanının banka sistemi dışında,
rehin, tefeci ve gayrikanuni yollarla yapılabilmesinin önü de açılabilecektir. 
Sayın
Bakanım, evet, maalesef, on dört yıllık AKP iktidarı ekonomiyi, esnaf ve hane
halkını borca boğmuştur. Bu, borçtan kurtulmayı değil borçlanmanın süresini
uzatabilmeyi ne yapan? Sağlamaya çalışan bir düzenleme olarak ortaya çıkıyor,
aciliyetinden. 
Fakat,
burada ben konuşmama başlamadan önce özellikle şunu söylemek istiyorum: Denizli
Çivril’de elma 10 kuruşa düşmüş vaziyette, geçen sene 37 kuruştu. Buna ilave
olarak, geçen sene iyisi 1 lira 20 kuruşken şimdi nereye geliyor? 50 kuruşa
geliyor. Olayı böyle değerlendirdiğinizde çiftçinin çok sıkıntılı bir hâli
olduğunu, bu tasarıyı kanunlaştırsanız dahi rehine neyini verirse versin
-taşınırını da, taşınmazını da- karşılamayacağını net bir şekilde söylerim.
Biraz önce -gazetelerde zaten vardı da- ziraat odası başkanıyla ne yaptım?
Görüştüm, bunu net bir şekilde ifade etmek istiyorum.
Sayın
Bakanım, burada hassas olan bir şeye dikkatinizi çekmek istiyorum, siz bu kadar
fiyatı düşmüş elmayı ve benzer gıda ürünlerini enflasyon düşük çıksın diye ne
yapıyorsunuz? Sepette oynamaya çalışıyorsunuz, endekste. Sizin bugün
açıklamanız var, memnuniyet duyduk, “Böyle bir şey yok.” dediniz. Ama bunun
fazla olduğunu, enflasyonun bundan düşmediğini, bunun için düşmediğini Sayın
Zeybekci daha önce ifade etti. Sizden böyle bir ifade beni hakikaten –bugün
gördüm- çok rahatlattı. Yani 10 kuruşa düşmüş bir elmanın endeksteki, sepetteki
değeri olsa ne olacak, olmasa ne olacak? Yani hâl hakikaten sıkıntılı bir
vaziyete gelmiş durumda. 
Herkes
borçlanmış, esnaf borçlanmış, hane halkı borçlanmış, ticari işletmeler rehine
muhtaç olmuş, sistem tıkanma noktasına gelmiş. 2002’de 8,2 milyon Türk
lirasından bugün gelmiş 720 milyar TL’ye, 90 kat artmış. Esnafın protesto
edilen senetleri, ohoo, sekiz ayda yüzde 22 artmış. Siz esnaf ve sanatkârların
başındaki adamı bu problemleri çözsün diye teşvik etmediniz. “Çözüm süreci”
diye o lanet işi ne yaptınız? Bu TOBB Başkanını, bunları nereye gönderdiniz? Bu
alana yolladınız PKK’ya karşı milletin kalbi yufkalaşsın diye. Yani bunlarla
uğraşsalardı bu işlere kısmen ne bulunurdu, ziraat odası vesaire? Çözüm
bulunurdu. 
Şimdi,
bakın, Başbakan geçen günlerde açıkladı, piyasayı canlandırma paketi. Tüketici
kredisi borçlarının yapılandırılması tam bir fiyaskoya dönüşmek üzere Sayın
Bakan. Sizin burada Hükûmet cenahıyla biraz farklı düşündüğünüzü ben sanıyorum,
sizi tanıyorum çünkü. Yetmiş iki ay için aylık 1,35, yıllık 16,2 -yanlışım
varsa düzeltin lütfen- enflasyon yüzde 7,7, reel faiz neredeyse yüzde 9, bu
koşullarda yapılanma yapılırsa borçlar yine katlayacak. Her gün banka
müdürlerini arayıp soruyorum “Genelge geldi mi?” diye, özellikle kamulardan “Bu
borçları yetmiş iki aya nasıl yayacaksınız? Faizi ne olacak? İşler düzelecek
mi? Yetmiş iki aya yaydığınız zaman vatandaş bu dertten kurtulacak mı?” Bu
sizin her sene Plan Bütçeye getirip buradan geçirdiğiniz neye benzeyecek, biliyor
musunuz? Buna “kamu borçlarının yeniden yapılandırılması” diyorsunuz, modernize
ediyorsunuz onu Olgunlaşma Enstitüsünde eski kıyafetleri yaptıkları gibi. Şimdi
modernize etseniz de öbür sene gene önünüze geliyor sizin bu, çözemiyorsunuz.
Şimdi,
gösterge faizi 8,25’e düştü mü? Düştü. Peki, bankaların kredi faizi yaklaşık
kaç? 16 civarında, istediğin kadar düşür, ne olacak. Bu durumda Merkez Bankası
gösterge faizi ne işe yarıyor? Şimdi, artık onların da doğru dürüst faiz maiz
şey yapamadığı belli.
Gelelim
orta vadeli programa Sayın Bakanım. 2017 bütçesini bu hafta başında Meclise
sundunuz. 2017-2019 yıllarını kapsayan OVP de geçen hafta, işte ayın 6’sında
açıklandı. Tüm bu detayları daha sonra tartışacağız burada ama bazı şeyleri de
bu vesileyle değerlendirme konusu yapalım. Bir kere bu orta vadeli programa
gensoru da verdim, araştırma önergesi de verdim ama bu kadar dandiği olmadıydı.
“Dandik” sözü benim değil, kimin olduğunu biliyorsunuz, isterseniz telaffuz
edeyim buradan. Cumhurbaşkanlığı başdanışmanı, burada metinde de var. 
Bir
de bu postmodern manda ekonomisi diyorlar. Sizin dönemi kapsıyor, 2008’den bu
döneme kadar. Ben de dedim ki postmodern manda ekonomisinin de komutanları kim
olur? O dönemde siz vardınız Allah’ı var şimdi, sizsiniz diyemiyorum. Kim
vardı? Ali Babacan vardı, postmodern manda ekonomisinin komutanları. İçeride
bir… O zaman Cumhurbaşkanı da Başbakandı. Buralarda bir sıkıntı var. Geçen bu
Moodys’in not düşürme hikâyesinde siz gayet böyle diplomatik yolla ne dediniz?
“Biz bu notu yatırım yapılabilir seviyeye yapısal reformları yaparak
getireceğiz.” dediniz. Doğru, tenkidi de öyle çünkü baktığınız zaman ama
Hükûmette bazı bakanlar başka şey söyledi. Bir tanesi dedi ki: “Vız gelir tırıs
gider.” Sayın Zeybekci ne dedi onu ayrıca bir tartışırız, bakarız, o da bir
şeyler söyledi. Ama bunları sizin Kabinede konuşuyor olmanız lazım. Farklı
düşünmeniz doğal, farklı ekollerden geliyorsunuz, farklı şeylere bakıyorsunuz
ama mesela bir bakan, mesela diyelim ki Nihat Bey ihracattan bahsetmiyor bu aralar,
o taktı endekse gidiyor, ha bire endeks. Şimdi, endekste de işte 10 kuruşa da
düşsen o gıda endeksi enflasyonu düşürmüyor; sepetten çıkarıp atsan da aynı,
hepsini elma yapsan da aynı, değişmiyor yani.
Şimdi,
bütün bunlara bakarsak, OVP’lere, giderek itibarını kaybetmekte OVP’ler Sayın
Bakanım, bunu siz de biliyorsunuz. Tarihini değiştirdiniz, hazirandan eylüle
aldınız, yine yetişmedi, yine sıkıntıya girdi. Bu artık karar alıcılara yol
gösterici olmaktan falan çıktı, bunun bir ciddiyeti kalmadı. Arkadaşlara bir
tablo yaptırdım, elimde, sizin elinizde de var; 3 kere açıkladınız orta vadeli,
2016 için, 3’ü de birbirinden rezalet, tutmuyor; millî gelir rakamından
tutmuyor, ihracatından tutmuyor, enflasyonundan tutmuyor. Şimdi çıkaracağım,
hepsini şey yapacağım; önümde de tablo hâlinde getirdim, duruyor.
Şimdi,
hiçbir hedef tutmaz, olmaz böyle. Sürekli revizyon da yaparsanız ciddiyetiniz
kalmaz. Ama şu doğru: Türkiye 15 Temmuz gibi bir travma yaşadı, bütün bunları
kabul ediyoruz ama siz büyümeyi “Dışarıda da böyle. İthalat-ihracatta dışarıda
da, dış ticarette sıkıntılar var.” deyip bırakamazsınız, buna bir çözüm yolu
bulacaksınız, siz onun için o koltuklarda oturuyorsunuz. 
Şimdi,
hakikaten ben Sayın Bakanı bunu getirmesinden dolayı kutladım; hiç olmazsa bu
şeyin içinde gelmedi, OHAL’e bağlı kanun hükmünde kararnamelerinin içinde. Bu
iflas ertelemelerini zaten bizim Sayın Zeybekci hakikaten haziran seçimlerinden
önce bildi, çıktı millete işçilerin önünde “Bu parayı bu adamlar alırsa iflas
eder.” dedi, iflaslar başladı. Durduramadınız, bu sefer OHAL’in içine aldınız. İnsanlar
sıkıntıda. Hakikaten, problemli devam ediyor. Büyüme düştü orta vadeli
programda. İşsizlik çift hane, 11,2; 6 milyon civarında işsiz. Bunun hiç iler
tutar tarafı yok. Sayın Bakanım, sizinle ilgili hep müspet konuştum ama ben şu
tasarrufları, kaynak harcama dengesini ilk bakan olduğunuzda bu kürsüden
söylerken oradan müstehzi şekilde gülüyordunuz, çok ağrıma gitmişti. 
Şimdi,
şu bireysel emekliliği falan düşünüyorum da yine en doğruyu siz söylediniz,
“Burada sıkıntı var, düzelmesi lazım.” dediniz, şimdi herkesi zorunlu hâle
getirdiniz, baktığımız zaman o da öyle. 2023 hedefleri zaten öldü, yok öyle bir
şey. Hadi ihracat 500 milyar dolardı, çıkın 2023’te; insan işine çıkarmazlar
adamı ya, biraz düzeltin bunları. Herkes biliyor, herkes bir şey söylüyor,
bunlara da bakmak lazım. 
Bunun
dışında, -bu ortalama dolar kuru- şimdi, “Bizim dolar kuru hedefimiz falan
yok.” diyorsunuz. Hatta, geçen sefer orta vadeli programa da koymadınız ama
elin adamı hesaplıyor, bölüyor nüfusa dolar bazında millî gelirini, neyse
oradan çıkarıyor. Hatta, bu 9 bin küsur dolar bu sene düşüyor da. “3 milyon
Suriyeliye, gelen göçmen vatandaşlara bakıyoruz.” diyorsunuz. Ne diyorsunuz? 3
milyonu ilave ettiğiniz zaman bu millî gelir 8 bin dolar falan; bunun hiç
savunulacak bir tarafı yok Sayın Bakanım, hakikaten, bunları düzeltmemiz lazım.
Ben, sizin AKP’den farklı olarak gündeme taşımak istediğiniz bazı şeyleri
hissediyorum açık söyleyeyim. Ama, bunun çaresi yok, neresine asılsanız
düzeleceği yok, lastik top gibi batmış; bir tarafına vuruyorsunuz, orası
göçüyor, bir tarafına vuruyorsunuz, beri tarafı göçüyor, düzelmiyor yani
düzelmesi de mümkün değil. 
Şimdi,
tabii, bütün bunlar gidiyor. Çek Yasası’nı siz getirdiniz, gene rezil bir hâl
aldı; herkes cezaevine girecek. O zaman cezaevleri doluydu, ne yaptınız?
Cezaevlerine adam koyamayacağız diye ekonomik suça ekonomik ceza dediniz, sonra
iş şey yaptı. Hatta, buraya not almışım, sizin olacağınızı bilmiyordum yani bu
Moody’s’le ilgili düşüncelerinizi.
Şimdi,
bakın, Sayın Bakan sizin yerinize otursaydı, bu örgüte baktığımızda nerede para
varsa o paranın kaynağı etrafında örgütlendiklerini, o kaynağı emmek için âdeta
organizasyon ve şebekeler kurduğunu görüyoruz… Sabah, Sayın Bakan ne demiş,
geçmişe doğru araştırayım dedim, şöyle bir Bakanlığın sitesine girdim, bunu
demiş. Sayın Bakanım, siz on beş senedir neredeydiniz yani? Bunun böyle
olduğunu bilmiyor muydunuz? Sağır sultan biliyordur. 17-25 Aralık akşam, siz
burada çok sıkıntıya girdiniz yine o günlerde, ben hep konuşmacıydım. Ertesi
gün geldiğimizde hakikaten siz de moral olarak çok sıkıntılıydınız. Ülke,
hakikaten büyük travmalardan geçiyor. Birbirimizi hırpalamanın, birbirimizi şey
yapmanın anlamı yok ama şimdi siz yabancılarla en çok irtibatta olan bir
bakansınız. Bunu götürdüğünüz zaman, bu rakamları, bunlar çarpma, bölme
bilmiyorlar mı ya? Biliyorlar. Rapor da yazıyorlar. E, dolayısıyla, o zaman, ne
yapmamız lazım? Doğruları biraz da bu millete anlatmamız lazım. 
Biraz
önce Erhan Bey konuşuyordu. Faik Bey oradan, ki bu işi bilen, aynı yerlerden
insanlarız… Şimdi, Sayın Babacan oradan kalktı gitti. Bir “mali disiplin” dedi,
“mali kural” dedi, dediğine bin pişman oldu. Şimdiki Başbakan bir taraftan
çarptı, o günkü Sanayi Bakanı Nihat Bey bir taraftan çarptı. Bir daha da ağzına
almadı. Hâlbuki, haziranın, temmuzun sıcağında komisyonda imanımızı
gevrettiler, “İlla da çıkacak, bu lazım, aşağıdan da çıkaracağız falan.” diye.
Hakikaten, Sayın Başkan da şahittir o günlere, Allah’ı var. 
Şimdi,
bu sıkıntılı dönemde ne yapacağız? Bakın Sayın Bakanım, millete doğruları
söyleyelim. Bizim yapacağımız bir şey varsa biz de bunun üzerinden
önerilerimizi getirelim, yapalım ama böyle bir orta vadeli program getirdiğiniz
zaman üzerinde konuşmaya hukuken değer de ruhu itibarıyla değmez. Bunu da ne
yapmak lazım? Dikkate almak lazım. 
Şimdi,
gelelim tasarıya. Tasarı, bir kaynak ihtiyacından doğuyor. Tamam, bunu getirdi
Sayın Bakan, OHAL çerçevesinde getirmedi, biz muhalefetimizi söyledik ama
destekleyeceğimizi de ayan beyan söyledik, “Bir ihtiyacı gideriyor. Eğer eksiği
gediği olursa arkadan getirirsiniz, ona da destek veririz.” dedik, bazı
yerlerinde muhalif olmamıza rağmen bunu net bir şekilde de söyledik. 
Ben
bu tasarının kanunlaşması hâlinde memleketimize hayırlar getirmesini diliyorum
ve yüce heyeti saygıyla selamlıyorum. 
Çok
teşekkür ederim. (MHP ve CHP sıralarından alkışlar)
BAŞKAN
– Teşekkür ederim Sayın Ayhan. 
Tasarının
tümü üzerinde, Halkların Demokratik Partisi Grubu adına Mahmut Toğrul, Gaziantep
Milletvekili. 
Buyurunuz
Sayın Toğrul. (HDP sıralarından alkışlar)
HDP
GRUBU ADINA MAHMUT TOĞRUL (Gaziantep) – Teşekkür ederim Sayın Başkan. 
418
sıra sayılı Ticari İşlemlerde Taşınır Rehni Kanun Tasarısı üzerinde partimin
görüşlerini açıklamak üzere kürsüye geldim. Genel Kurulu saygıyla selamlıyorum.

Sayın
Başkan, biraz önce ekonominin ne durumda olduğunu aslında verdiğimiz önerge
üzerinde yürütülen tartışmalarda da gördük. Bunun hemen ardından, KOBİ’leri
ilgilendiren, bu koşullarda KOBİ’lerle ilgili getirilen bu tasarı açıkça bir
ironi olsa gerek. Peki, bu koşullara nereden geldik, nasıl geldik, şu andaki
koşullar nereden kaynaklanıyor? Aslında hepimiz hatırlıyoruz. Türkiye’de
yürütülen çözüm süreci tüm koşullarda, ülkenin tüm ekonomik, sosyal ve diğer koşullarında
iyileşmeler yaratırken, 7 Haziranda seçimler yapıldı ve 7 Haziran seçimlerinin
sonuçlarının Sayın Cumhurbaşkanı tarafından kabul edilmemesiyle beraber ülkede
maalesef bir savaş ortamı, savaş koşulları başlatıldı. Bir tarafta ülkenin
kürdistan coğrafyasında kentler yıkılırken, diğer tarafında demokratik alan gün
geçtikçe daraltıldı, demokrasi ve neredeyse parlamenter siyasal rejim rafa
kaldırıldı ve topluma topyekûn bir savaş koşulu dayatıldı. Savaş koşullarında
ekonominin iyi gitmesi eşyanın tabiatına aykırıdır, mümkün değildir. Kaldı ki,
bunun üzerine yine dışarıda da Kürt karşıtlığı üzerine kurduğunuz Rojava
politikası ve bu temeldeki Suriye politikası da buna eklenince Sayın Ahmet
Davutoğlu döneminde başlatılan “komşularla sıfır sorun” “sıfır komşu”ya dönüştü
ve neredeyse hiçbir komşumuzla geçinemez hâle geldik. Afra tafra kestik ama bu
afra tafralar da ekonominin dip yapmasına neden oldu.
Bakın,
“Rusya uçağını düşürdük.” diye efelendik, ülkenin turizmini ve yaş meyve-sebze
alım satımını neredeyse tamamen sıfırladık. “Suriye’de Emevi Camisi’nde namaz
kılacağız, cuma namazına gideceğiz.”, “Üç ayda Suriye rejimi yıkılacak.” diye,
buna göre kendimizi planlarken, maalesef, Dimyat’a giderken eldeki pirinci
kaybetme hikâyesini yaşadık. 
Bugün
geldiğimiz koşullarda ekonomi gerçekten iflasın eşiğinde değerli arkadaşlar.
Nereden söylüyoruz bunu? Bakın, bugün ihracat rakamlarına bakıyoruz. Türkiye
İstatistik Kurumu 2016 yılı Ağustos ayı dış ticaret endekslerini açıkladı. Buna
göre, ihracatın birim değer endeksi Ağustos ayında bir önceki yılın aynı ayına
göre yüzde 2,6 azaldı. Endeks bir önceki yılın aynı ayına göre gıda, içecek ve
tütünde yüzde 10; ham maddelerde -yakıtlar hariç- yüzde 5,3; yakıtlarda yüzde
13,3 ve imalat sanayisinde yüzde 2,2 azaldı. 
Kredi
derecelendirme kuruluşları notumuzla ilgili olumlu bir şey yaptığında bu kredi
derecelendirme kuruluşlarını alkışlıyoruz ama negatif bir şey söylediğinde “Ben
senden mi öğreneceğim? Halk bana puan verir.” deyip efelendik. Bugün, bu
efelenme sonucu değerli arkadaşlar, İstanbul’da serbest piyasada dolar 3,0920,
euro 3,3970 liradan güne başladı. Kapalı Çarşı’da dolar 3,09 liradan
alınabiliyor, yine 3,0920 liradan satılıyor. Önceki gün kapanışta doların satış
fiyatı 3,1060 oldu, euronun satış fiyatı 3,4120 oldu. Yani doların 2,9 liradan
3,1’e yükselmesi aslında, gerçekte her yurttaşın cebinden 2.500 TL’nin
çıkmasına sebebiyet verdi. Biz biliyoruz ki bunda tabii etken olan ne? OHAL’in
doksan gün uzatılması bu kurdaki yükselişte etkili oldu. Yine başkanlık tartışmaları
aynı konuda etkisini gösterdi. Bakın, yıl sonu kötümser tahminler doların
3,35-3,40 TL’yi göreceği yönünde. 
IMF
Türkiye büyüme beklentisini yüzde 3,3’e düşürdü. IMF Türkiye büyüme
beklentisini 2016 için yüzde 3,8’den yüzde 3,3’e; 2017 için yüzde 3,4’ten yüzde
3’e düşürdü. IMF raporunda Türkiye için 2016 yılına ilişkin TÜFE tahmini yüzde
9,8’den yüzde 8,4’e revize edilirken tüm beklentiler 2017 yılının 2016 yılından
çok daha kötü olacağını açıkça ifade ediyor. 
Öte
yandan, değerli arkadaşlar, cari açığın gayrisafi yıllık hasılaya oranının 2016
yılı sonunda yüzde 4,4 seviyesinde -ki önceki tahmin 3,6’ydı- 2017 yılında ise
yüzde 5,6 -ki önceki tahmin yüzde 4,1’di- olacağını gösteriyor. IMF’den gelen
rakamlar 2017 yılında gerçekten çok daha karamsar bir tabloyla karşı karşıya
olduğumuzu açıkça gösteriyor.
Tabii,
Türkiye ekonomisi gün geçtikçe temel normlardan uzaklaşmakta ve içeride hukukun
aşınması, sosyal gerilimlerin artması, dış politikada art arda gelen kayıplar
ve demokrasinin hasar görmesiyle ekonomik krizin içine adım adım yürümekteyiz.
Özellikle ben sınır kenti ve sanayisiyle daha önce anılan, fıstığıyla,
baklavasıyla anılan bir ilin vekili, Gaziantep’in vekili olarak; bugün
Gaziantep maalesef cihadist bir çeteyle gündeme geliyor. Ticari hayat tamamen
bitmiş, ekonomik hayat tamamen bitmiş, insanlar sokağa çıkamaz hâle gelmiş ki
vali, Gaziantep Valisi ve Ankara Valisi iki ay boyunca sokağa çıkma yasaklarına
varacak şekilde, sosyal hayatın devam etmesini önleyecek şekilde kararlar
aldılar. 
Değerli
arkadaşlar, biz bu göstergelere baktığımızda gerçekten gidişatın iyi olmadığını
görüyoruz. Bakın, Merkez Bankası Ağustos 2016 dönemindeki cari açığı 1,77
milyar dolar olarak açıklamıştı. Ekonomistlerin açık beklentilerinin ortalaması
1,5 milyar dolardı. Şimdi, kayıt dışı ekonomideki para girişinin de 2 milyar
dolar civarında olduğunu görüyoruz. OHAL ve başkanlık tartışmaları bu kötü
tabloya maalesef tuz biber olmaktadır. 
Değerli
arkadaşlar, üzerinde konuştuğumuz 418 sıra sayılı Ticari İşlemlerde Taşınır Rehni
Kanunu Tasarısı’na gelince, bu tasarıyla ilgili genel değerlendirmelerimiz şu
şekildedir: Kapitalist üretimin günümüz ekonomi politikaları üzerinde inşa
edildiği neoliberal ekonomik politikaları her geçen gün sistem krizini derinleştirmektedir.
Halihazırda adil bir vergi sisteminin olmaması, bölüşümde adaletin
sağlanmaması, işsizlik, yoksulluk ve açlık sınırı yaşamın en acı gerçekleri
olarak çözüm beklerken uygulanan politikalar ve bu politikaların yarattığı
sorunlar her geçen gün derinleşmektedir. Var olan sistemin krizleri de yine
krizi yaratan politikaların ardıllarıyla daha da derinleşmektedir. Halihazırda
görüşülen tasarı da sistem krizinin ardılı politikaların bir ürünü olarak
aslında karşımızdadır. 
AKP
döneminde uygulanan neoliberal politikaların KOBİ’lere biçtiği asıl görev büyük
ölçekli işletmelere ucuz ara mal tedariki ve yan sanayi sunmaktır. Böylece
büyük ölçekli işletmelerin odağını daha kârlı alanlara kaydırabilmekte ve
maliyet düşürme sorunlarını KOBİ’lere yüklemektedir. Bu durum kârın tek kaynağı
olan emek sömürüsünün KOBİ’lerde daha vahşi bir biçimde uygulanması anlamına
gelmektedir. Örneğin normalden büyük bir işletmenin sigortasız bir işçi
çalıştırması mümkün değilken KOBİ’ler aracılığıyla düşük ücretler açlık,
yoksulluk sınırları meşrulaştırılmakta ve maliyet düşüşü sağlanmaktadır. Kârın
büyük ölçekli sermaye gruplarında birikmesini öngören bu denklem bir süre sonra
tekrar tekelleşmeye giden yolu açmaktadır. Maliyetlerin düşürülmesi amacıyla
desteklenen KOBİ’lere sağlanan dönemsel ayrıcalıklar KOBİ ölçeklerinin
büyümesiyle tekelci sermaye tarafından tehdit olarak algılanmakta ve denklem
yeniden kurulmaktadır. Piyasa risklerinin KOBİ’lere yüklenilmesiyle yeniden
kurulmaya çalışılan bu dengeler hâlihazırda küçük ölçekli sermayelerin büyük
ölçekli sermayelere aktarımını da amaçlamaktadır. Bu anlamda, KOBİ’lerin
hacimlerinin sınırlandırılması tekelci sermaye açısından yapılan bir
düzenlemedir. Bu tasarının hedefi de aslında budur. Maliyetleri düşürmek için
aşırı kâr elde etmek isteyen tekelci sermayenin yeni hedefi, KOBİ’leri zarara
uğratarak piyasadaki krizin KOBİ’lere yüklenmesi amaçlanmaktadır. Emek sömürüsü
üzerine inşa edilen bu denklemde KOBİ’lerin sömürü mekanizmaları olmaktan
çıkarılmaları gerekmektedir. Bu, hem KOBİ’leri koruyacak hem de emek sömürüsünü
engelleyecek tek yoldur. Emeğin değerinin düşürülmesi KOBİ’leri her zaman
tekelci sermayenin tahakkümü altında bırakacaktır. Bu tasarının gerekçesinde de
belirtildiği gibi, KOBİ’lerin bankalara yaptığı kredi başvurularından
kendilerine yüksek teminat istemeleridir. Bankalar şu anda sadece taşınmaz
malları ipotek ve teminat olarak kabul ediyor. İşte, getirilen tasarıyla,
artık, KOBİ’ye ait ağaçlar, ham madde, hayvan, makine, proje, marka değeri
dâhil olmak üzere ipotek edilebilecek ve karşılığında banka kredisi
alınabilecektir. 
Şimdi,
buna baktığımızda normalde makul ve KOBİ lehine görülen bu düzenleme çok açık
bir mantık ve vicdan hatası içermektedir; zira, kredi ilişkisinde sorumluluğu
büyük finans şirketleri yerine KOBİ’lere yüklemektedir. Piyasadaki krizin
bedelini ödemesi gereken taraf KOBİ’ler olarak düşünülmektedir. Tasarıyla
bankalar borç erteleme, yeniden yapılandırma, teminat tutarını düşürme gibi
yükümlülüğün altına girmemekte ancak KOBİ’ler daha fazla mal varlığını rehin
vermektedirler. Yani, bu düzenleme, KOBİ’nin önünü açan değil, bilakis
KOBİ’leri zayıflatan, hacimlerini düşüren hatta iflas etmelerine yol açacak bir
tasarıdır. Örneğin, normalde kredi borcunu ödeyemeyen bir KOBİ artık proje ve
marka değerini, hakkını da kaybedecek ve bir daha sıfırdan başlama imkânı dahi
olmayacaktır. Kamuoyuna pazarlanan argüman KOBİ’lerin daha kolay ve daha fazla
kredi alabileceğiyken, gerçekte olan şeyse bu tasarıyla finans sermayesinin
KOBİ’lerin mal varlığına daha fazla el koyabilmesinin yolunu açacağıdır yani
KOBİ’lerin taşınır varlıkları yanında artık taşınmaz varlıkları da risk
altındadır. 
Değerli
arkadaşlar, neoliberalizim tarihi bir borçlanma tarihidir. Sömürünün yeni
biçimi borç verip boyunduruk altına almaktan geçmektedir. Sistem olarak
baktığımızda, borcu ödeyememek aslında bir başarısızlık değil, sistemin bir
hedefi olarak kurgulanmıştır. Normalde kulağa bir iyilik gibi gelen bu borç
kredi sistemiyle, borçluların borçlarını ödeyememesi sayesinde mülklerini büyük
sermayeye aktarma sistemi kurulmuş olacaktır. Bu tasarı ekonomik kriz
içerisinde büyük sermayenin çıkarları doğrultusunda tekrar KOBİ’leri dizayn
etmekte, gerekirse mal varlıklarına el koyma ve artmış haciz tehdidiyle emek
sömürüsünün daha da artırılması tasarısıdır bu tasarı. Zira, artık her şeyini
kaybetme riski altına girecek olan KOBİ’ler bir yandan da büyük sermayeye daha
bağımlı hâle gelirken diğer yandan da çalıştırdıkları işçileri daha fazla
sömürmek durumunda kalacaklardır. Yapılması gereken şey, KOBİ’leri daha fazla
ipotek riski altına sokmak değil, finans sermayesinin kâr oranlarından feragat
etmelerini sağlayacak düzenlemeler yapmalarıdır. Tasarının geri çekilerek,
yerine KOBİ’leri önceleyen ve ekonomi sisteminin krizlerini KOBİ’lere yüklemeden
emeğin gerçek değerinde olduğu ve tekelci sermayenin dönemsel çıkarlarını
değil, halkın çıkarlarını önceleyen tasarılar burada tartışmaya açılmalıdır.
Sistem krizinde, çıkış, krizi yaratan argümanları farklı şekillerde, farklı
politikalarla hayata geçirmekten geçmez. 
Değerli
arkadaşlar, bu kriz ortamında böyle bir tasarının tartışılması, biraz önce de
söylediğim gibi, gerçekten bir ironidir. Bir ülkede eğer iç barış yoksa, bir
ülkede savaş tehdidi koşulları varsa, Suriye’de, Irak’ta ha bire savaşa girmek
için can atılırken ve ülke de cihadist çetelerle beslenip sokak da yaşanmaz
hâle gelirken böyle sermayenin yatırım yapması, KOBİ’lerin gelişmesi ve burada
ekonomik hayatın canlanması imkânı ve ihtimali yoktur. 
Dolayısıyla,
acilen kurulması gereken şey öncelikle iç barışımızı hedefleyen bir politika
geliştirmektir. Bunun için Kürtleri bir tehdit ve düşman olarak algılamaktan
vazgeçilmelidir. Özellikle kürdistandaki yıkım, bu savaş koşulları, bu kadar
büyük bir savaşın finansmanının olduğu bir durumda hangi ülkede ekonomik hayat
canlı kalabilir? Onun için içeride ve dışarıda Kürtlerle yan yana durmak, barış
içinde durmak, iyi komşuluk ilişkileri geliştirmek, Suriye ve Irak’taki
Kürtleri düşman olarak algılamaktan vazgeçmek, bir an önce kendi içimizde de
bir barış sürecine, konuşulabilir, tartışılabilir, sorunlarımızı
konuşabileceğimiz bir sürece dönmeliyiz. Aksi takdirde, bu ülkede ekonominin
hayat bulma şansı yoktur ve adım adım bir krize sürükleniyoruz. Bu kriz
gerçekten beklenenlerden daha, çok daha derin ve hayatı çok daha olumsuz
etkileyecektir. Hiçbir siyasi iktidar bu kadar büyük bir tehlikeli krizde
politika üretmeye ve devamlılığını sağlamaya hayat bulamayacaktır. Onun için,
tekrar, çağrımız, acil olarak içeride barış, dışarıda barışı savunmaktır. Kendi
yurttaşıyla barışmak, yurttaşın kardeşi olduğu dışarıdaki 20-30 milyon Kürt’le
diyalog kurmaktan geçer. Sadece onların bir statüye sahip olmasını
engelleyeceğim diye politika üretirseniz maalesef girdaba girmekten
kurtulamazsınız. Irak Kürdistanı’yla yıllık 12 milyar dolar alışveriş
yapıyorsunuz ama şunu söyleyebiliyorsunuz: Biz, Suriye’nin kuzeyinde Irak’taki
gibi bir oldubittiye izin vermeyeceğiz. Ne yapmışsınız? Ticaret yapıyorsunuz.
Peki, Suriye Kürdistanı, Suriye Kürtleri hiçbir zaman sizi düşman olarak görmüş
mü, size bugüne kadar bir çakıl taşı atmış mı? Hayır. Peki, cihadist gruplarla
iş tutup bu grupları görmezden gelmek nasıl bir mantık işidir? Onun için son
kez söylüyorum değerli arkadaşlar…
(Mikrofon
otomatik cihaz tarafından kapatıldı)
MAHMUT
TOĞRUL (Devamla) – Bir an önce içeride ve dışarıda barışı önceleyen politikalar
geliştirilmelidir diyorum. 
Genel
Kurulu saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Toğrul.
Tasarının
tümü üzerinde Cumhuriyet Halk Partisi Grubu adına Kazım Arslan, Denizli
Milletvekili.
Buyurunuz
Sayın Arslan. (CHP sıralarından alkışlar) 
CHP
GRUBU ADINA KAZIM ARSLAN (Denizli) – Sayın Başkan, değerli milletvekilleri;
öncelikle hepinizi sevgiyle saygıyla selamlıyorum. 
418
sıra sayılı Ticari İşlemlerde Taşınır Rehni Kanun Tasarısı’nın geneli üzerinde
Cumhuriyet Halk Partisi Grubu adına söz almış bulunmaktayım.
Değerli
milletvekilleri, ticaretin, sanayinin, kısaca üreten kesimlerin üzerindeki
maliyet yükünün azaltılması, krediye, finansmana erişimin kolaylaştırılması ve
bu konuda her türlü desteğin verilmesi noktasında Cumhuriyet Halk Partisi
olarak desteklerimizi sürdürmeye kararlıyız. Tasarıyı bu nedenle destekliyoruz.
Piyasaların ihtiyaçlarına cevap vermesini de bekliyoruz. 
Bu
kanun tasarısı böylesi bir amaca hizmet etmenin ilk adımını taşımakla birlikte,
gerek komisyonda gerekse Genel Kurulumuzda olumlu bir görüş çerçevesinde
görüşülmüş olmasından da memnuniyet duymaktayız. 
Cumhuriyet
Halk Partisi sanayicimizin, esnafımızın, özellikle KOBİ’lerin istihdama,
yatırıma ve yüksek katma değerli mal üretmesine yönelik olarak yapacak her
türlü girişimlerine ve bu alandaki yasal düzenlemelerin bir an önce yapılması
yönünde düşünceye hâkimdir. 
Üreten
kesimin desteklenmesi ve krediye erişimin kolaylaştırılması, yasa yapım
tekniğine uygun olması açısından, Genel Kurul aşamasında da bu 21 maddeyle
ilgili olarak her ne kadar önergelerimiz olsa da, bu önergelerimiz genelde
yasanın eksiksiz bir dille yazılması ve uygulamada oluşabilecek hataların
önlenmesine karşılık olarak verilmiştir.
Değerli
milletvekillerim, Ticari İşlemlerde Taşınır Rehni Kanunu Tasarısı 21 maddeden
oluşmakta, 1447 sayılı önceden çıkarılmış bulunan Ticari İşletme Rehni
Kanunu’nu yürürlükten kaldırmaktadır. Ticari işletmelerin finansman sorunlarını
çözmeyi ve taşınır varlıkların da rehin konusu olabilmesini öngörmekte ve
böylelikle ticari işletmelerin krediye daha rahat ulaşmasına olanak
sağlamaktadır.
Bu
tasarı, temelde KOBİ’lerin, gerçek ve tüzel kişilerin ticari işlemlerindeki
finansman sorununu aşmak adına atılmış bir olumlu adımdır. Ancak ne var ki
KOBİ’lerin gelişebilmesi için, KOBİ’lerin kazanabilmesi için, KOBİ’lerin gerçek
anlamda işletmelerini büyütebilmesi için aslında işletme maliyetlerini aşağıya
çekecek desteklerin yapılmasında çok büyük fayda olacaktır. Geçmişte bunun için
birçok kanun teklifi verdik. Komisyonda da bunu dile getirdik, dedik ki:
Maliyetleri etkileyen ve maliyetleri yükselten, KOBİ’lerin ve ticari
işletmelerin rekabet gücünü azaltan ve ihracatta olumsuz bir durum yaratan
elektrik üzerindeki yükün, özellikle KDV’nin sıfırlanması yönünde bir
teklifimiz vardı, bunu kesinlikle kabul etmediniz. 
Ayrıca,
TRT katılım payı diye yüzde 2’lik bir pay var. Bu pay gerçek anlamda, inanın
işletmelerden, sanayicilerden ve KOBİ’lerden ekstra alınan bir paradır. Oran
olarak küçük olmakla birlikte üretim üzerinde maliyeti etkilediğini de gözden
ırak tutmamak gerekiyor. Biliyorsunuz, her bir vatandaş evinde TRT katılım
payını veriyor. Peki, ticari işletmesinde ikinci kez niye veriyor? Bunun
sorusunu sormak ve ticari işletmeler üzerindeki, KOBİ’ler üzerindeki,
sanayiciler üzerindeki bu yükün bir an önce kaldırılmasına ihtiyaç vardır diye
belirtmek istiyorum. 
Önemli
olan, yatırımı yapmış olan işletmecilerin hem para kazanmasına hem kendi
işletmesini büyütmesine hem de yeni yatırımlar yapmasına olanak sağlayacak bir
piyasayı yaratmaktır. Eğer siz bu piyasayı yaratamıyorsanız, böyle bir oluşumu
ülkede sağlayamıyorsanız artık o işletmelerin büyümesi, yeni yatırım yapması,
istihdam yaratması kesinlikle mümkün değildir. 
KOBİ’lerin
kredi hacmini yükseltirken bankaların faiz indirimi konusunda da bir çalışma
yapılmasına ihtiyaç vardır diye belirtmek istiyorum. 
Tasarı,
işlemlerin bürokrasiden arındırılması için, sürecin ister elektronik ortamda
sicil başvurusuyla isteniyorsa da aynı zamanda da noter onaylı, yazılı
yapılabilmesine olanak sağlayacak bir durumu da düzenlemektedir. 
Tasarı
üçüncü alacaklıların ve aynı taşınır üzerinde birden fazla rehini olanların
olası mağduriyetini engellemek için de ek düzenleme yapmaktadır. Bu da, yeni
bir çalışmadır, yeni bir olumlu gelişmedir. 
Tasarıda
rehin göstermenin şart ve şeklî usulleri açıklanmakta, rehin işlemleri
sırasında belirecek masrafları kimin karşılayacağını ise tarafların sözleşme
iradesine bırakmaktadır. Hâlbuki burada yükü hafifletmek adına bankalar
üzerinde bırakmanın çok faydalı olacağını özellikle belirtmek istiyorum.
Ticaret
ve sanayi alanından gelen temsilcilerimizin de görüşlerini bu alanda olumlu
sayıyoruz. 
Tasarı,
finansman erişimi için işletmenin varlıkları arasında stok ve alacakların, ham
madde, kazanç ve iratların, kira gelirlerinin, onaya tabi olan lisans ve
ruhsatların, ticari plaka ve ticari hatlar ile ticari projelerin de teminat
olarak gösterilebilme olanağını sağlamaktadır. Bu yönüyle de olumlu bir
düzenlemedir.
Bugün
yaşanan finansman sorunu bakımından, taşınır rehininde genişletmeye ihtiyaç
olduğu gerçek ve tüzel kişilerin, işletmelerin birçoğunda da ortak görüş olduğu
da kaçınılmaz bir gerçektir. 
Düzenleme,
Komisyon sürecindeki olumlu görüşümüz çerçevesinde yapılan eklemelerle bizim de
Komisyon üyesi olarak görüşlerimiz dikkate alınmıştır.
Rehine
konu olması istenen taşınır varlığın ekspertiz tarafından değer tespitinde,
rehinli taşınırın birleşmesi veya karışması hâlinde ve temerrüt sonrası hak
kullanımında yargısal itiraz olanağı da tanınmış bulunmaktadır.
Olumlu
olan bu düzenlemenin uygulamasını izlemeye ve mağduriyet yaratmamasına özen
göstermeye ihtiyaç vardır.
Değerli
milletvekilleri, tasarının ana hatları böyle olmakla birlikte, ekonomimizin
görmezden gelinmeyecek temel sıkıntıları olduğu bir gerçektir. Ülkemizin içte
barışı bozulmuştur. Terör her tarafa yayılmıştır. Komşularımızla ilişkilerimiz
bozulmuştur. Birçok konuda ekonomiye ağırlık vermek yerine iç barışı sağlamak,
terörü önlemek ve bu alanlarda harcama yapmak üzere bir duruma gelinmiştir.
Dolayısıyla, “Ekonomi nasıl olursa olsun, sanayici ne yaparsa yapsın;
yatırımcı, KOBİ’ler ne durumda olursa olsun.” gibi bir düşünce Hükûmetin genel
kanısı olarak ortaya çıkmaktadır. 
Birçok
olumsuz veriyi Hükûmet dikkate almıyor. Sanki ekonomi iyi gidiyormuş gibi, her
şey tıkırındaymış gibi ve piyasa iyi çalışıyormuş, yatırımlar iyi gidiyormuş,
üretim yükseliyormuş, ihracat artıyormuş gibi bir davranış içinde olunmasını
anlamakta çok zorlanıyorum bir iş adamı olarak. Gerçekten, bugün sanayicinin,
üreticinin, KOBİ’lerin çektiği sıkıntılar ortadadır değerli arkadaşlarım. Eğer
bunları Hükûmet görmezlikten gelirse, eğer bu işletmeler birer birer kapanmaya
devam ederse, istihdam artmazsa, işsizlik artmaya devam ederse sonuçta,
gerçekten ülkede çıkılmaz bir ekonomik bunalım olacaktır. Onun için, piyasa
gittikçe daralmakta. Yıl başına doğru daha da tıkanacak; 2017, 2016’dan daha
kötü bir durumda olacaktır diye belirtmek istiyorum.
Başta,
üretimin üzerindeki yüklerin hafifletilmesi gerekiyor. Yatırım kanallarının
açılması, yerli ve katma değeri yüksek üretimin de desteklenmesi gerekiyor.
Yerli sanayinin gelişmesi açısından, yerli sermayenin oluşması açısından,
gerçekten hem kullanım yönüyle hem de yatırım yönüyle yerli sanayinin, yerli
üreticinin desteklenmesine çok büyük ihtiyaç var. Eğer her şeyimizi dışa
bağımlı olarak götürmeye çalışır isek, “Bugün her şey var, her şeyi alıyoruz.”
diyerek rahat davranırsak gelecekte ülkemizin kendi ihtiyaçları açısından çok
büyük zorluklar yaşayabileceğini bugünden görmek durumundayız.
İş
dünyasının bugün en büyük sıkıntılarından bir tanesi olan kayyum uygulamasıyla
iş dünyası gerçekten tedirgin edilmektedir. İş dünyası rahat çalışamıyor. Belki
bu işin içinde finansörlük yapan, bu işle, FETÖ’yle direkt bağlantısı olanlar
olabilir ama her önüne geleni kayyum atayarak bu ticaretin, bu işletmelerin, bu
fabrikaların çalışmasına engel olursanız, bu piyasanın tıkanmasına ve daha
sonra da ihtiyaçların karşılanmasına, ekonominin durmasına… Daha sonra da vergi
gibi, sigorta primi gibi birçok ödemelerin de devlete yapılmasında zorluk
çekileceğini de görmek zorundasınız.
Siyasi
iktidar on dört yıldır iş başındadır, iç barışı hâlâ sağlayabilmiş değildir.
Ülkede gerginlik her gün biraz daha artmaktadır. Olağanüstü hâl uygulamasıyla
piyasalar hem içte hem dışta tedirgin durumdadır. Birçok dış ülkeden gelen,
bizimle beraber ticaret yapan işletmelerin alım yapan görevlileri bugün
Türkiye'ye gelmekten kaçınmaktadır, korkmaktadır. Onun için, birçok satıcı
ülkeye, özellikle satıcı firmalara, kendi ülkelerine davet etmek suretiyle,
ticari işlerin yürütülmesine, ihracatın bu şekilde devam etmesine olanak
sağlayacak teklifler, bir çalışma bugün sürdürülmeye çalışılmaktadır. 
Değerli
arkadaşlarım, eğer ülkede hem siyasi istikrarı sağlayamazsak hem ülkede
parlamenter sistemi koruyamazsak, ülkemizde kuvvetler ayrılığı prensibinden
ayrılırsak, sadece bir kişinin peşine takılarak onun dediği sözler çerçevesinde
her şeyi düzenlemeye çalışırsak, ülkenin parlamenter sistemini
güçlendireceğimiz yerde başkanlık sistemine doğru ülkeyi kaydırmaya gayret
edersek, gerçekten, ülkede çıkılmaz bir noktaya doğru gideceğimizi görmenizi
isterim. 
Bugün,
ülkenin başkanlık sorunu yoktur. Başkanlık sorunu, gelecekte belki
düşünülebilir ama bugün, ülkenin çok temel, çok önemli sorunları vardır, bunun
üzerinde durulmaya ihtiyaç vardır, bunun üzerinde kafa yormaya ihtiyaç vardır
diye belirtmek istiyorum. 
Değerli
arkadaşlarım, Cumhuriyet Halk Partisi olarak geçmişte de sizlere çok söyledik
ama muhalefeti hiç dinlemiyorsunuz, kendi bildiğinizi yapmaya devam
ediyorsunuz. Yanlışlar da üst üste gelmeye devam ediyor. Bakın, FETÖ terör
örgütüyle ilgili konu böyle olmuştur, PKK’yla ilgili konu böyle olmuştur,
IŞİD’le ilgili konu böyle olmuştur, Suriye’yle ilgili konu böyle olmuştur.
Sonuçta nereye geldik, biliyor musunuz arkadaşlar? Türkiye’yi on sene daha
yerinde sayacak bir konuma getirdiniz. Bunun farkında olun. 
Onun
için, lütfen, uyarılarımıza kulak verin. Bunlar önemli uyarılardır. Lütfen,
muhalefeti dikkate alın. Ülkeyi boşu boşuna, olmayacak işlerle uğraştırmayın
çünkü bu yaptığınız yanlışların faturası Türkiye’ye çok ağır olacak, bedelini
çok ağır ödeyeceğiz. Bu Türk milleti, bu Türk devleti, bu millet sizin
yaptığınız hataların bedelini çok ağır ödeyecek; bunu görmezlikten gelmeyin.
Sadece, çıkıp bu hataları, bu yanlışları yaptıktan sonra “Allah bizi affetsin,
millet bizi affetsin.” diyerek bundan kurtulamazsınız değerli arkadaşlarım.
Bunun sonuçları var, bunun ağır sonuçları var. Bu ağır sonuçlarla hepimiz
karşılaşmak durumunda kalacağız, hepimiz bu bedelleri ödemek durumunda
kalacağız değerli arkadaşlarım.
Değerli
arkadaşlarım, Cumhuriyet Halk Partisinin programında, özellikle, KOBİ’lerin büyümesi,
güçlenmesi ve ayrıca, üretimin artırılması yönünde hem vergisini hem sigorta
primini zamanında ödeyen ticari işletmelere, gerçek ve tüzel kişilere bu
ödedikleri vergi ve prim oranı nispetinde faizsiz kredi verilmesi noktasında
bir düşüncesi vardır. Bakanlığın da bu düşünceyi devreye sokmasına ihtiyaç
olduğunu belirtmek istiyorum. Çünkü, uygulamayı bir an önce yapabilirsek, bunu
ne kadar iyi uygulamaya sokabilirsek üretimin artacağını, yatırımın artacağını,
ihracatın artacağını ve istihdamın da artacağını görmek, bilmek durumundayız
değerli arkadaşlarım.
Esas
olan, değerli arkadaşlarım, KOBİ’lere, ticari işletmelere kredi vererek onu
borca boğmak değil, esas olan onun kendi öz varlığıyla gerçek anlamda işini
yapabilecek, faaliyetini sürdürebilecek, kazancını gerçekleştirebilecek ve
böylelikle hem büyümeyi sağlayacak hem yaşamını sürdürecek hem de üretimini
artıracak bir ortamın, bir konunun ortaya çıkarılması gerekiyor. Onun için,
borçlarını artırmaktan öteye, KOBİ’lere, ticari işletmelere, özellikle esnaflarımıza,
böyle zor bir süreçte, borçlarını faizsiz olarak ertelemek suretiyle bir
kolaylık sağlanmasının, onlara bir nefes aldırılmasının da çok büyük ihtiyaç
olduğunu belirtmek istiyorum.
Değerli
arkadaşlarım, değerli milletvekilleri; OHAL uygulaması başladı. Tabii, OHAL
uygulamasıyla birlikte çok olağanüstü uygulamalar da başladı. Çok temel olan
birçok değişiklik de gerçekleştirilmeye çalışılıyor. Hâlbuki olağanüstü hâlle
olağanüstü hâli gerektiren konularda düzenlemeler ve uygulamalar yapılması gerekirken
bunun dışına çıkılarak, yetki tecavüzü yapılarak uygulamalara devam edilmekte,
haksızlıklara devam edilmektedir. Bunlardan vazgeçilmelidir, ülkede iç barış
sağlanmalıdır, komşularımızla ilişkilerimiz bir an önce düzeltilmelidir. İçte
huzuru, içte adaleti, içte hukuku sağladığımız sürece bu ülkede her türlü işin
kolayca dönebileceğini, KOBİ’lerimizin de işletmelerimizin de rahatlıkla
çalışabileceğini belirtmek istiyorum.
Hepinizi
sevgiyle saygıyla tekrar selamlıyorum. (CHP sıralarından alkışlar)
BAŞKAN
– Teşekkür ederim Sayın Arslan.
Tasarının
tümü üzerinde siyasi parti grupları adına yapılan konuşmalar sona ermiştir.
Şimdi,
şahsı adına söz talep eden sayın milletvekilleri ile Hükûmete söz vereceğim.
İlk
olarak, şahsı adına Abdulkadir Akgül, Yozgat Milletvekili.
Buyurunuz
Sayın Akgül. (AK PARTİ sıralarından alkışlar)
ABDULKADİR
AKGÜL (Yozgat) - Sayın Başkan, değerli milletvekilleri; hepinizi saygıyla
selamlıyorum.
Bugün,
tabii, Komisyonda da tüm partilerin destekleriyle ve katkılarıyla müştereken
çıkartmış olduğumuz bir kanun tasarısını görüşüyoruz. Bu konuda desteklerini
esirgemeyen tüm parti mensuplarına, özellikle de Bakanlığımıza ve tüm hizmeti
geçen, emek veren arkadaşlara şükranlarımı sunuyorum. 
Gerçekten
de önemli bir kanun tasarısı. Bizim, küçük ve orta boy işletmelerin, esnaf ve
sanatkârların özenle bekledikleri bir kanun tasarısı, onun için de çok
önemsiyorum. Özellikle, krediye, finansmana ulaşımda gerçekten son zamanlarda
çekilen sıkıntıları bir nebze önleyecek bir kanun tasarısı olarak görüyorum.
Bugüne kadar küçük ve orta boy işletmelerin, esnaf ve sanatkârların özellikle
teminat ve kefillikte çekmiş oldukları güçlüklerin bir nebze bu kanunla
bertaraf edileceğine de inanıyorum. 
Tabii,
ülkemizde bugüne kadar küçük ve orta boy işletmelerin en büyük sıkıntısı, öz
sermayelerinin yetersizliği nedeniyle kredi ihtiyaçlarının giderilmemesiydi.
Bugün, çoğu kesimde Türkiye’de bu konuda önemli mesafeler alınmıştır. KOSGEB
olsun, diğer kredi garanti fonları olsun ve özellikle de esnaf kefalet
kooperatifleri, son zamanlarda Sayın Gümrük ve Ticaret Bakanımızın, Başbakan
Yardımcımızın büyük destekleri sayesinde önemli miktarlara ulaşmıştır. Bugün,
esnaf ve kefalet kooperatifleri aracılığıyla aşağı yukarı 20 milyarı bulmuştur
esnaf ve sanatkârın kullandığı düşük faizli krediler. Bugün yüzde 5 faizle
esnaf ve sanatkâr kredi kullanıyor, diğer yüzde 5’i Hazine olarak karşılanıyor.
20 milyar önemli bir miktardır ve en önemlisi de bunların içerisinde, bu 20
milyarın kullanımından geri dönüş tamamen sıfır takiptir. Yani, Türkiye Halk
Bankasının kullandırmış olduğu bu kredilerde 1 kuruşluk bir risk yoktur.
Paraların hepsi, güneydoğuda olsun, diğer bölgelerimizde olsun, tamamı
dönmektedir.
ÖMER
FETHİ GÜRER (Niğde) – Şartlar ağır olunca öyle olur.
ABDULKADİR
AKGÜL (Devamla) – Yani, en azından para araya gitmemektedir, takip yoktur,
takip sıfırdır. Tabii, bunun en önemli özelliği esnaf ve kefalet
kooperatifleridir, çünkü kefil onlardır, ödenmeyen krediler onlar vasıtasıyla
kullanılıyor. Ama, Sayın Başbakanımızın geçenlerde Diyarbakır’da açıklamış
olduğu önemli bir şey vardır; terörden zarar gören esnaf ve sanatkâra sıfır
faizli, 50 bin liralık bir destek sağlanmaktadır. Bugün, Diyarbakır’da...
Hazinemizin yarısını karşıladığı ve faizin diğer yarısının da TESKOMB
tarafından karşılanacağı bir sözümüz vardır. Şu anda oradaki esnaf ve sanatkâr
müracaat etmektedir, en kısa zamanda da bu sıfır faizli krediyi
kullandıracağız. 
ÖMER
FETHİ GÜRER (Niğde) – Beş yılda uygulanmadı.
ABDULKADİR
AKGÜL (Devamla) – Tabii, daha önce, yine 30 bin liralık kredilerle ilgili
seçimde söylenen sözler vardı; bunlardan 7.792 kişi 1 milyar 323 milyon lira
para kullanmıştır ve şu anda onların dönüşleri sağlanmaktadır. Eğer yine böyle
bir imkân çıkarsa... Tabii, sıfır faiz ile yüzde 5 faiz arasında pek fazla
büyük bir miktar yoktur. Önemli olan, şu anda geçirdiğimiz kanun ta 1971’le
ilgili bir kanundu ve gerçekten ihtiyaçlarımıza yetmiyordu. Şu anda, bununla
birlikte, teminat vermekte güçlük çekenlere biraz daha kolaylık sağlanacaktır.
Onun için, bu kanunda emeği geçenlere tekrar şükranlarımı sunuyorum. Özellikle,
işletmelerin taşınırlarının da güvence altına alınmasında büyük kolaylık
sağlanacaktır. 
Emeği
geçenlere tekrar teşekkür ediyor, hepinizi saygıyla selamlıyorum. (AK PARTİ
sıralarından alkışlar) 
BAŞKAN
– Teşekkür ederim Sayın Akgül.
Şimdi,
Hükûmet adına Başbakan Yardımcısı Mehmet Şimşek.
Buyurunuz
Sayın Şimşek. (AK PARTİ sıralarından alkışlar)
BAŞBAKAN
YARDIMCISI MEHMET ŞİMŞEK (Gaziantep) – Sayın Başkan, değerli milletvekilleri;
hepinizi saygıyla, sevgiyle selamlıyorum.
Bu
çok önemli reform nedeniyle de Hükûmet sıralarında oturmaktan dolayı doğrusu
heyecanlıyım, mutluyum çünkü çok önemli bir reformu konuşuyoruz.
Aslında,
üç aşağı beş yukarı bütün dünyada resim benzerdir de Türkiye'deki bir resmi size
arz etmek istiyorum. KOBİ’ler firmaların aşağı yukarı yüzde 99,8’ini
oluşturuyor yani dünyada firmaların büyük bir kısmı mikro düzeydeki firmalar
KOBİ düzeyinde. istihdamın yüzde 74’ünü, cironun yaklaşık yüzde 64’ünü,
ihracatın yüzde 57’sini, ithalatın yüzde 38’ini. Yani, dikkat ederseniz
ekonomik faaliyetin çok önemli bir kısmını KOBİ’ler yerine getiriyor fakat
KOBİ’lerin kredi kullanımındaki payı yüzde 26. Dolayısıyla, şöyle bir sorunla
karşı karşıyayız: KOBİ’lerin finansmana erişimi önemli bir sorun olarak
karşımıza çıkıyor. 
Türkiye’de,
bugüne kadar KOBİ’lerin krediye erişiminde devlet eliyle çok önemli
mekanizmalar oluşturulmakla birlikte -yani Halk Bankası üzerinden, diğer
birtakım destekler üzerinden- sistem anlamında ilk defa çok önemli bir adım atıyoruz.
Nedir bu adım? Niye bu adım çok önemli?
Şimdi,
bakın, Dünya Bankasının yaptığı bir çalışmaya göre, KOBİ’lerin varlıklarının
yüzde 44’ü makine teçhizat, yüzde 34’ü de alacaklardan oluşuyor. Yani,
KOBİ’lerin varlıkları nedir diye sorarsanız, yaklaşık yüzde 78’i makine,
teçhizat ve alacaklardan oluşuyor fakat bunlar kredi talebinde rehin olarak
kullanılamıyor. Dolayısıyla, finansmana erişimin önündeki en büyük engel bu.
Hâlbuki, KOBİ’lerin taşınmazlarının toplam varlıkları içerisindeki payı sadece
yüzde 22. İşte, o nedenle bu çok önemli bir reformdur. 
Şunu
söyleyebilirim size: Hazine olarak bu reformun -ki bir kısmında da ben kendim
toplantıları yönettim- tasarının önemli bir kısmını biz önce çalıştık. Sonra
baktık, aslında ilgili Bakanlık Gümrük ve Ticaret Bakanlığı, Değerli
Bakanımızla da bir araya geldik ve tasarıyı kendilerine devrettik. Bu tasarıyı
hazırlarken bütün kesimlerle çok yakın bir diyalog kurduk yani sadece finans
kesimiyle değil, herkesle. Değerli Bakanlığımız da yine o istişarelere devam
ettiler ve hakikaten de çok güzel bir tasarıyla karşınızdayız.
Şimdi,
Bakanlığımız çok güzel bir doküman hazırlamış; 26 soru ve cevaptan oluşan, bu
tasarıyı özetleyen ama bugün, anladığım kadarıyla, anlaşmışsınız “Saat sekize
kadar birinci kısmı bitirelim.” diye, bana dediler ki: “Fazla konuşma.”
İDRİS
BALUKEN (Diyarbakır) – Öyle bir şey yok Sayın Bakan, biz anlaşmadık. Yenikapı
uzlaşmasında biz yokuz.
BAŞBAKAN
YARDIMCISI MEHMET ŞİMŞEK (Devamla) – Ben de o çerçevede, bu yasanın bütün
çerçevesini size anlatmaktansa önemini vurgulamak istedim. Dolayısıyla, biz bu
soru-cevapları da size dağıtacağız teknik bir perspektif sunmak açısından. 
Aslında,
bu sene tabii Türkiye çok büyük badireler atlattı ve genel hava şu: Reformlar
konusunda bir ilerleme yok şeklinde bir hava var. Aslında, bu yıl şubat ayında
AR-GE reformunu yaptık, önemli bir reform. Mayıs ayında iş gücü piyasasını yani
istihdamı artıracak, iş gücü piyasasının esnekliğini artıracak önemli bir
reform yaptık. Temmuzda, ağustosta, özellikle yatırım ortamını iyileştirecek,
işletmeler üzerindeki yükleri azaltacak, tasarrufları artıracak çok önemli
düzenlemeler yaptık ve önümüzdeki dönemde, inşallah, hepinizin desteğiyle,
burada yapacağımız yoğun ve güzel çalışmalarla Patent Kanunu gibi, onun benzeri
birçok -yani vergi reformundan tutun- reformu inşallah, hep birlikte hayata
geçireceğiz.
Hepinizi
tekrar saygıyla sevgiyle selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Şimşek.
Tasarının
tümü üzerinde şahsı adına ikinci konuşmacı Tahsin Tarhan, Kocaeli Milletvekili.
Buyurunuz
Sayın Tarhan. (CHP sıralarından alkışlar)
TAHSİN
TARHAN (Kocaeli) – Sayın Başkan, değerli milletvekilleri; 418 sıra sayılı Kanun
Tasarısı’nın geneli üzerine şahsım adına söz almış bulunuyorum. Hepinizi saygıyla
selamlıyorum.
Değerli
milletvekilleri, son dönemde sanayide, ticarette, üretimde yaşanan zorlukların
aşılması, çeşitli desteklerin verilmesi için Komisyonumuzda pek çok çalışmalar
yaptık; AR-GE, Sınai Mülkiyet Kanunu, Elektrik Piyasası Kanunu tasarılarını
görüştük. Hem Komisyonda hem de Genel Kurul sürecinde sanayinin, ticaretin,
üretimin gelişmesi için tavrımız çok netti. Ekonominin, sanayinin, ticaretin,
tarımın gelişmesi için yasal olarak yapılması gereken bütün düzenlemelere
destek verdik, görüş ve düşüncelerimizi her platformda ısrarla iktidara
ilettik. Bu yasayla ilgili olarak da genel olarak olumlu bulduğumuzu belirttik
ve Komisyon çalışmalarında gerekli katkıyı sunduk. 
Değerli
milletvekilleri, öncelikle, bu yasa ne getiriyor, ona kısaca bakmakta fayda
var. Bu yasayla üzerinde rehin hakkı kurulacak olan taşınırların birkaçına
bakıp işlerliğini değerlendirelim. 
Alacaklar:
Ticaretle uğraşan milletvekillerimiz var, onların samimiyetiyle sormak
istiyorum: Tahsil edilecek alacak kaldı mı? 
Bir
diğer madde, çok yıllık ürün veren ağaçlar. Burada bir ironi mi var? Daha
Komisyona gelmedi ama kamuoyunda tartışılıyor Sayın Bakan, biz de inceliyoruz.
Bir üretim reform tasarısı var; bu taslakta diyorsunuz ki: “Biz zeytin
ağaçlarını koruma altında tutmayalım. Kesene de ağaç başına 60 Türk lirası
idari para cezası verelim.” Bu nasıl bir çelişki, anlamakta zorlanıyoruz. 
Başka
bir madde: Makine ve teçhizat, araç, ekipman, alet, iş makineleri… Zaten
bunların pek çoğu icralık. İcrada olan bir makineye kim kredi verir? 
Diğer
hakları da kısaca saymakta fayda var: Fikrî ve sınai mülkiyete konu haklar, her
türlü lisans ve ruhsatlar, sarf malzemesi, kira gelirleri ve kiracılık hakkı,
stoklar, ticari işletmede plaka ve ticari hatlar rehin olarak gösterilebilecek.

Sayın
Başkan, değerli milletvekilleri; biz, küçük ve orta ölçekli işletmeleri
önemsiyoruz. KOBİ’ler ihracatta, ithalatta ve özellikle istihdamda sunduğu
katkılarla ekonominin itici gücünü oluşturuyor. KOBİ’lerin sorunlarını da iyi
biliyoruz çünkü bu işin içinden geliyoruz, halkı, esnafı gidip dinliyoruz.
KOBİ’lere sunduğumuz kredi olanaklarını geliştirelim, taşınırlarını da rehin
göstermelerini sağlayalım. 
Peki,
bu krediler nasıl geri ödenecek? Zorda olan işletmeler nasıl ödeyecek bu
kredileri? Ekonomik olarak sıkıntıda olmasa kredi almak istemez. Kredi talep
eden işletmelerden zaten bankalar bilanço istiyor, KOBİ’ler açısından.
Bilançoda demirbaşlar, mamul, yarı mamul, ham madde zaten görünüyor. Yani,
KOBİ’ler açısından bu yasa çok fazla bir anlam ifade etmiyor. Çekleri,
senetleri protesto edilmiş şirketlere kredi veriliyor mu? Verilmiyor. 
Sizlerle
bildiğim bir bilgiyi paylaşayım: Türkiye Bankalar Birliği Risk Merkezi Eylül
2016 rakamlarına göre, yılın ilk dokuz ayında protesto edilen senet 752 bin,
parasal tutarı ise 8,5 milyar Türk lirası. Geçen yılın aynı dönemine göre
protesto edilen senet adedi yüzde 3, parasal tutarı ise yüzde 22 oranında
artmış. Piyasa bu durumdayken taşınırları rehin göstererek kredi verseniz ne
anlam ifade eder?
Değerli
milletvekilleri, finansa ulaşım önemli, üretimde rekabet açısından öncelikli
olarak maliyetleri düşürmek de önemli. Eğer biz sadece finansı düşünürsek,
maliyetleri hesaplamazsak hiçbir anlamı olmaz bu yasanın. Sadece “Borç büyüsün,
istikrar yürüsün.” deriz, gideriz. Bizim, eğer bu ülkeye hizmetimiz olacaksa
maliyetler üzerindeki çalışmaları yürütmemiz gerekir, girdileri tartışmamız
gerekir. Navlun bedellerindeki vergilere, enerjideki vergilere, SSK işveren
paylarına yani üretimi artıracak yasalara çalışmamız gerekiyor. Bunun için
yapılacak şey maliyeti düşürmektir, özellikle enerjideki yüksek maliyetleri
düşürmek gerekir. Doğal gazdaki ÖTV’yi, elektrikteki TRT payını kaldırmadan,
kayıp kaçak bedelini düşürmeden, asgari ücretteki vergi yükünü kaldırmadan
verdiğiniz teşviğin bir faydası olmaz.
Değerli
milletvekilleri, Komisyonda belirttik, bir daha belirtelim: Bu yasaya olumlu
bakıyoruz. Bir esnafımız dahi bundan fayda sağlayacak olsa biz buna karşı
çıkmayız. Olumlu gördüklerimizi de eleştirdiklerimizi de söyledik, işin teknik
kısmını mümkün olduğunca anlatmaya çalıştık ama samimi olmak gerekiyor, bu
yasanın görüşülüp konuşulacağı dönem bu dönem değil. 
ABDULLAH
NEJAT KOÇER (Gaziantep) – Ne zaman?
TAHSİN
TARHAN (Devamla) – Ülkede OHAL ilan edildiği, KHK’lerle Meclisin devre dışı bırakıldığı
bu dönemde teşvik paketi mi konuşacağız?
ABDULLAH
NEJAT KOÇER (Gaziantep) – Her şeyi konuşabiliriz.
TAHSİN
TARHAN (Devamla) – Halk iradesinin yok sayıldığı, adaletin, özgürlüklerin
olmadığı, sanayicinin malına el konulduğu bir dönemi yaşıyoruz.
ABDULLAH
NEJAT KOÇER (Gaziantep) – Onlar terörist, sanayici değil, terörist onlar. 
TAHSİN
TARHAN (Devamla) - Eğitim sisteminin çöktüğü bir dönemi yaşarken “Teşvik
paketleriyle kredilerin önünü açıyoruz.” diyerek bir yere varamayız.
Bugün,
haksız yere açığa alınan öğretmenleri, memurları, at izinin it izine nasıl
karıştığını konuşma günü. Bugün, terör tehdidi nedeniyle 29 Ekimi, 10 Kasımı,
bu ülkenin kurucusu Mustafa Kemal Atatürk’ü anmamızı engelleyen anlayışı
konuşma günü.
BÜLENT
TURAN (Çanakkale) – Anacağız, sorun yok, çözdük.
TAHSİN
TARHAN (Devamla) – Arkadaşlar, bugün cumhuriyeti, adaleti ve demokrasiyi
konuşma günü. 
Hepinizi
saygıyla sevgiyle selamlıyorum. (CHP sıralarından alkışlar)
BAŞKAN
– Teşekkür ederim Sayın Tarhan.
Tasarının
tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir.
Şimdi,
birinci bölümün görüşmelerine başlıyoruz.
Birinci
bölüm, 1 ila 10'uncu maddeleri kapsamaktadır.
Şimdi,
birinci bölüm üzerinde siyasi parti grupları adına söz isteyen sayın
milletvekilleri ile şahısları adına söz isteyen sayın milletvekillerine söz
vereceğim.
Siyasi
parti grupları adına ilk konuşmacı, Milliyetçi Hareket Partisi Grubu adına
Mehmet Necmettin Ahrazoğlu, Hatay Milletvekili.
Buyurunuz
Sayın Ahrazoğlu. (MHP sıralarından alkışlar)
MHP
GRUBU ADINA MEHMET NECMETTİN AHRAZOĞLU (Hatay) – Sayın Başkan, değerli
milletvekilleri; 418 sıra sayılı Ticari İşlemlerde Taşınır Rehni Kanunu
Tasarısı’nın birinci bölümü üzerinde Milliyetçi Hareket Partisi Grubu adına söz
almış bulunuyorum. Yüce heyetinizi saygıyla selamlıyorum. 
Teslimsiz
taşınır rehin hakkının güvence olarak kullanılmasının yaygınlaştırılması, bu
rehine konu olan taşınırların kapsamının genişletilmesi, taşınır rehinden aleniyet
sağlanması ile rehinin paraya çevrilmesine alternatif yolların sunulması
suretiyle finansmana erişimi kolaylaştırmak amacıyla hazırlandığı ifade edilen
bu kanun tasarısı oldukça büyük bir öneme sahiptir. 2015 yılına ait küçük ve
orta büyüklükteki girişim istatistiklerine göre 2013 yılında sanayi ve hizmet
sektöründe 2 milyon 695 bin 131 KOBİ girişim faaliyeti göstermiş, küçük ve orta
büyüklükteki işletmeler toplam girişim sayısının yüzde 99,8’ini oluşturmuştur.
2014 yılında ihracatın yüzde 56,4’ü, ithalatın ise yüzde 37,8’i KOBİ’lerce
gerçekleştirilmiştir. 
KOBİ’lerin
sanayi, hizmet ve ticaret alanındaki yeri ve önemi yukarıda verilen rakamlarla
açıkça görülmektedir. Ancak, bir başka araştırmaya göre de KOBİ’lerin yüzde
60’ı ilk beş yılın sonunda kapanmaktadır. Kapanma sebeplerinin temelinde ise
finansal sorunların olduğu analiz edilmiştir. Bu durum, öz sermaye yetersizliği
durumunda büyük emeklerin de heba olduğunu göstermektedir. Bilinçsiz finansman
modellerinin seçimiyle büyük zararlar edilebileceğinin en önemli
göstergelerinden biri de budur. 
Hâlihazırda
yürürlükte olan kanunun yetersizliği de başarısızlık sürecine katkı
sağlamaktadır. 1971 yılında dünyaya ve ülke ekonomisinin şartlarına göre
hazırlanmış kanunun güncellenmesi, kredi kullanma olanağının genişletilerek
taşınır rehine daha yaygın bir uygulama alanı kazandırılması gerekmektedir. 
Değerli
milletvekilleri, kanun tasarısıyla taşınır malların kapsamı genişletilmekte,
rehine konu taşınır varlıklar artırılmaktadır. Ticari rehine taraf olabileceklerin
kapsamı genişletilmekte, rehin verenin mevcut ve müstakbel varlıkları ile
bunların getirileri, kapsam dâhiline alınmaktadır. Üçüncü bir kişiye taşınır
malını bir başkası adına rehin etme imkânı ortaya çıkmaktadır. Aynı zamanda,
rehinin paraya çevrilmesi sürecinde alternatif yolların ortaya konulması
suretiyle finansmana erişim kolaylığı sağlanmaya çalışılmıştır. Rehin
alacakları arasında öncelikle, öncelik sırası belirlenmesine ilişkin hususlara
açıklık getirilmektedir. Böyle bir tasarının hazırlanmasıyla, çiftçinin ve
esnafın, tacirin, her kesimin borçlanma ve kaynağa ulaşmasının kolaylaşması
amaçlanmaktadır. Esnaflar ve tacirler arasında rehin uygulamasının yaygın
olarak kullanılmasıyla, ticari ilişkilerin finansmanının rehin, tefeci ve bunun
gibi ticaretin doğal seyrine uygun olmayan yer yer gayrikanuni yollarla
yapılabilmesinin de önü açılmaktadır. Ayrıca, esnaf ve tacirler arasında rehin
uygulamasına izin verilmesinin ekonomide bir tür trampa modelinin ortaya
çıkmasına da meydan verebileceği söylenmektedir.
Değerli
milletvekilleri, tasarının asıl amacı ekonomide beklenen kaynak sıkıntısının
aşılmasıdır ancak gerekçelerde bu hususa hiç değinilmemektedir. Böyle bir
tasarının hazırlanmasıyla çiftçi ve esnaf, tacir, her kesimin borçlanma ve
kaynağa ulaşması kolaylaştırılmaya çalışılmaktadır. Tasarı uygun görülmekle
beraber Komisyonda belirttiğim hususları da dikkate alarak, KOBİ’lerin
organizasyonu, pazarlama, ürün ve süreç geliştirme ile yenileme konularında da
aktif katılımlarının olması, finansal desteğin sürdürülebilir yöntemlerle
sağlanması gerektiği değerlendirilmelidir. 
Ancak,
Milliyetçi Hareket Partisinin seçim beyannameleri ve parti programlarında yer
alan, KOBİ’lere yönelik iyileştirmelere de ihtiyaç olduğu açıktır. KOBİ’lerin
finansmana ulaşma konusunda yaşadıkları sorunları ve “know how” üretimi,
sermaye miktarı ve özellikle bilgi ve iletişim alanlarındaki modern teknolojiye
erişmeleri ve sağladığı avantajlardan faydalanma kabiliyeti açısından
yaşadıkları olumsuzlukları giderecek önlemler alınmalıdır. Türkiye Kalkınma
Bankasının yeniden yapılandırılması ve KOBİ finansmanında etkin bir şekilde
kullanılması şarttır. Özellikle bölgeler
arası gelişmişlik farkının giderilmesine yönelik projelerin desteklenmesi
gerekmektedir. KOBİ’leri, esnaf ve sanatkârları, çiftçiyi ve diğer
vatandaşlarımızı borç ve yüksek faiz sarmalının neden olduğu yoksulluk
tuzağından kurtarmak amacıyla finansal borçların yeniden yapılandırılması için
gerekli çalışmalar yapılmalıdır. Dağınık ve bireysel işleyen KOBİ’lerin yerine
uluslararası piyasaları tanıyan ve entegre olan KOBİ’ler ile KOBİ’ler
tarafından üretilecek mal ve hizmetlerde standartların oluşturulması, kalitenin
yükseltilmesi ve pazara ulaşımda bilgi ve iletişim teknolojilerinin
kullanılmasının yaygınlaştırılması sağlanmalıdır.
Yukarıda
belirttiğim hususlar dikkate alınarak yapılacak çalışmalar sonunda, değişime ve
gelişime uyum sağlayabilen, girişimcilik kapasitesi yüksek, uluslararası
rekabet gücüne sahip, kurumsal yönetim anlayışını benimsemiş KOBİ’ler Türk
ekonomisinin temel dinamiği olacaktır. 
Değerli
milletvekilleri, bir Hatay milletvekili olarak temsil ettiğim aziz milletin her
bir ferdi gibi ben de ülkemizin çevresinde yaşanmakta olan savaşlardan dolayı
büyük bir üzüntü içerisindeyim. Pazartesi gecesi 01.40’ta dünyaya ilan edilen
askerî harekâtla Musul’un IŞİD’den temizliği
için düğmeye basılmıştır. 350 kilometre sınır uzunluğuna sahip olduğumuz
Irak’ta yaşananlara Türkiye’nin kayıtsız kalması mümkün değildir. Özellikle de
Musul’un ve Musul’da yaşayan kardeşlerimizin varlık ve çıkarlarını müdafaa
etmek ülkemizin en tabii hakkı ve boynunun borcudur. Musul’dan IŞİD’in sökülüp
atılması ve bu Türkmen şehrinin asıl ve hak eden sahiplerine teslimi muhakkak
suretle sağlanmalıdır.
Genel
Başkanımız ve liderimiz Sayın Devlet Bahçeli’nin bu haftaki grup toplantısında
yapmış olduğu konuşmada üstünde durduğu konular olan, başta PKK olmak üzere
Türkiye düşmanlarının Irak topraklarında mevzi elde etmesi ne dostluğa sığacak
ne de komşuluk hukukuyla bağdaşacaktır. Türkiye’yi Musul’dan uzak tutma
gayretleri, Başika’dan çıkması için zorlama çabaları neye ve kime hizmet
etmektedir? Başika’ya Türk Silahlı Kuvvetleri davet edilirken bir şey yoktu da
şimdi mi oldu? Türkmenler katliama maruz kalırken, Türkmeneli’nin demografik
omurgası bozulurken Irak ne yapıyordu, neyle meşgul oluyordu? Türkmeneli’ni
çaresizliğe terk etmeyiz, etmemeliyiz. Kerkük Türk’tür; Musul, Telafer, Türk’ün
öz yurdudur. 
“Türkiye'nin
Irak topraklarının bütünlüğüne saygısı vardır ancak Türkiye Musul konusunda
seyirci kalmamalıdır, diplomasinin tüm yolları mutlaka kullanılmalıdır.”
açıklamaları üzerinde dikkatle durulması gereken tespitler olup Irak’ta gelişen
olaylar çerçevesinde Türkiye meşru müdafaa hakkını kullanmak durumundadır
diyor, yüce Meclisi saygıyla selamlıyorum. (MHP sıralarından alkışlar) 
BAŞKAN
– Teşekkür ederim Sayın Ahrazoğlu. 
Birinci
bölüm üzerinde Milliyetçi Hareket Partisi Grubu adına Sayın Ahrazoğlu konuştu. 
Şimdi,
Halkların Demokratik Partisi Grubu adına Erol Dora, Mardin Milletvekili. 
Buyurunuz
Sayın Dora. (HDP sıralarından alkışlar) 
HDP
GRUBU ADINA EROL DORA (Mardin) – Sayın Başkan, değerli milletvekilleri; 418
sıra sayılı Ticari İşlemlerde Taşınır Rehni Kanunu Tasarısı’nın birinci bölümü
üzerinde Halkların Demokratik Partisi adına söz almış bulunuyorum. Genel Kurulu
saygıyla selamlıyorum. 
Değerli
milletvekilleri, günümüz küresel rekabet ortamında çevresel faktörlerde yaşanan
hızlı gelişmeler, işletmelerin kriz olarak adlandırılabilecek durumlarla karşı
karşıya kalmasına yol açmaktadır. Krizler gerek ulusal gerekse uluslararası
nedenlerden kaynaklanabileceği gibi, işletmenin bağlı bulunduğu sektör veya
işletmenin kendisinden de kaynaklanabilmektedir. 
Tabii,
üzerinde görüştüğümüz kanun tasarısı özelinde alınan tedbirler ve zamanlamaya
baktığımızda küçük ve orta ölçekli işletmelerin yaşadıkları krizin en önemli
sebeplerinden biri, AKP’nin on dört yıllık iktidarı boyunca büyük sermayeleri
kayıran, palazlandıran, her türlü vergiden, denetimden neredeyse arındıran,
zengini daha da zenginleştiren, kendi yağında kavrulmaya çalışan küçük
işletmeleri ise acımasız rekabet koşullarına karşı savunmasız bırakan
politikalarıdır. 
Değerli
milletvekilleri, elbette içinde bulunduğumuz zaman diliminde KOBİ’lerin can
çekişir bir durumda olmalarının en büyük sebeplerinden biri de AKP Hükûmetinin
özellikle son bir yıldır içeride ve dışarıda savaş, gerginlik, kutuplaştırma
politikalarına paralel biçimde gelişen güvensiz ve güvenliksiz yaşam ortamıdır.
Son bir yıldır ülkemizin içerisine sürüklendiği durum yabancı sermayenin sürekli
bir biçimde ülkeyi terk etmesini tetiklemiş, Türkiye yatırım yapılamaz bir ülke
konumuna getirilmiş, uluslararası finans kuruluşlarının ardı ardına yaptıkları
kredi notu düşürme kararlarını da beraberinde getirmiştir. 
Sayın
Başkan, değerli milletvekilleri; bilindiği gibi, KOBİ’ler gelişmiş ve
gelişmekte olan bütün ülkelerde gerek toplam işletmelerin ve gerekse toplam
istihdamın önemli bir kısmını oluşturmakta, üretim, ihracat ve katma değer
içinde önemli bir yere sahip bulunmaktadırlar. KOBİ’lerin ülke ekonomisindeki
rolleri ihmal edilemez, hafife alınamaz boyutlardadır. Elbette ülke
ekonomilerinin bozulan istikrarlarını yeniden sağlayabilmek için ekonomik kriz
dönemlerinde KOBİ’lere gerekli finansman desteğinin verilmesi gerekmektedir, bu
çok önemli bir durumdur. Ancak, önümüze gelen tasarıya baktığımızda, gerekçe ve
alınacak tedbirler şu şekilde özetlenmektedir: 
Tasarıyla,
işletmelerin finansmanına erişimini kolaylaştırmayı amaçlayan düzenlemeler
hayata geçirilecektir. Bu işletmelerin finansmana erişiminde güvence olarak
kullanabilecekleri alternatif unsurlar getirilmektedir. İşletmeler tarafından
temin edilmesi planlanan müstakbel varlıklar ile taşınır varlıkların gelirleri
de rehin edilebilecek unsurlar arasına alınmıştır. Yine, rehin alacaklılarının
rehin haklarını güvence altına almak amacıyla rehinin paraya çevrilmesinde
etkin bir mekanizma öngörülmektedir. 
Değerli
milletvekilleri, hepimiz biliyoruz ki KOBİ olarak nitelendirdiğimiz işletmeler
çoğunlukla ya aile işletmeleridir ya da şahıs işletmeleridir. Şimdi, bu
tasarıyla KOBİ’lere denilmektedir ki “İşleriniz kötü gittiği için ve yeterli
sermayeniz ve taşınmazınız bulunmadığında bankalar size kredi vermiyorlar,
öyleyse siz taşınabilir mallarınızı da rehin vermelisiniz. Bu koşullar altında
bankalar size belki kredi sağlayabilirler.” 
Değerli
milletvekilleri, bu tasarı küçük ve orta ölçekli işletmelerin işlerini
iyileştirmek noktasında hiçbir karşılığı olmayan düzenlemeler içermektedir.
Aksine KOBİ’leri daha fazla borçlandıran, var olan borcu yayarak daha fazla
faiz ödeten düzenlemeler vardır. 
Diğer
taraftan, KOBİ’lerin taşınmazlarının yanında taşınabilir mülklerine de göz
diken, taşınabilir mülklerini ipotek ettiren, rehin alan bir anlayış hâkimdir.
Hükûmet KOBİ’leri acımasız bir rehineci sisteme teslim etmektedir.
Değerli
milletvekilleri, KOBİ’ler işletme faaliyetleri sırasında en çok finansman
sorunlarıyla karşılaşmaktadırlar. Ekonomideki esnekliklerine rağmen
varlıklarını devam ettirebilmeleri ve büyümeleri için gerekli en önemli unsur
finansman meselesidir ancak KOBİ’lerin finansal sorunlarını ülkenin genel
ekonomik yapısından ayrı düşünmek olanaksızdır. Dolayısıyla, ülkenin
ekonomisini on dört yıldır AKP Hükûmeti yönettiğine göre, KOBİ’lerin bugün
içerisinde bulundukları içler acısı durum AKP’nin bir eseridir. Dolayısıyla,
Hükûmet yetkililerinin öncelikle bu konuda bir öz eleştiri yapıp ardından
KOBİ’lerin sorunlarını yapısal olarak çözmeye çalışan gerçekçi çözümlemelere
odaklanmaları gerekmektedir. Yoksa bu tasarı KOBİ’leri daha fazla borç ve faiz
batağına sürükleyecek ve borcunu ödeyemediğinde -ki bu ekonomik kriz hâli devam
ettikçe ödeyemeyecektir- elinde bulunan taşınabilir mallarını da kaybeden
binlerce mağdur insan daha ortaya çıkacaktır.
Sayın
Başkan, değerli milletvekilleri; bakınız, sadece AKP’nin pervasız dış
politikaları neticesinde bu yıl ülkemize turist gelmemiştir. Binlerce otel,
restoran ve buna bağlı sektörler milyarlarca lira zarar görmüşlerdir. Bu
sektörlerde çalışan yüz binlerce yurttaşımız işsiz kalmıştır ve buna bağlı
olarak henüz üzerinde nitelikli bir araştırma yapılmamış sosyoekonomik problem
ortaya çıkmıştır. Basit bir mantıkla düşünürsek işletmesi zarar eden bir
işveren işletmesini kapatmaktadır. İşletme kapatılınca çalışanlar işsiz
kalmaktadır. Çalışanlar işsiz kalınca insanlar ailelerinin ihtiyaçlarını
gideremez duruma düşmektedirler. Bunun sonucunda mutsuz aileler, mutsuz
çocuklar, iyi beslenemeyen, temel ihtiyaçlarını dahi gideremeyecek duruma gelen
yurttaşlar topluluğu oluşmaktadır. Sonrasında, borçlarını ödeyemeyen, icra ve
hacizlerle yüz yüze bırakılan yurttaşlar topluluğu oluşmaktadır. Sonrasında,
kapkaççılık yapma, araçların camlarını patlatarak eşya çalma, ev ve iş yeri
hırsızlıkları, para yüzünden yaralama, öldürme, boşanma ve intihar vakaları
hepinizin bildiği olaylardır.
Sayın Başkan,
değerli milletvekilleri; anlatmak istediğimiz şudur: Hükûmetlerin politikaları
ekonomik krizlerin, toplumsal travmaların önemli sebeplerinden birisidir.
Türkiye özelinde düşündüğümüzde bu daha da berraktır. Ülkenin içerisinde
bulunduğu ekonomik ve buna bağlı diğer pek çok krizin sebebi on dört yıldır bu
ülkeyi yöneten Hükûmettir.
Sayın Başkan,
değerli milletvekilleri; bankalar tarafından derecelendirmeye tabi tutulacak
olan KOBİ’lerin değerlendirilecek olan özelliklerinin en başında sahip olduğu
işletme sermayesi gelmektedir. Nitekim güçlü sermaye yapısına sahip KOBİ’lere
verilen kredi maliyetlerinin diğer KOBİ’lere verilen kredilerle
karşılaştırıldığında daha düşük olduğu görülmektedir. KOBİ’lerin ihtiyaç
duydukları kısa vadeli kaynak için ise finans kuruluşları kendi kaynaklarını
kullandırma konusunda isteksiz davranmaktadırlar. Finans kuruluşları riskli
gördükleri işletmelerle kredi ilişkisine girmek istememektedir. Şimdi, bu
gerçeklik ortadayken fiilen bir karşılık doğurmayacak bu yasa tasarısı,
düzenlemeler yüzeysel kalmaktadır, KOBİ’lerin gerçek sorunlarını çözmekten
uzaktır.
Değerli
milletvekilleri, özellikle son bir yıldır yurttaşlarımız bir bombalı saldırıya
kurban gitme kaygısı, kuşkusu, ürkekliği, patolojisi, yaşama kaygısıyla şehir
merkezlerine inmekten bile imtina eder duruma getirilmiş bulunmaktadırlar.
Elbette, yalnız başına bu durum bile ekonomik canlılığı son derece olumsuz
yönde etkilemektedir. Bunu dükkânların camlarına yapıştırılmış “devren
kiralık”, “devren satılık” ilanlarının çokluğundan da gözlemlememiz mümkündür. 
Netice
itibarıyla, KOBİ’lerin yaşadığı ekonomik krizi Hükûmetin iç ve dış
politikalarının genel ülke ekonomisinde yarattığı sorunlardan bağımsız düşünmek
olanaksızdır. Bu nedenle, ülkede ekonominin canlanmasını sağlayacak tedbir,
daha fazla borçlanabilme, daha fazla faize boğulma, varını yoğunu ipotek
ettirerek ayakta kalmaya çalışmanın özendirilmesi değil, ticaretin, alışverişin
canlanmasına olumlu katkı sağlayacak huzur, istikrar ve güven ortamının
sağlanmasıdır. 
Çatışmaların,
patlamaların, haksız, hukuksuz uygulamaların her geçen gün arttığı bir ülkede
yurttaşların tüketim eğilimlerinin de bundan nasibini alması kaçınılmazdır.
Hükûmetin de gayet iyi bildiği gibi, olması gereken, bu nedenlerle de buradan
çağrılarımızı ve uyarılarımızı sürekli yinelemek durumundayız. Birçok
sorunumuzun, özellikle de üzerinde görüştüğümüz ekonomik içerikli sorunların
gerçek çözüm yolunun barıştan, demokrasiden, huzur, istikrar ve güven
duygularının geliştirilmesinden geçtiğini bir kez daha bu Parlamentoya ve
Türkiye kamuoyuna belirtiyor, tekrar hepinizi sevgiyle saygıyla selamlıyorum.
(HDP sıralarından alkışlar)
BAŞKAN
– Teşekkür ederim Sayın Dora. 
Birinci
bölüm üzerinde Cumhuriyet Halk Partisi Grubu adına Tacettin Bayır İzmir
Milletvekili. 
Buyurunuz
Sayın Bayır. (CHP sıralarından alkışlar) 
CHP
GRUBU ADINA TACETTİN BAYIR (İzmir) – Çok teşekkür ederim Sayın Başkan.
Ticari
İşlemlerde Taşınır Rehni Kanunu Tasarısı üzerine söz aldım. Genel Kurulu
saygıyla selamlıyorum. 
Sayın
milletvekilleri, hepimizin bildiği gibi, olağanüstü hâlin Türkiye ticaretine,
sanayisine, esnafına, hatta kamu kurum ve kuruluşlarına yansıyan çok ciddi
olumsuz tarafları var. Piyasa koşullarından etkilenen esnafımız gerçekten zor
durumda. Üretim sevdalısı sanayicimiz gerçekten zor durumda. Komşu ülkelerle
olan ilişkilerimizden kaynaklı ihracatımız zor durumda, hatta durma noktasında.
Sonuç olarak, perişan durumda olan köylü, dar gelirli ve çalışanlarımıza bir de
bu kesimler eklendi. Kamu personel alımları için kısa bir süre önce verdiğimiz,
mülakatların kamera kaydıyla alınması önergemiz ne yazık ki AKP oylarıyla
reddedildi ve bunun niye reddedildiğini yeni yeni anlar gibiyiz çalan
telefonlardan. Sizler gibi düşünmeyen insanları tespit etmek için ne yazık ki
kamu mülakatlarında şu soruyu sorduğunuz iddia edilmektedir: “Türkiye'nin
yetiştirdiği son yüzyıldaki en büyük lider kimdir? A) Mustafa Kemal Atatürk B)
Tayyip Erdoğan” Kamuya alacağınız çalışanlarla ilgili bu soruyu sorduğunuzda -partinizin
kurucu kişisi ile bu toprakların yetiştirmiş olduğu en büyük devrimci lider
olan, cumhuriyetin kurucusu Mustafa Kemal Atatürk’ü kıyaslamak- tüm dünyanın
liderliğini kabul ettiği, cumhuriyetimizin kurucusu Büyük Önderimizin adını
verenleri eleyerek Sayın Cumhurbaşkanımızın adını verenleri işe
yerleştirdiğiniz ifade edilmektedir.
BÜLENT
TURAN (Çanakkale) – Yok, öyle bir şey yok.
TACETTİN
BAYIR (Devamla) - Seçmeli ders diye koyduğunuz Arapçayı okul idarecileri, okul
yöneticileri velilere baskı yaparak zorla tercih yapmalarını istemekte, eğer
Arapça ders tercihini kullanmazlarsa çocuğu okula kaydetmeyeceklerinin
tehdidini savurmaktadırlar. Bununla ilgili de çok sayıda şikâyet alıyoruz. 15
Temmuzu bahane ederek çocuklarımızın okullarını kapatıp velilerimizi, öğretmenlerimizi
ve geleceğimiz olan, teminatımız olan çocuklarımızı “FETÖ’cü okulda okumuşlar.”
diye âdeta damgaladınız. Örgütlü toplumdan korktuğunuz için sendikalara baskı
uygulayıp sayı zorlaması getirdiniz. Şimdi, kendinize yakın olan sendikacılara
da “FETÖ’yü temizleme işi bitti, şimdi sol tandanslı sendikacıları ve üyelerini
gözaltına alacağız.” diyerek korku imparatorluğu yaratıp sendikalı işçi
sayısını azaltarak kasım ayında devreye girecek uygulamayla o sendikaları
kapatma hesabı içindesiniz. 
On
binlerce öğretmeni görevinden uzaklaştırdınız. On dört yıl içinde eğitim
sistemini hallettiniz. Çünkü -asıl istediğiniz- sorgulamayan, araştırmayan
cahil bir toplum yaratmak istiyorsunuz. Öğretmenlerin evine götüreceği ekmeği
onlara çok gördünüz, onları açlığa, sefalete sürüklediniz. 
Yandaş
medyayla toplumu âdeta hipnoz ederek on dört yıllık iktidarınızda cumhuriyet ve
değerlerini sistemli bir biçimde yok ettiniz. (CHP sıralarından alkışlar)
“Ekonomiyi
düzelteceğiz.” dediniz; cari açıkla, dış borçla ekonomiyi çökertip esnafımızı,
ticaret erbabını, sanayiciyi borcunu ve vergisini ödeyemez hâle getirdiniz.
2002 yılında sıfır sorunla aldığınız dış politikayı ne yazık ki mahvettiniz.
Komşu ülkelerle barış içinde yaşayan ülkemizin, üretim sevdalısı ihracat yapan
sanayicinin ihracat yapmasının önünü tıkadınız. Fabrikaların kapanmasına neden
oldunuz ve 6 milyon insanı işsizliğe mahkûm ettiniz. İşsizlik ve çaresizlikten
intihar eden bir işsizler ordusu yarattınız. 
15
Temmuzdan sonra, sadece vatan borcu için, vatan borcunu ödemek için kınalı
kuzularını askere gönderen, vatanına ve bayrağına sahip çıkan, komutanın
emriyle “Tatbikata gidiyoruz.” diye kandırılan askerlerimizi gözaltına aldınız.
Günahsız insanları “FETÖ’cü” diye damgaladınız, anaların babaların ciğerini dağladınız.
Cumhuriyetin kuruluşundan bu yana vatanımızın, bayrağımızın bekçisi olan Türk
Silahlı Kuvvetlerimizin itibarını yerle bir ettiniz. 
Ülkesi
ve bayrağı için PKK terörüyle çarpışıp can veren polis, asker, sivil
şehitlerimiz ile 15 Temmuz gecesi can veren şehitlerimizi ayrıştırdınız,
şehitlerimizin kemiklerini sızlattınız. 
2023
yılındaki hedefinize ya da sizin ifadenizle “menziliniz”e yedi yıl kaldı.
OHAL’i çıkararak, Meclisi baypas ederek kanun hükmündeki kararnamelerle, tek
adam iradesinin emirleriyle yasalar çıkarmaya devam ediyorsunuz. Tüm bunları
yapmayı kendinize hak görüyor, “Biz yüzde 50 oy aldık.” diyerek size oy
vermeyen diğer yüzde 50’yi yok sayıyorsunuz. Uygulamalarınızda kurunun arasında
ne yazık ki yaşı da yakıyorsunuz. Cumhuriyet kurulduğu günden günümüze, Atatürk
ve cumhuriyetle hesaplaşma içindesiniz. Bunu artık itiraf edin, hilafeti
getirme hayali içindesiniz. 
Bu
topluma ne kadar baskı yaparsanız yapın, ne kadar hipnoz ederseniz edin, ne
kadar işsiz bırakırsanız bırakın, ne kadar açlığa mahkûm ederseniz edin
başaramayacaksınız. Bu ülkenin insanı Mustafa Kemal Atatürk’ün yolundan ve onun
aydınlanma devrimlerinden vazgeçmeyecektir, vazgeçmeyecektir, vazgeçmeyecektir!

Hepinize
saygılar sunarım. (CHP sıralarından alkışlar)
BAŞKAN
– Teşekkür ederim Sayın Bayır.
BÜLENT
TURAN (Çanakkale) – Sayın Başkan…
BAŞKAN
– Sayın Turan…
BÜLENT
TURAN (Çanakkale) – Sayın Başkan, zabıtlara geçsin diye söyleyeceğim. Az önceki
kıymetli hatip ısrarla, AK PARTİ’nin, Hükûmetin cumhuriyetin değerleriyle
sorunu olduğunu söylediler. Dün de bunu konuşmuştuk Mecliste uzun uzun. AK
PARTİ’nin hiçbir kademesinin cumhuriyetle, 29 Ekimle asla bir sorunu yoktur.
Bizim ortak olan değerlerimiz, paydalarımız da hiçbir partinin tekelinde
değildir, böyle bir yetkisi yoktur kimsenin.
Teşekkür
ediyorum.
BAŞKAN
– Teşekkür ederim Sayın Turan.
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken…
İDRİS
BALUKEN (Diyarbakır) – İç Tüzük 60’a göre bir söz talebim var.
BAŞKAN
– Buyurunuz, mikrofonunuzu açıyorum. 
V.- AÇIKLAMALAR (Devam)
24.- Diyarbakır Milletvekili İdris Baluken’in,
Cumhurbaşkanı Recep Tayyip Erdoğan’ın bazı ifadelerine ve yetkililerin Musul
operasyonuyla ilgili bilgi vermesi gerektiğine ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Gün
boyu ekonomiyle ilgili bir gündem üzerinde tartışmalar yürütüyoruz ve şu anda
da doğrudan ekonomiyi ilgilendiren bir yasa tasarısını görüşüyoruz. Biz bugün
vermiş olduğumuz önergede de şunu söyledik: İç ve dış politikada temel
değişiklikler olmadan bu tarz palyatif çözümlerle mevcut ekonomik sorunları
aşmak mümkün değildir. Şu anda o iddiamızı devam ettiriyoruz. 
Ben,
şimdi, bugün Cumhurbaşkanı Erdoğan’ın yapmış olduğu bir konuşmayı Genel Kurulun
ve Türkiye kamuoyunun bilgisine sunacağım. Böyle bir anlayışla hangi ekonomik
sorunlar çözülür noktasında bütün Genel Kurulun ve kamuoyunun takdirine bu
bilgiyi sunmak istiyorum. Diyor ki: “Dün akşam Sayın Putin'le bir telefon
görüşmemiz oldu. Görüşmede Halep'i konuştuk. Saat 22.00 itibarıyla orada hava
bombardımanlarını durdurduklarını ifade ettiler.”
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum Sayın Baluken.
İDRİS
BALUKEN (Diyarbakır) – “El Nusra'nın –altını çiziyorum, El Nusra’nın yani El
Kaide’nin kolu olan örgütün- orayı terk etmesi noktasında kendilerinin ricaları
oldu. Arkadaşlarımıza bu konuda gerekli talimatları verdik, onlar da bu
çalışmaları yapmak suretiyle El Nusra'nın Halep'ten çıkması için gerekli
girişimleri başlatmışlar.” Skandal bir açıklama. El Kaide’nin kolu olan El
Nusra’yla ilgili Putin hangi hukuka dayanarak Türkiye’den ya da Türkiye
Cumhurbaşkanından ricacı oluyor? El Nusra ile Erdoğan ya da AKP arasındaki
hukuk nedir? Talimat verdiği bu arkadaşlar kimlerdir? Bu arkadaşların El
Nusra’yla ilişkisi nedir? Bu açıklamanın ne anlama geldiğini AKP’liler biliyor
mu? 11 Eylül saldırısını yapan bir terör örgütünün Suriye koluyla ilgili eğer
dünya liderleri bu ülkenin Cumhurbaşkanından ricacı duruma geçiyorlarsa…
(Mikrofon
otomatik cihaz tarafından kapatıldı)
İDRİS
BALUKEN (Diyarbakır) – Toparlıyorum Sayın Başkan.
BAŞKAN
– Lütfen tamamlayınız Sayın Baluken, açıyorum mikrofonunuzu.
İDRİS
BALUKEN (Diyarbakır) - …yani böyle bir pozisyon ortaya çıkmışsa biz ne
yatırımından, ne üretiminden, ne istihdamından, ne ekonomisinden bahsedeceğiz? 
Dün
de ben Musul operasyonuyla ilgili Başbakanın yarım saat içerisindeki iki
çelişkili bilgisini burada bakanlara ve AKP’li yetkililere sordum, cevap
verilmeden Meclis kapandı. Yani hiç olmazsa Meclisin bilgi edinme hakkı
doğrultusunda bu sorduğumuz sorulara bir cevap verin. El Kaide ile El Nusra’yla
AKP’nin, Erdoğan’ın nasıl bir hukuku var ki dünya liderleri ricacı oluyor? 
Teşekkür
ediyorum Sayın Başkan.
BAŞKAN
– Teşekkür ederim Sayın Baluken.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Ticari İşlemlerde Taşınır Rehni Kanunu Tasarısı
(1/753) ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu (S. Sayısı: 418) (Devam)
BAŞKAN
– Birinci bölüm üzerinde şahsı adına Hasan Sert, İstanbul Milletvekili.
Buyurunuz
Sayın Sert. (AK PARTİ sıralarından alkışlar) 
HASAN
SERT (İstanbul) – Sayın Başkan ve değerli milletvekilleri; hepinizi sevgi ve
saygıyla selamlıyorum.
418
sıra sayılı 21 maddeden oluşan Ticari İşlemlerde Taşınır Rehni Kanunu
Tasarısı’nın birinci bölümü üzerinde konuşma yapmak üzere söz almış
bulunmaktayım. Biliyorsunuz bu kanun tasarısı Komisyonda 18 Ağustos 2016
tarihinde görüşülmüştü ve görüşmeler sırasında çok önemli, değerli katkılar
yapan Cumhuriyet Halk Partili milletvekili arkadaşlarıma ve Milliyetçi Hareket
Partili milletvekili arkadaşlarıma teşekkürü borç bilirim.
Sayın
Başkan ve değerli milletvekilleri; bilindiği üzere, devletler ve ülkeler
ekonomi ve ticaretle kalkınırlar ve büyürler. Devlet ve siyaset büyümenin
yolunu açar, bürokrasi destekler, iş dünyası ise büyümeyi gerçekleştirecek
üretim ve ihracata katkı yaparlar. Üretim ve ihracatın artmasıyla işsizlik
azalır, kişi başı gelir artar, ülkenin ekonomik değerlerinde pozitif gelişmeler
olur. İş dünyası ve KOBİ’lerin finansmana erişiminin zorlaşması üretim ve
ihracat hevesini kırmaktadır. Girişimcilik performansı hayli yüksek olan Türk
insanının ve işletmelerinin en büyük problemi finansmana erişimdir. Finansmana
erişimde kullanılan kaynaklar ise bankalar ve finans kurumlarıdır. Bankalar ve
finans kurumları ise özellikle KOBİ’lere ve iş dünyasına finansal destek
sağlamak için ciddi teminat zorlukları çıkarmaktadırlar. Bugün görüşmekte
olduğumuz 418 sıra sayılı Yasa Tasarısı bu açığı kapatmak ve finansa ulaşım
zorluğunu gidermek için hazırlanmış bir yasa tasarısıdır. Bu yasayla
işletmelerin finans temininde verilecek olan rehinin sadece gayrimenkul ve
tapulardan ibaret değil, taşınan varlık üzerinden de rehin hakkı oluşturmasını
sağlamaktadır. Bu kanun tasarısı, taşınır rehin hakkının güvence olarak
yaygınlaştırılması, rehine konu olan taşınırların kapsamının genişletilmesi,
taşınır rehinde aleniyetin sağlanması, rehinin paraya çevrilmesinde alternatif
yolların bulunması, rehin hakkı tesisinin oluşması gibi avantajları
içermektedir. Bu suretle iş dünyasının finansmana erişimi kolaylaştırılmaya
çalışılacaktır. 
Bu
yasanın işleyişine bakacak olursak rehini veren ile alacaklı arasında imzalanan
ve rehin hakkını tesis eden rehin sözleşmesiyle bu tesis edilecektir. Anlaşma,
özel yetkililerin huzurunda imzalar atılarak geçerlilik kazanmış olacaktır.
Rehin hakkı, sözleşmenin sicile tescil edilmesiyle onaylanmış olacaktır.
Rehinin sağladığı güvence, tescilde belirtilen tutar ve derecesiyle sınırlıdır.
Rehinin
değerini tespit amacıyla, ekspertiz hizmetinden yardım alınabilir, icra
daireleri rehin değerini tespite yardımcı olur. Ekspertiz ücretlerini ise
Bakanlık ek bir genelgeyle belirler. Ekspertizin yeterliliğini ise Bakanlık ek
bir yönetmelikle tespit edecektir.
Kanun
tasarısının önemli maddelerinden birinde, rehin tutarına üst limit getirilerek
rehin verenin tüm taşınırları yerine ihtiyaç kadar taşınırın rehin edilmesi
zorunlu kılınmıştır. Yine bir başka avantaj ise aynı taşınır varlık birden çok
rehine konu olabilecektir.
Bu
kanunla elde edilen en önemli avantajları sayacak olursak: Alacaklar, çok
yıllık ürün veren ağaçlar, fikrî ve sınai mülkiyete konu olan haklar, ham
madde, hayvanlar, her türlü kazanç ve icatlar, başka bir sicile kaydı
öngörülmeyen her türlü lisans ve ruhsatlar, kira gelirleri, makine ve
teçhizatlar yine rehin olarak kullanılacaktır.
Değerli
milletvekilleri, son olarak birkaç konuyu daha söyleyerek konuşmamı tamamlamak
istiyorum: Türkiye’nin Musul operasyonunda daha aktif görev almasını,
olağanüstü hâlin memlekete güven sağlanana kadar devam etmesini; PKK, YPG,
IŞİD, FETÖ’yle amansız bir mücadelenin devam etmesini; Türk-Kürt kardeşliğinin
toplumun bütün kesimlerine yaygınlaştırılmasını, doğudaki aşiretlerin yapmış olduğu
birlik beraberlik çağrılarının çok önemli olduğunu ve desteklenmesi
gerektiğini, yurtta sulh konseyine en ağır cezalar verilmesi gerektiğini
söylerken çıkacak yasanın ülkemize ve iş dünyasına hayır ve başarı getirmesini Cenab-ı
Allah’tan temenni eder, saygılar sunarım. (AK PARTİ sıralarından alkışlar) 
BAŞKAN
– Teşekkür ederim Sayın Sert. 
Birinci
bölüm üzerinde şahsı adına ikinci konuşmacı Erkan Aydın, Bursa Milletvekili. 
Buyurun
Sayın Aydın. (CHP sıralarından alkışlar) 
ERKAN
AYDIN (Bursa) – Teşekkür ederim.
Sayın
Başkan, çok değerli Meclisimizin üyeleri; hepinizi saygı ve sevgiyle
selamlıyorum. 
Bu
maddeyle ilgili konuşacaktım ancak dün akşamüstü bizim İnegöl İlçe
Başkanlığımıza bir vatandaş tarafından bıçaklı saldırı girişiminden dolayı hem
onunla başlayarak hem de olağanüstü hâl, KHK’lar ve ülkenin içinde bulunduğu
durumla ilgili bir konuşma yapmaya karar verdim. 
Bir
vatandaş, televizyon programında bizim Genel Başkanımızı izleyerek ve aşırı
derecede alkol alarak -179 promil- ondan sonra sinirlenip, kalkıp eline bıçağı
alıp -daha önce de siyasi olarak Düzce İl Başkanımıza yapılan gibi, diğer
saldırılar gibi- İnegöl İlçe Başkanlığımızın kapısını çalıp, “Nerede ilçe
başkanı?” deyip -ki Allah’tan o saniye ilçe başkanımız binada değil- ve hemen
kapının kapatılıp polislerin gelmesiyle gözaltına alınıyor ve sorgusunda şunu
söylüyor: “İşte, beğenmedim konuşmayı, o yüzden de gidip –şahsi bir meselesi de
yok, tanımıyor da- ilçeyi bastım.” diyor. Nereden bu sonuca varıyoruz, neden
böyle bir davranış içine giriyor? Eğer ülkede o kadar fazla kinle
ötekileştirmeye, insanları ayrıştırmaya giderseniz bir konuşmayı beğenmeyen
vatandaş eline alıp bıçağı, silahı, gidip bir siyasi partinin ilçe merkezini
basabiliyor. 
Baktığınızda,
vatandaş kim? Sizin bu FETÖ’cüleri içeri atmak için çıkardığınız, 16 tane
sabıkası olan, içeriden yeni çıkmış, denetimli serbestlikle salınmış bir
vatandaş. Yani FETÖ’cülere yer açarken birçok sabıkalı insanı dışarı saldınız.
O insanlar da şimdi, bir ay bile geçmeden aynı suçu işleyip içeri giriyor ve
bunlar olurken biz neyi konuşuyoruz? Başkanlık sistemi. Bugün gene sizin Genel
Başkan Yardımcınızın açıklamasıyla “Nisanda başkanlık sistemi olabilir.”
dediniz. 
Peki,
daha üç ay önce, bu Mecliste 4 partinin imzasıyla, Meclis Başkanının imzasıyla ne
konuşuyorduk? Birlik beraberlik, Yenikapı ruhu. Ne deniyordu o metnin bir
bölümünde? “Unutulmamalıdır ki Türkiye Büyük Millet Meclisi Kurtuluş Savaşı’nı
yöneten, Türkiye’nin demokrasiye geçişini gerçekleştiren, demokratik
parlamenter sistemi yıllar içinde geliştirmiş, bir milleti yokluk ve
yoksulluktan alıp muasır medeniyetler seviyesine çıkarmış bir parlamento.” Yani
demokratik parlamenter sistem vurgusu yapmışız 4 parti. Bugün neyi konuşuyoruz?
Tek adamın, tek iktidarına doğru referandum yapalım, buradan 330 çıksın, halka
soralım. E peki, daha üç ay önce neyin imzasını attık hep birlikte? Demokratik
parlamenter sistemin devam etmesinin. 
Peki,
gerekçe ne? Gerekçe de çok enteresan: “Fiilî durumu hukuki duruma çevirelim.”
Ya arkadaş, bir vatandaş Anayasa’ya aykırı, kanunlara aykırı bir iş yapsa ne
dersiniz? “Kardeşim, kanuna uy, Anayasa’ya uy; fiilî durumu yapma yoksa cezayı
alırsın.” deriz. Biz ne diyoruz? “Burada hukuka uyulmayan, Anayasa’ya
uyulmayan, kanuna uyulmayan bir durum var; biz bunu kanuna uyduralım.” Dünyanın
hiçbir yerinde görülmeyecek bir şey yapıp buradaki kanunsuzlukları
düzelteceğimize kanunsuzluğu kılıfına uydurmaya çalışıyoruz. Bu da ayrı bir
tartışma konusu. 
Tabii
ki önümüzdeki dönemde bunların hepsi halkın nezdine gelecek. Daha bu süreçler
bugünkü tartışmayla sıcak olduğu için, ben, buradan, halkın Meclisinden halka
da çağrı yapmak istiyorum: Gelin Gazi Meclisi, ikinci defa gazi olan Meclisi,
bu demokratik parlamenter sistemi hep birlikte savunalım. Sadece bir kişinin
isteği ve arzusu doğrultusunda, dayatmalar doğrultusunda bir işlem yapmayalım.
Yaptığımızda geri döşünü olmayan bir yola girebiliriz. Buradan bu uyarıyı
yapalım.
En
son olarak: Ankara Valiliğinin açıkladığı 30 Kasıma kadar gösteri, toplanma
yasağının da yanlış bir karar olduğunu, 29 Ekim ve 10 Kasım anmalarına denk
geldiğini… Ki bu millet alıştı 29 Ekimlerde, 19 Mayıslarda, 23 Nisanlarda hep
olağanüstü bir durum oluyor ama köprü açılışında davullu zurnalı, ne şehit
oluyor ne acı oluyor ne önlem oluyor. Bunları da milletin iyi takdir etmesi
gerekir diyorum. 
Biz,
Cumhuriyet Halk Partisi olarak 29 Ekimde bütün coşkumuzla, bütün
kalabalığımızla Anıtkabir'de olacağız diyorum. Bursa’da da Nilüfer
Belediyemizin yıllardır düzenlediği yürüyüşte hep birlikte olacağız. Bütün
herkesi de sokaklara ve bu milletin, bu Meclisin kurucusu Atatürk’ümüzü de
anmaya davet ediyor, hepinize saygılar sunuyorum. (CHP sıralarından alkışlar) 
BAŞKAN
– Teşekkür ederim Sayın Aydın. 
Birinci
bölüm üzerindeki görüşmeler tamamlanmıştır. 
Birleşime
on beş dakika ara veriyorum, grup başkan vekillerini arkaya davet ediyorum. 
Kapanma Saati: 18.13
ÜÇÜNCÜ OTURUM
Açılma Saati: 18.31
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: İshak GAZEL (Kütahya), Ömer SERDAR
(Elâzığ)
-----0-----
BAŞKAN
– Sayın milletvekilleri, Türkiye Büyük Millet Meclisinin 9’uncu Birleşiminin
Üçüncü Oturumunu açıyorum.
418
sıra sayılı Kanun Tasarısı’nın görüşmelerine kaldığımız yerden devam edeceğiz.
Komisyon?
Yerinde.
Hükûmet?
Yerinde. 
Şimdi,
birinci bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım. 
Ancak
bu işleme geçmeden önce, Sayın Behçet Yıldırım’ın 60’ncı maddeye göre bir söz
talebi vardır. 
Sayın
Yıldırım, mikrofonunuzu açıyorum, buyurunuz. 
BEHÇET
YILDIRIM (Adıyaman) – Teşekkürler Başkanım. 
Maliye
Bakanımız gitti mi? Sorum Maliye Bakanınaydı. O zaman vazgeçtim, başka zaman
sorayım. 
BAŞKAN
– Vaz mı geçtiniz? Peki Sayın Yıldırım. Teşekkür ederim. Soru hakkınız baki.
Tekrar, Başbakan Yardımcısı gelirse size söz vereceğim. 
1’inci
madde üzerinde 3 önerge vardır. 
Önergeleri
okutuyorum: 
Türkiye Büyük Millet Meclisi Başkanlığına
Görüşülmekte
olan 418 sıra sayılı Ticari İşlemlerde Taşınır Rehni Kanunu Tasarısı’nın 1’inci
maddesinde geçen “sunulması” ibaresinin “belirlenmesi” biçiminde
değiştirilmesini arz ve teklif ederiz. 
 Kazım Arslan Tahsin
Tarhan Ali Akyıldız
 Denizli Kocaeli 
Sivas
 Serdal Kuyucuoğlu Hüseyin
Çamak Ömer Fethi Gürer
 Mersin Mersin 
Niğde
 Ali Yiğit Tacettin
Bayır
 İzmir İzmir
Türkiye Büyük Millet Meclisi Başkanlığına
Görüşülmekte
olan 418 sıra sayılı Ticari İşlemlerde Taşınır Rehni Kanunu Tasarısı’nın 1’inci
maddesinde geçen “aleniyetin” ifadesinin “açıklığın” şeklinde değiştirilmesini
arz ve teklif ederiz. 
 Emin Haluk Ayhan  Mehmet
Necmettin Ahrazoğlu Erhan Usta
 Denizli Hatay 
Samsun
 Mustafa Kalaycı Saffet
Sancaklı Mustafa Mit
 Konya Kocaeli 
Ankara
 Ruhi Ersoy Baki
Şimşek
 Osmaniye Mersin
BAŞKAN
– Şimdi, maddeye en aykırı önergeyi okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 418 sıra sayılı Kanun Tasarısı’nın 1’inci maddesinin tasarı metninden
çıkarılmasını arz ve teklif ederiz. 
 İdris Baluken Aycan
İrmez Behçet Yıldırım
 Diyarbakır Şırnak 
Adıyaman
 Gülser Yıldırım Ferhat
Encu
 Mardin Şırnak
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılamıyoruz Sayın Başkan.
BAŞKAN
– Hükûmet? 
AİLE
VE SOSYAL POLİTİKALAR BAKANI FATMA BETÜL SAYAN KAYA (İstanbul) – Katılmıyoruz. 
BAŞKAN
– Önerge hakkında konuşmak isteyen Aycan İrmez, Şırnak Milletvekili. 
Buyurunuz
Sayın İrmez. (HDP sıralarından alkışlar)
AYCAN
İRMEZ (Şırnak) – Sayın Başkan, Sayın Bakan ve değerli milletvekilleri; bizler
de grubumuz adına 1’inci madde hakkında söz almış bulunmaktayız. 
1’inci
madde teslimsiz taşınır rehin hakkının güvence olarak kullanımının
yaygınlaştırılması hakkındadır. Ne yazık ki ilk önce ülkenin iç politikasına
bir bakmamız gerekiyor ki daha sonra ekonomik olarak ülkenin neler
yapabileceğini, ne tür düzenlemeler yapabileceğini göz önünde bulundurmamız
gerekiyor. Ama maalesef Hükûmetin son dönemde gerek iç politika ve gerekse dış
politikası nedeniyle hakikaten ülkenin şu an bile gizli bir ekonomik kriz
içerisinde olduğu söz konusudur ve başta esnaflar olmak üzere ve tüm halk
olarak gerek borçlanma ve gerekse Hükûmetin son dönemlerdeki politikası
nedeniyle hakikaten büyük bir ekonomik krizin başlangıcıyla karşı karşıyayız.
Bir ülkede ekonomik durumun göz önünde bulundurulabilmesi için ilk önce halkın
yaşam hakkını güvence altına alın ki daha sonra bu tür düzenlemeler yapılması
gerekiyor. Eğer bir ülkede yaşam hakkı durumu güvence altında değilse diğer
yasal maddelerin ya da ekonomik veyahut diğer düzenlemelerin pek çok da, herhangi
bir önemi bulunmamaktadır. 
Bir
ülkede insanlar ölüyorsa, bir ülkede şehirler yakılıp yıkılıyorsa bunlar ne
kadar vicdani, ahlaki ve hukuki olabilir, hakikaten, bazen kendimize soruyoruz.
Bu maddeye baktığımız zaman, bu tasarıya baktığımız zaman, hakikaten, KOBİ’ler
başta olmak üzere halkı tamamen bir borç batağına götürmektedir. Her şeyden
önce bir ülkede halkın, ilk başta, yaşam hakkından tutun huzur ve barış
içerisinde yaşamasını sağlamalıyız. Örnek olarak, şu an bulunduğum memleketim
Şırnak başta olmak üzere, maalesef, daha mevcut, 14 Mart 2016 tarihinde
Şırnak’ta Valilik tarafından ilan edilen kesintisiz sokağa çıkma yasağı ve
kente yönelik topyekûn yıkım harekâtı hâlen devam etmektedir.
AKP
Hükûmeti başta Şırnak olmak üzere kitlesel bir cezalandırma yöntemi
uygulamaktadır. Bu cezalandırma politikası… Maalesef Şırnak şehrimiz yüzde 70’e
varan bir yıkımla şu an karşı karşıya. Şu an düşündüğümüz ve şu an yasa
tasarısında mevcut olan madde her ne kadar küçük KOBİ’ler ve işletmeciler
hakkında söz konusu ise de Şırnak’a bugün baktığımızda, maalesef, bu madde
Şırnak’ın hiçbir esnafı için geçerli değildir çünkü Şırnak’ta esnafa veyahut
küçük işletmecilere, maalesef, yıkıma devam edilmesiyle birlikte hiçbir şekilde
bu maddeye yönelik bir uygulama durumu dahi söz konusu olamamaktadır. 
Kente
yönelik ağır bir bombardıman yapan devlet güçleri Şırnak halkını yerinden
sürmüştür. Yerlerinden edilen binlerce insan yanlarına tek bir eşya almadan
zorunlu göç yollarına düşmüştür.
Top
ve tank atışlarından kurtulan iş yerleri bu kez Çevre ve Şehircilik Bakanlığına
bağlı iş makineleriyle yıkılmaktadır. Yıkım sırasında halkın malları ve yaşam
alanları bu iş makineleriyle tamamen yok edilmektedir. Kaymakamlık izniyle çok
az sayıda Şırnak’a giren ve eşyalarını almak isteyen ailelere yıkım yapan
kişiler “Biz devletle anlaştık, hiçbir şekilde eşyalarınızı çıkartamazsınız, o
eşyalar bize aittir.” diyerek halkın eşyasını almasına engel olmaktadır.
Kısacası, Şırnak halkının mülkünü devlet gözetiminde maalesef, şu an ihaleyi
almış bulunanlar yağmalamaktadır. Bütün bu uygulamalar Şırnak’a yönelik kent
soykırımının yürürlükte olduğunun göstergesidir. Yağmalamacı bir zihniyetle
maalesef şu an karşı karşıyayız. Yasakla birlikte hakikaten binlerce insanımız
şu an mağdur olmuş durumdadır ve biliyorsunuz, kış maalesef kapımıza geldi ve
dayanmaktadır. Ama buna yönelik her ne kadar bizim, valilikle irtibata geçip
çadırlarda kalan, barakalarda kalan oradaki halka yönelik bazı alternatif
modellerimiz vardı ama maalesef, ne Hükûmet yetkilileri ne de valilik bu
alternatif modelimizi, yani projemizi, hiçbir şekilde uygulamaya koymamamız
yönünde engellemeler çıkardılar. 
Diğer
taraftan, şu an burada, yasalarla sözde güvence altına alınıyor ama maalesef,
şu anda görüyoruz ki, Şırnak’ta büyük bir yıkım söz konusu ve başta iş yerleri
olmak üzere evler dâhil maalesef yıkılmaktadır. 
Devletin,
politikasıyla ilk önce halkın huzuru ve mutluluğu ve oradaki yaşam alanlarını
güvence altına alması gerekirken, maalesef şu anda… 
(Mikrofon
otomatik cihaz tarafından kapatıldı)
AYCAN
İRMEZ (Devamla) – …oranın hiçbir şekilde devlet için, Hükûmet için çok da
önemli olmadığını görüyoruz. Buradan bir kez daha belirtiyoruz ki, umarız en
kısa sürede Şırnak’taki abluka kalkar ve Şırnak halkımız şehrine geri döner.
(HDP sıralarından alkışlar) 
BAŞKAN
– Teşekkür ederim Sayın İrmez.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 418 sıra sayılı Ticari İşlemlerde Taşınır Rehni Kanun Tasarısı’nın 1’inci
maddesinde geçen “aleniyetin” ifadesinin “açıklığın” şeklinde değiştirilmesini
arz ve teklif ederiz.
Mustafa Mit (Ankara) ve
arkadaşları
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılamıyoruz Sayın Başkan.
BAŞKAN
– Hükûmet?
AİLE
VE SOSYAL POLİTİKALAR BAKANI FATMA BETÜL SAYAN KAYA (İstanbul) – Katılamıyoruz.
BAŞKAN
– Önerge hakkında konuşmak isteyen Mustafa Mit, Ankara Milletvekili. 
Buyurunuz
Sayın Mit. (MHP sıralarından alkışlar) 
MUSTAFA
MİT (Ankara) – Sayın Başkan, değerli milletvekilleri; görüşülmekte olan 418
sıra sayılı Ticari İşlemlerde Taşınır Rehni Kanunu Tasarısı’nın 1’inci maddesi
hakkında Milliyetçi Hareket Partisinin görüşlerini anlatmak üzere söz almış
bulunuyorum. Genel Kurulu saygıyla selamlıyorum. 
Değerli
milletvekilleri, sözlerime başlamadan önce, 19 Ekim 2003 tarihinde
rahmetirahmana kavuşan Aliya İzzetbegoviç’i ölüm yıl dönümü münasebetiyle
rahmetle anıyorum.
Büyük
devlet adamı, filozof, hukukçu ve Bosna-Hersek Cumhuriyeti’nin 1’inci
Cumhurbaşkanı Aliya, tarihteki hak ettiği yeri almıştır. Günümüze uygun düşen
şu sözlerini ibretle dikkatinize sunmak istiyorum: “Ben dindarlığımı annemin
dindarlığına borçluyum. Yani, orta yolu gösteren geleneksel İslam’a borçluyum.
Din hurafeleri yok etmezse hurafeler dini yok eder. Bir kelimeyi hiçbir zaman
aklınızdan çıkarmayın: ‘Devlet.’ Devletin ne kadar önemli olduğunu hepimiz
idrak etmekteyiz. Devletsiz bir millet boşluğa düşer, rüzgârda savrulup gider.”
Nitekim,
rahmetli Başbuğ’umuz Alparslan Türkeş de bunu “Dalından kopan yaprağın
akıbetini rüzgâr tayin eder.” şeklinde ifade ederek, binlerce yıllık devlet
geleneğimizden koptuğumuzda akıbetimizi işaret etmektedir. Her ikisini de
minnetle ve rahmetle anıyorum. 
Değerli
milletvekilleri, görüşülmekte olan yasa tasarısı 1971 tarihli 1447 sayılı
Ticari İşletme Rehni Kanunu’nu yürürlükten kaldırmaktadır. Tasarıyla, günümüz
şartları dikkate alınarak teslimsiz taşınır rehin hakkının güvence olarak
yaygınlaştırılması, bu rehine konu taşınırların kapsamının genişletilmesi,
taşınır rehininin sicile kaydı ve bu sicilin alenileştirilmesi ile rehinin
paraya çevrilmesinde alternatif yolların sunulması suretiyle finansmana erişim
kolaylaştırılmaktadır. Diğer taraftan, tasarı, rehin karşılığı kredi verilecek
kuruluşları genişleterek bankalara ilaveten genel anlamda finans kuruluşları
ile özel veya kamu kurumu niteliğindeki kredi kefalet kuruluşlarını da kapsamaktadır.

Genel
gerekçede anlaşıldığı gibi, günümüzün ihtiyaçları için getirilen tasarının asıl
amacı, KOBİ’lere, esnaf ve tacirin kaynak sıkıntısına çözüm arayışı olduğudur.
Bu cümleden hareketle, gözetilen faydaya, hasılaya yönelik olarak ekonomik,
sosyal ve toplumsal önemleri açısından KOBİ'lerin finansman sıkıntısını
aşabilmeleri için ilave destek ve teşviklerin de beraber düşünülmesi ve
uygulanmaya konulması gerekmektedir. Bu eksikliğin acilen giderilmesi
gerektiğine inanıyoruz. 
KOBİ'lerin
ekonomideki yeri, toplumsal etkileri dikkate alındığında, genelde finans
sektörünü önceleyen finans sisteminde KOBİ'lerin pozitif ayrımcılığa tabi
tutulması çalışma hayatımızın istikrara kavuşması açısından çok önemlidir. 
Bu
kapsamda, Kredi Garanti Fonu’nun bu maksadı da içerecek şekilde yeniden
tanımlanması, olmuyorsa bu kesime yönelik Kredi Garanti Fonu oluşturulması,
mikro işletmelerin sıkıntılarının giderilmesinde pozitif rol oynayacaktır. Bu
noktada, Halk Bankasının öncü ve eğitimci rol üstlenmesi gerektiğine inanıyoruz.
Geniş bir kesimin finansman kuruluşu olması hasebiyle Halk Bankasının
özelleştirme tartışmalarından çıkarılması veya Halk Bankasının bu kesimin
meslek kuruluşlarının birliğine devredilerek özelleştirilmesi suretiyle özerk
hâle getirilmesi sosyal bir proje olacaktır.
Değerli
milletvekilleri, itirazlarımızın, ikazlarımızın yegâne sebebi milletin
menfaatine milletin ihtiyacını karşılamaktır. Yaptığımız itiraz ve ikazlar bu
kapsamdadır. Yapılan birçok yanlışlığı dikkate almayanlar, ikaz ve
itirazlarımızın ne kadar haklı olduğunu uygulamada görmektedirler. 
Bizim
için doğruya doğru, yanlışa yanlış demek hem ahlaki bir vazife hem de şahsi bir
erdemdir diyor, hepinizi saygıyla selamlıyorum. (MHP ve CHP sıralarından
alkışlar) 
BAŞKAN
– Teşekkür ederim Sayın Mit.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 418 sıra sayılı Ticari İşlemlerde Taşınır Rehni Kanunu Tasarısı’nın 1’inci
maddesinde geçen “sunulması” ibaresinin “belirlenmesi” biçiminde
değiştirilmesini arz ve teklif ederiz. 
Serdal Kuyucuoğlu
(Mersin) ve arkadaşları
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkan.
BAŞKAN
– Hükûmet?
AİLE
VE SOSYAL POLİTİKALAR BAKANI FATMA BETÜL SAYAN KAYA (İstanbul) – Katılmıyoruz.
BAŞKAN
– Önerge hakkında konuşmak isteyen Serdal Kuyucuoğlu, Mersin Milletvekili.
Buyurunuz
Sayın Kuyucuoğlu. (CHP sıralarından alkışlar) 
SERDAL
KUYUCUOĞLU (Mersin) – Teşekkür ederim Sayın Başkan.
Sayın
Başkan, değerli milletvekilleri; Ticari İşlemlerde Taşınır Rehni Kanunu
Tasarısı’nın 1’inci maddesi üzerinde söz almış bulunuyorum. Bu vesileyle
hepinizi saygıyla selamlıyorum.
Değerli
milletvekilleri, çok nadir rastlansa da esnafımızın beklediği bu kanun
tasarısının, Komisyondan muhalefetle uzlaşı içerisinde geçmiş olması
sevindiricidir. Umutlu olmamakla birlikte, ülkemizin geleceği adına alınacak
önemli kararlarda muhalefetin daha fazla dinlenmesi ve önerilerine yer
verilmesi ülkemiz yararınadır. Genel hatlarıyla olumlu bulduğumuz tasarının
ülkemiz ekonomisine katkı sağlamasını diliyorum. 
Değerli
milletvekilleri, yanı başımızda savaş başlamış; ordumuz, cumhuriyet tarihinde
ilk kez diğer bir ülkede fiilen savaşa girmiş ve Irak’ta da savaşa girmeye
hazırlanıyor. Bölge yangın yerine dönmüş ama biz kendi içimizde birlik ve
beraberliği sağlamak yerine, her gün alınan yeni kararlarla ülkemizin geleceğini
dışarıdaki tehlikeden çok içeride yok etmeye çalışıyoruz. İktidar kendisi gibi
düşünmeyenler üzerindeki baskısını her geçen gün artırıyor. 15 Temmuzda yapılan
hain darbe girişiminden ders çıkarmamız gerekirken bunu bir darbe
fırsatçılığına çevirmiş; suçsuz, ilgisiz birçok insan açığa alınmış, ihraç
edilmiş ya da cezaevlerine tıkılmıştır. İlan edilmiş olan olağanüstü hâlle
bugüne kadar 40 bin kişi gözaltına alınmış, 32 bin kişi cezaevlerine atılmış,
93 bin kamu görevlisi açığa alınmış, 60 bin kişi kamudan ihraç edilmiş, 28
seçilmiş belediyeye kayyum atanmış; bine yakın eğitim kurumu, 15 üniversite
kapatılmış ve birçok sendikanın kapısına kilit vurulmuştur. El konulan ya da
kapatılan özel şirketlerde ise on binlerce kişi işsiz bırakılmıştır ama nedense
bir dönem darbecilere açıkça destek vermiş olan siyasetçilere dokunan yoktur. 
Değerli
milletvekilleri, bu tabloyu ülkemizin kaldırması mümkün değildir. Bu nedenle,
geç olmadan bu ülkede hukuku uygulamaya koymalı ve insanları adil bir şekilde
yargının önüne çıkararak sapla samanı birbirinden ayırmalıyız. Her aykırı
düşüneni hatta bırakın aykırıyı, düşünen insanları cezalandırma anlayışından
vazgeçmeliyiz. “Barış” diyeni düşman görme anlayışından çıkarak tam tersi,
savaşların ve ölümlerin önüne geçmenin yollarını aramalıyız. Siyasetçiler
olarak bu, bizim, gelecek kuşaklara olan görev ve sorumluluğumuzdur. CHP olarak
sizleri bir kez daha uyarıyoruz: Gelin, bu ülkenin kodlarıyla oynamayı bırakın;
gelin, bu ülkenin eğitim sistemini çağdaş yapalım; savaşlar yerine barış, sivil
dikta yerine demokrasiden yana tavır koyalım. Tarikatlarla yönetilen bir ülke
değil, cumhuriyete sahip çıkan, demokrasisi güçlü laik bir ülke olma yolunu
seçelim. Bu coğrafyada barışı korumak için güçlü olması gereken Türk Silahlı
Kuvvetlerini zayıflatmak yerine modernleştirin, güçlendirin yoksa bu koltuklar
bir gün gider ve bu ülkenin güzel bir geleceğe sahip olması adına
yapmadıklarınız için pişman olursunuz. Israrla davet ederek çağırdığınız
Yenikapı’dan üç ay geçmeden “Gelsen ne olur, gelmesen ne olur.” tavrını
bırakın. Yenikapı ruhu birlik olmaktan, muhalefeti dinlemekten ve tüm
yurttaşları kucaklayan iktidarlardan geçer. Ne ilgisi var cezaevlerine
gönderdiğiniz bilim insanlarının, yazarların, akademisyenlerin, gazetecilerin
darbeyle? Ne ilgisi var sadece bir sendikaya üye oldukları için mesleklerinden
edilen binlerce öğretmenin darbeyle, terörle?
Değerli
milletvekilleri, bırakın adam gibi ölmeyi, bu ülkeye madam gibi hizmet etseniz
çok daha doğru işler yaparsınız.
Bu
düşüncelerle hepinizi saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Kuyucuoğlu.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
1’inci
maddeyi oylarınıza sunuyorum: Kabul edenler… Kabul etmeyenler… 1’inci madde
kabul edilmiştir.
İDRİS
BALUKEN (Diyarbakır) – Sayın Başkan, İç Tüzük 60’a göre kısa bir söz talebim
var.
BAŞKAN
– Sayın Baluken, mikrofonunuzu açıyorum.
Buyurunuz.
V.- AÇIKLAMALAR (Devam)
25.- Diyarbakır Milletvekili İdris Baluken’in, Aile ve
Sosyal Politikalar Bakanının Cumhurbaşkanı Recep Tayyip Erdoğan’ın kadınları
ilgilendiren bazı ifadeleriyle ilgili ne düşündüğünü öğrenmek istediğine
ilişkin açıklaması
İDRİS
BALUKEN (Diyarbakır) – Teşekkür ediyorum.
Sayın
Başkan, son derece dağınık olan Hükûmetin Meclise devamlılığıyla ilgili ciddi
bir sorunla karşı karşıyayız. O nedenle, ilgili bakanları görünce de bize
iletilmiş olan ve bizi rahatsız eden belli konularda mümkün olduğunca soru
sormak için ya da bilgi almak için söz talebimiz oluyor.
Şimdi,
Aile ve Sosyal Politikalar Bakanı Kabine içerisindeki tek kadın bakan olması
itibarıyla, hepimizin, bulunduğu pozisyona, kendisine değer biçtiğimiz birisi.
Ancak, bundan birkaç gün önce Cumhurbaşkanı Erdoğan’ın bütün kadınları ve
aslında bütün toplumu son derece rahatsız eden bir açıklaması oldu. Yani “Adam
gibi ölürüz, madam gibi değil.” şeklinde yapılan bu açıklama, yaşarken bile
kadına, ötekileştiren, dışlayıcı bir gözle bakan; vahşi cinayetlerde katleden
bir anlayışın, ölürken nasıl bir şey üzerinden tanımladığıyla ilgili hepimizde
çok rahatsız edici bir duygu ve bol miktarda soru işareti yarattı.
Şimdi,
biz, özellikle kadın politikalarını takip eden ve Kabinede tek kadın bakan olan
Sayın Bakanın, hem kadın kimliğinden hem de bu bahsetmiş olduğumuz bakanlık
sorumluluğundan dolayı, bu cümlelerle ilgili, kamuoyuna mevcut durumu açıklayan
ve bu durumun kabul edilemez olduğunu ifade eden görüşleri ifade etmesini
beklerdik. Böyle bir açıklama duymadık.
Ben,
hem bir kadın olarak hem de kadın politikalarının merkezindeki bir bakan
olarak, bu, ölürken bile kadını ikinci sınıf gören, kadını aşağılayan
cümlelerle ilgili, anlayışla ilgili ne düşündüğünü çok merak ettiğimi ve
mümkünse bir cevap aradığımı iletmek istiyorum.
Teşekkür
ediyorum.
BAŞKAN
– Teşekkür ederim Sayın Baluken.
AİLE
VE SOSYAL POLİTİKALAR BAKANI FATMA BETÜL SAYAN KAYA (İstanbul) – Sayın Başkan…
BAŞKAN
– Sayın Bakan, bir söz talebiniz mi oldu? Fark edemedim.
AİLE
VE SOSYAL POLİTİKALAR BAKANI FATMA BETÜL SAYAN KAYA (İstanbul) – Cevap
beklediğini söyleyince…
BAŞKAN
– Buyurunuz, tabii ki.
26.- Aile ve Sosyal Politikalar Bakanı Fatma Betül
Sayan Kaya’nın, Diyarbakır Milletvekili İdris Baluken’in yaptığı
açıklamasındaki bazı ifadelerine ilişkin açıklaması
AİLE
VE SOSYAL POLİTİKALAR BAKANI FATMA BETÜL SAYAN KAYA (İstanbul) – Öncelikle şunu
belirtmek isterim ki Sayın Cumhurbaşkanımızın kullandığı bu ifade Anadolu’da
kullanılan bir deyim ve Sayın Cumhurbaşkanımızın kadına verdiği değer, bizi her
zaman siyasette ne kadar değerlendirdiği ve ön konuma geçirmeye çalıştığı
hepimiz tarafından, AK PARTİ’de siyaset yapmış, hatta bütün partilerde siyaset
yapmış herkes tarafından görülmüştür. Sayın Cumhurbaşkanımızın Başbakanlığı
döneminde ben İstanbul’da Meclis üyeliği listelerinin nasıl yapıldığına bizzat
şahit olmuş biri olarak şunu söylemek isterim ki, her zaman ilk 3 sırada, 2’nci
sırada muhakkak kadınlara listelerde yer verilmesini sağlamaya çalışmış bir
siyasi partinin liderliğini uzun yıllar yapmıştır ve kadınların siyasette aktif
bir şekilde yer almasını en fazla Sayın Cumhurbaşkanımız kendisi
desteklemiştir. 
İDRİS
BALUKEN (Diyarbakır) – Yani bu deyimi kullanmasını normal mi karşılıyorsunuz
siz?
AİLE
VE SOSYAL POLİTİKALAR BAKANI FATMA BETÜL SAYAN KAYA (İstanbul) – Bu deyim,
Anadolu’da kullanılan bir deyim, maksadından saptırmayalım arkadaşlar. (AK
PARTİ sıralarından alkışlar) 
BAŞKAN
– Teşekkür ederim Sayın Bakan.
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken…
İDRİS
BALUKEN (Diyarbakır) – Yani böyle bir anlayışı kabul etmek mümkün değil, çok
büyük bir…
BÜLENT
TURAN (Çanakkale) – Sayın Başkan, böyle bir usul yok ama.
BAŞKAN
– Bir saniye Sayın Turan, bir saniye efendim…
İDRİS
BALUKEN (Diyarbakır) – Hayır, tutanaklara geçmesi açısından ifade ediyorum. 
BAŞKAN
– Buyurun, dinliyorum. 
İDRİS
BALUKEN (Diyarbakır) – Özellikle, kadın politikalarından sorumlu olan bir
bakanın bu şekilde, kadını ölürken bile ikinci sınıf gören, dışlayan ve hatta
aşağılayan bir tanımlamaya sahip çıkmasını büyük bir ibretle dinlediğimi ve
takip ettiğimi ve kendisini bu tavrından dolayı da kınadığımı ifade etmek
istiyorum. 
Anadolu’daki
birçok deyim erkek egemen, ataerkil, eril bir zihniyetle türetilmiş olabilir
ama ülkeyi yöneten, ülkenin başında bulunan bir makamda bulunan yöneticinin
bazı deyimleri kullanırken gerek kadınlar açısından gerek bütün toplumun
hassasiyetleri açısından duyarlı ve dikkatli olması gerekir. Kabul edilemez
bulduğumuzu, özrünün kabahatinden beter olduğunu ifade etmek istiyorum. 
BAŞKAN
– Teşekkür ederim Sayın Baluken. 
Buyurunuz
Sayın Bakan, buyurunuz efendim. 
27.- Aile ve Sosyal Politikalar Bakanı Fatma Betül
Sayan Kaya’nın, Diyarbakır Milletvekili İdris Baluken’in yerinden sarf ettiği
bazı ifadelerine ilişkin açıklaması
AİLE
VE SOSYAL POLİTİKALAR BAKANI FATMA BETÜL SAYAN KAYA (İstanbul) – Türk kadını 15
Temmuz gecesi tankların önünde, helikopter mermilerinin önünde adam gibi
ölmüştür, bunu söylemek istiyorum. Kadın-erkek ayrımı yapmaksızın, genciyle
yaşlısıyla, yediden yetmişe bu milletin kadınları bu Meclis çatısı altında da…
Ben Hükûmetin bir kadın Bakanı olarak, burada bombaların altında oturdum ve
milletin iradesine sahip çıktım ve kadın vekillerimiz…(AK PARTİ sıralarından
alkışlar) 
İDRİS
BALUKEN (Diyarbakır) – Kadınların duruşuyla ilgili bir sorun yok Sayın Bakan.
AİLE
VE SOSYAL POLİTİKALAR BAKANI FATMA BETÜL SAYAN KAYA (İstanbul) – Bakın, o gece
kadın vekillerimiz buradaydı, Meclisteki erkek vekillerimize oran olarak çok
daha yüksek sayıda kadınlarımız buradaydı ve bizler milletin iradesine sahip
çıktık.
İDRİS
BALUKEN (Diyarbakır) – Keşke o duruş için bu deyim kullanılmamış olsaydı. Biz,
kadınların duruşuyla ilgili bir şey söylemedik zaten. 
AİLE
VE SOSYAL POLİTİKALAR BAKANI FATMA BETÜL SAYAN KAYA (İstanbul) – Bakın, sahip
çıktık ve Türk kadını tankların önünde meydan okudu, Boğaziçi Şehitler Köprüsü’ndeki
kadınlarımızı size hatırlatmak isterim. 
İDRİS
BALUKEN (Diyarbakır) – Ya, kadınların duruşuyla ilgili bir sorun yok. 
AİLE
VE SOSYAL POLİTİKALAR BAKANI FATMA BETÜL SAYAN KAYA (İstanbul) – Türk kadını
adam gibi ölmesini çok iyi bilir. 15 Temmuzda da bunu gösterdik, 8 kadın
şehidimiz var. Allah’tan hepsine rahmet diliyorum ben. (AK PARTİ sıralarından
alkışlar) 
İDRİS
BALUKEN (Diyarbakır) – Kamuoyunun takdirine bırakıyorum. 
BAŞKAN
– Teşekkür ederim Sayın Bakan.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Ticari İşlemlerde Taşınır Rehni Kanunu Tasarısı
(1/753) ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu (S. Sayısı: 418) (Devam)
BAŞKAN
– 2’nci madde üzerinde dört önerge vardır, önergeleri okutuyorum: 
Türkiye Büyük Millet Meclisi Başkanlığına
Görüşülmekte
olan 418 sıra sayılı Ticari İşlemlerde Taşınır Rehni Kanunu Tasarısı’nın 2’nci
maddesinin (l) bendinde geçen "amaçlı" ifadesinin "faaliyet
içeren" şeklinde değiştirilmesini arz ve teklif ederiz.
 Emin Haluk Ayhan Mehmet
Necmettin Ahrazoğlu Erhan Usta
 Denizli Hatay Samsun
 Mustafa Kalaycı Saffet
Sancaklı Baki Şimşek
 Konya Kocaeli Mersin
 Ruhi Ersoy Kamil
Aydın Mevlüt Karakaya
 Osmaniye Erzurum Adana
 Fahrettin Oğuz Tor
 Kahramanmaraş
Türkiye Büyük Millet Meclisi Başkanlığına
Görüşülmekte
olan 418 sıra sayılı Ticari İşlemlerde Taşınır Rehni Kanunu Tasarısı’nın 2’nci
maddesinin (ı) bendinde geçen "hakkı da dahil olmak üzere"
ibaresinin, "hakkı dâhil olmak üzere" biçiminde değiştirilmesini arz
ve teklif ederiz.
 Kazım Arslan Tahsin
Tarhan Hüseyin Çamak
 Denizli Kocaeli Mersin
 Tacettin Bayır Ali
Yiğit Ömer Fethi Gürer
 İzmir İzmir Niğde
Türkiye Büyük Millet Meclisi Başkanlığına
Görüşülmekte
olan 418 sıra sayılı Kanun Tasarısı’nın 2’nci maddesinin (1)’inci fıkrasının
(i) bendinin aşağıdaki şekilde değiştirilmesini arz ve teklif ederiz.
 Mehmet
Şimşek
 Gaziantep
 Başbakan
Yardımcısı
"i)
Rehin sözleşmesi: Rehin hakkını tesis etmek amacıyla rehin veren ile alacaklı
arasında imzalanan sözleşmeyi,"
BAŞKAN
– Şimdi maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 418 sıra sayılı kanun tasarısının 2’nci maddesinin tasarı metninden
çıkarılmasını arz ve teklif ederiz.
 İdris Baluken Aycan
İrmez Behçet Yıldırım
 Diyarbakır Şırnak Adıyaman
 Ferhan Encu Gülser
Yıldırım
 Şırnak Mardin
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılamıyoruz Sayın Başkan.
BAŞKAN
– Hükûmet?
AİLE
VE SOSYAL POLİTİKALAR BAKANI FATMA BETÜL SAYAN KAYA (İstanbul) – Katılmıyoruz.
BAŞKAN
– Önerge hakkında konuşmak isteyen Behçet Yıldırım, Adıyaman Milletvekili.
Buyurunuz
Sayın Yıldırım. (HDP sıralarından alkışlar) 
BEHÇET
YILDIRIM (Adıyaman) – Teşekkürler Başkanım.
Sayın
Başkan, değerli milletvekilleri; 418 sıra sayılı yasanın 2’nci maddesi üzerine
söz almış bulunmaktayım. Hepinizi saygıyla selamlıyorum.
Getirilen
bütün yasa tasarılarında olduğu gibi bu yasa tasarısıyla da emeği yani asıl iş
gücünü ve küçük işletmeleri koruyan kollayan değil, büyük sermaye şirketlerinin
alacağını garanti altına alan bir yasal düzenlemeyle karşı karşıyayız. Finans
sermayesinin verdiği kredinin karşılığını garantiye almaya çalışan ve KOBİ’leri
tümden bankaya rehin ve muhtaç bırakan bir düzenlemedir. Yine, burada “rehin
veren alacaklı” kavramıyla tefecilere yasal statü kazandırılmaktadır.
Yasal
düzenlemelerin birinci amacı küçük ve orta boy işletmelerin kendi döngüsünü
kendi içinde sağlamasına yönelik mekanizmalar kurmak olmalıdır. Makro düzeyde
tüm kurum ve kuruluşlarıyla düzgün işlemeyen, şeffaf olmayan bir ticari ortam
mikro düzeyde de istenilen verimi alamaz. 
Küçük
işletmelerin birinci sıkıntısı maddi kaynağa yani finansmana ulaşmak ise diğer
önemli sıkıntısı güvensizlik, istikrarsızlık, belirsizliklerin had safhada
olduğu siyasi ortamdır. 
Bölgeler
arası eşitsizliği giderecek olan KOBİ’lerin Şırnak’ta, Diyarbakır’da,
Hakkâri’de, Cizre’de durumu nedir acaba? Bu yıkım ortamında üretimin
geleceğinden kimse söz edebilir mi? 
Savaşın
sürekli hüküm sürdüğü, savaşçı politikaların geçer akçe hâline getirildiği bir
ortamda küçük ve orta ölçekli işletmelerin genişlemesi ve büyümesi söz konusu
değildir. Biz, savaşa, yıkıma ayıracağımız bütçeyi eğitime, sağlığa, adalete,
bilime, teknolojiye ayırmadan ekonomiyi ayakta tutan hiçbir kuruluşa, işletmeye
de sağlıklı bir zemin sunamayız. Bu noktada da komşularıyla barışçıl ilişkiler
geliştiren, komşu ülkelerle sosyal, ekonomik ilişkilerini istikrar ve barışçı
bir noktada tutan ülkeler KOBİ’ler için hem ihracatı hem de işlenmek üzere
ithalatı kolaylaştıracaktır. 
Her
önüne gelene “Heyy!” diye bağırarak mahalle kabadayılığına soyunmanın komşu
ülkelerle ticarette nasıl bir karşılığı olduğundan, Rusya uçağının
düşürülmesinde esnafın yaşadığı sorunlar dikkate alınarak bir ders alınmalıdır.

Bu
nedenle, ülkede, içeride huzurlu, barışçı bir ortam açamayan hem de
dışarıda iyice savaş politikalarına sarılmaya çalışan bir anlayışın ekonomide
yapacağı tek şey önce yıkım, sonra kazma kürek ekonomisidir. Onun da her alanda
bir yere kadar gelip tıkanacağı görülecektir. Bu nedenle, KOBİ’leri işler hâle
getirmenin öncelikli durumu, KOBİ’leri borçlandırmak değil, hem ulusal
hem uluslararası ölçekte gerçekçi, güvenilir ilişki ağları yaratmaktan
geçtiğini belirtmek istiyorum.
O
hâlde, maksat küçük ve orta ölçekli işletmeleri desteklemek ise bunun yolu
onları rehin alıp finans sermayesinin insafına terk etmek olmamalıdır. Küçük ve
orta ölçekli işletmeler sosyal yapıdaki bölgeler arası gelişimi giderecek bir
imkân yaratıyorsa sosyal devlet olmanın gereği onları finans kuruluşlarının
insafına terk etmek değil, kendi öz kaynaklarıyla üretim yapar hâle getirinceye
kadar maksimum düzeyde desteklemektir. 
Özü
itibarıyla, savaşa, yıkıma ayırdığımız bütçenin onda 1’iyle ülkedeki tüm küçük
ve orta ölçekli işletmeleri finans sermayesine rehin vermeden üreten ve çalışan
hâle getirebileceğimiz aşikârdır. Hem içeride hem dışarıda barışçı, gerçekçi, güvenilir
istikrar politikaları üretmeden atacağımız her adım palyatif adımlardan öteye
geçmeyecektir. Esnafa kredi verebilirsiniz, yalnız bu kredinin işe yaraması
için ülkenin bütün dünyada hukukuyla, yargısıyla, demokrasisiyle ve
diplomasisiyle bir kredisinin olması gerekir. Dünyada bu krediyi tüketmiş bir
ülke, emin olun, içeride de bu kredileri tüketmeden öteye geçemeyecektir. Bu
yasayla, umarım, finansal kaynaklara ulaşımda kolaylıklar sağlanır. Biz bunun
takipçisi olacağız. 
Bu
418 sıra sayılı Kanun Tasarısı’nda güzel şeyler var ama bunun sürdürülebilmesi
için iktidarın bunu çok güzel takip etmesi lazım, küçük esnafa, KOBİ’lere hak
ettiği desteği vermesi lazım, bürokrasinin minimuma indirilmesi gerekir
diyorum. 
Genel
Kurulu saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Yıldırım. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan 418 sıra sayılı Kanun Tasarısı’nın 2’nci maddesinin (1)’inci fıkrasının
(i) bendinin aşağıdaki şekilde değiştirilmesini arz ve teklif ederiz. 
 Mehmet
Şimşek 
 Gaziantep

 Başbakan
Yardımcısı 
“i)
Rehin sözleşmesi: Rehin hakkını tesis etmek amacıyla rehin veren ile alacaklı
arasında imzalanan sözleşmeyi,”
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Sayın Başkan, olumlu görüşle takdire bırakıyoruz. 
BAŞKAN
– Hükûmet?
AİLE
VE SOSYAL POLİTİKALAR BAKANI FATMA BETÜL SAYAN KAYA (İstanbul) – Katılıyoruz.
BAŞKAN
– Gerekçeyi okutuyorum:
Gerekçe:
Tasarıya
göre rehin hakkı, rehin sözleşmesinin Rehinli Taşınır Siciline tescil
edilmesiyle kurulmaktadır. Bu kapsamda, rehin hakkının tesis edilmesi
sözleşmenin imza edilmesiyle değil, sicile tescille gerçekleşeceğinden tanım
buna uygun olarak yeniden düzenlenmiştir. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 418 sıra sayılı Ticari İşlemlerde Taşınır Rehni Kanunu Tasarısı’nın 2’nci
maddesinin (ı) bendinde geçen "hakkı da dâhil olmak üzere"
ibaresinin, "hakkı dâhil olmak üzere" biçiminde değiştirilmesini arz
ve teklif ederiz.
Ömer Fethi Gürer (Niğde)
ve arkadaşları
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılamıyoruz Sayın Başkan. 
BAŞKAN
– Hükûmet?
AİLE
VE SOSYAL POLİTİKALAR BAKANI FATMA BETÜL SAYAN KAYA (İstanbul) – Katılmıyoruz. 
BAŞKAN
– Önerge hakkında konuşmak isteyen Ömer Fethi Gürer, Niğde Milletvekili. 
Buyurunuz
Sayın Gürer. (CHP sıralarından alkışlar)
ÖMER
FETHİ GÜRER (Niğde) – Sıra sayısı 418 olan Ticari İşlemlerde Taşınır Rehni
Kanunu Tasarısı’nın 2’nci maddesiyle ilgili önergede söz almış bulunuyorum.
Yüce Meclisi saygıyla selamlarım. 
Tacirin,
esnafın, çiftçinin, üretici örgütünün, serbest meslek erbabının taşınır rehini
karşılığında kredi kullanmasıyla ilgili bu kanun tasarısını Cumhuriyet Halk Partisi olarak da
destekliyoruz. Çünkü esnafımızın lehine olan, çiftçimizin lehine olan
düzenlemeler bizim için de önemli. 
Ne var ki biraz evvel Sayın Bakan burada konuşurken bunu
bir reform olarak sununca biraz kaygılandım çünkü bu Hükûmet döneminde reform
diye getirilen her kanun uygulamada yaşadığı sorunlardan sonra tekrar
değişikliğe uğruyor. Bu bağlamda, faizsiz kredi verilmesi, borçların
ertelenmesi, yurt dışına satışta sorun yaşanan ürünlerin desteklenmesi
sağlanacak uygulamalara gidilsin istiyoruz. 
Ülkemizde bu uygulamayla KOBİ’lerin, esnafın, çiftçinin
kendisine ait taşınmazları ya da ürünleri üzerinden sağlanacak banka kredisiyle
bir soluklanması gerçekleşecek. Ama, ülkemizde şu anda gerçek anlamda esnaf ve
çiftçi büyük sıkıntılar yaşıyor. 
Hafta sonu Niğde’de kasabalarımızı, köylerimizi ziyaret
ettiğimde gördüm ki ürettikleri ürünü satamıyorlar. Elmayı 10 kuruştan meyve
suyu fabrikasından başka verecek yer bulamıyorlar. Patates üreticisi, ürünü
değer bulmadığı için kara kara düşünüyor. Çünkü bizim bölgemizde tarım ve
hayvancılık gelir kaynağı, bunun dışında bir gelir kaynağı şu anda görünürde
yok. Çünkü eğer tarım ve hayvancılık bölgede biterse Niğde’nin geleceği artık
sorun hâline daha fazla gelecek, göçler artacak, sıkıntılar büyüyecek. (CHP
sıralarından alkışlar) 
Patates için yurt dışına satışını sağlayacak bir teşvik
uygulaması getirilir de 50 dolarlık bir teşvik tüccara verilirse patatesin
depoya girmesine de gerek olmadan yurt dışına gidişinin yolu açılabilir. 
Elmada
da bu yıl yaşanan sorun önemli bir sorun. Şimdi, burada gelen kanun
tasarısıyla, ağaçlığı olan ya da bahçesi olan çiftçinin kredi alabilmesi
sağlanacak ama onun bir dönem sonrası ürün elde edemez hâle gelmesi, ürünün
değer bulmaması yeni sorunları da beraberinde getirir.
Bölgemizde
bizim icra dairesi 1 tane idi, şimdi 2 tane oldu. Verilen kredi sözleri ya da
uygulamalar pratiğe çok yansımıyor. Örneğin, esnafa 30 bin lira kredi
verileceği söylenmişti, “Beş yıl faizsiz kredi vereceğiz.” denilmişti. (CHP
sıralarından alkışlar) Bu, önce on sekiz aya çekildi, on sekiz ay da yetmedi,
esnaf kefalet kooperatiflerinden gidip dosya alan, 350-400 bin lira masraf
edenlere gittiklerinde uygulamanın sona erdiği belirtilerek kısmi bir esnafa
destek sağlandı. Yapılan işlerin sonucunda eğer KOBİ’lerimiz, esnafımız,
çiftçimiz geniş kapsamlı destek bulamıyorsa sıkıntı büyüyor demektir. 
Bu
noktaya niye geldik? Bu noktaya gelmemizin nedeni, demirbaşların ya da
üretilenlerin de daha üretilmeden ya da mevcut stoktakinin değer bulmasıyla,
esnafa sağlanacak yeni bir kredi ya da KOBİ’lere sağlanacak bir destek
amaçlanıyor; bunun yanında, çiftçiye sağlanacak bir destek amaçlanıyor ama
mevcut hâliyle yürüyen ekonomik politikalar işçinin, köylünün, çiftçinin,
çalışanın sıkıntılarını artırıyor. Verilen sözlerde taşeron işçilerin üç ay
içerisinde kadroya alınacağı söylendi, kadroya geçemediler, 4/B’lilerin,
4/C’lilerin sorunlarına çözüm bulunmadı. Hükûmet vaatleri güzel sunuyor ama
uygulamada sıkıntılar yurttaşın yaşamında bitmiyor.
Son
olarak havza bazlı desteklemeyle ilgili hayvancılık için teşvik verilecek iller
açıklandı. Bu iller içinde yine Niğde yok. (CHP sıralarından alkışlar) Niğde
IPARD kapsamı dışında bırakılmıştı, hayvancılıkla ilgili alabileceği desteğin
de dışında bırakıldı. Böylece, İç Anadolu’da tarım ve hayvancılıkla geçinen bir
il, çevresinde sağlanan desteklerden de mahrum bırakılarak sıkıntılarının
artmasına neden oldu. Çözüm üretmek, bir yerde uygulamada gerçekliğiyle yaşama geçerse
doğrudur. Ancak, sözde yasalar yapılsa da uygulamalar eğer alana yansımıyorsa,
KOBİ’ler, esnaf, çiftçi bundan yeterli desteği sağlamıyorsa güzel kanun
tasarıları olarak raflarda yerini alacaktır. Önemli olan, halkın sorunlarına
çözüm üretecek uygulamaların pratikte uygulanabilir hâle gelmesidir. 
Bu
bağlamda, Cumhuriyet Halk Partisi olarak esnafın, işçinin, köylünün lehinde
yapılan her düzenlemeye destek veriyoruz. Bu düzenlemeye de destek veriyoruz
ama bunun sonucunda yalnızca burada konuşulanla kalmadan uygulamada da herkesin
ve her kesimin yararlanmasını diliyoruz çünkü borcu olanların, ödemesinde sorun
yaşayanların bunlardan da yararlanması olası olmuyor.
Yüce
Meclisi saygıyla selamlıyorum. (CHP sıralarından “Bravo” sesleri, alkışlar)
BAŞKAN
– Teşekkür ederim Sayın Gürer.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Sayın
Altay, sisteme girdiğinizi görüyorum. 
Buyurunuz,
mikrofonunuzu açıyorum. 
ENGİN
ALTAY (İstanbul) – Teşekkür ederim.
Sayın
Başkan, görüşmekte olduğumuz 418 sıra sayılı Kanun Tasarısı KOBİ’lere,
çiftçimize, ticaret erbabına, finansmana ulaşmada yetersiz de olsa kısmen
kolaylık sağlamaktadır. Anadolu’da özellikle küçük esnafımızın, çiftçimizin,
ticaret erbabının çok zor durumda olduğunun, finansmana ulaşım noktasında çok
acil tedbirlere ihtiyaç duyduklarının bilincindeyiz. 
Bu
sebeple, görüşülmekte olan kanun tasarısının 3’üncü, 4’üncü, 5’inci, 6’ncı,
7’nci, 8’inci ve 9’uncu maddelerindeki önergelerimizi çekmek suretiyle kanunun
bir an önce çıkmasına ve çiftçimize, küçük esnafımıza kısmi de olsa bir can
suyu sağlanması konusunda Cumhuriyet Halk Partisi olarak katkı sunmak
istiyoruz. Biraz önce zikrettiğim maddelerdeki önergeleri bu sebeple çekiyoruz
efendim. 
BAŞKAN – Teşekkür ederim Sayın Altay.
Şimdi madde üzerindeki son önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan 418 sıra sayılı Ticari İşlemlerde Taşınır Rehni Kanunu Tasarısı’nın 2’nci
maddesinin (l) bendinde geçen “amaçlı” ifadesinin “faaliyet içeren” şeklinde
değiştirilmesini arz ve teklif ederiz.
Fahrettin Oğuz Tor
(Kahramanmaraş) ve arkadaşları
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılamıyoruz Sayın Başkan.
BAŞKAN
– Hükûmet? 
AİLE
VE SOSYAL POLİTİKALAR BAKANI FATMA BETÜL SAYAN KAYA (İstanbul) – Katılmıyoruz.
BAŞKAN
– Önerge hakkında konuşmak isteyen Fahrettin Oğuz Tor, Kahramanmaraş
Milletvekili.
Buyurunuz
Sayın Tor. (MHP sıralarından alkışlar) 
FAHRETTİN
OĞUZ TOR (Kahramanmaraş) – Sayın Başkan, değerli milletvekilleri; Milliyetçi
Hareket Partisi Grubu adına söz almış bulunuyorum. Bu vesileyle Genel Kurulu
saygıyla selamlıyorum.
Tasarının
genel gerekçesinde işletmelerin finansmana erişimini kolaylaştırmayı amaçlayan
düzenlemelerin hayata geçirileceği ifade edilmiştir. Bu yaklaşımı desteklemekle
beraber, KOBİ olayına sadece finans temininin kolaylaştırılması olarak bakmak
doğru değildir. Finans temini çok kolaylaşsa bile, diğer faktörlerde bir iyileşme
olmadan bir anlam ifade etmeyecektir. Bunlardan en önemlisi, ekonomiye olan
güvendir. Ekonomiye olan güven birçok faktör içermektedir. 
Bakınız,
Ekonomik Güven Endeksi, tüketici ve üreticilerin genel ekonomik durumuna
ilişkin değerlendirme, beklenti ve eğilimlerini özetleyen bir bileşik
endekstir. Endeks, Tüketici Güven Göstergesi ile imalat sanayisi, hizmet,
perakende, ticaret ve inşaat sektörlerine ait endekslerin birleştirilmesinden
oluşmaktadır. Ekonomik Güven Endeksi’nin 100’den büyük olması genel ekonomik
duruma ilişkin iyimserliği, 100’den küçük olmasıysa genel ekonomik duruma
ilişkin kötümserliği göstermektedir. Bunları sizler de biliyorsunuz. 
Resmî
verilere göre, 2015 yılında Ekonomik Güven Endeksi Ağustos ayında bir önceki
aya göre yüzde 1,9 azalarak 84,28 değerine düşmüştür. Ekonomik Güven
Endeksi’ndeki düşüş, endeksi oluşturan tüm güven endekslerindeki düşüşten
kaynaklanmıştır. Tüketici Güven Endeksi’nin imalat sanayisi, hizmet sektörü,
perakende ticaret, inşaat sektörü endeksleri düşmüştür. Ekonomik Güven
Endeksi’nin değeri Ağustos 2015 itibarıyla 85,87 olduğuna göre, değerinin
100’den küçük olması sebebiyle kötümserliği işaret etmiştir. Başka bir
ifadeyle, tüketici ve üreticinin genel ekonomik duruma ilişkin değerlendirme,
beklenti ve eğilimlerinde müspet bir gelişme yaşanmadığını ifade etmektedir.
Değerli
milletvekilleri, aradan bir yıl geçtikten sonra gelinen duruma bir bakalım:
Ekonomik Güven Endeksi’nin 2016 Ağustos ayındaki değeri 72,66’dır. Tüketici ve
üreticinin genel ekonomik duruma ilişkin değerlendirme, beklenti ve eğilimleri
aradan bir yıl geçtikten sonra, 2015 yılı Ağustos ayından 2016 yılı Ağustos ayı
itibarıyla daha iyi değildir. Terörü önlemeden, işsizliği azaltmadan,
yolsuzlukla mücadelede güven verilmeden, hak ve hukuk ihlallerini önlemeden,
israfı ortadan kaldırmadan, göçü sona erdirmeden, göçmenleri tasfiye etmeden,
intiharlardaki, kadın katliamlarındaki artışın, tacizlerin, çocuk
istismarlarının sebeplerine inmeden ve gerekli çözümleri ortaya koymadan
millete de, ekonomiye de güven veremezsiniz. 
Bakınız,
geçmiş yasama yılında kanunlaştırdığınız 6730 sayılı Bazı Alacakların Yeniden
Yapılandırılmasına İlişkin Kanun’dan ve bu kanunun kamuoyunda “kara para
aklama” olarak ifade edilen bir hükmünden bahsetmek istiyorum: Yasanın 7’nci
maddesi, “Para, altın, döviz, menkul kıymet, diğer sermaye piyasası araçlarını
2016 sonuna kadar ülkeye getirmeleri hâlinde haklarında herhangi bir araştırma,
inceleme, soruşturma veya kovuşturma yapılmaz, vergi cezası ve idari para
cezası kesilmez.” hükmündedir. Yurt dışında bulunan varlıkların millî ekonomiye
kazandırılması doğru bir yaklaşım olmakla beraber, ne idiği belirsiz
kaynakların da getirilmesine muhtaç olduğumuzu, getirenler hakkında da hiçbir
şekilde inceleme, araştırma ve soruşturma yapılmayacağını ilan edersek içte ve
dışta ekonomiye güveni sağlayamayız.
Değerli
milletvekilleri, aynı yasanın 19/8/2016 tarihinde Resmî Gazete’de yayımlanarak
yürürlüğe girdiğini biliyoruz. Keza, bu yeniden vergi ve prim
yapılandırılmasıyla ilgili kanundan önce de 2014 Eylül ayında benzer, aynı
mahiyette bir kanun çıktı; bu kanunun uygulama süresi otuz altı aydı yani 2017
yılı sonuna kadar bitecek iken alelacele yeni kanunu getirdik henüz süresi
dolmadan. Dolayısıyla, bütün bunlar bize hazinenin sıcak paraya ihtiyacı
olduğunu göstermektedir.
“Ne
olursa olsun benim için fark etmez.” anlayışıyla her türlü yurt dışı varlığına
kapılarımızı açarsak, henüz uygulama süresi bitimine bir buçuk yıl varken yeni
prim ve vergi affı getirirsek biz ekonomiye ve vatandaşa güven duyulmamasını
engelleyemeyiz. 
Bu
duygularla yüce heyetinizi saygıyla selamlıyorum. (MHP sıralarından alkışlar) 
BAŞKAN
– Teşekkür ederim Sayın Tor.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
2’nci
maddeyi daha önce kabul edilmiş olan önergeyle yapılan değişiklik doğrultusunda
oylarınıza sunuyorum: Kabul edenler... Kabul etmeyenler... 2’nci madde kabul
edilmiştir.
3’üncü
madde üzerine iki önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 418 sıra sayılı Ticari İşlemlerde Taşınır Rehni Kanunu Tasarısı’nın 3’üncü
maddesinde geçen “kuruluşları ile” ifadesinin “kuruluşlarıyla” şeklinde
değiştirilmesini arz ve teklif ederiz.
 Emin Haluk Ayhan Mehmet
Necmettin Ahrazoğlu Erhan Usta
 Denizli Hatay Samsun
 Baki Şimşek Saffet
Sancaklı Mustafa Kalaycı
 Mersin Kocaeli Konya
 Ruhi Ersoy Kamil
Aydın Mehmet Parsak
 Osmaniye Erzurum
 Afyonkarahisar
BAŞKAN
– Şimdi, maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 418 sıra sayılı Kanun Tasarısı’nın 3’üncü maddesinin tasarı metninden
çıkarılmasını arz ve teklif ederiz.
 İdris Baluken Aycan
İrmez Behçet Yıldırım
 Diyarbakır Şırnak Adıyaman
 Mehmet Emin Adıyaman Ferhat
Encu Gülser Yıldırım
 Iğdır Şırnak Mardin
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılamıyoruz Sayın Başkan.
BAŞKAN
– Hükûmet?
AİLE
VE SOSYAL POLİTİKALAR BAKANI FATMA BETÜL SAYAN KAYA (İstanbul) – Katılmıyoruz.
BAŞKAN
– Önerge hakkında konuşmak isteyen Mehmet Emin Adıyaman, Iğdır Milletvekili.
Buyurunuz
Sayın Adıyaman. (HDP sıralarından alkışlar) 
MEHMET
EMİN ADIYAMAN (Iğdır) – Sayın Başkan, değerli milletvekilleri; 418 sıra sayılı
Kanun Tasarısı’nın 3’üncü maddesi hakkında söz almış bulunmaktayım.
Değerli
milletvekilleri, gelen tasarı hukuken, hukuki açıdan aslında olması gereken bir
düzenleme. Tabii ki ticari ilişkilerde borçlu-alacaklı ilişkisini düzenleyen
hukuksal mevzuatın taraflar açısından bir altyapısının oluşturulması doğru bir
yaklaşım ve bir gereklilik. Burada bir sorun yok ama esas itibarıyla, yasaya
baktığımız zaman yasanın iki tarafı var: Bir taraf hep alacaklı ve diğer taraf
hep borçlu. Alacaklıya baktığımız zaman, esas itibarıyla, alacaklı, finans
sermayeyi ya da finans kapitali temsil eden, hiçbir üretim yapmadan, hiçbir
faaliyet yürütmeden, bir ekonomik katkı sağlamadan, salt faizle para kazanan
taraf. Diğer taraf ise hep borçlu ama esas üretimi gerçekleştiren, emek sarf
eden, ülke ekonomisine katkı sağlayan kesim. Kimdir bu alacaklı taraf? Kredi
veren taraf yani faizle krediyi veren, parayla para kazanan taraf. Borçlu
taraf, orta ölçekli esnaf, tarım sektöründe çalışan çiftçi, serbest meslek
erbabı, kısacası bu ülke ekonomisine üretimle katkı sağlayan taraf.
Dolayısıyla,
düzenleme her iki taraf arasındaki ticari ve hukuki ilişkiyi düzenlerken
aslında sayın Hükûmetin burada ifade ettiği anlamıyla KOBİ’lere, çiftçilere
veya hayvancılıkla uğraşan kesime, keza, serbest meslek erbabının ticari
işletmesini veya kazancını geliştireceği bir katkı sunmuyor. Esasen, bu
kesimlerin gelişebilmesi için almış olduğu kredinin faiz oranı onun açısından
önemlidir. Uygulamada baktığımızda, kredi kullanan KOBİ’ler, küçük esnaf, tarım
sektöründe işletmesi bulunan çiftçiler hangi aşamada kredi kullanır? Kendi iç
kaynakları üretimi devam ettirmeye elverişli olmadığı aşamada yani sıkıştığı
yani borçlarını düzenli ödeyemediği noktalarda kredi kullanır. Dolayısıyla, zor
durumda olana mevcut ekonomik sistem içerisinde faizle bir baskı uygulanacak.
Yine Hükûmetin… Örneğin, işte bugün ülkede ve ülke dışında yürütülen savaş
politikalarının giderlerinin, büyük vergi yükleriyle, halkın sırtından elde
edildiği dönemlerde vergi yükü altında ezilen esnaf doğal olarak almış olduğu
krediyi de ödeyemeyecek durumdadır. Yani bu kanun, aslında güçlü olan kapital
sermayenin yani kredi verenin, parayla para kazananın, faizle para kazananın...
Üreticinin elindeki araç gerece, üretim araçlarına, üretim faaliyeti yürüttüğü
tezgâhına, dükkânına ya da tarım arazisine el koymasıyla sonuçlanacak bir
sistemi öngörüyor, daha doğrusu bunun hukuksal zeminini hazırlıyor.
Dolayısıyla, burada şeklen hukuki bir düzenleme olan bu yasa belki o ilişkiyi
düzenliyor ama ilişkinin hukuksal anlamda düzenlenmesi KOBİ’lerin, orta ölçekli
esnafın, serbest meslek erbabının ya da çiftçinin üretimini geliştirmesine
hiçbir katkı sağlamaz. Bu tamamen Hükûmet politikalarıyla alakalı bir durumdur.
Bu, vergi yüklerinin hafifletilmesi, girdilerin azaltılması, maliyetlerin
düşürülmesi, yine -kullanılacaksa krediler- kredi faizlerinin düşürülmesiyle
mümkün olacaktır. Yoksa, salt soyut düzenlemelerle ne esnaf üretimini
geliştirebilir ne çiftçi tarım üretimini geliştirebilir. Tam tersine, bu
düzenleme, söylediğimiz şartlar gerçekleştirilmediği takdirde bu hukuksal
düzenleme her zaman güçlü olanın yani sermayedarın, sermayeyi elinde
bulunduran, finans kapitalini elinde bulunduran şirketlerin veya bankaların
lehine işleyecektir diyoruz. 
Bu
vesileyle hepinizi saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Adıyaman. 
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 418 sıra sayılı Ticari İşlemlerde Taşınır Rehni Kanunu Tasarısı’nın 3’üncü
maddesinde geçen “kuruluşları ile” ifadesinin “kuruluşlarıyla” şeklinde
değiştirilmesini arz ve teklif ederiz.
Baki Şimşek (Mersin) ve
arkadaşları
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılamıyoruz Sayın Başkan. 
BAŞKAN
– Hükûmet?
AİLE
VE SOSYAL POLİTİKALAR BAKANI FATMA BETÜL SAYAN KAYA (İstanbul) – Katılmıyoruz. 
BAŞKAN
– Önerge hakkında konuşmak isteyen Baki Şimşek, Mersin Milletvekili. 
Buyurunuz
Sayın Şimşek. (MHP sıralarından alkışlar)
BAKİ
ŞİMŞEK (Mersin) – Sayın Başkan, değerli milletvekilleri; 418 sıra sayılı Ticari
İşlemlerde Taşınır Rehni Kanunu Tasarısı’nın 3’üncü maddesi üzerine verilen
önerge üzerinde Milliyetçi Hareket Partisi Grubu adına söz almış bulunmaktayım.
Bu vesileyle yüce Meclisi saygıyla selamlıyorum. 
Değerli
milletvekilleri, öncelikle, Bosna Hersek'in unutulmaz lideri Aliya
İzzetbegoviç'i vefatının on üçüncü yılında rahmetle anarak sözlerime başlamak
istiyorum.
Tabii,
bugün 19 Ekim, aynı zamanda Muhtarlar Günü. Köy ve mahallelerin devlet
kurumlarıyla olan ilişkilerinde aracılık rolü üstlenen ve demokrasinin temel
taşı olan muhtarlarımızın Muhtarlar Günü’nü kutluyorum. 
Ülkemizde
ne yazık ki muhtarlarımızın özlük hakları ve maaşları istenilen düzeyde
değildir. Muhtarlarımıza 1.300 lira maaş veriyoruz ama birçoğunun sosyal
güvencesi yok ve sosyal güvencelerini kendilerinin yatırmasını istiyoruz.
Emekli olmayan muhtarlarımıza 1.300 lira yerine bin lira maaş vererek bunların
sosyal güvencelerinin devlet tarafından yatırılmasını sağlamalıyız yoksa
muhtarlara 1.500 lira da maaş versek bu paradan kendi sosyal güvencelerini
yatırmıyorlar ve ileriki dönemlerde büyük sıkıntılara giriyorlar. Bu konuda,
maaşlarının iyileştirilmesi ve sigorta konusunda gerekli düzenlemelerin
yapılması gerekmektedir. 
Değerli
milletvekilleri, kanun tasarısıyla KOBİ'lerin finansmana erişiminin
kolaylaştırılması, rekabet güçlerinin artırılması, dengeli ve istikrarlı
büyümesine katkı sağlanması amaçlanmaktadır. Ayrıca, taşınır varlıklar,
getirileriyle rehin edilebilecek unsurlar arasına alınmıştır. Tasarıya bu
bakımdan olumlu yaklaşıyoruz. Ticari rehine taraf olabileceklerin kapsamı
genişletilmekte, rehinin paraya çevrilmesi sürecinde alternatif yolların ortaya
konulması suretiyle finansmana erişimin kolaylığı sağlanmaya çalışılmaktadır.
KOBİ'ler
sağladıkları istihdam imkânları, gerçekleştirdikleri yatırımlar, yarattıkları
katma değer ve ödedikleri vergiler gibi birçok nedenle ülkemizde önemli bir
yere sahiptir. Ticari faaliyetler için gerekli finansman kaynaklarını bankalar
aracılığıyla temin edilen kredilerden sağlayan KOBİ'ler finansmana erişimde
zorluklar yaşamakta ve bu durum, KOBİ'ler için büyük işletmeler karşısında
dezavantaja neden olmaktadır. Kira, lisans, ticari plaka, ruhsat, projelerin
teminat olarak verilmesini doğru buluyoruz, bunları destekliyoruz; yalnız,
fiilî durumda yaşanan birçok sıkıntıyı da gözlemliyoruz. Para ve ipotek
oranlarındaki dengesizlikler yatırımcılarımızı çok ciddi sıkıntılara
sokmaktadır. Tarımsal bir faaliyet yapıp kredi kullanmak isteyen bir vatandaş
devletten yer kiralıyor ve burayı ağaçlandırmak istiyor, ceviz ekecek, badem
ekecek veya başka fidan ekecek. Zaten yeri devletten kiralıyor. Bu vatandaş 1
trilyon kredi kullanacak olduğu zaman devlet bundan 2 trilyon ipotek istiyor. Zaten
2 trilyon parası olan bir vatandaş böyle bir yatırıma girmez. Onun için bununla
ilgili gerekli düzenlemelerin yapılarak üretime dönük faaliyetlerde kredi ve
ipotek oranlarının yeniden gözden geçirilmesini bekliyoruz yoksa vatandaşların
-zaten devletten yer kiralıyorlar- bu projeleri hayata geçirmeleri mümkün
olmayacak. Devletimizin burada mutlaka üretim yapmak isteyen insanları
desteklemesi gerekiyor. 
Değerli
milletvekilleri, taşınır varlık üzerindeki rehin hakkının o varlığın
bütünleyici parçası olacağı, tarafların taşınır varlığın mevcut veya sonradan
ilave edilen eklentilerini rehin kapsamına alabilecekleri belirtilmiştir.
Böylece taşınır malların kapsamı genişletilmekte, rehine konu olan taşınır
varlıkların sayısı artırılmaktadır. Bugün yaşanan finansman sorunu bakımından,
taşınır rehininde genişletmeye ihtiyaç olduğu gerçek ve tüzel kişi, ticari
işletmelerin birçoğunun da ortak görüşüdür. Getirilen düzenleme olumludur. 
Çiftçi,
tüccar, esnaf ya da tacir, rehin uygulamasının yaygın olarak kullanılması
neticesinde ticaretin doğal seyrine uygun olmayan tefecilik ya da trampa gibi
yollara başvurabilirler. Bugün üreticiler, maalesef, bankalardan kullanmış
oldukları kredileri ödeyemiyorlar. Kredi ödeme günü geldiği zaman bir yerden
borç para buluyorlar krediyi kapatıyorlar ve bir gün, iki gün sonra yeniden
kredi kullanmak mecburiyetinde kalıyorlar. Onun için, kendi kaynaklarıyla
üretim ve yatırım yapma olanağına kavuşamayan, girdi maliyetleri ve vergi yükü
yüksek seyreden bir KOBİ varlığı, ekonominin ve siyasi gündemin derin bir
bunalımdan geçtiği ülkemizde son derece büyük risklerle karşı karşıya
kalabilir. 
Bu
duygu ve düşüncelerle yüce heyetinizi saygıyla selamlıyorum. (MHP sıralarından
alkışlar) 
BAŞKAN
– Teşekkür ederim Sayın Şimşek. 
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmemiştir.

3’üncü
maddeyi oylarınıza sunuyorum: Kabul edenler… Kabul etmeyenler… 3’üncü madde
kabul edilmiştir. 
4’üncü
madde üzerinde bir önerge vardır, okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 418 sıra sayılı Kanun Tasarısı’nın 4’üncü maddesinin tasarı metninden
çıkarılmasını arz ve teklif ederiz.
 İdris Baluken Aycan
İrmez  Behçet Yıldırım
 Diyarbakır Şırnak Adıyaman
 Ferhat Encu Abdullah
Zeydan Gülser Yıldırım
 Şırnak Hakkâri
 Mardin
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkan.
BAŞKAN
– Hükûmet?
AİLE
VE SOSYAL POLİTİKALAR BAKANI FATMA BETÜL SAYAN KAYA (İstanbul) – Katılmıyoruz.
BAŞKAN
– Gerekçeyi okutuyorum: 
Gerekçe:

Tasarıyla
bankalar borç erteleme, yeniden yapılandırma, teminat tutarını düşürme gibi bir
yükümlülüğün altına girmemekte ancak KOBİ'ler daha fazla mal varlığını rehin
bırakmaktadırlar. Yani bu düzenleme KOBİ'nin önünü açan değil, bilakis
KOBİ'leri zayıflatan, hacimlerini düşüren, hatta iflas edilmelerine yol açacak
bir tasarıdır. Örneğin, normalde kredi borcunu ödeyemeyen bir KOBİ, artık proje
ve marka hakkını da kaybedecek ve sıfırdan başlama imkânı dahi olmayacaktır.
Kamuoyuna pazarlanan argüman KOBİ'lerin daha kolay/fazla kredi alabileceği iken
gerçekte olan şey ise bu tasarıyla finans sermayesinin KOBİ'lerin mal varlığına
daha fazla el koyabilmesinin yolunun açılacağıdır. Yani KOBİ'lerin taşınır
varlıkları yanında artık taşınmaz varlıkları da risk altındadır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
4’üncü
maddeyi oylarınıza sunuyorum: Kabul edenler… Kabul etmeyenler… 4’üncü madde
kabul edilmiştir. 
MAHMUT
TANAL (İstanbul) – Sayın Başkan… 
BAŞKAN
– Sayın Tanal… 
MAHMUT
TANAL (İstanbul) – Özür dilerim. 
Yani,
burada, evet, getirilen hükümlerle ilgili… Burada rehinin nasıl sona
erdirileceğine ilişkin bir hüküm ben bulamadım. 
İki:
Burada getirilen cezai hükümler var. Anayasa’mızın 38’inci maddesi “Ekonomik
suçlara hapis cezası, hürriyeti bağlayıcı ceza verilemez.” diyor. 
Biz
buraya baktığımız zaman, 16’ncı madde gayet rahat baştan sonuna kadar cezai
müeyyideler var, hürriyeti bağlayıcı cezalar da var. Bu açıdan Anayasa’ya
aykırılık hükümleri de var. Acaba bu konuda Sayın Bakanlık nasıl bir açıklama
yapacaklar? Meclise bir açıklama yapabilirler mi?
BAŞKAN
– Evet, teşekkür ederim Sayın Tanal. Tutanaklara geçmiştir.
5’inci
madde üzerinde bir önerge vardır, önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 418 sıra sayılı Kanun Tasarısı’nın 5’inci maddesinin tasarı metninden
çıkarılmasını arz ve teklif ederiz.
 İdris Baluken Aycan
İrmez Behçet Yıldırım
 Diyarbakır Şırnak Adıyaman
 Gülser Yıldırım Ferhat
Encu
 Mardin Şırnak
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkan.
BAŞKAN
– Hükûmet? 
AİLE
VE SOSYAL POLİTİKALAR BAKANI FATMA BETÜL SAYAN KAYA (İstanbul) – Katılmıyoruz.
BAŞKAN
- Gerekçeyi okutuyorum:
Gerekçe:
Bu
tasarıda, gerekçede de belirtildiği gibi KOBİ'lerin bankalara yaptığı kredi
başvurularında kendilerinden yüksek teminat istemeleridir. Bankalar şu an için
daha çok taşınmaz malları (ev, fabrika) ipotek ve teminat olarak kabul
etmektedirler. Tasarı ile artık KOBİ'ye ait ağaçlar, ham madde, hayvan, makine,
proje ve marka ipotek edilebilecek ve karşılığında banka kredisi
alınabilecektir.
Normalde
makul ve KOBİ lehine görülen bu düzenleme çok açık bir mantık ve vicdan hatası
içermektedir, zira kredi ilişkisinde sorumluluğu büyük finans şirketlerine
değil, KOBİ'lere yüklemektedir. Piyasadaki krizin bedelini ödemesi gereken
taraf KOBİ'ler olarak düşünülmektedir. Tasarı ile bankalar borç erteleme,
yeniden yapılandırma, teminat tutarını düşürme gibi bir yükümlülüğün altına
girmemekte ancak KOBİ'ler daha fazla malvarlığını rehin bırakmaktadırlar. Yani
bu düzenleme KOBİ'nin önünü açan değil, bilakis KOBİ'leri zayıflatan;
hacimlerini düşüren hatta iflas edilmelerine yol açacak bir tasarıdır. Örneğin,
normalde kredi borcunu ödeyemeyen bir KOBİ artık proje ve marka hakkını da
kaybedecek ve sıfırdan başlama imkânı dahi olmayacaktır. Kamuoyuna pazarlanan
argüman KOBİ'lerin daha kolay/fazla kredi alabileceği iken, gerçekte olan şey
ise bu tasarı ile finans sermayesinin KOBİ'lerin malvarlığına daha fazla el
koyabilmesinin yolunun açılacağıdır. Yani KOBİ'lerin taşınır varlıkları yanında
artık taşınmaz varlıkları da risk altındadır.
Neoliberalizm
tarihi borçlandırma tarihidir. Sömürünün yeni biçimi borç verip boyunduruk
altına almaktan geçmektedir. Sistem olarak baktığımızda borcu ödeyememek bir
başarısızlık değil, sistemin bir hedefi olarak kurgulanmıştır. Normalde kulağa
bir iyilik gibi gelen borç/kredi sistemi, borçluların borçlarını ödeyememeleri
sayesinde mülklerinin büyük sermayeye aktarma sistemidir. Bu tasarı da
KOBİ'leri ekonomik kriz içerisindeki büyük sermayenin çıkarları doğrultusunda
dizayn etme, gerekirse mal varlıklarına el koyma ve artmış haciz tehdidi ile
emek sömürüsünü daha da artırma tasarısıdır. Zira artık her şeyini kaybetme
riski altına girecek olan KOBİ’ler bir yandan büyük sermayeye daha bağımlı hâle
gelirken, diğer yandan da çalıştırdıkları işçileri daha fazla sömürmek
durumunda kalacaktır. Yapılması gereken şey KOBİ’leri daha fazla ipotek riskine
sokmak değil, finans sermayesinin kâr oranlarından feragat etmelerini
sağlayacak düzenlemeler yapmaktır. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
5’inci
maddeyi oylarınıza sunuyorum: Kabul edenler… Kabul etmeyenler… 5’inci madde
kabul edilmiştir. 
6’ncı
maddeyi oylarınıza sunuyorum: Kabul edenler… Kabul etmeyenler… 6’ncı madde
kabul edilmiştir. 
7’nci
maddeyi oylarınıza sunuyorum: Kabul edenler… Kabul etmeyenler… 7’nci madde
kabul edilmiştir. 
8’inci
madde üzerinde bir önerge vardır, okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 418 sıra sayılı Kanun Tasarısı’nın 8’inci maddesinin birinci fıkrasında
yer alan “ve rehinli taşınırlara ilişkin” ibaresinin “amacıyla” şeklinde
değiştirilmesini arz ve teklif ederiz. 
 Mehmet
Şimşek
 Başbakan
Yardımcısı
 Gaziantep
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Olumlu görüşle takdire bırakıyoruz Sayın Başkan.
BAŞKAN
– Hükûmet?
AİLE
VE SOSYAL POLİTİKALAR BAKANI FATMA BETÜL SAYAN KAYA (İstanbul) – Katılıyoruz.
BAŞKAN
– Gerekçeyi okutuyorum:
Gerekçe:

Rehinli
Taşınır Sicilinin kurulmasının amaçlarını belirten madde metninde düzeltme
yapılarak anlatım bozukluğunun giderilmesi amaçlanmıştır. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir. 
Önergeyle
yapılan değişiklik doğrultusunda 8’inci maddeyi oylarınıza sunuyorum: Kabul
edenler… Kabul etmeyenler… 8’inci madde kabul edilmiştir. 
9’uncu
maddeyi oylarınıza sunuyorum: Kabul edenler… Kabul etmeyenler… 9’uncu madde
kabul edilmiştir. 
10’uncu
maddeyi oylarınıza sunuyorum: Kabul edenler… Kabul etmeyenler… 10’uncu madde
kabul edilmiştir. 
Birleşime
beş dakika ara veriyorum. 
Kapanma Saati:19.37 
DÖRDÜNCÜ OTURUM
Açılma Saati: 19.41
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: İshak GAZEL (Kütahya), Ömer SERDAR
(Elâzığ)
-----0-----
BAŞKAN
– Sayın milletvekilleri, Türkiye Büyük Millet Meclisinin 9’uncu Birleşiminin
Dördüncü Oturumunu açıyorum.
418
sıra sayılı Kanun Tasarısı’nın görüşmelerine kaldığımız yerden devam edeceğiz.
Komisyon?
Yok. 
Ertelenmiştir.

2’nci sırada yer
alan 388 sıra sayılı Kanun Tasarısı’nın görüşmelerine başlıyoruz. 
2.- Bilirkişilik Kanunu Tasarısı (1/687) ve Adalet
Komisyonu Raporu (S. Sayısı: 388)
BAŞKAN
– Komisyon? Yok. 
Ertelenmiştir.

Bundan
sonra da komisyonların bulunamayacağı anlaşıldığından, kanun tasarı ve
teklifleri ile komisyonlardan gelen diğer işleri sırasıyla görüşmek için,
alınan karar gereğince 20 Ekim 2016 Perşembe günü saat 14.00’te toplanmak üzere
birleşimi kapatıyorum; iyi akşamlar diliyorum. 
Kapanma Saati: 19.42




(X) 418 S. Sayılı Basmayazı tutanağa
eklidir. 




