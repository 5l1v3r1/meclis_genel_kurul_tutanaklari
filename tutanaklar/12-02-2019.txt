



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ

51’inci Birleşim
12 Şubat 2019 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kahramanmaraş Milletvekili Habibe Öçal’ın, 12 Şubat
Kahramanmaraş ilinin düşman işgalinden kurtuluşunun 99’uncu yıl dönümüne
ilişkin gündem dışı konuşması
2.- İzmir Milletvekili Bedri Serter’in, Türkiye’deki
ekonomik gelişmelere ilişkin gündem dışı konuşması
3.- Afyonkarahisar Milletvekili İbrahim
Yurdunuseven’in, termal turizmin başkenti Afyonkarahisar iline ilişkin gündem
dışı konuşması 
IV.- AÇIKLAMALAR
1.- Edirne Milletvekili Okan Gaytancıoğlu’nun, Saros
Körfezi’nin, Edirne ili Keşan ilçesi Sazlıdere köyü sahiline yapılması
planlanan doğal gaz ikmal limanı projesiyle tehdit altında olduğuna ilişkin
açıklaması
2.- Trabzon Milletvekili Ahmet Kaya’nın, Trabzonspor’un
Süper Lig’de uğradığı haksızlıklara seyirci kalan Türkiye Futbol Federasyonu
Başkanını ve Merkez Hakem Kurulunu istifaya davet ettiğine ilişkin açıklaması

3.- Balıkesir Milletvekili Ahmet Akın’ın, uygulanan
tarım ve enerji politikalarının yanlış olduğuna, tanzim satışların iktidarı
kurtaramayacağına ilişkin açıklaması
4.- Hatay Milletvekili Serkan Topal’ın, Hatay ilinde
yaşanan sel felaketi sonrasında hasar tespit çalışması yapılıp yapılmadığı,
üreticilerin toplam zararının ne kadar olduğu ve kamuya olan borçlarında
erteleme veya ödeme desteği yapılıp yapılmadığı konularında Hükûmetten açıklama
ve destek beklenildiğine ilişkin açıklaması
5.- Denizli Milletvekili Gülizar Biçer Karaca’nın,
emeklilikte yaşa takılanların seslerine kulak verilmesi gerektiğine ilişkin
açıklaması
6.- Denizli Milletvekili Kazım Arslan’ın, Eren Erdem’in
oy birliğiyle tahliye edildiği hâlde cumhuriyet savcısının itirazıyla oy
çokluğuyla yeniden tutuklanmasının sebebi ile Osman Kavala’nın uzun süredir
tutuklu kalmasının sebebini ve neden tahliye edilmediklerini Adalet Bakanından
öğrenmek istediğine ilişkin açıklaması
7.- Niğde Milletvekili Ömer Fethi Gürer’in, Niğde ili
Altunhisar ilçesinde yaşanan mağduriyetleri 31 Marttaki yerel seçim sonrası
işbaşına gelecek olan CHP’nin gidereceğine ilişkin açıklaması
8.- Mersin Milletvekili Baki Şimşek’in, konkordato ilan
eden tavukçuluk firmasının Adana ve Mersin’deki işletmelerinde açlıkla karşı
karşıya kalan kanatlı hayvanlara yem desteği vermesini, köylülerin alacaklarını
ödemesini ve Ziraat Bankasının tavuk kümesi işleten köylülere kredi açmasını
talep ettiğine ilişkin açıklaması
9.- Kocaeli Milletvekili İlyas Şeker’in, 2018 yılında
ihracatta rekor kırılmasının ekonominin emin ellerde olduğunun göstergesi
olduğuna ilişkin açıklaması
10.- İstanbul Milletvekili Mahmut Tanal’ın, Hızır
orucunun ülkemizin huzura, berekete ve barışa kavuşmasına vesile olmasını temenni
ettiğine ilişkin açıklaması
11.- Kocaeli Milletvekili Tahsin Tarhan’ın, Kocaeli’nin
Kartepe İlçesi Eşme Mahallesi’nde bulunan çöp depolama alanının tehlike
saçtığına ve önlem alınması gerektiğine ilişkin açıklaması
12.- Samsun Milletvekili Neslihan Hancıoğlu’nun, inşaat
sektörünün zor durumda olduğuna ilişkin açıklaması
13.- Mersin Milletvekili Ali Cumhur Taşkın’ın, İstanbul
Çekmeköy’de meydana gelen helikopter kazasında şehit olan askerlere Allah’tan
rahmet dilediğine ve 10 Şubat Sultan II. Abdülhamit Han’ı vefatının 101’inci
yıl dönümünde rahmetle andığına ilişkin açıklaması
14.- Gaziantep Milletvekili İmam Hüseyin Filiz’in,
Tarım ve Orman Bakanlığının arazi toplulaştırma işlemlerinin tamamlanamaması
nedeniyle mağdur olan çiftçilerin mağduriyetini gidermesi gerektiğine ilişkin
açıklaması
15.- Balıkesir Milletvekili Fikret Şahin’in, hekimler
başta olmak üzere sağlık çalışanlarının sağlıkta şiddete karşı kamu spotu
yayınlanmasını Sağlık Bakanlığından talep ettiğine ilişkin açıklaması



16.- İstanbul Milletvekili Yavuz Ağıralioğlu’nun, 15
Temmuz darbesini müteakip 669 sayılı KHK gereğince kapatılan askerî okullardan
ilişiği kesilenlerin mağduriyetinin giderilmesi gerektiğine, darbeyle irtibatı,
iltisakı olmayanların mağduriyetini giderme mesuliyetinin devletin olduğuna,
Çin Hükûmetinin Abdurehim Heyit’le ilgili “Yaşıyor.” bilgisine ihtiyatla
baktıklarına, Dışişleri Bakanlığımızdan açıklama beklediklerine ve bu mevzuda
hassasiyet talep ettiklerine ilişkin açıklaması
17.- Manisa Milletvekili Erkan Akçay’ın, İstanbul
Çekmeköy’de askerî helikopterin düşmesi sonucu şehit olan askerlere Allah’tan
rahmet dilediğine, 2018 yılında da aynı model helikopterin düşmesinin dikkat
çekici olduğuna ve konuyla ilgili adli, idari tahkikat yapılmasını
beklediklerine, Abdurehim Heyit’in ölüm haberi üzerinden yürütülen algı
operasyonuna karşı dikkatli olunması gerektiğine, Türkiye Cumhuriyeti’nin Doğu
Türkistan Türklerinin haklı davasının takipçisi ve savunucusu olduğuna ilişkin
açıklaması
18.- Mersin Milletvekili Fatma Kurtulan’ın, İstanbul
Taksim’de gerçekleştirmek istedikleri basın açıklamasının İçişleri Bakanının
“Sizi yürüten adam değildir.” beyanıyla engellendiğine, Mersin ve Adana ilinden
gelen seçmenlerinin HDP grup toplantısına katılmasının engellendiğine, parti
binalarının zırhlı araçlarla, silahlı güvenlik güçleriyle sarıldığına ve
adaylarının uzun namlulu silahlar eşliğinde çalışmalarını sürdürmek durumunda
kaldığına, Leyla Güven’in talebine kulak verilmesi gerektiğine ilişkin
açıklaması
19.- Manisa Milletvekili Özgür Özel’in, 12 Şubat
Kahramanmaraş ilinin düşman işgalinden kurtuluşunun 99’uncu ve 12 Şubat
Mekteb-i Mülkiyenin kuruluşunun 160’ıncı yıl dönümüne, İstanbul Çekmeköy’de
askerî halikopterin düşmesi sonucu şehit olan askerlere Allah’tan rahmet
dilediklerine ve aynı model helikopterlerin daha önceki yıllarda da düşmesi
konusunda inceleme başlatılıp tedbir alınması gerektiğine, Bartın İl Millî
Eğitim Müdürü İsmail Yaşar Demir’i görevden almayan kudretin ve kuvvetin ne
olduğunu öğrenmek istediklerine ilişkin açıklaması
20.- Çanakkale Milletvekili Bülent Turan’ın, İstanbul
Çekmeköy’de askerî helikopterin düşmesi sonucu hayatını kaybeden Pilot Yüzbaşı
Ümit Özerli, Yüzbaşı Semih Özcan, Astsubay Başçavuş İlyas Kaya ve Astsubay
Üstçavuş Yakup Avşar’a Allah’tan rahmet dilediğine, Öykü Arin Yazıcı ile tüm
lösemi hastaları için milletvekillerini, Meclis çalışanlarını kök hücre ve kan
bağışı kampanyasına davet ettiğine, 12 Şubat Kahramanmaraş ilinin düşman
işgalinden kurtuluşunun 99’uncu yıl dönümünü kutladığına ilişkin açıklaması
21.- Manisa Milletvekili Özgür Özel’in, Erzurum
Milletvekili Selami Altınok’un İYİ PARTİ grup önerisi üzerinde AK PARTİ Grubu
adına yaptığı konuşmasındaki bazı ifadelerine ilişkin açıklaması
22.- Erzurum Milletvekili Selami Altınok’un, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
23.- Osmaniye Milletvekili Mücahit Durmuşoğlu’nun,
İstanbul Çekmeköy’de askerî helikopterin düşmesi sonucu şehit olan hemşehrisi
Pilot Yüzbaşı Ümit Özerli’ye ve askerlere Allah’tan rahmet dilediğine, 12 Şubat
Kahramanmaraş ilinin düşman işgalinden kurtuluşunun 99’uncu yıl dönümüne
ilişkin açıklaması



24.- Burdur Milletvekili Mehmet Göker’in, Burdur’un
Bucak ilçesinde birçok kişinin hastaneye başvurmasına neden olan konuya ilişkin
belediye başkanı ve çalışanlarına yönelik idari soruşturmanın yapılıp
yapılmadığını öğrenmek istediğine ve Sağlık Bakanından bu konuya hassasiyet
göstermesini talep ettiklerine ilişkin açıklaması
25.- İstanbul Milletvekili Zeynel Özen’in, Hızır’ın Alevilerin
en büyük bayramı olduğuna, Hızır niyetine tutulan oruçların, dağıtılan
lokmaların ve yapılan cemlerin Hak katında kabul olmasını dilediğine ilişkin
açıklaması
26.- İstanbul Milletvekili Hayati Arkaz’ın, İstanbul
Kartal’daki binanın çökmesi sonucu hayatını kaybeden vatandaşlara ve İstanbul
Çekmeköy’de askerî helikopterin düşmesi sonucu şehadete yürüyen askerlere
Allah’tan rahmet dilediğine ilişkin açıklaması
27.- Niğde Milletvekili Ömer Fethi Gürer’in, İstanbul
Çekmeköy’de meydana gelen helikopter kazasında şehit olan hemşehrisi Astsubay
Üstçavuş Yakup Avşar’a ve askerlere Allah’tan rahmet dilediğine ilişkin
açıklaması
28.- Trabzon Milletvekili Bahar Ayvazoğlu’nun,
Trabzonspor’un Süper Lig’de uğradığı haksızlıklara karşı şehir ve ülke
genelinde eleştirel reaksiyon oluştuğuna ilişkin açıklaması
29.- Osmaniye Milletvekili Baha Ünlü’nün, İstanbul
Çekmeköy’de askerî helikopterin düşmesi sonucu şehit olan hemşehrisi Pilot Ümit
Özer’e ve askerlere Allah’tan rahmet dilediğine ilişkin açıklaması
30.- İstanbul Milletvekili Engin Altay’ın, İstanbul
Milletvekili Hulusi Şentürk’ün HDP grup önerisi üzerinde AK PARTİ Grubu adına
yaptığı konuşmasındaki bazı ifadelerine ilişkin açıklaması
31.- Diyarbakır Milletvekili Garo Paylan’ın, Çanakkale
Milletvekili Bülent Turan’ın yerinden sarf ettiği bazı ifadelerine ilişkin
açıklaması
32.- Çanakkale Milletvekili Bülent Turan’ın, Diyarbakır
Milletvekili Garo Paylan’ın yaptığı açıklamasındaki bazı ifadelerine ilişkin
açıklaması
33.- Konya Milletvekili Orhan Erdem’in, Konya Milletvekili
Fahrettin Yokuş’un 41 sıra sayılı Kanun Teklifi’nin 15’inci maddesiyle ilgili
önerge üzerinde yaptığı konuşmasındaki bazı ifadelerine ilişkin açıklaması
34.- Çanakkale Milletvekili Bülent Turan’ın, Diyarbakır
Milletvekili Garo Paylan’ın 41 sıra sayılı Kanun Teklifi’nin 16’ncı maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
35.- Mersin Milletvekili Fatma Kurtulan’ın, Çanakkale
Milletvekili Bülent Turan’ın yaptığı açıklamasındaki bazı ifadelerine ilişkin
açıklaması






V.- ÖNERİLER
A) Siyasi Parti Grubu Önerileri
1.- İYİ PARTİ Grubunun, 12/2/2019 tarihinde İzmir
Milletvekili Aytun Çıray ve arkadaşları tarafından, devletin beka sorunlarının
araştırılması amacıyla verilmiş olan Meclis araştırması önergesinin
görüşmelerinin Genel Kurulun 12 Şubat 2019 Salı günkü birleşiminde yapılmasına
ilişkin önerisi 
2.- HDP Grubunun, 11/2/2019 tarihinde Diyarbakır
Milletvekili Garo Paylan ve arkadaşları tarafından, İstanbul ili Kartal ilçesi
Sema sokakta meydana gelen Yeşilyurt Apartmanı’nın yıkılışının nedenlerinin tüm
boyutlarıyla araştırılması amacıyla verilmiş olan Meclis araştırması
önergesinin ön görüşmelerinin, Genel Kurulun 12 Şubat 2019 Salı günkü
birleşiminde yapılmasına ilişkin önerisi
3.- CHP Grubunun, 15/1/2019 tarihinde Bartın
Milletvekili Aysu Bankoğlu ve 24 milletvekili tarafından, Batı Karadeniz’deki
mevcut ve yapılması planlanan termik santrallerin çevreye ve insan yaşamına
etkilerinin incelenerek santrallerin hukuka aykırı olduğuna ilişkin iddiaların
aydınlatılması amacıyla verilmiş olan Meclis araştırması önergesinin (10/864)
ön görüşmelerinin, Genel Kurulun 12 Şubat 2019 Salı günkü birleşiminde
yapılmasına ilişkin önerisi

VI.- BAŞKANLIĞIN GENEL KURULA SUNUŞLARI
A) Önergeler 
1.- İYİ PARTİ grup önerisinin görüşmelerinin kapalı
oturumda yapılmasına ilişkin Grup Başkan Vekili İstanbul Milletvekili Yavuz
Ağıralioğlu tarafından İç Tüzük’ün 70’inci maddesine göre verilmiş olan
önergesi
2.- Adana Milletvekili Ayhan Barut’un (2/967) esas
numaralı Sosyal Sigortalar ve Genel Sağlık Sigortası Kanununda Değişiklik
Yapılmasına Dair Kanun Teklifi’nin doğrudan gündeme alınmasına ilişkin önergesi
(4/19)

VII.- KAPALI OTURUMLAR
İKİNCİ OTURUM
VIII.- SATAŞMALARA İLİŞKİN KONUŞMALAR
1.- İstanbul Milletvekili Hakkı Saruhan Oluç’un,
Erzurum Milletvekili Selami Altınok’un İYİ PARTİ grup önerisi üzerinde AK PARTİ
Grubu adına yaptığı konuşması sırasında Halkların Demokratik Partisine
sataşması nedeniyle konuşması
2.- Diyarbakır Milletvekili Garo Paylan’ın, Çanakkale
Milletvekili Bülent Turan’ın yerinden sarf ettiği ifadeleri sırasında şahsına
sataşması nedeniyle konuşması

IX.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- İstanbul Milletvekili Nevzat Şatıroğlu ve 6
Milletvekilinin Maden Kanunu ile Bazı Kanunlarda ve Kanun Hükmünde Kararnamede
Değişiklik Yapılmasına Dair Kanun Teklifi (2/1410) ve Sanayi, Ticaret, Enerji,
Tabii Kaynaklar, Bilgi ve Teknoloji Komisyonu Raporu (S. Sayısı: 41)

2.- Türkiye Büyük Millet Meclisi Başkanı İzmir
Milletvekili Binali Yıldırım’ın Türkiye Cumhuriyeti ile Gürcistan Arasındaki
Serbest Ticaret Anlaşması Tarafından Kurulan Ortak Komite’nin Türkiye
Cumhuriyeti ile Gürcistan Arasındaki Serbest Ticaret Anlaşması’nın ‘Menşeli
Ürünler’ Kavramının Tanımı ve İdari İşbirliği Yöntemleri Hakkında Protokol
II’sini Değiştiren 1/2016 Sayılı Kararınının Onaylanmasının Uygun Bulunduğuna
ve Anlaşmanın Protokoller ve Eklerine İlişkin Değişikliklerin Cumhurbaşkanınca
Doğrudan Onaylanmasına Dair Yetki Verilmesine İlişkin Kanun Teklifi (2/1364) ve
Dışişleri Komisyonu Raporu (S. Sayısı: 33)
X.- YAZILI SORULAR VE CEVAPLARI
1.-  Niğde Milletvekili Ömer Fethi Gürer’in, kabak
çekirdeği ithalatına ilişkin sorusu ve Ticaret Bakanı Ruhsar Pekcan’ın cevabı
(7/7616)
2.- İstanbul Milletvekili Mustafa Sezgin Tanrıkulu’nun,
cezaevlerinde bulunan tutuklu ve hükümlülere dair çeşitli verilere,
2015-2019 yılları arasında İnsan Hakları Kuruluna
yapılan başvurulara ve Kurulun faaliyetlerine,
İlişkin soruları ve İçişleri Bakanı Süleyman Soylu’nun
cevabı (7/7704), (7/7705)
12 Şubat 2019 Salı
BİRİNCİ OTURUM
Açılma Saati: 15.02
BAŞKAN: Başkan Vekili Mustafa ŞENTOP
KÂTİP ÜYELER: Burcu KÖKSAL (Afyonkarahisar), Bayram
ÖZÇELİK (Burdur)
-----0-----
BAŞKAN
- Türkiye Büyük Millet Meclisinin 51'inci Birleşimini açıyorum.
Toplantı
yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, Kahramanmaraş’ın düşman işgalinden kurtuluşunun 99’uncu yıl
dönümü münasebetiyle söz isteyen Kahramanmaraş Milletvekili Habibe Öçal’a
aittir.
Buyurun
Sayın Öçal. (AK PARTİ sıralarından alkışlar)
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kahramanmaraş Milletvekili Habibe Öçal’ın, 12 Şubat
Kahramanmaraş ilinin düşman işgalinden kurtuluşunun 99’uncu yıl dönümüne
ilişkin gündem dışı konuşması
HABİBE
ÖÇAL (Kahramanmaraş) – “Bir hamaset destanı nakşedildi bağrına/ Yurdumun
arslanları öldü iman uğruna/ Ruhlarda bayraklaşan, Allah için savaştır/ Bu
şehitler diyarı, işte bu yer, Maraş’tır.”
Sayın
Başkan, değerli milletvekilleri; Kahramanmaraş’ımızın düşman işgalinden
kurtuluşunun 99’uncu yılı münasebetiyle söz istemiş bulunmaktayım. Bu
vesileyle, sizleri ve heyetinizi selamlıyorum.
Sözlerime
başlamadan önce, dün İstanbul’da askerî helikopterimizin düşmesi sonucu şehit
olan askerlerimize Allah’tan rahmet diliyorum. Aziz milletimizin başı sağ
olsun. 
Kahramanmaraş,
İstiklal Mücadelesi’nin kahraman kenti; yokluk içerisinde bir olup
dayanışmanın, destansı mücadelenin şehri; “Maraş bize mezar olmadan düşmana
gülzar olmaz.” diyen yiğitlerin diyarı; edebiyatın başkenti; “Yedi Güzel
Adam”ın memleketi. 
Bu
güzide şehrimiz, 1918 Mondros Mütarekesi’yle birlikte işgal edilmişti. Düşmana
göre, bu topraklarda işgal oldukça kolaydı ama bilmiyorlardı ki Maraşlının
Allah aşkı, bayrak aşkı, vatan aşkı bütün bu zorlukların üstesinden gelecekti. 
Maraşlı,
imanından kaynaklanan yüce ruhla “Ölürsem şehit, kalırsam gazi.” olurum
duygusuyla harbe başlamış; Cenab-ı Allah, bu iman dolu göğsü olan şehre zaferi
bahşetmişti. 
Maraş,
hamamdan çıkan 3 kadının hicabını açmaya çalışan Fransız askerlerine “Durun bre
dinsizler, yaptığınız yetti artık!” diyerek ilk kurşunu sıkan Sütçü İmam’dır.
Maraş, kocasının şehit kanını alnına sürerek silahını alıp savaşa devam eden
Senem Ayşe’dir. Maraş, Fransızları karşılamak için davul çalması istenen, hatta
davulunun kasnağının altınla doldurulacağı vadedilen ancak “Bu, bir iman
meselesidir, vatan meselesidir, öldürseniz de çalmam.” diyen Davulcu Abdal
Halil Ağa’dır. Maraş, “Hiçbir koşulda işgale rıza göstermeyiz.” diyen Rıdvan
Hoca’dır ve Maraş, o ruhu devam ettiren Necip Fazıl’dır, Nuri Pakdil’dir,
Abdurrahim Karakoç’tur, Erdem Bayazıt’tır, Cahit Zarifoğlu, Mahzuni Şerif ve
Rasim Özdenören’dir. Velhasıl, Maraş Kahramanmaraş’tır. 
İşte,
12 Şubat 1920, Anadolu emperyalizmine başkaldırının, vatan, millet aşkının
şahlandığı gündür. Bu şahlanış sonrası, Anadolu’daki örgütlenmeler hızlanmış ve
Maraş’ın kurtuluşundan sonra diğer şehirler de kurtuluş mücadelesi vermiştir. 
Doksan
dokuz yıl önce Maraş’ta olduğu gibi, bugün de vatanımız üzerinde oynanmak
istenen oyunların farkındayız. Şimdi de dünyanın en alçak, en eli kanlı, en
zalim terör örgütlerini farklı güncellemelerle üzerimize salmaya çalışmaktalar.
PKK’dan FETÖ’ye, DEAŞ’tan PYD-YPG’ye kadar bütün bu örgütler bu amaç için
kullanılmaktadır. Sandılar ki bu milletin Kahramanmaraş’ta, Gaziantep’te,
Şanlıurfa’da, Adana’daki cesareti mazide kaldı ama attıkları her adımda
yanıldıklarını görüp tokadı yediler. 2015 yılında çukur eylemleriyle millî birliğimizi
ve vatanımızın bütünlüğünü hedef aldılar. Teröristleri de onların uzantılarını
da iş birlikçilerini de kötü niyetlerini de o çukurlara gömdük ve gömmeye de
devam edeceğiz. Ardından 15 Temmuz darbe girişimine başladılar. Ellerindeki en
modern silahlara güvenerek çıktıkları sokaklarda milletimizin iman dolu göğsüne
çarpınca darmadağın olarak geri döndüler. Tüm şer güçlerine ve onların
yandaşlarına karşı “Hamdolsun biriz, iriyiz, diriyiz ve hep beraber
Türkiye’yiz.” diyoruz. 
Bu
vesileyle, bu cennet toprakları ve büyük bir maneviyatı bizlere miras olarak
bırakmış şehit ve gazilerimizi minnet ve rahmetle anıyoruz. Bizim büyüklerimiz
derler ki: “Maraş, sıradan bir yer değil; Maraş’tan geçilmez, Maraş’a gidilir.”
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen. 
HABİBE
ÖÇAL (Devamla) – Derde deva, sadra şifa, ruha gıda, gönle sefa niyetiyle
Değerli Başkanım, milletvekillerimiz ve tüm Türkiye’yi kahraman şehrimize davet
ediyoruz. İstiklal Madalyalı şehrimizin düşman işgalinden kurtuluşunun 99’uncu
yılını kutluyoruz ve tüm Kahramanmaraşlılarımızı selamlıyoruz. (AK PARTİ
sıralarından alkışlar) 
BAŞKAN
– Teşekkür ederim. 
Gündem
dışı ikinci söz, Türkiye’deki son ekonomik gelişmeler hakkında söz isteyen
İzmir Milletvekili Bedri Serter’e aittir. 
Buyurun
Sayın Serter. (CHP sıralarından alkışlar)
2.- İzmir Milletvekili Bedri Serter’in, Türkiye’deki
ekonomik gelişmelere ilişkin gündem dışı konuşması
BEDRİ
SERTER (İzmir) – Sayın Başkan, değerli milletvekilleri; Hazine Bakanı ve
iktidar milletvekillerinin günlerdir ekonomiye dair yaptıkları konuşmalara
dayanamayıp halkın sesi olarak bugün kürsüden söz almış bulunuyorum. 
Rüya
görüyorsunuz, rüya ve işin kötüsü, gördüğünüz rüyaya kendiniz de artık
inanmıyorsunuz ve gerçekler ortada. Söyleyecek yalan da kalmadı, hikâye de.
Ekonomi çöküşte, pazar, market bitmiş, ülke son yılların en kötü günlerini
yaşamakta. Tank fabrikası dâhil her şeyi elden çıkartırsınız ve geçen hafta
Hazine Bakanı çıkmış diyor ki: “Yeni bir başarı hikâyesi yazıyoruz.” Bakana
buradan sesleniyorum: Göz göre göre iflas bayrağı çektiniz, farkında değil
misiniz? “Kriz var, kriz” diyor esnaf, kadın, sokaktaki vatandaş. Artık,
memlekette yarım karnabahar satılıyor. Yatırımlar ve inşaatlar durmuş, büyük
sermaye zaten parasını yurt dışına çoktan götürmüş vaziyette ve sizin bir
milletvekiliniz çıkıyor burada, dalga geçer gibi bizlerle krizin lügat tarifini
yapıyor. Neymiş? “Sistemi kilitleyen gerilim durumu.” Evet, gerilim var. Onu da
yaratan sizsiniz, sizin iktidarınız, tek adam iktidarı. Türkiye'nin her
sektöründe tekeller yaratan sizsiniz, tezgâh fiyatlarının artmasına bunca
zamandır göz yuman sizsiniz. Şimdi, bu mudur aldığınız tedbirler? Nerede
serbest piyasa ekonomisi? Çadır manavlığıyla halkın seçime kadar gözünü
boyamaya çalışıyorsunuz. Yazıklar olsun! (CHP sıralarından alkışlar) 
AHMET
AKIN (Balıkesir) – Yazıklar olsun! 
BEDRİ
SERTER (Devamla) – İktidarınız, her söylem ve eylemiyle ülkeyi batırmaya devam
ediyor ve işte, sonuç: Üretici Fiyat Endeksi 2018 yılı yüzde 12, 2019’da öngörü
yüzde 33. Halkımız soğan-ekmek yiyemez durumda. Hani Âşık Mahzuni diyor ya:
“Yiğit muhtaç olmuş kuru soğana/ Bilmem söylesem mi, söylemesem mi?” Çiftçinin
mazot alamaz durumu ortada, geçen sene bu aylarda 5 lira olan mazot bugünlerde
6,5 lira civarında. Velilerimiz, çocuklarına okula giderken çanta, ayakkabı,
pantolon alamıyor. Kadınlarımız, çocuklarına iç çamaşırı alamıyor; bir kilo un
alıp evinde kurabiye, kek, börek yapamıyor. On yedi yılda geldiğimiz durum bu
maalesef. Yanlış politikalarınız her sektörü olduğu gibi inşaat sektörünü de
yerle bir etti. Satılık, kiralık, icrada o kadar çok mülk var ki aklınız şaşar.
Durum buyken “Ekonomi 3.0’a hazırlanıyoruz.” diyor Sayın Bakan. 3.0 değil,
15.0’a da hazırlansanız elde var kocaman bir sıfır. (CHP sıralarından alkışlar)

Sayın
Hazine Bakanı, hâlâ daha “Türkiye'nin başını öne eğdirecek sıkıntımız yok.”
diyorsunuz. On yedi yıl sonunda Türkiye, başını kaldıramıyor sayenizde. Öyle
şaşkın bir hâldesiniz ki kürsü ve mikrofonlarda halkın ihtiyacının olduğu ve krizin
bu kadar “top” yaptığı noktalarda hâlâ halka 1 kurşunun fiyatını soruyorsunuz.
Durum çok net, aylardır boğazınıza kadar krize batmış bu halkın gözünde
bittiniz artık. Her rakam, çöküşü teyit ediyor. Son verilere göre, biliyor
musunuz ki son altı ayda 710 bin işçi, işsiz kaldı. Yine, son altı ayda
işsizlik sigortasına müracaat eden 1 milyondan fazla vatandaşımız var. En az 3
milyon kişiyi ekmeksiz, evinde çorbasız bıraktınız. 
Bir
yandan Cumhurbaşkanı, bir yandan bakanlar “Bu vahim tabloya çözüm bulduk.” diye
bangır bangır bağırıyorlar. Belediyelere kurdurduğunuz çadır manavlarıyla
milleti kandırdığınızı zannediyorsunuz, üstelik sanki savaştayız gibi; “2 kilo
domates alabilirsin, 1 kilo salatalık.” Bizim Cumhuriyet Halk Partili
belediyelerimiz bunu 1970’li yıllarda yaptı, geçmiş olsun. TANSAŞ denen,
İzmir’de rahmetli Alyanak döneminde halkın da katkılarıyla hem sıfır maliyet,
sıfır kârla halka bu hizmeti çoktan sunduk. Üstelik bunu seçime beş kala değil,
seçimi kazandıktan sonra gerçekleştirdik. Cumhuriyet Halk Partisi
belediyeciliği tümüyle halkı mutlu eden belediyeciliktir. Halkın mutluluğu da
çocuklarının karnının doymasından geçer. Halkımız, çocuklarını doyurmak
istiyor, sizden seçim rüşveti almak değil. Siz her şeyi oy alma derdine
bağladınız, yine yazıklar olsun! Ortaya koyduğunuz ve sonuçlarını yaşadığınız
tüm bu olumsuzluklara rağmen, biz, Türkiye Cumhuriyeti’nin neferleri olarak
halkımıza refah içinde yaşayacakları ferah ve huzurlu günleri getireceğiz. 
(Mikrofon
otomatik cihaz tarafından kapatıldı) 
BEDRİ
SERTER (Devamla) – Başkanım rica etsem... 
BAŞKAN
– Buyurun Sayın Serter, tamamlayalım lütfen.
BEDRİ
SERTER (Devamla) – Teşekkür ederim.
Yıktığınız,
sattığınız ve yok ettiğiniz her şeyi fazlasıyla halkımıza sunacağız. Üreten
Türkiye’nin zengin ve mutlu bireyleri olarak yaşayacağız. 1919 ruhunu 2019’da
da canlandıracağız.
Hepinize
saygılar sunuyorum. (CHP sıralarından alkışlar) 
BAŞKAN
– Şimdi, gündem dışı üçüncü söz, termal başkent Afyonkarahisar hakkında söz
isteyen Afyonkarahisar Milletvekili İbrahim Yurdunuseven’e aittir. 
Buyurun
Sayın Yurdunuseven. (AK PARTİ sıralarından alkışlar) 
3.- Afyonkarahisar Milletvekili İbrahim
Yurdunuseven’in, termal turizmin başkenti Afyonkarahisar iline ilişkin gündem
dışı konuşması
İBRAHİM
YURDUNUSEVEN (Afyonkarahisar) – Sayın Başkan, değerli milletvekilleri;
memleketim olan termal başkent Afyonkarahisar hakkında gündem dışı söz almış
bulunmaktayım. Yüce heyetinizi saygıyla selamlıyorum. 
Öncelikle,
İstanbul Çekmeköy’de askerî helikopterimizin düşmesi sonucu şehit olan kahraman
askerlerimize Allah’tan rahmet diliyorum. Aziz milletimizin başı sağ olsun.
Seçim
bölgem olan Afyonkarahisar; lokumu, sucuğu, haşhaşı, leblebisiyle meşhur olup,
ilimizin önemli bir diğer değeri de termal su kaynaklarıdır. İlimiz son on yedi
yılda Hükûmetimizin destekleri, tüm vekillerimizin katkısı ve emeğiyle bugün
bir termal başkent hâline gelmiştir.
İlimiz,
ismini tıpta ilaç yapımında kullanılan Latincede “opium” denilen, milattan önce
2’nci yüzyıldan beri topraklarımıza ekilmekte olan haşhaş bitkisinden
almaktadır. Latincede özsu anlamına gelen “opium” zamanla yazılış ve söylenişte
değişikliğe uğrayarak “Afyon” olarak son hâlini almıştır. Osmanlı döneminde
“Karahisar” olarak anılan ilimize “Afyon” kelimesi eklenerek kullanılması, 1650
tarihli şeriye belgelerinde de görülmektedir.
Kurtuluşa
giden yolda binlerce insanımızın şehit olduğu, cumhuriyetimizin kazanıldığı ve
on yedi yıldır bu millete, bu ülkeye seve seve, canla başla hizmet eden AK
PARTİ’mizin temellerinin atıldığı Afyonkarahisar’ımız, bugün Türkiye’mizin bir
termal başkentidir.
Son
yıllarda turizmin yıl boyunca yoğunluk kazanması için Kültür ve Turizm
Bakanlığımızca turizmi çeşitlendirme politikaları uygulanmakta, turizm
çeşitlerinden en önemlisi olan termal turizm faaliyeti, ilimizde de yıl boyunca
sürdürülmektedir.
Afyonkarahisar,
Türkiye’de kaplıca ve ılıca yönünden sayılı iller arasındadır. Kaplıcaları,
zengin tabiat yapısı, tarihî eserleri, alternatif turizm çeşitliliği, kültür ve
inanç turizmi, festival ve şenlikler gibi çeşitli turizm değerlerine sahip olan
Afyonkarahisar, Anadolu’nun batı yakasında bir kavşak noktası olup doğuyu
batıya, kuzeyi güneye bağlayan tabii bir kapı konumundadır. Bu yüzden
Afyonkarahisar, turizm potansiyeli yönüyle ülkemizin sayılı illeri arasındadır.
Afyonkarahisar’ımız,
tarih boyunca sahip olduğu termal sularıyla hem bir şifa hem de bir cazibe
merkezi olmuştur. Friglerden beri aktif olarak kullanılan kaplıcaları,
günümüzde modern konaklama tesisleri ve bunların sahip olduğu gelişmiş kür
merkezleriyle Türkiye'nin sağlık turizmi alanında da başkenti olacaktır. 
Afyonkarahisar’ımızda
bulunan Ömer Gecek, Gazlıgöl, Hüdai ve Heybeli termal turizm merkezlerinin,
sahip oldukları ayrı ayrı su özellikleriyle birçok hastalık için şifa kapısı
olduğu da bilinmektedir. Bu nedenle yurt içi ve yurt dışından birçok hasta,
ilimizi ziyaret etmiş ve termallerde şifasını bulmuştur elhamdülillah. 
Termal
başkent Afyonkarahisar’ımız, 21 bini termal, 5 bini normal olmak üzere toplamda
26 bin yatak kapasitesiyle misafirlerimize hizmet vermektedir.
Afyonkarahisar’ımızda 7 adet merkezimizde, 3 tanesi de Sandıklı ilçemizde olmak
üzere toplam 10 adet 5 yıldızlı otelimiz bulunmaktadır. AK PARTİ olarak
hükûmete geldiğimiz 2002 yılında ilimizde turizm işletme belgeli konaklama
tesisi sayısı 6 iken bugün 21 olmuştur. 2002 yılında belediye belgeli konaklama
tesisi sayısı 24 iken bugün tam 149 olmuştur. İlimizi -2018 yılı Ekim ayı
raporlarına göre- 854 bini yerli, 21 bini yabancı olmak üzere toplam 875 bin
turist ziyaret etmiştir. 
Bugün,
Afyonkarahisar termal suların hemen hemen her damlasını özenle kullanmaktadır.
Termal sularımızın kalorisi yüksek olduğu için kullanım yelpazesi de geniştir.
Termal su, hamamlardan 5 yıldızlı otellere, sağlık ve şifa kaynağından
konutların ısıtılmasına, seracılıktan elektrik üretimine kadar hayatın her
alanında kullanılmaktadır. Bugün yüzde 60’ı Özel İdareye, yüzde 27’si
Afyonkarahisar Belediyesine, yüzde 6’sı Ticaret ve Sanayi Odasına, geriye kalan
yüzde 7’lik kısmı da küçük ortaklıklarda bulunan AFJET yani Afyonkarahisar
Jeotermal Elektrik Üretim, Turizm ve Ticaret Anonim Şirketi, 2 milyon 184 bin
metrekare konut, 148.700 metrekare otel, 210 bin metrekare teknolojik sera;
toplamda 2 milyon 542 bin 700 metrekare olan ve bunun karşılığında da 25 bin
427 konut ve kapalı alanın ısıtmasını yapmaktadır. Ayrıca, 3 megavatsaat
kapasiteli jeotermal elektrik üretim santrali de yaklaşık bir yıldır
faaliyetini sürdürmektedir. 
Ben
buradan tüm halkımızı ve tüm değerli milletvekillerimizi termal turizmin
başkenti olan Afyonkarahisar’a davet ediyor, hepinizi saygıyla selamlıyorum.
(AK PARTİ sıralarından alkışlar) 
BAŞKAN
– Sayın milletvekilleri, şimdi, sisteme giren ilk on beş milletvekiline
yerlerinden birer dakika süreyle söz vereceğim. Bu sözlerin ardından sayın grup
başkan vekillerinin söz taleplerini karşılayacağım.
Sayın
Gaytancıoğlu, buyurun.
IV.- AÇIKLAMALAR
1.- Edirne Milletvekili Okan Gaytancıoğlu’nun, Saros
Körfezi’nin, Edirne ili Keşan ilçesi Sazlıdere köyü sahiline yapılması
planlanan doğal gaz ikmal limanı projesiyle tehdit altında olduğuna ilişkin
açıklaması
OKAN
GAYTANCIOĞLU (Edirne) – Teşekkür ederim Sayın Başkan.
Gün
geçmiyor ki AKP'nin çevre talanı olayları hız kessin. Dünyanın kendi kendini
temizleme özelliği olan birkaç körfezinden biri olan ve doğal sit alanı olarak
ilan edilen Saros Körfezi’ne -Keşan Sazlıdere köyü yakınlarına- doğal gaz ikmal
limanı yapılması planlanmaktadır. Halkın gözünden kaçırılarak yapılıyor. Halk
istemiyor, yapılan toplantılar oldubittiye getirilerek proje, Çevre
Bakanlığında, yine halkın temsilcilerinin katılmak istediği ama davet bile
edilmediği bir ortamda onaylanıyor. Saros Körfezi’ne sanayi ve gemi faaliyetini
sokmak, Trakya bölgesi ve insanına yapılacak en büyük kötülüklerden biridir. 
Kendi
kömürümüz, kimsede olmayan güneş varlığımız varken enerjide dışa bağımlı hâle
geldik. Üstüne üstlük, bir de bu yatırımlar doğaya zarar veriyor. Yetkilileri
uyarıyorum: Bu yatırımı halka rağmen yapamazsınız.
BAŞKAN
– Sayın Kaya…
2.- Trabzon Milletvekili Ahmet Kaya’nın, Trabzonspor’un
Süper Lig’de uğradığı haksızlıklara seyirci kalan Türkiye Futbol Federasyonu
Başkanını ve Merkez Hakem Kurulunu istifaya davet ettiğine ilişkin açıklaması
AHMET
KAYA (Trabzon) – Trabzonspor’umuzun Başakşehir ve Galatasaray’la yaptığı
maçlarda maç sonucunu doğrudan etkileyen fahiş hakem hatalarına ve büyük
haksızlıklara tanık olduk. Bu hakem hatalarıyla Trabzonspor’umuzun umutları,
gurur duyduğumuz genç fidanlarımızın emekleri göz göre göre çalınmıştır. Şunu
herkes bilmeli ki Trabzonluların ekmeği yenir ama hakkı asla yenemez. 
Futbolumuzda
Anadolu devrimini gerçekleştiren Trabzonspor, altyapıdan yetiştirdiği genç
oyuncularıyla onurlu bir mücadele vererek adım adım zafere koştuğu bir dönemde,
tıpkı şampiyonluğunun çalındığı 2010-2011 sezonundaki gibi yine büyük haksızlıklarla
karşı karşıyadır. Artık, sabır taşımız çatlamıştır. Süper Lig’imiz bu adaletsiz
hakemlerle ve bu anlayışla yönetilemez. Merkez Hakem Kurulundaki taht
kavgalarınıza Trabzonspor’umuzu alet etmenize sessiz kalmayacağız. Buna seyirci
kalan Türkiye Futbol Federasyonu Başkanını ve Merkez Hakem Kurulunu istifaya
davet ediyorum. (CHP sıralarından alkışlar) 
BAŞKAN
– Sayın Akın…
3.- Balıkesir Milletvekili Ahmet Akın’ın, uygulanan
tarım ve enerji politikalarının yanlış olduğuna, tanzim satışların iktidarı
kurtaramayacağına ilişkin açıklaması
AHMET
AKIN (Balıkesir) – Sayın Başkan, tarımda sulamadaki fahiş ücretler çiftçinin
belini büküyor. Nisan 2018’de çıkan kanunla, sulamaya ilişkin yatırım bedelinin
ve sulama tesislerinin yatırım bedelinin amortismanına tabi olmadığı hüküm
altına alındı. Yani sulama ücretlerinde yatırım bedeli kaldırılmış oldu. Sulama
ücretlerinde düşüş beklenirken 2019 yılı sulama ücretlerinde yüzde 20 artış
oldu. Tarımsal sulamada elektrik fiyatı bir yılda yüzde 71 arttı. Mazot yüzde 15,
azotlu gübre yüzde 100, tarım ilaçlarının fiyatı yüzde 80’e kadar arttı.
Doların 7 lira olduğu zamanlarda çiftçi ne ilaç ne de gübre aldı. Şimdi kalkıp
Cumhuriyet Halk Partisi projeleriyle zevahiri kurtarmaya çalışıyorsunuz.
Üretmeyen Türkiye’de iktidarınızı tanzim satışlar da kurtaramayacak. Tarım ve
enerji politikalarında baştan sona yanlış yapıyorsunuz. Bir çekip…
(Mikrofon
otomatik cihaz tarafından kapatıldı) 
BAŞKAN
– Sayın Topal…
4.- Hatay Milletvekili Serkan Topal’ın, Hatay ilinde
yaşanan sel felaketi sonrasında hasar tespit çalışması yapılıp yapılmadığı,
üreticilerin toplam zararının ne kadar olduğu ve kamuya olan borçlarında
erteleme veya ödeme desteği yapılıp yapılmadığı konularında Hükûmetten açıklama
ve destek beklenildiğine ilişkin açıklaması
SERKAN
TOPAL (Hatay) – Teşekkür ediyorum Sayın Başkan.
Ocak
ayında Hatay’da yaşanan sel felaketi, tarım alanlarına çok ciddi zarar vermiş,
üreticimiz mağdur olmuştur. Yine aynı şekilde selden kentimizin altyapısı da
ciddi anlamda zarar görmüştür. Hükûmete, vatandaşlarımızın mağduriyetini
giderme noktasında birçok kez çağrı yapmamıza rağmen somut hiçbir adım
atılmadığını üzülerek görüyoruz. Hükûmete soruyorum: Hatay ilimizde yaşanan sel
felaketi sonucu hasar tespit çalışması yapıldı mı? Üreticilerimizin toplam
zararı ne kadardır? Zarar gören üreticilerimize herhangi bir ödeme yaptınız mı?
Üreticilerimizin kamuya olan borçlarında erteleme veya ödeme desteği yapıldı
mı? Yapılmadıysa bunun sebebi nedir? Aynı şekilde altyapısı zarar gören
belediyelerimize herhangi bir ek ödeme yapıldı mı? Hatay halkı bu konuda
Hükûmetten açıklama ve destek bekliyor.
Teşekkür
ediyorum. 
BAŞKAN
– Sayın Karaca…
5.- Denizli Milletvekili Gülizar Biçer Karaca’nın,
emeklilikte yaşa takılanların seslerine kulak verilmesi gerektiğine ilişkin
açıklaması
GÜLİZAR
BİÇER KARACA (Denizli) – Teşekkür ederim Sayın Başkan.
Değerli
milletvekilleri, 55 milyon seçmenimiz, bizleri, yüce Mecliste haklarının ve
sorunlarının mücadelesine ses olmak için “milletvekilliği” gibi onurlu bir
görevle görevlendirdi. Emeklilikte yaşa takılan vatandaşlarımız, Türkiye Büyük
Millet Meclisinde bugün temsil edilen tüm siyasi partilerin seçim
beyannamelerinde sorunların çözüleceğine ilişkin vaatleri için de oy verdi. 24
Hazirandan bu yana verilen sözlerin ve vaatlerin yerine getirilmesi için âdeta
haykırıyorlar. Emeklilikte yaşa takılan vatandaşlarımızın kazanılmış haklarının
iadesi için Cumhuriyet Halk Partisi olarak defalarca önerge ve yasa
tekliflerimizi sunduk ancak kulaklarınızı tıkadınız. “Boş işler” diyerek emeklilikte
yaşa takılan vatandaşlarımızın sorunlarını küçümsediniz. 
Geçtiğimiz
pazar günü yurdun dört bir yanından gelen vatandaşlarımız gibi ilim Denizli’den
11 otobüs emeklilikte yaşa takılan hemşehrilerim, seslerini duyurmak için
Ankara’ya geldiler. Bu sese kulak verin. Yanlışta ısrar etmeyin. Gündemi
değiştirme çabanızdan da lütfen vazgeçin.
BAŞKAN
– Sayın Arslan…
6.- Denizli Milletvekili Kazım Arslan’ın, Eren Erdem’in
oy birliğiyle tahliye edildiği hâlde cumhuriyet savcısının itirazıyla oy
çokluğuyla yeniden tutuklanmasının sebebi ile Osman Kavala’nın uzun süredir
tutuklu kalmasının sebebini ve neden tahliye edilmediklerini Adalet Bakanından
öğrenmek istediğine ilişkin açıklaması
KAZIM
ARSLAN (Denizli) – Adalet Bakanına soruyorum:
1)
26’ncı Dönem Cumhuriyet Halk Partisi milletvekilimiz iki yüz otuz dört gündür
tutukludur. Tutuklama bir tedbir olduğuna göre, delillerin de toplanmış
olmasına rağmen, önce oy birliğiyle tahliye edildiği hâlde cumhuriyet
savcısının itirazıyla yeniden oy çokluğuyla tutuklanmasının sebebi nedir?
Özellikle Eren Erdem’e adaletin askıya alındığı bu mahkemelerin hukuki değil de
siyasi bir karar vermesi sebebi nedir? Aynı davada aynı kişi hakkında aynı gün
içerisinde farklı karar verilmesinin sebebi nedir? Eren Erdem neden tahliye
edilmiyor?
2)
Osman Kavala iki yıla yakın bir süredir tutukludur. Hâlâ hakkında bir davanın
açılmadığını görmekteyiz. Bu kişinin uzun süreden beri tutuklu kalmasının
sebebi nedir? Hakkındaki dava niçin açılmıyor? Uzun süre tutuklu kalmasında
siyasi bir etki var mıdır? Deliller toplandıysa neden dava açılmıyor, neden
tahliye edilmiyor?
Teşekkür
ederim. 
BAŞKAN
– Sayın Gürer…
7.- Niğde Milletvekili Ömer Fethi Gürer’in, Niğde ili
Altunhisar ilçesinde yaşanan mağduriyetleri 31 Marttaki yerel seçim sonrası
işbaşına gelecek olan CHP’nin gidereceğine ilişkin açıklaması
ÖMER
FETHİ GÜRER (Niğde) – Teşekkürler Sayın Başkan.
Niğde
Altunhisar ilçemiz Hititlerden günümüze zengin kültür ve tarih varlıklarıyla
önemli bir merkezdir. 1990 yılında ilçe olan Altunhisar’da açılan adliye AK
PARTİ döneminde kapatılmıştır. İlçede yapılan 80 yataklı hastaneye ise yataklı
hasta kabulü yapılmamakta, sağlık görevlileri acil durumlara müdahale
edebilmektedir. Sulama amaçlı barajda ne yazık ki zemin nedeniyle su kaçakları
önlenememiştir. 
CHP
İlçe Başkanı Sedat Kayhan ve Belediye Başkan adayımız Abdi Mercan’la esnafları
ziyaret ettik. İşsizlik ilçe genelinde büyük sorundur. Tarımda sorunlar
artmıştır. Çiftçiler icralık ve borç altındadır. Esnaf, BAĞ-KUR primlerini
ödeyemez durumdadır. Meslek yüksek okulunun açılması, el sanatlarının
geliştirilmesi, tarım sorunlarında çözümü on altı yıldır AK PARTİ
gerçekleştirmemiştir. Halkı CHP’ye oy vererek Altunhisar’ın kaderini
değiştirmeye kararlı gördüm. Altunhisar yerel seçimlerde değişikliklerle özlenen
hizmetlere erişecektir. 
Teşekkür
ederim Sayın Başkan.
BAŞKAN
– Sayın Şimşek…
8.- Mersin Milletvekili Baki Şimşek’in, konkordato ilan
eden tavukçuluk firmasının Adana ve Mersin’deki işletmelerinde açlıkla karşı
karşıya kalan kanatlı hayvanlara yem desteği vermesini, köylülerin alacaklarını
ödemesini ve Ziraat Bankasının tavuk kümesi işleten köylülere kredi açmasını
talep ettiğine ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan.
Sayın
Başkan, Adana ve Mersin’in en büyük tavukçuluk firmalarından bir tanesi,
konkordato ilan etmiş, 650’ye yakın çalışanı zor durumda kalmıştır. Firma, şu
anda kayyuma devredilmiştir; yalnız, firmanın tavuk kümeslerine dağıttığı 2
milyonun üzerindeki civciv açlıkla karşı karşıyadır. Ben öncelikle, firmadan acil
olarak bu kümeslere yem desteği vermesini, ikinci olarak da bu firmadan
alacaklı olan kümesçilerin, el emeği göz nuruyla çalışan köylülerin
alacaklarının köylülere ödenmesini talep ediyorum. Üçüncü olarak da bu firma
ödeme yapamadığı için köylüler, Ziraat Bankasına ve diğer bankalara olan
borçlarını ödeyememektedir. İki üç aylık alacakları içeride kalmıştır. Ziraat
Bankasının tavuk kümesi işleten bu köylülere mutlaka kredi açmasını talep
ediyor, saygılar sunuyorum. 
BAŞKAN
– Sayın Şeker…
9.- Kocaeli Milletvekili İlyas Şeker’in, 2018 yılında
ihracatta rekor kırılmasının ekonominin emin ellerde olduğunun göstergesi
olduğuna ilişkin açıklaması
İLYAS
ŞEKER (Kocaeli) – Teşekkür ediyorum Sayın Başkan. 
2018
yılında ihracatta rekor kırılırken ihracatımızın ithalatımızı karşılama oranı
da yüzde 75,3 olarak gerçekleşti. Bu da ekonominin emin ellerde olduğunu
göstermektedir. Seçim bölgem Kocaeli, ticaretteki performansıyla Türkiye’yi
dünyanın sayılı ihracat ülkelerinden biri hâline getirmek için yüksek ihracat
yapan ikinci il olarak göze çarpmaktadır. 2018 yılında seçim bölgem Kocaeli’nin
ihracat artışı, Türkiye genelinin çok üzerinde olup 2018 yılında 28,6 milyar
dolar ihracat rekoru ile ülkemizin 2000 yılındaki ihracatının üzerinde bir
ihracatı gerçekleştirmiştir. Ülkemizin büyümesi için, seçim bölgem Kocaeli’de
yirmi dört saat üretim yapan sanayicilerimiz başta olmak üzere, ihracat yapan
tüm firmalarımıza teşekkür ediyor, saygılarımı sunuyorum. 
BAŞKAN
– Sayın Tanal….
10.- İstanbul Milletvekili Mahmut Tanal’ın, Hızır
orucunun ülkemizin huzura, berekete ve barışa kavuşmasına vesile olmasını
temenni ettiğine ilişkin açıklaması
MAHMUT
TANAL (İstanbul) – Teşekkür ederim Değerli Başkanım. 
Hızır
sevgidir, birliktir, bütünlüktür, kardeşliktir, hoşgörüdür. Anadolu’nun kültürel
birikiminin en köklü ögelerinden biri olan Hızır orucu bu gece başlayacaktır.
Bu seneki Hızır orucunun ülkemizin huzuruna, bereketine, barışa kavuşması için
vesile olmasını temenni ediyorum. Üç gün boyunca Hızır orucu tutacak olan tüm
canların dualarının Hak katında kabul olmasını diliyorum. 
Değerli
Başkanım, değerli milletvekilleri; Türkiye Büyük Millet Meclisinde üyeler
lokantasında basın mensupları için ancak bir masa ve on sandalye verilmekte. 50
basın mensubu bulunmakta, halkla ilişkiler lokantasında onların yemek yemesi
yasaklanmaktadır. Yasama, yürütme, yargı; basın 4’üncü kuvvettir diyoruz. Basın
mensuplarının bu şekilde şahsiyetleri ve onurları rencide edilmektedir. Bu
şekilde beyaz ve siyah ayrımını ortadan kaldıralım. Yasama personelinin girdiği
her yere basın mensupları girebilmelidir. Bu mağduriyeti gidermenizi talep
ediyorum. 
Saygılarımı
sunuyorum.
BAŞKAN
– Sayın Tarhan…
11.- Kocaeli Milletvekili Tahsin Tarhan’ın, Kocaeli’nin
Kartepe İlçesi Eşme Mahallesi’nde bulunan çöp depolama alanının tehlike
saçtığına ve önlem alınması gerektiğine ilişkin açıklaması
TAHSİN
TARHAN (Kocaeli) – Teşekkür ediyorum Sayın Başkan.
Kocaeli’ye
bağlı Kartepe’nin Eşme Mahallesi mevkisinde büyük bir çevre kirliliği
yaşanıyor. Çöp depolama tesisi olarak kullanılan alandan sızan bütün atıklar
Sapanca Gölü’ne karışıyor. İnsan sağlığı ve doğa açısından oldukça riskli olan
bu duruma acilen önlem alınmalıdır. Tabiatın en güzel yerinin çöp depolama
alanı yapılması kabul edilemez. Derhâl önlem alınması ve mikrop saçan çöp
depolama alanına engel olunması gerekmektedir.
Teşekkür
ediyorum.
BAŞKAN
– Sayın Hancıoğlu…
12.- Samsun Milletvekili Neslihan Hancıoğlu’nun, inşaat
sektörünün zor durumda olduğuna ilişkin açıklaması
NESLİHAN
HANCIOĞLU (Samsun) – Teşekkür ederim Sayın Başkan.
İktidar
bugün o kadar âciz durumdadır ki propaganda aracı bir iki proje ve bir de
yazlık saray inşaatı dışında tek bir çivi dahi çakılamaz hâle geldi.
Vatandaşlarımızın asıl ihtiyacı olan yatırımlar durdu. Örneğin, seçim bölgem
Samsun’da Vezirköprü ilçemizde devlet hastanesi inşaatı bu durumdadır. Ayvacık
ilçemizde Taşova-Erbaa yolu ve Çarşamba bağlantı yolunda inşaat durdu.
Maliyetler yükseldiğinden yükleniciler işleri durdurdu. Alt yükleniciler
paralarını alamıyor. Samsun’umuzda daha onlarca yatırım bu hâldedir ve vatandaş
artık isyan ediyor. 
Bakın,
uyarıyorum: Bu yükleniciler bugün değilse bile bir iki ay içinde iflaslarını
açıklayacaklar. Bugün hiçbir tedbir almayıp sadece bu gerçeği milletten
gizlemeye çalışsanız da yarın ülkemizin ödeyeceği fatura çok ağır olacak.
BAŞKAN
– Sayın Taşkın…
13.- Mersin Milletvekili Ali Cumhur Taşkın’ın, İstanbul
Çekmeköy’de meydana gelen helikopter kazasında şehit olan askerlere Allah’tan
rahmet dilediğine ve 10 Şubat Sultan II. Abdülhamit Han’ı vefatının 101’inci
yıl dönümünde rahmetle andığına ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Dün
İstanbul Çekmeköy’de meydana gelen helikopter kazasında şehit olan kahraman
askerlerimize Cenab-ı Allah’tan rahmet, ailelerine ve Silahlı Kuvvetlerimize
başsağlığı ve sabırlar niyaz ediyorum. Milletimizin başı sağ olsun.
10
Şubat 1918’de İstanbul’da vefat eden cennetmekân Sultan II. Abdülhamit Han’ı
vefatının 101’inci yıl dönümünde rahmetle anıyoruz. 31 Ağustos 1876’da Osmanlı
Devleti’nin 34’üncü padişahı olarak tahta çıkan Sultan II. Abdülhamit, büyük
sıkıntılarla mücadele etmek zorunda kaldığı otuz üç yıllık döneminde kendisine
has politikasıyla imparatorluk topraklarının bütününü korumayı başarmış, başta
eğitim ve ulaştırma olmak üzere, sağlık ve haberleşme alanlarında yenileşme ve
modernleşme anlamında birçok ilklere imza atmıştır. Vefatının 101’inci yıl
dönümünde cennetmekân Sultan II. Abdülhamit Han’ı bir defa daha rahmetle
anıyor, Genel Kurulu saygıyla selamlıyorum.
BAŞKAN
– Sayın Filiz…
14.- Gaziantep Milletvekili İmam Hüseyin Filiz’in,
Tarım ve Orman Bakanlığının arazi toplulaştırma işlemlerinin tamamlanamaması
nedeniyle mağdur olan çiftçilerin mağduriyetini gidermesi gerektiğine ilişkin
açıklaması
İMAM
HÜSEYİN FİLİZ (Gaziantep) – Teşekkür ederim Sayın Başkan.
Parçalı
arazileri birleştirmek, giderleri azaltıp gelirleri artırmak amacıyla 2011
yılında arazi toplulaştırılması çalışmalarından yıllardır netice alınamamış,
uygulamada yaşanan sorunlar nedeniyle de arazi toplulaştırılması çiftçilerimize
ve arazi sahiplerine faydadan çok zarar getirmiştir. Seçim bölgem Gaziantep’te
arazi toplulaştırılması masa başında ve harita üzerinde sadece büyüklüğü
görülebilen arazilerin verim durumu gözetilmeden yapılmakta, vatandaşın arazisi
birleştirilmekten ziyade parçalanarak birbirinden uzak parseller hâline
getirilmektedir. 
Aynı
zamanda, toplulaştırma işlemlerinin yıllardır tamamlanamaması çiftçinin arazisi
üzerine yatırım yapmamasına sebep olmakta, ekonominin vurduğu çiftçinin
mağduriyeti daha da artmaktadır. Bu konuda Tarım ve Orman Bakanlığı gereğini
ivedilikle yapmalıdır diyor, Genel Kurulu saygıyla selamlıyorum.
BAŞKAN
– Sayın Şahin…
15.- Balıkesir Milletvekili Fikret Şahin’in, hekimler
başta olmak üzere sağlık çalışanlarının sağlıkta şiddete karşı kamu spotu
yayınlanmasını Sağlık Bakanlığından talep ettiğine ilişkin açıklaması
FİKRET
ŞAHİN (Balıkesir) – Teşekkür ederim Sayın Başkan.
Sağlık
Bakanlığına sesleniyorum: Toplumun her kesiminde giderek artan şiddet
olaylarından sağlık çalışanları da paylarını fazlasıyla almaktadır. Her saat
başı en az 1 sağlık personelinin fiziksel şiddete uğradığı günümüzde, yasal
düzenlemeler yapılmış olmasına rağmen, şiddeti azaltmanın en etkin yöntemi
toplumu şiddet olaylarına karşı bilinçlendirmek ve duyarlı hâle getirmektir. Bu
amaç doğrultusunda, hekimlerimiz başta olmak üzere, sağlık çalışanlarının
tamamı Bakanlığınızdan sağlıkta şiddete karşı kamu spotu yayınlanmasını talep
etmektedir.
Teşekkür
ederim Sayın Başkan. 
BAŞKAN
– Teşekkür ederim.
Değerli
arkadaşlar, şimdi de sayın grup başkan vekillerimizin söz taleplerini
karşılayacağız.
İYİ
PARTİ Grup Başkan Vekili İstanbul Milletvekili Yavuz Ağıralioğlu.
Buyurun
Sayın Ağıralioğlu. 
16.- İstanbul Milletvekili Yavuz Ağıralioğlu’nun, 15
Temmuz darbesini müteakip 669 sayılı KHK gereğince kapatılan askerî okullardan
ilişiği kesilenlerin mağduriyetinin giderilmesi gerektiğine, darbeyle irtibatı,
iltisakı olmayanların mağduriyetini giderme mesuliyetinin devletin olduğuna,
Çin Hükûmetinin Abdurehim Heyit’le ilgili “Yaşıyor.” bilgisine ihtiyatla
baktıklarına, Dışişleri Bakanlığımızdan açıklama beklediklerine ve bu mevzuda
hassasiyet talep ettiklerine ilişkin açıklaması
YAVUZ
AĞIRALİOĞLU (İstanbul) – Sayın Başkan, askerî okullarla ilgili bir talep geldi.
Askerî okullar -16.409 kişilik- 669 sayılı Kanun Hükmünde Kararname’nin
105’inci maddesinin (c) hükmünce, biliyorsunuz 15 Temmuz darbesini müteakip
kapatıldı. Sonra alımlar devam etti. Genel Kurulumuzun bilmesi lazım, mutlaka
milletvekili arkadaşlarımıza da geliyordur, talep şu: Hiçbir güvenlik
soruşturması yapılmadan 16.409 kişinin ilişiği kesilerek okullar kapatıldı ve
sonraki süreçte astsubay okullarına alımlar yapılmaya devam edildi. Güvenlik
soruşturmaları yapılmadan ilişiği kesilenlerden, mezun olanların, okudukları
bölümlerle mütenasip bölümlerden diplomalandırılmaları sağlandı; mezun
olmayanların, benzer okullardan yine aynı hükümler çerçevesinde diploma
almalarına imkân tanındı.
Şöyle
bir mağduriyet oluşmuş: KHK’yle ilgili karardan sonra ilişkileri kesildiği için
-okullarına girdikleri zaman memur oldukları yazılıyor- çıkışta da
“Memuriyetten ilişkileri KHK’yle kesilmiştir.” diye bir ibare var
diplomalarının üstünde. Bu ibare, hayatlarının konforunu etkileyecek bir zulme
dönüşmüş durumda. Dolayısıyla bununla ilgili bir düzeltme talebi var.
İkincisi:
Astsubay okullarına geri alım devam ettiği için… 16.409 kişinin ilişiği
kesilmiş. Bunların içerisinde darbeyle bir şekilde irtibatı, iltisakı olanları
tespit edip, olmayanların mağduriyetini giderme mesuliyeti devletindir.
Üzerimizde böyle bir şüphe var. Askerî okullardan da bu anlamda ciddi bir
istifham oluştu devletin istihbarat birimlerinde.
(Mikrofon
otomatik cihaz tarafından kapatıldı) 
BAŞKAN
– Buyurun. 
YAVUZ
AĞIRALİOĞLU (İstanbul) – Dolayısıyla, oluşan, oluşturulan istifhamı ortadan
kaldırmak için devlet, güvenlik soruşturması mekanizmasını etkin kullanmak
yerine, buna hiç teşebbüs etmeyip, herkesin komple ilişkisini kesip sivil
okullarda okur hâle getirmiş oldu. Ciddi bir mağduriyettir. Diyelim ki 16.409
kişiyi güvenlik soruşturmasını yapmadan attınız, ilişkisini kestiniz. Bunların
içerisinden biri bile mağdursa devlet o mağduriyetten doğan hakkı iade ettiği
için devlettir. Dolayısıyla bu hak kaybının giderilmesi ciddi bir taleptir.
Devleti yaşatan adalettir. Bu adaletsizliğe devletin mukabele etmesi lazım. 
Dışişleriyle
alakalı, Sayın Başkanım, kamuoyuna Türkistanlı Ozan Abdurehim Heyit’le alakalı
bir bilgi düştü. Türk kamuoyu çok hassas bu konuda, bu hassasiyet izharımıza
Dışişleri Bakanlığı nezaret etti ilk defa. 
(Mikrofon
otomatik cihaz tarafından kapatıldı)
BAŞKAN
– Buyurun. 
YAVUZ
AĞIRALİOĞLU (İstanbul) – Türk Dışişlerinin bu anlamda ciddi bir irade beyanı
Çin Hükûmeti nezdinde makes buldu ve ilk defa, Dışişlerimizin sorduğu soruya
videoyla cevap vermek ihtiyacı duydular. O cevabın devamında da içeride
akademisyen olarak tutulan 8-10 kişinin de ismi zikredildi. Dışişleri
Bakanlığımızın “bilgi notu” diye kamuoyuyla paylaştığı çerçeve metinde, mevzuyu
ciddiye alınca Hariciyemizin uluslararası kamuoyunda da itibarlı cevaplar alabilme
imkânının ne kadar kolay olabildiğini gördük. Bu Meclis açıldığı günden beri
Doğu Türkistan’la ilgili hassasiyet izhar ediyoruz ama ilk defa Dışişlerinin
benzer bir literatür ve dille Hariciye olarak Çin Hükûmeti nezdinde cevap
istemesine Çin Hükûmeti doğru cevapları verdi. Ama her şeye rağmen biz bu kafa
karışıklığının giderilmesi için kendi devletimizin bilgilerine itimat etmeyi
tercih ediyoruz. 
(Mikrofon
otomatik cihaz tarafından kapatıldı) 
BAŞKAN
– Buyurun. 
YAVUZ
AĞIRALİOĞLU (İstanbul) – Çin’in ozanımızla ilgili “Yaşıyor.” bilgisine
ihtiyatla bakıyoruz. Dışişleri Bakanlığımızdan kamuoyunu rahatlatacak ciddi bir
açıklama bekliyoruz. 
Bu
mevzuda yapılan haberlerin devlet-millet sorumluluğumuza yakışır mahiyet arz
etmesi için de kamuoyunun bu mevzuda bilgilendirilme süreçlerini Dışişlerinin
bilgilerinin ışığında yapmak istiyoruz. Dolayısıyla orada cihadist unsurların
mevzuyu iltihaplandırdığı üzerinden gelişen korku iklimi bir sürü mazlumun
kamplarda mağdur edilmesine sebebiyet veriyor. Bizim ana akım medyamızda bazı
haberler meslek edindirme kursları şeklinde takdim ediliyor. Bu haberler orada
bunca eziyeti çeken insanlarımızın mukavemetini kırıyor. Bu mevzuda hassasiyet
talep ediyoruz. 
Teşekkür
ediyorum efendim. 
BAŞKAN
– Teşekkür ederim. 
Şimdi,
Milliyetçi Hareket Partisi Grup Başkan Vekili Manisa Milletvekili Erkan Akçay.
Buyurun
Sayın Akçay.
17.- Manisa Milletvekili Erkan Akçay’ın, İstanbul
Çekmeköy’de askerî helikopterin düşmesi sonucu şehit olan askerlere Allah’tan
rahmet dilediğine, 2018 yılında da aynı model helikopterin düşmesinin dikkat
çekici olduğuna ve konuyla ilgili adli, idari tahkikat yapılmasını
beklediklerine, Abdurehim Heyit’in ölüm haberi üzerinden yürütülen algı
operasyonuna karşı dikkatli olunması gerektiğine, Türkiye Cumhuriyeti’nin Doğu
Türkistan Türklerinin haklı davasının takipçisi ve savunucusu olduğuna ilişkin
açıklaması
ERKAN
AKÇAY (Manisa) – Teşekkür ederim Sayın Başkan.
Dün
akşam saatlerinde İstanbul Çekmeköy’den acı ve yürek yakan bir kaza haberi
aldık. Askerî bir helikopterin düşmesi sonucu maaselef 4 askerimiz şehit
olmuştur. Şehitlerimize Cenab-ı Allah’tan rahmet, ailelerine, sevenlerine ve
büyük Türk milletine başsağlığı diliyoruz. Menfur kaza meskûn bir mahalde
meydana geldi. Sivil vatandaşlarımızın zarar görmemesi için şehitlerimizin
gösterdiği kahramanlık gönlümüzden silinmeyecektir. 
Düşen
helikopterin 26 Kasım 2018’de İstanbul Sancaktepe’de 5 askerimizin şehadetiyle
sonuçlanan kazadaki helikopterle aynı cins ve modelde olması dikkat çekicidir.
Kazalara ve düşen helikopterlere ilişkin adli ve idari tahkikatın bir an önce
tamamlanarak sonuçların kamuoyuyla paylaşılmasını bekliyoruz. Gerekirse UH-1
tipi helikopterler Türk Silahlı Kuvvetlerinin envanterinden çıkarılmalıdır.
Bu
vesileyle şehitlerimize bir kez daha Allah’tan rahmet, ailelerine ve
yakınlarına ve aziz milletimize başsağlığı diliyoruz.
Sayın
Başkan, Doğu Türkistan’da Çin devletinin Uygur Türklerine yönelik baskıcı
politikaları kamuoyu gündemini meşgul etmeye devam etmektedir. Geçtiğimiz hafta
Uygurlu Ozan Abdurehim Heyit’in, tutuklu olduğu Çin hapishanelerinde vefat
ettiği haberi kamuoyunda büyük bir infiale sebep olmuştu. Aralık 2005’te
Türkiye’de de bir konser veren Abdurehim Heyit Nisan 2007’den beri tutukludur.
Vefat haberinin ardından Çin makamlarından Abdurehim Heyit’in hayatta olduğuna
dair bir video yayınlandı Türk Dışişleri Bakanlığının açıklaması üzerine.
(Mikrofon
otomatik cihaz tarafından kapatıldı)
BAŞKAN
– Buyurun.
ERKAN
AKÇAY (Manisa) – Öncelikle belirtmek isteriz ki bu video Uygur Türklerinin sistematik
bir şekilde, baskı altında yok edilmesine yönelik Çin politikalarını örtbas
edemeyecektir. Ayrıca, Çin Büyükelçiliğinden yapılan açıklamada toplama
kamplarının haklılığının savunulmaya çalışılması insanlığın utancıdır. Bugün
Çin zindanlarında yüzlerce Uygur Türkü aydın ve sanatçı vardır. Tıp
fakültesinden doktorlar, Kaşgar ve Sincan Üniversitelerinden profesörler,
öğretmenler, gazeteciler, yayıncılar, şairler, yazarlar hapishanededir. Mesela
şimdi sormak istiyorum: Bütün bu kişilerin hayatta olup olmadıklarına dair de
yeni açıklamalar yapılacak mıdır Çin tarafından? Özetle, Abdurehim Heyit’in
ölüm haberi üzerinden yürütülen algı operasyonuna karşı dikkatli olmalıyız.
(Mikrofon
otomatik cihaz tarafından kapatıldı)
BAŞKAN
– Buyurun.
ERKAN
AKÇAY (Manisa) – Tamamlıyorum Sayın Başkan.
Doğu
Türkistan Türklerinin haklı davasının takipçisi ve savunucusu Türkiye
Cumhuriyeti’dir, bu gerçek hiçbir zaman değişmeyecektir. Dışişleri
Bakanlığımızın, Bakanlık Sözcüsünün 9 Şubat 2019 tarihli açıklamasına sahip
çıkarak, Doğu Türkistan davasını gündemden uzak tutmaması beklentimizdir.
Ayrıca Türkistan’daki Çin zulmü birkaç videoyla da gizlenemeyecektir. Bu
istikamette acil olarak şu adımlar gündeme getirilmelidir: Çin’in kendini
aklama girişimlerine karşı Kaşgar ve Urumçi başta olmak üzere Doğu Türkistan’ın
çeşitli kentleri, başta Anadolu Ajansı olmak üzere basın-yayın kuruluşlarımızın
temsilcilerine açılmalıdır ve Doğu Türkistan’da radikalizmle mücadele
kapsamında Diyanet İşleri Başkanlığımızın faaliyetlerine ve eserlerini
dağıtmasına izin verilmelidir.
(Mikrofon
otomatik cihaz tarafından kapatıldı)
BAŞKAN
– Buyurun.
ERKAN
AKÇAY (Manisa) – Şimdi tamamlıyorum Sayın Başkanım.
Ayrıca
Yunus Emre Enstitüsü de Doğu Türkistan’da faaliyetlerine başlamalıdır diyorum.
Teşekkür
ediyorum.
BAŞKAN
– Teşekkür ederim.
Şimdi
Halkların Demokratik Partisi Grup Başkan Vekili Mersin Milletvekili Fatma
Kurtulan konuşacaktır.
Buyurun
Sayın Kurtulan.
18.- Mersin Milletvekili Fatma Kurtulan’ın, İstanbul
Taksim’de gerçekleştirmek istedikleri basın açıklamasının İçişleri Bakanının
“Sizi yürüten adam değildir.” beyanıyla engellendiğine, Mersin ve Adana ilinden
gelen seçmenlerinin HDP grup toplantısına katılmasının engellendiğine, parti
binalarının zırhlı araçlarla, silahlı güvenlik güçleriyle sarıldığına ve
adaylarının uzun namlulu silahlar eşliğinde çalışmalarını sürdürmek durumunda
kaldığına, Leyla Güven’in talebine kulak verilmesi gerektiğine ilişkin
açıklaması
FATMA
KURTULAN (Mersin) – Teşekkür ediyorum Sayın Başkan.
Sayın
Başkan, değerli milletvekili arkadaşlar; dün eş başkanlarımızın da olduğu,
grubumuzun tamamına yakınının bulunduğu, İstanbul Taksim’de bir basın
açıklaması yapmak istedik, bir anayasal hakkı kullanmak istedik ancak
öncesinde, hepimizin de izlediği gibi, İçişleri Bakanının “Onları yürüten, adam
değildir.” beyanı sonrası bu engellendi. Kuşkusuz ilk defa bir eylemin,
etkinliğin ya da bir talebin, anayasal bir hakkın engellenmesi gerçekleşmiyor.
Ancak bir İçişleri Bakanının “İzin veren, yürüten, adam değildir.” beyanıyla
sanırım Türkiye Cumhuriyeti’nde ilk defa karşılaşıyoruz. Bir İçişleri
Bakanının, engelleme girişimlerini Anayasa’ya, hukuka, yasalara dayandırması
gerekiyor. Ancak şu an içinde bulunduğumuz durum, daha önce de Eş Genel
Başkanımız Sayın Pervin Buldan’ı da hukuksuzca, hatta fütursuzca tehdit etmesi
yaşanan hak ihlallerinden biridir ya da bu Bakana özgü bir durumdur. 
Sayın
Başkan, bugün grup toplantıları vardı biliyorsunuz. Grup toplantımıza katılmak
üzere Mersin ve Adana’dan gelen 81 kişi Balâ kavşağında, İstanbul’dan gelen 40
kişi de Kazan gişelerinde saatlerce bekletildiler. Hepsinin kimliği alındı,
ancak yapılan işlem şuydu: Trafiğe dair engellemenin olduğuna, trafiğe çıkma
engelleri olduğuna dair beyanlarda bulundular. Milletvekili arkadaşlarımız
oraya gitti. Gerekçeler şunlar: Mesela bir aracın bağlanma nedeni “Plakanızda
vida var.” gerekçesi. “Plakanızda vida var.” gerekçesiyle engellendiğini,
arabanın bağlandığını…
(Mikrofon
otomatik cihaz tarafından kapatıldı)
BAŞKAN
– Buyurun.
FATMA
KURTULAN (Mersin) – Bazı araçlara da “Evraklarınız inceleniyor, ancak sistem
arızalı, kilitlendi, şu an inceleme yapamıyoruz.” gerekçesi sunuldu. Hiçbir
muhatap bulamadık ne yazık ki, valiyle görüşme girişimlerimiz sonuçsuz kaldı.
Hiçbir muhatap bulamayınca, dolayısıyla bu insanlarımızın grup toplantımıza
gelişleri engellenmiş oldu. 
Şunu
anlıyoruz ki İçişleri Bakanının söylemi sadece “Sizi orada yürüten, adam
değildir.”le sınırlı kalmıyor, “Size grup toplantısını yaptıran, adam
değildir.”le sonuçlanıyor.
Yine,
Sayın Başkan, bu sabah şöyle bir durumla karşılaştık: Grup Başkan Vekilimiz
Ayhan Bilgen, aynı zamanda Kars adayımız biliyorsunuz. 
(Mikrofon
otomatik cihaz tarafından kapatıldı) 
BAŞKAN
– Buyurun.
FATMA
KURTULAN (Mersin) – Bu sabah parti binamızdayken parti binasının etrafı zırhlı
araçlarla, TOMA’larla, uzun namlulu silahlı güvenlik güçleriyle sarılıyor.
Saatlerce bu durum sürüyor ve sonrasında adaylarımız ve partililerimiz de bu
uzun namlulu silahlar eşliğinde esnaf ziyaretlerini, çalışmalarını sürdürmek
durumunda kalıyor. Yani, bu hukuksuzluk “Sizi il binanızdan çıkaran da adam
değildir, size seçim çalışması yaptıran da adam değildir.” durumuyla sürüp
gideceğe benziyor. 
Sonuç
olarak, üç aydır burada söylediğimiz ve dün aslında Taksim’de söylemeye -burada
söylediğimizi bir kez daha orada da söylemeye çalıştık- çalıştığımız, Leyla
Güven’in açlık grevi bugün 97’nci güne tekabül ediyor. Leyla yaşasın diyoruz;
Leyla’nın talebine kulak asalım biraz Meclis olarak diyorum. 
Teşekkür
ediyorum. 
BAŞKAN
– Teşekkür ederim. 
Şimdi,
Cumhuriyet Halk Partisi Grup Başkan Vekili, Manisa Milletvekili Özgür Özel. 
Buyurun
Sayın Özel. 
19.- Manisa Milletvekili Özgür Özel’in, 12 Şubat
Kahramanmaraş ilinin düşman işgalinden kurtuluşunun 99’uncu ve 12 Şubat
Mekteb-i Mülkiyenin kuruluşunun 160’ıncı yıl dönümüne, İstanbul Çekmeköy’de
askerî halikopterin düşmesi sonucu şehit olan askerlere Allah’tan rahmet
dilediklerine ve aynı model helikopterlerin daha önceki yıllarda da düşmesi
konusunda inceleme başlatılıp tedbir alınması gerektiğine, Bartın İl Millî Eğitim
Müdürü İsmail Yaşar Demir’i görevden almayan kudretin ve kuvvetin ne olduğunu
öğrenmek istediklerine ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan. 
Bugün
12 Şubat, Maraş’ın düşman işgalinden kurtuluşunun yıl dönümü. Kahramanmaraş’ın
kurtuluşu, Kurtuluş Savaşı tarihimizde önemli bir yer tutuyor. Sütçü İmam’ın
Fransız askerlerine karşı fitilini ateşlediği millî mücadele işgalin
sonlanmasıyla sonuçlanmış, Maraş’ta başlayan bu uyanış Urfa ve Antep’te devam
etmişti. Güney cephesinde kazanılan peşi sıra zaferleri, Ankara Hükûmetinin de
devreye girmesiyle, düzenli ordunun kurulmasıyla Batı cephesindeki zaferler
takip etti. Büyük Taarruz’daki askerî zaferler de Lozan’daki diplomatik zafer
ve 1923’te cumhuriyetin ilanıyla elde edilen siyasi zaferle taçlanmıştır. 
Bu
vesileyle, Maraş’ın düşman işgalinden kurtuluşu nedeniyle, Sütçü İmam başta
olmak üzere, Kurtuluş Savaşı’nda, kurtuluş mücadelesinde yaşamını yitiren tüm
kahramanlarımızı bir kez daha saygıyla, rahmetle ve minnetle anıyoruz. 
12
Şubat aynı zamanda Mekteb-i Mülkiyenin kuruluşu. 1859’da kurulan, bir bütün
olarak baktığımızda bu topraklardaki Batılılaşma hamlelerinin en önemlilerinden
bir tanesi olarak öne çıkan Mekteb-i Mülkiyenin kuruluş yıl dönümü. Aynı
zamanda, 1936 yılında Ankara’ya taşınan okul 1950’de bugünkü adını, Ankara
Üniversitesi Siyasal Bilgiler Fakültesi adını aldı ve o günden bugüne, bu
ülkenin kamu yöneticilerini yetiştiren bir okul olmasıyla Türkiye’nin eğitim
camiasının da kamu yönetiminin de göz bebeğiydi. Ancak Adalet ve Kalkınma
Partisi iktidarında köklerinden koparılan bu okul, siyasi bir linç kampanyası
güdülerek, 15 Temmuz darbe girişimi araçsallaştırılarak 20 Temmuzda yapılan
OHAL darbesinin devamında kullanılan KHK yetkisiyle, neredeyse bu okulu okul
yapan tüm değerli öğretmenlerinin, öğretim görevlilerinin, hocalarının…
(Mikrofon
otomatik cihaz tarafından kapatıldı)
BAŞKAN
– Buyurun. 
ÖZGÜR
ÖZEL (Manisa) – …görevlerine son verilmesi sonucunda, bağlarından koparıldı,
hafızası silindi ve büyük bir darbe indirildi Mülkiye Mektebine. 
Dün
İstanbul Çekmeköy’de 4’üncü Kara Havacılık Alay Komutanlığından havalanan UH-1
tipi askerî helikopter Çekmeköy Kirazlıdere Mahallesi’nde bir sitenin içine
düştü ve 4 askerimiz, 4 canımız, 4 evladımız şehit oldu. Bugün Türkiye’nin 4
iline ateş düştüğü gibi, hepimizin de yüreklerine ateş düştü. Kendilerini
rahmetle anıyoruz ve ailelerine ve tüm milletimize baş sağlığı diliyoruz. 
Ancak
UH-1’ler canımızı yakmaya devam ediyor. En son 26 Kasım 2018’de aynı yerden
kalkmıştı, 4’üncü Kara Havacılıktan ve düşmüştü. 2002’de Bandırma’da, 2006’da
Erzincan’da ve Kocaeli’de ayrı ayrı…
(Mikrofon
otomatik cihaz tarafından kapatıldı)
BAŞKAN
– Buyurun. 
ÖZGÜR
ÖZEL (Manisa) – …2011’de Polatlı’da aynı model helikopterler düştü, şu anda 25
tanesi hâlâ duruyor. Bununla ilgili yetkililerin derhâl bir inceleme
başlatması, hızlı bir şekilde bu konuda bir karar verilmesi, bakımlarının,
onarımının yapılması ya da bundan sonra, kazasına engel olunamıyorsa uçuşlardan
kaldırılması, gerekiyorsa bu tedbirin de alınması bir daha canımızın yanmasını
engelleyecek. 
Sayın
Başkan, son olarak, daha önce bütçe görüşmeleri sırasında Millî Eğitim Bakanı
Sayın Ziya Selçuk’a söylenmişti Sayın Genel Başkan Yardımcımız ve yanımda
oturan ilin milletvekili tarafından. Bartın İl Millî Eğitim Müdürü İsmail Yaşar
Demir 21 Şubat 2018’de okulları gezerken “Başı açık kız öğrencileri görünce
sinirlerime hâkim olamıyorum." demiş, kız öğrencilerin başlarını kapatması
için okul müdürlerini fırçaladığı…
(Mikrofon
otomatik cihaz tarafından kapatıldı)
BAŞKAN
– Buyurun. 
ÖZGÜR
ÖZEL (Manisa) – …kız öğrencilerin başlarını kapatması için gerekli baskıyı
yapmadığını düşündüğü okul müdürlerini fırçaladığı, onları tehdit ettiği
haberleri yer almıştı basında. 18 Mart Çanakkale Şehitlerini Anma Günü Programı’nda
kendisine gönderilen talimatlara aykırı olarak Atatürk posterlerini kaldıran,
Atatürk’ün ismini anmalardan çıkartan bir Millî Eğitim Müdüründen bahsediyoruz.
Konuyla ilgili açılan soruşturmada kendisi hakkında verilen, görevden alınmayla
ilgili yapılan müfettiş takdirinin Bakan tarafından bilindiği ve “Bütçe
görüşmeleri bitmeden görevden alınacak.” sözünün verildiği hepimizin malumu.
Sayın milletvekilimize “Sömestirden sonra görevde olmayacak.” sözünü veren
bizzat Ziya Selçuk. Şimdi, Ziya Selçuk’a soruyoruz; keşke burada olsaydı da
parlamenter siyasi denetime tabi olsaydı ama basın aracılığıyla soruyoruz:
Bunları yapan bir adamı görevden alamamanızı…
(Mikrofon
otomatik cihaz tarafından kapatıldı) 
BAŞKAN
– Buyurun. 
ÖZGÜR
ÖZEL (Manisa) – Bunları yapan bir Millî Eğitim Müdürünün, Atatürk posterlerini
kaldırtan, Atatürk adını Çanakkale etkinliğinde andırtmayan, küçücük, 8-10
yaşında kız çocukları için “Başı açık olunca sinirime hâkim olamıyorum,
deliriyorum.” diyen birinin yaptıkları müfettiş raporuyla sabitken ve “Görevden
alacağım.” diye söz vermişken, burada söylemişken onu görevden almayan kudret,
kuvvet nedir? Size ne engel oluyor? AK PARTİ Grubu, bu Millî Eğitim Müdürüyle
ilgili ne düşünüyorsunuz? Onun arkasında durup da sonra çıkıp da “Biz de Atatürkçüyüz."
nasıl diyorsunuz? Bu konuda, bu Millî Eğitim Müdürünü bir dakika daha orada
tutan güç, kuvvet, kudret nereden kaynaklanmaktadır, bunun açıklamasını
bekliyoruz.
Teşekkür
ederim. (CHP sıralarından alkışlar) 
BAŞKAN
– Teşekkür ederim. 
Şimdi,
AK PARTİ Grup Başkan Vekili Çanakkale Milletvekili Bülent Turan.
Buyurun
Sayın Turan.
20.- Çanakkale Milletvekili Bülent Turan’ın, İstanbul
Çekmeköy’de askerî helikopterin düşmesi sonucu hayatını kaybeden Pilot Yüzbaşı
Ümit Özerli, Yüzbaşı Semih Özcan, Astsubay Başçavuş İlyas Kaya ve Astsubay
Üstçavuş Yakup Avşar’a Allah’tan rahmet dilediğine, Öykü Arin Yazıcı ile tüm
lösemi hastaları için milletvekillerini, Meclis çalışanlarını kök hücre ve kan
bağışı kampanyasına davet ettiğine, 12 Şubat Kahramanmaraş ilinin düşman
işgalinden kurtuluşunun 99’uncu yıl dönümünü kutladığına ilişkin açıklaması
BÜLENT
TURAN (Çanakkale) – Sayın Başkan, değerli milletvekilleri; hepinizi saygıyla
selamlıyorum.
Dün
akşam ne yazık ki tüm ülkemizi yasa boğan acı bir haberle sarsıldık. Askerî
helikopterimiz İstanbul’un Çekmeköy ilçesinde bir site içerisine zorunlu iniş
yaptığı sırada henüz belirlenemeyen bir nedenle düştü. Bu elim hadisede
maalesef kahraman askerlerimiz Pilot Yüzbaşı Ümit Özerli, Yüzbaşı Semih Özcan,
Astsubay Başçavuş İlyas Kara ve Astsubay Üstçavuş Yakup Avşar şehit oldu. Aziz
şehitlerimize Allah’tan rahmet, kederli ailelerine ve milletimize başsağlığı
diliyorum.
Sayın
Başkan, değerli milletvekilleri; Öykü Arin Yazıcı 3,5 yaşında ve ne yazık ki
kan kanserinin çok özel bir türüyle mücadele ediyor. Öykü Arin’e, gülen
gözlerinin ışığının devam etmesi için en kısa zamanda kök hücre nakli yapılması
gerekiyor. Bugün Meclisimizin çok anlamlı bir kampanyasını sizlerle paylaşmak
istiyorum; gelin, Öykülerimize umut olalım diyorum. Güzel kızımız Öykü Arin ve
tüm lösemi hastaları için milletvekillerimizi ve Meclis çalışanlarımızı kök
hücre ve kan bağışı kampanyasına davet ediyorum.
Sayın
Başkan, değerli milletvekilleri; bugün dünya tarihine “kahraman” damgasını
vuran Kahramanmaraş’ımızın düşman işgalinden kurtuluşunun yıl dönümü. 7 Şubat
1973 tarihinde Gazi Meclisimizin kararıyla, destansı mücadelesiyle özdeşleşen
bu şehrimize “kahramanlık” unvanı verildi. Her bir ferdiyle savaşa katılan,
Fransızlara karşı yirmi iki gün süren destansı bir mücadele veren, “kendi
kendini kurtaran şehir” olarak kırmızı şeritli İstiklal Madalyası alan
Kahramanmaraş’ımız ile tüm milletimiz bugün doksan dokuz yıllık kahramanlığı
doya doya kutluyor.
(Mikrofon
otomatik cihaz tarafından kapatıldı)
BÜLENT
TURAN (Çanakkale) – Dün Sütçü İmamlar, Nene Hatunlar, Şahin Beyler, Seyit
Onbaşılar çıkaran bu aziz millet, bugün Ömer Halisdemirler, Fethi Sekinler
çıkarmaya devam ediyor. Anadolu’nun mayasında cesaret var, fedakârlık var,
kahramanlık var. Kahramanmaraşlı vatandaşlarımızın ve milletimizin 12 Şubat
Kahramanmaraş Kurtuluş Bayramı’nı canıgönülden kutluyorum. Başarılı bir hafta
geçirmemizi temenni ediyorum. 
Sayın
Başkan, değerli milletvekilleri; az önce sayın grup başkan vekilinin ifade
ettiği konuyu Sayın Bakanımızla görüşüp Meclisi bilgilendirmeye çalışacağım.
Teşekkür
ediyorum.
BAŞKAN
– Teşekkür ederim.
Değerli
arkadaşlar, şimdi gündeme geçiyoruz.
Başkanlığın
Genel Kurula sunuşları vardır.
İYİ
PARTİ Grubunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım.
V.- ÖNERİLER
A) Siyasi Parti Grubu Önerileri
1.- İYİ PARTİ Grubunun, 12/2/2019 tarihinde İzmir
Milletvekili Aytun Çıray ve arkadaşları tarafından, devletin beka sorunlarının
araştırılması amacıyla verilmiş olan Meclis araştırması önergesinin
görüşmelerinin Genel Kurulun 12 Şubat 2019 Salı günkü birleşiminde yapılmasına
ilişkin önerisi 
12/2/2019
Türkiye Büyük Millet Meclisi
Başkanlığına
Danışma
Kurulu 12/2/2019 Salı günü (bugün) toplanamadığından grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Yavuz
Ağıralioğlu
 İstanbul
 Grup
Başkan Vekili
Öneri:
İzmir
Milletvekili Aytun Çıray ve arkadaşları tarafından devletin beka sorunlarının
araştırılması amacıyla 12/2/2019 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin diğer önergelerin
önüne alınarak görüşmelerin 12/2/2019 Salı günkü birleşimde yapılması
önerilmiştir.
BAŞKAN
– Değerli arkadaşlar, İYİ PARTİ grup önerisinin görüşmesinin kapalı oturumda
yapılmasına dair İç Tüzük’ün 70’inci maddesine göre verilmiş bir önerge vardır,
kapalı oturum istemine dair önergeyi okutuyorum:
VI.- BAŞKANLIĞIN GENEL KURULA SUNUŞLARI
A) Önergeler 
1.- İYİ PARTİ grup önerisinin görüşmelerinin kapalı
oturumda yapılmasına ilişkin Grup Başkan Vekili İstanbul Milletvekili Yavuz
Ağıralioğlu tarafından İç Tüzük’ün 70’inci maddesine göre verilmiş olan
önergesi
12/2/2019
Türkiye Büyük Millet Meclisi
Başkanlığına
12/2/2019
tarihinde (bugün) verilmiş olan ve “Başkanlığın Genel Kurula Sunuşları”
kısmında yer alan 97 grup numaralı Meclis araştırması önergemizin
görüşmelerinin İç Tüzük'ün 70’inci maddesi uyarınca kapalı oturumda yapılmasını
arz ve teklif ederim.
 Yavuz
Ağıralioğlu
 İstanbul
 Grup
Başkan Vekili
Gerekçe:
31
Mart 2019 yerel seçimleri öncesinde gündeme gelen beka meselesinin gerçek
mahiyetinin ve gerçekliğinin Türk milleti tarafından objektif bir şekilde
anlaşılıp değerlendirilebilmesi amacıyla 12/2/2019 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin diğer
önergelerin önüne alınarak görüşmelerin 12/2/2019 Salı günkü birleşimde
yapılması önerilmiştir.
“Türkiye'nin
bir beka meselesi var.” demek, Türk milletinin bu topraklardaki bin yıllık
egemenliğinin, varlığının ve geleceğinin çok ciddi bir tehdit altında olduğunu
söylemektir. İktidar partisi bu konuda çok açık ve inkâr edilemez kanıtlara
sahip ise, iktidar partisi ve destekçilerinin görevi bunlar hakkında Türkiye
Büyük Millet Meclisini eksiksiz bilgilendirmektir. Tüm bu hususlar dikkate
alınarak, vermiş olduğumuz araştırma önergemizin kapalı oturumda görüşülmesinin
gerekliliğini arz ve teklif ederiz.
BAŞKAN
– Değerli arkadaşlar, kapalı oturumda Genel Kurul salonunda bulunabilecek sayın
üyeler dışındaki dinleyicilerin ve görevlilerin dışarıya çıkmaları
gerekmektedir. Sayın idare amirlerinden salonun boşaltılmasını temin etmelerini
rica ediyorum. 
Yeminli
stenografların ve diğer yeminli görevlilerin salonda kalmalarını oylarınıza
sunuyorum: Kabul edenler… Kabul etmeyenler… Kabul edilmiştir. 
Salonun
ve kulislerin boşaltılması için birleşime beş dakika ara veriyorum. 
Kapanma Saati: 16.01
VII.- KAPALI OTURUMLAR
İKİNCİ OTURUM
(Kapalıdır)
ÜÇÜNCÜ OTURUM
Açılma Saati: 16.50
BAŞKAN: Başkan Vekili Mustafa ŞENTOP
KÂTİP ÜYELER: Burcu KÖKSAL (Afyonkarahisar), Bayram ÖZÇELİK (Burdur)
-----0-----
BAŞKAN – Sayın
milletvekilleri, Türkiye Büyük Millet Meclisinin 51'inci Birleşiminin kapalı
oturumdan sonraki, Üçüncü Oturumunu açıyorum.
V.- ÖNERİLER (Devam)
A) Siyasi Parti Grubu Önerileri (Devam)
1.- İYİ PARTİ Grubunun, 12/2/2019 tarihinde İzmir
Milletvekili Aytun Çıray ve arkadaşları tarafından, devletin beka sorunlarının
araştırılması amacıyla verilmiş olan Meclis araştırması önergesinin
görüşmelerinin Genel Kurulun 12 Şubat 2019 Salı günkü birleşiminde yapılmasına
ilişkin önerisi (Devam)
BAŞKAN
- Şimdi İYİ PARTİ Grubunun vermiş olduğu önergeyi görüşeceğiz.
Önergenin
gerekçesini açıklamak üzere öneri sahibi İYİ PARTİ Grubu adına İstanbul
Milletvekili Yavuz Ağıralioğlu konuşacaktır.
Buyurun
Sayın Ağıralioğlu. (İYİ PARTİ sıralarından alkışlar)
Süreniz
beş dakika.
YAVUZ
AĞIRALİOĞLU (İstanbul) – Başkanım, arkadaşlara rica etseniz de gelseler.
BAŞKAN
– Ne yapalım? Kısmet…
BÜLENT
TURAN (Çanakkale) – Ben buradayım Sayın Başkan.
İYİ
PARTİ GRUBU ADINA YAVUZ AĞIRALİOĞLU (İstanbul) – Grubunuzu temsilen size
konuşuyorum.
AYTUN
ÇIRAY (İzmir) – Beka sorunu olduğuna inanmıyor hiç kimse.
ÖZGÜR
ÖZEL (Manisa) – Beka sorunu olduğuna kimse inanmıyor; olsa, gelir, dinler adam.
YAVUZ
AĞIRALİOĞLU (Devamla) – Hemen hemen, neredeyse “Sayın Başkan” yani “değerli
milletvekilleri” diyemeyeceğim kadar azız içeride.
Kıymetli
milletvekillerimiz, Sayın Başkan; parti grubumuz adına, seçim sathına girildiği
zaman siyasetin bozulan diline mesnet edilen beka meselesine birazcık farklı
bir perspektif kazandıralım diye mevzuya önerge verdik.
Şimdi
bu hususta arz edeceğim şey şudur: “Beka problemi” diye bir problem var ise
bile ya da oluşma ihtimali mevcut ise bile bu, muhalefetin iktidara
diyebileceği bir şeydir. On yedi yıldır iktidarı büyük bir kuvvet ve kudretle
elinde bulunduran, her türlü kanunu çıkarma salahiyetiyle siyaset eden bir
siyasal topluluğun on yedi yılın nihayetinde milletinin karşısına çıktığı zaman
“Memlekette beka problemi vardır.” diye bir seçim mottosunu kullanıyor olması
“Ben on yedi yıl ülkemi kötü yönettim.” demektir. Aslında, muhalefet, iktidarın
icraatlarını denetlemeye teşebbüs ettiğinde der ki: “Şu, şu işleri yapmaya
devam ederseniz, memleketinizde bir beka problemi oluşacak.” Misalen ne
diyebilir muhalefet size? “Atamalarınızda size yakın, size yandaş, sizin siyasi
perspektifinize yakın diye münasebetsiz adamları devlet ricali hâline
getirirseniz ve burada sistematik bir kurumsallaşmaya imkân verirseniz -biraz
daha açıyorum- FETÖ’cüleri istihdam ederseniz beka problemi olur.” diye feveran
eder. Siz de dersiniz ki: “Olay bizim kontrolümüz altında, bunun bir beka
problemi oluşturmasına asla izin vermeyeceğiz.” 
Sonra
muhalefet size der ki: “Milletle beraber olup eşkıyanın başını kesmek
zorundasınız. Dikkat edin, eşkıyanın başıyla oturup milletin başına bela
olmayasınız. Olursanız beka problemi oluşur.” Bugün yanınızda duran Milliyetçi
Hareket Partisi, dün size “Böyle devam ederseniz beka problemi olacak.” diye
bağıran taraftı. Eşkıyanın başını ezmek için milletle beraber oturmak zorunda
olanların eşkıyanın başıyla oturup milletin başına bela olduğu süreç beka
problemine döndü aslında, mevzu aslında öyleydi. 
Muhalefet
diyecek ki size: “Bütçenizi 5-10 tane müteahhide teslim ederseniz, yatırımların
tamamını kontrolsüz hâle getirip Kamu İhale Kanunu’nun 7 tane istisnasını, f’ye
kadar olan istisnasını, z’ye kadar getirip ondan sonra o istisnalara 1.1, 1.2,
1.3 diye bir sürü istisna eklerle bütçeyi delik deşik ederseniz beka problemi
olur.” Siz de dersiniz ki: “Bütçe disiplinini asla feda etmeyeceğiz, bir beka
problemi yoktur.” 
Muhalefet
“Dışişlerinin ferasetsizliğinin bedelini bütün bir millet öder, eğer bu
Suriye’de içine çekildiğiniz bataklığı görmezseniz yurdunuz 3-4 milyon mülteci
akınına uğrar, ondan sonra da altından kalkılamaz, toplumsal savrulma
yaşarsınız. Bu bir beka problemine dönüşür.” der. İktidar der ki: “Arkadaşlar,
olay tam hâliyle bizim kontrolümüz altındadır, asla bir beka bir problemi olmaz.”

Muhalefet
size der ki: “Devletin istihdam politikalarını kendinize yakın olanlardan
seçerseniz, size yakın sendikalar kurarsanız, size yakın sendikaların
bürokrasideki istihdam oranlarını yüzde 90’lara getirirseniz, nimet-külfet
dengesini bozarsanız devletin bir beka problemi olur.” Muhalefet böyle söyler.
Siz de: “Asla öyle bir şey yok, biz liyakatle istihdam ederiz, istihdamın
mensubiyetten, taassuptan oluşmasına asla izin vermeyiz. Liyakat, hakkın
temelidir.” dersiniz, beka problemi çözülmez. On yedi senedir, aslında
muhalefetin size “Böyle böyle böyle yaparsanız beka probleminiz olur.” diye
mevzu edebileceği şeyi, olağanüstü bir siyasi illüzyonla, beka problemi
üzerinden milletin size borçlanma süreci hâline getirdiniz. Büyük bir
başarıdır, siyasi olarak yaptığınızın büyük bir başarı olduğuna inanıyorum ama
beka probleminin sebebi öğrenme maliyetleri bu kadar yüksek olan siyasi
ferasetsizliktir. Bunu şunun için arz ediyorum, her başımıza gelen gaileden
sonra Hükûmetimizin yetkililerinin, en üstten en aşağıya kadar “Bu olandan
bitenden ders alıyoruz.” diye arzıendam etmelerinin bizdeki tezahürü şudur:
Devletin idaresi elinde bulunan topluluk, siyasi Hükûmet, siyaseten Hükûmet
eden topluluk, siyasi irade ders almaz, alınmış derslerin icraatını yapar. On
yedi yıldır başımıza gelen her gaileden sizin “Ders alıyoruz.” cümleleriyle
hâlâ siyaseti idame ettiriyor olmanıza vallahi şaşırıyorum. Bina yıkılıyor,
“Ders aldık.”; FETÖ’cüler darbe yapıyor, “Ders aldık.” Yahu, PKK’lıların PKK’lı
olduğunu öğrenmek için “çözüm” diye bir rezalete ne gerek vardı? Soraydınız
bize, söyleyeydik. Suriye sınırında, 1999’da Hüseyin Kıvrıkoğlu’nun irade
beyanını da mermilerle yaptık o zaman, o zaman da ordumuzun beyanı vardı. 
(Mikrofon
otomatik cihaz tarafından kapatıldı) 
BAŞKAN
– İlave süre istiyor musunuz Sayın Ağıralioğlu?
YAVUZ
AĞIRALİOĞLU (Devamla) – Tamamlıyorum Başkanım.
Şimdi,
pahalılık var diye size sitem eden, şikâyet eden vatandaşlarımıza mukabelenizin
böyle olması aslında beka probleminin gayriciddiliğine hamledeceğimiz bir
şeydir yoksa biz bu mevzuda bir beka problemi olduğuna zaten ihtimal
vermiyoruz. Türk milleti buraya girdiğinden beri, Türk devleti burada
kurulduğundan beri, adı ne olursa olsun, bu beka problemine şöyle cevap verdiği
için bizim devletimizdir: Varlığımıza kasteden herkese kuvvetle, kudretle
mukabele; devletimizin bünyesini, bürokrasisini bozmak isteyen herkese adaletle
mukabele; toplumda infiale sebep olacak kadar kayırmacılığa adaletle, eşit
paylaşımla mukabele; devletin keyfî uygulamalarının önüne geçmek için hesap
verebilir bir ciddiyetle mukabele; bütün bunlar olup biterken vatandaşını en
zayıf ile en güçlü karşısında müsavi tutacak bir adalet mekanizmasıyla mukabele
edebilseydiniz bugün beka diye bir şeyi konuşmuyor olacaktık. Şimdi bizden istediğiniz
nedir? Bizden istediğiniz, belediye başkanlığı seçimini beka diye algılayıp
sizin lehinize feragat mi etmemizi istiyorsunuz? “Belediye başkanlığı seçimine
giriyoruz, ülkemizin korkunç bir beka problemi var, mesela Yozgat’ın belediye
başkanını Cumhur İttifakı seçmezse ülkemiz yıkılacak.” gibi bir cümleye
inanmamızı mı istiyorsunuz? Ya da “Milletiniz buna inansın muhalefet partileri
seçimden çekilsin.” mi demeye çalışıyorsunuz? 
(Mikrofon
otomatik cihaz tarafından kapatıldı)
BAŞKAN
– Tamamlayalım. 
YAVUZ
AĞIRALİOĞLU (Devamla) - Bitiriyorum Başkanım.
İktidara
sesleniyorum: Şayet ülkemizi toparlayacaksanız biz kendimizi bu anlamda bizden
talep edeceğiniz her türlü fedakârlığı yapmaya da razı ederiz, onun cümlelerini
de kurarız. Ne istiyorsunuz tam olarak? Ne talep ediyorsunuz? Seçimlerden
çekilelim, sebebihikmeti şu olan icraatlarınızın övünme cümlelerini mi kuralım?
Yani Rabbülâlemin Hükûmetimizi bize velinimet olarak halk etti, bizi de
Hükûmetimize maraba yarattı, bizim zaten vazifemiz Hükûmetimizin her yaptığını…
Yahu, ne kadar olağanüstü insanlarsınız, ne keskin ferasetiniz var, sizin gibi
müstesna siyasetçileri Türk tarihi hiç görmedi, Allah sizi takdir etme payesini
bize verdiği için hamdımızla beraber yaptığımız kabahatleri, kusurları
affetsin; biz sizi hangi cümlelerle takdir edelim? Onları da tensip buyurun ki
sizi takdir ederken kabalık etmeyelim falan dememizi mi bekliyorsunuz? Nedir
bu? Yani nihayetinde muhalefet adına benzer cümleleri biz kursaydık, bir seçim
sathında, bir seçim mahallinde bizden pahalılık dolayısıyla müşteki olsa
vatandaşlarımız ve biz onlara “Yahu, ayıp değil mi, utanmıyor musunuz? Yani bu
kadar sağa sola mermi attığımız zaman domatesin, pırasanın fiyatı falan mevzu
mu edilir?” desek yahu bizi sokağa çıkamaz hâle getirirsiniz. Bizim sizinle
ilgili tek şikâyetimiz şu: Mevzunun en ciddiye alınması gereken yerlerini
ciddiyetle konuşamıyor olmanızdan kaynaklanır bir savunma görüyoruz. 
Sayın
Cumhurbaşkanının dilindeki nobranlığın bu sıralar çok arttığını görüyoruz. Biz
danışmanlık verebiliriz. Olur ki Cumhurbaşkanının kaybettiği itibar devletin
itibarına zarar vermesin. AK PARTİ Genel Başkanı olarak giriyor ama bir
taraftan Cumhurbaşkanı. Sivas’ta “Cumhuriyet Üniversitesini ben kurdum.” diyor.
Vatandaşa pahalılıktan şikâyet edince mermiyi hatırlatıyor. “Adnan Menderes
Üniversitesini ben kurdum.” diyor. Efendim, “Yıldız Sarayı’nda Abdülhamit Han
infaz edildi, idam edildi.” diyor. Danışmanları doğru bilgi vermiyor olabilir,
bize sorsun. Mesela, PKK bir terör örgütü mü biz söyleyebilirdik, tecrübeye
gerek yok. 
Bunun
için arz etmeye çalıştığım husus şudur: Ciddi davranmak zorundayız. Bu Türk
yurdu ciddiyetle yönetilmeyi hak eden bir yurttur. Burada memleket, millet
meselelerini konuşurken -bizim hissemize hiç değilse- dostluklarımızı falan
geçtim, siyasi olarak kavgalarımızda bile bir asalet olması lazım. Muhalefetin
bile mevzu ederken çıkardığımız mevzularda yüz sene sonra okunacak tutanaklarda
ciddiyet lazım. Birinci Meclisin tutanaklarını lütfen okuyun -öyle bir Meclis
dünyanın o döneminde hiçbir yerinde yoktu- muhtevaya bakın, dile bakın.
Arkadaşlar,
istirham ediyorum, bu konuştuğumuz meseleleri on sene sonra, yirmi sene sonra
okudukları zaman çocuklarımız istihza edecekler bizimle. Dolayısıyla biz
aslında beka problemi olduğuna inanmıyoruz ama olursa bilesiniz ki biz yurt
dışında, sınırımızın ötesinde PYD’ye kurdurulacak olan bir PKK devletinin, bir
PKK devletinin üzerinden bahane edilerek Sayın Cumhurbaşkanına sallanacak
parmağın da hasmıyız yani Cumhurbaşkanına dışarıdan sallanacak parmağın devlete
sallandığını bilecek kadar vatan, millet sevdalısıyız. Kim sallarsa parmağı,
kırmayı namus borcu biliriz. Dolayısıyla dış meselelerimizle ilgili bizim
üzerimizden vicdanımızı borçlandıracak bir zafiyet alanına imkân vermeyiz.
Belediye seçimlerini konuşuyoruz, beka problemimiz yoktur. 
Allah’a
emanet… (İYİ PARTİ sıralarından alkışlar) 
BAŞKAN
– Şimdi Halkların Demokratik Partisi Grubu adına İstanbul Milletvekili Hakkı
Saruhan Oluç. 
Buyurun
Sayın Oluç. (HDP sıralarından alkışlar) 
Süreniz
üç dakika. 
HDP
GRUBU ADINA HAKKI SARUHAN OLUÇ (İstanbul) - Sayın Başkan, değerli vekiller;
hepinizi saygıyla selamlıyorum.
Beka
sorunu tartışmasını tersten yapalım biraz. Bugün Türkiye’de yaşanan birçok
sorun var, doğru. Mesela, Anayasa’nın ve yasaların hiçe sayılması sorunu var.
Hukukun üstünlüğünün kalmaması sorunu var. Taraflı ve bağımlı yargı sorunu var.
Türkiye’nin imzalamış olduğu uluslararası demokratik sözleşmelerin yok
sayılması sorunu var. Medyanın iktidar bağımlılığı yüzünden hakikatlerin
gizlenmesi, yalanların yaygınlaştırılması sorunu var. Devletin parti devletine
dönüşmüş olması sorunu var. Meclisin etkisiz kılınması sorunu var. Denge,
denetleme ve fren mekanizmalarının işletilmemesi, örneğin Sayıştay raporlarının
ciddiye alınmaması sorunu var. Kuvvetler ayrılığının ortadan kaldırılması
sorunu var. Tek adam yönetimi sorunu var. Toplumsal ve siyasal muhalefeti
susturma sorunu var. Adam olmaya çalışan kimilerinin insan olma sorunu var.
Seçimlerin demokratik ve adil yapılmasını engelleyen İçişleri ve Millî Savunma
bakanlıkları tarafından organize edilen ve Yüksek Seçim Kurulu tarafından
sessizce desteklenen seçmen kaydırma, seçim hileleri yaratma sorunu var. Sedat
Peker’in iktidarlaşması sorunu var. Özgürlüklerin, insan haklarının çiğnenmesi,
demokratik hakların askıya alınması sorunu var. Kürt halkına düşman muamelesi
yapılması sorunu var. Toplumu birbirine bağlayan kültürel ve tarihsel bağların
tahrip edilmesi sorunu var. Seçmen iradesini gasbeden kayyumlar sorunu,
yolsuzluk yapan kayyumlar sorunu var. Ahlaklı ve adaletli devlet yönetimi
olmaması sorunu var. Liyakat sorunu var. Aileden ve yakın çevreden olanları
kayırma sorunu var. Zulmün ve baskının artması sorunu var. Yurttaşa saygılı
olunmaması sorunu var. İşçi ve emekçilerin haklarının verilmemesi, işçi
cinayetleri sorunu var. Kadın cinayetleri sorunu var. Doğa tahribatı sorunu
var. Ekonomide kriz, yoksulluğun yayılması sorunu var. Eğitim sorunu var.
FETÖ’yü ülkenin ve toplumun başına musallat etmiş olma sorunu var. Saymakla
bitmez. Bunların hepsi iktidarın yarattığı sorunlardır. İktidar değişirse bu
sorunlar birer birer çözülür. Bugün ülkenin ya da toplumun bir beka sorunu
yoktur, iktidarın bir beka sorunu vardır, ittifakın bir beka sorunu vardır,
esas meselede de budur zaten. Bakın beka, kalıcılık ve varlığın devam etmesi
meselesiyse bu esas itibarıyla iktidarın bir sorunudur.
(Mikrofon
otomatik cihaz tarafından kapatıldı)
HAKKI
SARUHAN OLUÇ (Devamla) – Toparlıyorum Sayın Başkan.
BAŞKAN
– Buyurun.
HAKKI
SARUHAN OLUÇ (Devamla) – Hiçbir demokratik ülkede iktidar değişince varlık
sorunu yaşanmaz, yaşandığı da görülmemiştir. Şimdi bakın, bu iktidar, AKP-MHP
ittifakı Türkiye demek değildir. Parti demek parça olmak demektir. Sizler de,
bütün diğer siyasi partiler de bütünün parçalarıdır. Eğer Türkiye’deki bir
parçada sorun yaşanıyorsa, bu, Türkiye’nin bütününün sorunu değil, o parçanın
sorunudur. Dolayısıyla, korku yayarak yerel seçimi kazanmak çabasıyla, “Ben
gidersem devlet yıkılır.” anlayışıyla Türkiye’de beka sorunu olduğunu iddia
etmek tamamen çarpıtmadır. Beka sorunu varsa, nasıl oluyor da cumhuriyet
tarihinin en güçlü dönemini yaşıyoruz? Sizin iddianız bu. Korku yaratarak
toplum çürütülüyor, akıl, sağduyu tasfiye edilip korkuyla teslim alınmaya
çalışılıyor. O nedenle bir kez daha vurgulayalım: Türkiye’de ülkenin ve
toplumun bir beka sorunu yoktur, bu iktidar ortaklığının bir beka sorunu
vardır. (HDP sıralarından alkışlar)
GARO
PAYLAN (Diyarbakır) – Sayın Başkan…
BÜLENT
TURAN (Çanakkale) – Aslında en büyük beka sorunu, bu kadar bekaya rağmen
terörden bahsetmemek. 
BAŞKAN
– Şimdi önerge üzerinde Cumhuriyet Halk Partisi Grubu adına Ankara Milletvekili
Ahmet Haluk Koç. 
Buyurun
Sayın Koç. (CHP sıralarından alkışlar)
CHP
GRUBU ADINA AHMET HALUK KOÇ (Ankara) – Sayın Başkan, değerli milletvekilleri… 
Zaman
konusundaki lütufkârlığınızın devam etmesini dileyerek başlamak istiyorum Sayın
Başkan. 
BAŞKAN
– Çok da öyle sayılmam ama... 
AHMET
HALUK KOÇ (Devamla) – Biraz öyle gözüktü, grup başkan vekillerinin
konuşmalarını çok müsamahalı götürdünüz, devam ederse mutlu oluruz. 
Değerli
arkadaşlarım, bir ülke ve o ülkede yaşayan insanlar ne zaman yarınından kuşku
duyar? Çok basit bir soru. Bir ülkenin yurttaşları ne zaman birlik, dirlik,
huzur, sosyal ve ekonomik konularda kendilerini, ailelerini ve vatanlarını
tehlikede görürler, sıkıntıda hissederler? Eğer ülkeyi yöneten siyasi irade ve
onun tek temsilcisi, uygulayıcısı ve de onu siyaseten, ihtiyaç üzerine
tamamlayanlar kendi varlık ve istikbal endişelerini, yani kendi bekalarını
ülkenin bekasına endekslerler ve konuyu topluma bu şekilde zerk etmeye
çalışırlarsa o ülkede sıkıntı büyük demektir. Toplumu böler, siyasi
karşıtlarınızı rahatça ve aymazca günün her saati “hain” diye suçlarsanız
siyasi şecereniz ve Türk milleti ve Türkiye Cumhuriyeti devleti için yakın
dönemlerde takındığınız tüm tavırlar ister istemez sorgulanmaya başlar. Kendi
yaptıklarınızı, söylediklerinizi unutur, toplumun yarısını hainlikle
suçlarsanız bizzat siz bölücü duruma düşersiniz. 
Herkese,
büyüklü küçüklü tüm siyasi iradelere anımsatmak isterim: Bu ülkede yakın
tarihten sürekli düşmanlık, husumet çıkarmak ve bunu siyasete tedavül etmek
isterseniz beka sorununu siz yaratıyorsunuz demektir. Eğer bu güzel ülkede, bu
topraklarda verilmiş en haklı, en namuslu, en onurlu, en mukaddes savaşı,
Kurtuluş Savaşı’nı yok sayan sicilli meczupları baş tacı yaparsanız; bu
ülkenin, hayatlarının yarısını cephelerde geçirmiş kurucu kahramanlarını ağza
alınmayacak sözlerle karalarsanız beka sorunu bizzat sizdendir deriz. (CHP
sıralarından alkışlar) Eğer bu ülkenin vatandaşlarını kök, köken, inanç,
mezhep, meşrep, yaşam tarzı, cinsiyet üzerinden her gün, her gün aymazca böler,
parçalar, işinize geldiğinde siyasete elinizde havuçla işinize başka türlü
geldiğinde siyasete sopayla yaklaşırsanız işte o zaman beka sorunu bizzat
sizden kaynaklanıyor demektir. 
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
AHMET
HALUK KOÇ (Devamla) - Eğer demokrasiden uzaklaşır, yargıyı teslim alır,
talimatla adaleti rehin alırsanız, kişisel hak ve özgürlükleri kısıtlarsanız,
medya çeşitliliğini ve özgürlüğünü yok ederseniz, emeği yok sayıp sendikal
örgütlenmeyi sarı yandaşlarınıza teslim ederseniz bu ülkede beka sorununu
bizzat siz oluşturuyorsunuz demektir. Hiç milleti de, kendinizi de bu konuda
kandırmayın. Söylediklerimin gerçek tarifi budur. Kişisel bekanızı, siyasi
bekanızı bu ülkenin, bu milletin bekası olarak tartışmaya açmayın; beka sizin
sorununuzdur. (CHP sıralarından alkışlar) Kaldı ki Anayasa madde 78, eğer
Türkiye üzerinde ciddi bir beka sorunu varsa “Savaş sebebiyle yeni seçimlerin
yapılmasına imkân görülmezse, Türkiye Büyük Millet Meclisi, seçimlerin bir yıl
geriye bırakılmasına karar verebilir. Geri bırakma sebebi ortadan kalkmamışsa,
erteleme kararındaki usule göre bu işlem tekrarlanabilir.” diyor. Anayasa da
elinizde. Kendi bekanızı milletin bekası, ülkenin bekası, devletin bekası
olarak tartışmaya açmayın.
Saygılarımla.
(CHP ve İYİ PARTİ sıralarından alkışlar)
BAŞKAN
– Şimdi önerge üzerinde Adalet ve Kalkınma Partisi Grubu adına Erzurum
Milletvekili Selami Altınok.
Buyurun
Sayın Altınok. (AK PARTİ sıralarından alkışlar)
Süreniz
üç dakika. 
AK
PARTİ GRUBU ADINA SELAMİ ALTINOK (Erzurum) – Sayın Başkan, değerli
milletvekilleri; hepinizi en derin saygı ve hürmetlerimle selamlıyorum.
Öncelikle
dün akşam İstanbul Çekmeköy’de şehit olan kahraman evlatlarıma Allah’tan rahmet
diliyorum, makamları cennet olsun, ailelerine ve milletimize başsağlığı
diliyorum.
Değerli
arkadaşlar, şimdi, hem İYİ PARTİ’nin hem “Ha-De-Pe”nin hem “Ce-Ha-Pe”nin -bu
arada Haluk Hoca benim çok eski dostumdur- grup konuşmalarını dinlerken
gerçekten hayrete düşüyorum.
MEHMET
RUŞTU TİRYAKİ (Batman) – Partimizin ismi “Ha-De-Pe” değil, partimizin ismi HDP.
SELAMİ
ALTINOK (Devamla) - Siz artık söylersiniz istediğiniz gibi, ben böyle söylüyorum.

MEHMET
RUŞTU TİRYAKİ (Batman) – O zaman partinizi başka bir isimle…
SELAMİ
ALTINOK (Devamla) – Şunu gördük: Özellikle önergeyi veren arkadaşlarımızın
ifadeleriyle korku dağları sarmış, çıkacak yol bulamıyorlar; önce domates,
patlıcanla başlıyor, sonra önergeyi değiştiriyor, beka meselesini gündeme
getiriyor. Ne yaparsanız yapın, nereden vurmaya çalışırsanız çalışın Cumhur
İttifakı, AK PARTİ ve Milliyetçi Hareket Partisi birlikteliği 31 Martta herkese
gereken cevabı verecek, bunu verecek. (AK PARTİ sıralarından alkışlar) 
Bu
arada, Türkiye Cumhuriyeti devletinin cumhuriyetin kurulduğu günden beri
yaşamış olduğunu ve içinde yaşamış olduğumuz dönemle alakalı bu kadar bilgiden
uzak, var olan bilgileri de farklı yorumlayarak farklı noktalara çekebilme
gayretini de gerçekten biz AK PARTİ Grubu olarak anlamakta zorlanıyoruz.
Türkiye Cumhuriyeti devletinde 2013’ten beri Hükûmetimize karşı, devletin
birliğine, bekasına karşı yapılan saldırıları görmemek akılla, izanla ifade
edilebilecek şeyler değildir. Bu memlekette 4 tane ağacı bahane ederek Taksim
Meydanı’nda Atatürk Anıtı’na orak çekiçler asan, PKK elebaşı hain APO’nun
resmini asanları unuttu mu bu millet? Devletin araçlarına, bankasına,
vatandaşın dükkânına kazmayla, kürekle, taşlarla saldıranları unuttu mu bu
millet? Hep beraber yaşadık. 
GÜLİZAR
BİÇER KARACA (Denizli) – Habur’da davul zurnayla karşılayanları da unutmadı bu
millet. 
FAHRETTİN
YOKUŞ (Konya) – Oslo’yu da unutmadık, Dolmabahçe’yi de unutmadık.
SELAMİ
ALTINOK (Devamla) – Daha sonrasında 17-25’le, dışarıdan almış oldukları
destekle bu milletin Hükûmetine, devletine darbe vurmaya kalkanları unuttu mu
bu millet?
FAHRETTİN
YOKUŞ (Konya) - Arınç’ı da unutmadık. 
SELAMİ
ALTINOK (Devamla) – Daha sonra 2014’ün Kurban Bayramı arifesinde bir partinin
genel başkanının söylemiyle insanları sokaklara dökerek Kürt kökenli
vatandaşlarımızı katleden o 6-8 Ekim olaylarındaki o Yasin Börülerin ölümünü
unuttu mu bu millet zannediyorsunuz? Yetmedi…
HÜDA
KAYA (İstanbul) – Yalan söylüyorsunuz.
SELAMİ
ALTINOK (Devamla) – Hiç yalan söylemiyorum. Yalan size yakışır, yalan HDP’ye
yakışır. (AK PARTİ sıralarından alkışlar)
GARO
PAYLAN (Diyarbakır) – Yalan size yakışır.
SELAMİ
ALTINOK (Devamla) – Yalan size yakışır. (AK PARTİ sıralarından alkışlar) 
(Mikrofon
otomatik cihaz tarafından kapatıldı)
HÜDA
KAYA (İstanbul) – Hepsi ortada.
BAŞKAN
– Sayın Altınok, tamamlayalım lütfen. 
SELAMİ
ALTINOK (Devamla) - Biraz önce HDP Grubundan çıkıp da burada iki saat bir
şeyleri sayan insanların terör örgütünü dillerine almamaları, terör örgütüyle
alakalı hiçbir şeyden bahsetmemelerini bu Meclisin ve milletimizin iyi
değerlendirdiğini düşünüyorum. Yetmedi; 15 Temmuzda bu Gazi Meclisin tepesine
atılan bombaları, helikopterlerle, ATAK helikopterleriyle vatandaşların üzerine
atılan bombaları, 251 şehidimizi, 2.193 gazimizi bu millet unuttu mu? Yetmedi
arkadaşlar, Türkiye’nin sınırları etrafında emperyalist güçlerin, birilerinin
yüz yıl önce çizilen sınırları tekrar yeniden sınır çizme mücadelesiyle bu
milletin başına bela etmeye çalışanlara Hükûmetimizin, devletimizin vermiş
olduğu cevaba karşı böyle bir sıkıntıyı gündeme getirmelerini unuttu mu bu
millet zannediyorsunuz? 
GÜLİZAR
BİÇER KARACA (Denizli) – BOP’un Eş Başkanı kimdi? 
SELAMİ
ALTINOK (Devamla) – Hiç kimse unutmadı, hiç kimse unutmadı.
Değerli
arkadaşlar, bak, bu Cumhur İttifakı’nın karşısında yer alan ittifak ve
arkasından dolanan destekçileri hiçbir şekilde gündemi değiştirerek 31 Martta
başlarına gelecek hezimeti ortadan kaldıramazlar. 
(Mikrofon
otomatik cihaz tarafından kapatıldı)
SELAMİ
ALTINOK (Devamla) - 31 Martta “Beka sorunu yoktur, başka sorunlar vardır.”
deyip gündemi ciddiyetten uzak bir şekilde sabah başka, akşam başka belirlemeye
kalkanlara gereken cevabı verecektir diyorum. 
Hepinizi
saygıyla selamlıyorum, sağ olun var olun. (AK PARTİ sıralarından alkışlar) 
BAŞKAN
– Teşekkür ederim.
FATMA
KURTULAN (Mersin) – Sayın Başkan…
BAŞKAN
– Sayın Kurtulan…
FATMA
KURTULAN (Mersin) – Sayın Başkan, sayın konuşmacı partimize sataşmada
bulunmuştur ve konuşmacımızın konuşmalarına atfen de söylemlerde bulunmuştur.
HASAN
ÇİLEZ (Amasya) – Sataşmada bulunan orası arkadaşlar.
İSMAİL
TAMER (Kayseri) – PKK’ya söylüyor, partiye sataşma mı PKK?
FATMA
KURTULAN (Mersin) – Başkana söylüyorum, Başkana. Başkanı tanımıyor musunuz?
BAŞKAN
– Sayın Oluç’un mikrofonunu açar mısınız arkadaşlar.
FATMA
KURTULAN (Mersin) – Sataşmadan söz istiyoruz Başkan ve konuşmacımız Sayın Oluç
olacak.
BAŞKAN
– Sayın Oluç, yerinizden mi?
FATMA
KURTULAN (Mersin) – Kürsüden Başkanım.
BAŞKAN
– Peki, buyurun.
FATMA
KURTULAN (Mersin) – Başkana söylerken siz niye cevap veriyorsunuz arkadaşlar?
Meclis Başkanına söylüyoruz, talepte bulunuyoruz. Niye kendinizi Başkan yerine
koyuyorsunuz?
İSMAİL
TAMER (Kayseri) – Niye yasak mı?
BAŞKAN
– Arkadaşlar, Genel Kurula hitap edin.
Sayın
Oluç, yeni bir sataşmaya fırsat vermeyelim.
Buyurun.
VIII.- SATAŞMALARA İLİŞKİN KONUŞMALAR
1.- İstanbul Milletvekili Hakkı Saruhan Oluç’un,
Erzurum Milletvekili Selami Altınok’un İYİ PARTİ grup önerisi üzerinde AK PARTİ
Grubu adına yaptığı konuşması sırasında Halkların Demokratik Partisine
sataşması nedeniyle konuşması
HAKKI
SARUHAN OLUÇ (İstanbul) – Sayın Başkan, değerli vekiller; Gezi döneminde
Hüseyin Avni Mutlu’nun -biliyorsunuz, FETÖ’cülükten yargılandı, ceza aldı-
sizin valiniz olduğunu unuttu mu bu millet? Ya Hüseyin Çapkın’ın, Gezi
döneminde insanların üzerine gaz sıkan, ateş eden kişinin, FETÖ’den ceza
aldığını, tutuklandığını unuttu mu bu millet? Unutmadı, unutmadı, bunları da
unutmadı. Yani Gezi döneminde o provokasyonları yaratan vali ve emniyet
müdürünün FETÖ’den yargılandığını bu millet unutmadı, siz de unutmayın, siz de
unutmayın. 
Şimdi,
6-8 Ekime gelelim, bunu defalarca söyledik, tekrar söylüyoruz, biz bu Mecliste
araştırma önergesi verdik, kaç tane soru önergesi verdik, dedik ki: 6-8 Ekimi
araştıralım, kim suçluysa, kim suçluysa ortaya çıksın, boynumuz kıldan incedir.
BÜLENT
TURAN (Çanakkale) – Yargı araştırıyor.
HAKKI
SARUHAN OLUÇ (Devamla) – 6-8 Ekimde 50’den fazla yurttaşımız öldürüldü, 45’i
bizim partimizin seçmeni ve üyesiydi. Bunu unuttu mu bu millet? Unutmadı. Şimdi
bunları yarıştırarak polemik yapıp işin üstesinden gelemeyiz. 
Bakın,
siz ne yapıyorsunuz biliyor musunuz? Bir tane kanal var Netflix diye,
üyesinizdir belki bir çoğunuz oraya, orada “House of Cards” diye bir Amerikan
dizisi var. Bir Amerikan Başkanının toplumda korku, şiddet ve tehdit yaratarak
iktidarı nasıl sürdürdüğünü anlatıyor. Tavsiye ederim, House of Cards dizisini
seyredin, Türkiye’yi göreceksiniz orada.
Teşekkür
ederim. (HDP sıralarından alkışlar) 
HÜDA
KAYA (İstanbul) – Seyretmesinler, biz yaşıyoruz zaten, Türkiye’de yaşıyoruz. 
BAŞKAN
– Sayın Özel, buyurun.
IV.- AÇIKLAMALAR (Devam)
21.- Manisa Milletvekili Özgür Özel’in, Erzurum
Milletvekili Selami Altınok’un İYİ PARTİ grup önerisi üzerinde AK PARTİ Grubu
adına yaptığı konuşmasındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkan, biraz önce Adalet ve Kalkınma Partisi adına
konuşan, geçmiş dönemde de güvenlik bürokrasisinde de görev yapmış sayın hatip
aslında hepimizden iyi şunu bilir: Terör örgütü neden eylem yapar, en
tükenmekte olan terör örgütleri bir eylem yapmaya çalışır? Adından söz
ettirmek, adından bahsettirmek, ismini duyurmak için. Terörle mücadelede altın
kural, terör örgütünün adını anmamaktır. Terörle mücadelede altın kural,
bırakın karşısındakinin var olduğundan büyük bir tehdit olduğunu, var olduğu
hâliyle bile göstermemektir, onun mümkünse adını hiç anmamaktır, örneğin, onun
bir temsilcisine “sözde temsilci” demektir falan. Bunların dersini almış,
dersini okumuş, belki okutmuş birisi diyor ki: “Konuşanlar hiç terör
örgütlerinin isimlerinden bahsetmedi.” Sayın grup başkan vekili de destekliyor.

(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
ÖZGÜR
ÖZEL (Manisa) – Bu ülkenin en kudretli siyasileri günde beş vakit, on vakit 36
televizyondan, ertesi gün 24 yandaş gazeteden Türkiye’de var olan terör
örgütlerinin isimlerini peşi sıra sıra sıra sayıp bunun üstünden iç siyaset
yapıyorsa inanın bu terör örgütleri bir yerlerde oturup “Aman ya, bizim hiçbir
şey yapmamıza gerek yok.” diyordur. Hele en çok neye seviniyorlardır biliyor
musunuz? Bu terör örgütleri şuna seviniyorlardır: “Bu ülkenin en kudretli
siyasetçileri bizim ismimizi anıp ülkede bir beka sorunu, varlık yokluk sorunu,
yok olma sorunu var diye korkuyorlar ve bununla korkutmaya çalışıyorlar.” Ama
hepimiz biliyoruz ki hiçbir iktidar ne bir yerel seçimi ne bir genel seçimi
bugüne kadar Türkiye Cumhuriyeti’nde kazanabilmek, kaybetmemek, birkaç tane
belediye fazla almak için koskoca Türkiye Cumhuriyeti’ni üç beş tane terör
örgütünün beka sorununa teslim olmuş ve bir yerel seçim kaybedilirse bu
ülkenin…
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Son olarak toparlayayım. 
BAŞKAN
– Buyurun. 
ÖZGÜR
ÖZEL (Manisa) – “Biz gidersek yandınız. Başınız belada. Bölünürsünüz. Terör
olur, sonumuz gelir.” gibi basit bir siyasi çıkar peşine bugüne kadar sağdan
soldan hiçbir siyasetçi düşmedi. (CHP sıralarından alkışlar) 
Bu
ülkede “Bir beka sorunu var.” diyerek, var gücüyle propaganda aletlerini
kullanarak terör örgütlerinin reklamını yapanlara şunu söylüyoruz: Bir seçim
kaybetmek sizin için beka sorunu olabilir ama Türkiye Cumhuriyeti yapılan
serbest seçimlerle iktidarın değişebileceğine olan inancını kaybetmeksizin,
beka sorunu yaşamayan, kendine son derece güvenen bir muhalefete ve karşısında
tir tir titreyen bir iktidara sahiptir, herkes bunu böyle bilsin. (CHP
sıralarından alkışlar) 
V.- ÖNERİLER (Devam)
A) Siyasi Parti Grubu Önerileri (Devam)
1.- İYİ PARTİ Grubunun, 12/2/2019 tarihinde İzmir
Milletvekili Aytun Çıray ve arkadaşları tarafından, devletin beka sorunlarının
araştırılması amacıyla verilmiş olan Meclis araştırması önergesinin
görüşmelerinin Genel Kurulun 12 Şubat 2019 Salı günkü birleşiminde yapılmasına
ilişkin önerisi (Devam)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
SELAMİ
ALTINOK (Erzurum) – 60’a göre bir söz istiyorum Sayın Başkan.
BAŞKAN
– Sisteme girmemişsiniz, bir sisteme girin Sayın Altınok. 
YAVUZ
AĞIRALİOĞLU (İstanbul) – “Doldu.” diyor, biz giremiyoruz. 
BAŞKAN
– Buyurun Sayın Altınok. 
IV.- AÇIKLAMALAR (Devam)
22.- Erzurum Milletvekili Selami Altınok’un, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması 
SELAMİ
ALTINOK (Erzurum) – Sayın Başkan, değerli milletvekilleri; tabii, ben genelde
güvenlik bürokrasisinde çalışmış bir insan olarak her kürsüye çıktığımda
kırmızı görmüş gibi bazı gruplar bana karşı tavır alıyorlar, onu görüyorum,
ondan da memnuniyet duyuyorum, ha.
Ancak,
özellikle Gezi olayını yani Atatürk büstünün üzerine asılan orak çekiçleri ve
bölücü örgüt liderinin resimlerini savunabilmek acayip bir iştir. 6-8 Ekim
olaylarında 50 tane vatandaşımızın ölümü olayını anlatırken, o zamanki o
partinin, HADEP’in Genel Başkanının olayları anlatırken tiril tiril terler
döktüğünü hatırlamak da ayrı bir iştir. 
Ayrıca
da ben biraz önce, terör örgütünden bahsedilmiyor derken, HADEP’ten bahsederken
niye sesin CHP’den geldiğini anlamakta zorlanıyorum. (AK PARTİ sıralarından
alkışlar) Ben HADEP’e söyledim, CHP cevap veriyor. Ayrıca şunu görüyorum: İYİ
PARTİ-CHP ittifakının… 
(Mikrofon
otomatik cihaz tarafından kapatıldı)
SELAMİ
ALTINOK (Erzurum) – Tamamlayacağım Sayın Başkan. 
BAŞKAN
– Bir dakika bitti ama Sayın Altınok, lütfen. 
SELAMİ
ALTINOK (Erzurum) – Peki. 
BAŞKAN
– Teşekkür ederim. 
60’a
göre birkaç söz talebi daha var arkadaşlar, onları da karşılayayım bu arada. 
Sayın
Durmuşoğlu…
23.- Osmaniye Milletvekili Mücahit Durmuşoğlu’nun,
İstanbul Çekmeköy’de askerî helikopterin düşmesi sonucu şehit olan hemşehrisi
Pilot Yüzbaşı Ümit Özerli’ye ve askerlere Allah’tan rahmet dilediğine, 12 Şubat
Kahramanmaraş ilinin düşman işgalinden kurtuluşunun 99’uncu yıl dönümüne
ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan. 
Dün
İstanbul Çekmeköy’de meydana gelen elim helikopter kazasında şehit olan tüm
kahramanlarımıza Rabb’imden rahmet diliyorum. Osmaniyeli hemşehrim Karacı Pilot
Yüzbaşı Ümit Özerli’ye de ayrıca rahmet diliyorum. Ailelerine, Türk Silahlı
Kuvvetlerine ve tüm milletimize başsağlığı diliyorum. 
Bugün
12 Şubat, Kahramanmaraş’ın kurtuluşunun 99’uncu yılı. “Bugün namus günüdür.”
diyerek ilk kurşunu namus ve özgürlük için atan Sütçü İmam’ı, “Kalesinde düşman
bayrağı dalgalanırken cuma namazı kılınmaz çünkü özgür değiliz.” diyen Rıdvan
Hoca’yı, Kuvayımilliye’nin lideri Çerkez Aslan Bey’leri ve birbirinden değerli
kahramanları hatırlama günüdür. Doksan dokuz yıl önce kadınıyla erkeğiyle,
yaşlısıyla genciyle nasıl bir arada memleketimize sahip çıkılmışsa, 15 Temmuzda
da kendisini tankların, topların önüne atarak “Millet iradesini çiğnemeniz için
bizi çiğnemeniz gerekir.” diyerek kendi geleceğimize, kendi irademize sahip
çıktık. 
Bu
vesileyle tüm şehitlerimizi rahmetle, minnetle anıyorum. 
Teşekkür
ediyorum. 
BAŞKAN
– Sayın Göker…
24.- Burdur Milletvekili Mehmet Göker’in, Burdur’un
Bucak ilçesinde birçok kişinin hastaneye başvurmasına neden olan konuya ilişkin
belediye başkanı ve çalışanlarına yönelik idari soruşturmanın yapılıp
yapılmadığını öğrenmek istediğine ve Sağlık Bakanından bu konuya hassasiyet
göstermesini talep ettiklerine ilişkin açıklaması
MEHMET
GÖKER (Burdur) – Sayın Başkanım, Burdur’un Bucak ilçesinde bulantı, kusma ve
ishal şikâyetiyle hastaneye başvuran hastaların sayısı 3.366 kişiye ulaşmıştır.
Valilik, yaptığı açıklamada, bunun sebebi olarak “norovirüs”ün tespit
edildiğini bildirmiştir. Burdur İl Sağlık Müdürlüğü 18 Şubat 2018 tarihinde
yetersiz klorlama, 14 Mart 2018 tarihinde klorlama cihazlarının arızalı
olduğunu, 3 Ocak 2019 tarihinde su depolarının ve otomatik klorlama
cihazlarının uygunsuz olduğu konusunda belediyeyi uyarmıştır. Bu uyarılara
rağmen gerekli tedbirleri almayan çalışanlar ve belediye başkanı için yapılacak
bir idari soruşturma var mıdır? Sağlık Bakanımıza bu konuda hassasiyetimizi bildiriyor,
kendisinden talep ediyoruz.
BAŞKAN
– Sayın Özen…
25.- İstanbul Milletvekili Zeynel Özen’in, Hızır’ın
Alevilerin en büyük bayramı olduğuna, Hızır niyetine tutulan oruçların,
dağıtılan lokmaların ve yapılan cemlerin Hak katında kabul olmasını dilediğine
ilişkin açıklaması
ZEYNEL
ÖZEN (İstanbul) – Sayın Başkan, değerli milletvekilleri; bugün Aleviler için
kutsal olan Hızır ayının 1’inci günü. Hızır, Alevilerin kendi içlerinde doğurup
büyüttükleri, zor anlarında çağırdıkları manevi bir güçtür. Bolluk, bereket
dilediklerinde adını andıkları, kimi zaman sakallı bir pir, kimi zaman da boz
atıyla darda kalanları kurtaran bir el olarak gördükleri Hızır, Alevilerin en
büyük bayramıdır. Hızır haftası vesilesiyle yarın saat 14.30’da Türkiye Büyük
Millet Meclisinde dedemizin çerağ yakıp gülbank okuyarak paylaşacağımız Hızır
lokmamıza herkesi bekliyoruz.
Hızır
niyetine tutulan oruçların, dağıtılan lokmaların ve yapılan cemlerin Hak
katında kabul olmasını dilerim. Boz atlı Hızır cümle canların yardımına koşsun
ve yoldaşı olsun. 
Hepinize
sevgi ve saygılarımı sunuyorum.
BAŞKAN
– Sayın Arkaz…
26.- İstanbul Milletvekili Hayati Arkaz’ın, İstanbul
Kartal’daki binanın çökmesi sonucu hayatını kaybeden vatandaşlara ve İstanbul
Çekmeköy’de askerî helikopterin düşmesi sonucu şehadete yürüyen askerlere
Allah’tan rahmet dilediğine ilişkin açıklaması
HAYATİ
ARKAZ (İstanbul) – Teşekkür ederim Sayın Başkan.
6
Şubat tarihinde İstanbul Kartal’da 8 katlı 14 dairelik binanın çökmesi sonucu
hayatını kaybeden vatandaşlarımıza Allah'tan rahmet, acılı ailelerine
başsağlığı, yaralı vatandaşlarımıza acil şifalar diliyorum. 
Yine,
dün İstanbul'da, Çekmeköy’de askerî helikopterin düşmesi sonucu şehadete
yürüyen askerlerimize Allah'tan rahmet niyaz ediyorum. Büyük Türk milletinin,
ordumuzun ve ailelerinin başı sağ olsun. Üzüntümüz büyük. Vatan sağ olsun.
Genel
Kurulu saygıyla selamlıyorum.
BAŞKAN
– Sayın Gürer…
27.- Niğde Milletvekili Ömer Fethi Gürer’in, İstanbul
Çekmeköy’de meydana gelen helikopter kazasında şehit olan hemşehrisi Astsubay
Üstçavuş Yakup Avşar’a ve askerlere Allah’tan rahmet dilediğine ilişkin
açıklaması
ÖMER
FETHİ GÜRER (Niğde) – Teşekkür ederim Sayın Başkan.
İstanbul'da
meydana gelen helikopter kazasında aralarında Niğdeli hemşehrimiz Astsubay
Üstçavuş Yakup Avşar’ın da bulunduğu 4 askerimiz şehit olmuştur. Tüm
şehitlerimize Allah'tan rahmet diliyor, ailelerine, silah ve mesai
arkadaşlarına sabır temenni ediyorum, başsağlığı diliyorum; acılarını
paylaşıyorum. 
BAŞKAN
– Sayın Ayvazoğlu…
28.- Trabzon Milletvekili Bahar Ayvazoğlu’nun,
Trabzonspor’un Süper Lig’de uğradığı haksızlıklara karşı şehir ve ülke
genelinde eleştirel reaksiyon oluştuğuna ilişkin açıklaması
BAHAR
AYVAZOĞLU (Trabzon) – Teşekkür ediyorum Sayın Başkan.
Trabzonspor’dan
asla ayrı düşünemeyeceğimiz Trabzon halkı ve taraftarlarının takımına ve
şehrine olan bağlılığının gereği olarak özellikle son haftalarda takımımızın
oynadığı müsabakalarda hatalı veya kasıtlı olarak verilen veya verilmeyen hakem
kararlarına karşı doğal olarak şehir ve ülke genelinde yoğun eleştirel reaksiyon
oluşmaktadır. 
Trabzonspor’un
Trabzonlular dışında sahip olduğu taraftar kitlesi, kuruluşundan beri oynadığı
temiz futbolun gücünü haksızlıklara karşı vermiş olduğu onurlu mücadeleyle de
tescillemesiyle oluşmuştur. 
Bu
onurlu mücadele, kulübümüzün müzesine koyduğu ve koyacağı bir şampiyonluk
kupasının da ötesinde tüm futbolseverlerin sempatisini kazanmaya talip olarak
hakkı olmayana asla tamah etmeden ama hakkını da sonuna kadar savunarak
yapılmaktadır. 
“Ben
sporcunun zeki, çevik ve aynı zamanda ahlaklısını severim.” sözünü
içselleştiren, henüz lise çağındaki genç futbolcularımızın ve
taraftarlarımızın…
(Mikrofon
otomatik cihaz tarafından kapatıldı) 
BAŞKAN
– Sayın Ünlü…
29.- Osmaniye Milletvekili Baha Ünlü’nün, İstanbul
Çekmeköy’de askerî helikopterin düşmesi sonucu şehit olan hemşehrisi Pilot Ümit
Özer’e ve askerlere Allah’tan rahmet dilediğine ilişkin açıklaması
BAHA
ÜNLÜ (Osmaniye) – Dün İstanbul Çekmeköy’de askerî helikopterin düşmesi sonucu 4
kahraman askerimiz şehit düşmüştür. Bunlardan birisi Osmaniye’nin Sumbas ilçesi
Gafarlı köyünden hemşehrim Pilot Ümit Özer, diğer şehitlerimiz Yüzbaşı Semih
Özcan, Astsubay Başçavuş İlyas Kaya, Astsubay Üstçavuş Yakup Avşar.
Şehitlerimize Allah’tan rahmet ve ailelerine başsağlığı diliyorum. Milletimizin
ve Osmaniye’mizin başı sağ olsun.
BAŞKAN
– Değerli arkadaşlar, şimdi Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
V.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 11/2/2019 tarihinde Diyarbakır
Milletvekili Garo Paylan ve arkadaşları tarafından, İstanbul ili Kartal ilçesi
Sema sokakta meydana gelen Yeşilyurt Apartmanı’nın yıkılışının nedenlerinin tüm
boyutlarıyla araştırılması amacıyla verilmiş olan Meclis araştırması
önergesinin ön görüşmelerinin, Genel Kurulun 12 Şubat 2019 Salı günkü
birleşiminde yapılmasına ilişkin önerisi
12/2/2019
Türkiye Büyük Millet Meclisi Başkanlığına
Danışma
Kurulunun 12/2/2019 Salı günü (bugün) toplanamadığından grubumuzun aşağıdaki
önerisinin İç Tüzük’ün 19 uncu maddesi gereğince Genel Kurulun onayına
sunulmasını saygılarımla arz ederim.
 Fatma
Kurtulan
 Mersin
 Grup
Başkan Vekili
Öneri:
11
Şubat 2019 tarihinde, Diyarbakır Milletvekili Sayın Garo Paylan ve arkadaşları
tarafından verilen, 1486 sıra numaralı, İstanbul Kartal ilçesi Sema sokakta
meydana gelen "Yeşilyurt Apartmanının” yıkılışının nedenlerinin tüm
boyutlarıyla araştırılması amacıyla Türkiye Büyük Millet Meclisine verilmiş
olan Meclis araştırması önergesinin diğer önergelerin önüne alınarak
görüşmelerinin 12/2/2019 Salı günkü birleşimde yapılması önerilmiştir. 
BAŞKAN
– Önerinin gerekçesini açıklamak üzere öneri sahibi, Halkların Demokratik
Partisi Grubu adına Diyarbakır Milletvekili Garo Paylan.
Buyurun
Sayın Paylan. (HDP sıralarından alkışlar) 
Süreniz
beş dakika. 
HDP
GRUBU ADINA GARO PAYLAN (Diyarbakır) – Sayın Başkan, değerli milletvekilleri;
hepinizi saygıyla selamlıyorum. 
Değerli
arkadaşlar, geçtiğimiz hafta İstanbul Kartal’da Yeşilyurt Apartmanı durduğu
yerde bir anda çöktü. 14 daire ve iş yerleri vardı bu binada. Bu bina şu
görüntüdeydi arkadaşlar yani dıştan baktığınızda gayet yeni diyebileceğiniz,
mantolanmış, ambalajlanmış bir binaydı ama durduk yere çöktü arkadaşlar. Deprem
olmadı, herhangi bir tır, kamyon bu binaya çarpmadı; durduk yerde çöktü. 
Değerli
arkadaşlar, biz buna “cinayet” diyoruz. Bir kaza değil, bir afet değil,
“cinayet” diyoruz. Bu binada 21 vatandaşımız hayatını kaybetti. Ailelerine
başsağlığı diliyorum. 14 vatandaşımız da -büyük çoğunluğu ağır yaralı olmak
üzere- yaralı. Onlara da, arkadaşlar, acil şifalar diliyorum. 
Değerli
arkadaşlar, Yeşilyurt Apartmanı’nın hikâyesine bakalım, bakın çok çarpıcı. 1992
yılında SHP döneminde bina 5 katlı olarak ruhsatlanıyor, 5 katlı. Şu gördüğünüz
ilk 5 kat SHP döneminde ruhsatlanıyor ve yapılıyor. 5 kata göre ruhsatlanıyor
ve 5 kata göre ağırlık hesabı yapılıyor ve yapılıyor. 1994 yılında, arkadaşlar,
Refah Partisi seçimi kazanıyor. Başkan, Kartal’da Mehmet Sekmen. Sayın
Mehmet Sekmen, Kartal Belediye Başkanı oluyor. Büyükşehirde de Recep Tayyip
Erdoğan Büyükşehir Belediye Başkanı oluyor arkadaşlar. Sonra ne oluyor? Ahbap
çavuş meseleleri devreye geçiyor, hemşehricilik devreye geçiyor ve Yeşilyurt
Apartmanı’nın 5 katının üzerine 3 kat daha yapılıyor. Kartal Belediye Başkanı
şimdinin Erzurum Belediye Başkanı ve bir ay sonra, martta da belediye başkan
adayı olan Mehmet Sekmen bu üç kata yol veriyor arkadaşlar, aynı zamanda da
Büyükşehir Belediye Başkanı Recep Tayyip Erdoğan bu üç kata yol veriyor.
Değerli
arkadaşlar, Yeşilyurt Apartmanı durduk yere çöktü. İstanbul’da on binlerce
Yeşilyurt Apartmanı var, biliyor musunuz? Türkiye’de yüz binlerce Yeşilyurt
Apartmanı var çünkü yapılarımızın yüzde 75’i kaçak, ruhsatlı bile olsa kaçak
katlarla yüklenilmiş arkadaşlar.
Peki
değerli arkadaşlar, biliyorsunuz, 1999 yılında İzmit depremini yaşadık ve 18
bin vatandaşımızı kaybettik. “Ha, bir ders alalım bundan.” dedik, değil mi? Pek
çok çalıştay yapıldı bununla ilgili, Meclis gündemine aldı, yönetmelikler
değişti ama bir ders aldık mı arkadaşlar? Hayır. Kentsel dönüşüm yapıldı mı?
Hayır. Binalar güçlendirildi mi? Hayır. Bütün inşaat faaliyetleri rant getiren
alanlarda yapıldı ve rant getiren alanlarda yüksek yapılaşmalara gidildi,
varsıl semtlerde kısmi kentsel dönüşümler yapıldı -zengin semtlerde- yapıların
yüzde 85’ini oluşturan yoksul semtlerde ise kentsel dönüşüm yapılmadı, tıpkı
Kartal’da olduğu gibi arkadaşlar. 
Değerli
arkadaşlar, bununla ilgili pek çok kanun, araştırma önergesi verdim geçtiğimiz
dönemde, soru önergeleri verdim, dedim ki: “Kentsel dönüşüm yapılmıyor ve
İstanbul başta olmak üzere bütün şehirlerimiz saatli bir bombanın üzerinde
oturuyor.” Deprem uzmanları söylüyor “Her an bir deprem olabilir ve binlerce
Yeşilyurt Apartmanı çökebilir, İstanbul’dan en az 100 bin tabut çıkabilir.”
diyor ve Yeşilyurt Apartmanı tabut bir binaydı, Yeşilyurt Apartmanı gibi
binlerce tabut bina var şu anda İstanbul’da, Türkiye genelinde yüz binlerce
bina var.
Peki
arkadaşlar, bütün bunlar oldu, on sekiz yılda iktidar neredeyse hiçbir şey
yapmadı. Ne yaptı 18’inci yılında biliyor musunuz? Geçen yıl Sayın Mehmet
Özhaseki Çevre ve Şehircilik Bakanıydı, Meclise geldi, yüz maddelik torba yasa
içine bir madde koydu, torbaya bir madde atmış Sayın Özhaseki. Ne diyor biliyor
musunuz? “13 milyon tane kaçak yapı var.” Ee? “Biz bunları affedeceğiz.” dedi.
Allah Allah, dehşete düştüm, torba yasa içinde tek bir madde. Nasıl
affedeceksin? “Vatandaş beyanda bulunacak, yüzde 3 harç yatıracak ve biz onu
affedeceğiz.” İnanın, dehşete düştüm. Sayın Özal bile böyle yapmamıştı 87
affında, binalar en azından asgari bir denetimden geçtikten sonra affedilmişti
ama Sayın Özhaseki, şimdinin Ankara Büyükşehir Belediye Başkanı imar affını
Meclise getirdi…
(Mikrofon
otomatik cihaz tarafından kapatıldı) 
BÜLENT
TURAN (Çanakkale) – Af değil, af değil o, yanlış.
ENGİN
ALTAY (İstanbul) – Başkanı değil ya, adayı.
GARO
PAYLAN (Devamla) – Sayın Başkan, bir dakika daha rica ediyorum.
BAŞKAN
– Tamamlayalım lütfen.
ÖMER
FETHİ GÜRER (Niğde) – Ankara adayı, Ankara adayı.
GARO
PAYLAN (Devamla) – …ve ondan sonra, arkadaşlar, 10 milyon vatandaşımız imar
affına başvurdu. 
BÜLENT
TURAN (Çanakkale) – Af değil.
GARO
PAYLAN (Devamla) – Ne oldu? Yapı kayıt belgelerini aldılar. Yeşilyurt Apartmanı
da başvurmuştu Sayın Grup Başkan Vekili, bu bina da başvurmuştu…
BÜLENT
TURAN (Çanakkale) – Af değil ama yanlış söylüyorsunuz.
GARO
PAYLAN (Devamla) – …ve bu bina, arkadaşlar, temize çıktı. Tertemiz,
mantolanmıştı ama içi çürüktü arkadaşlar ve durduk yere çöktü. Ben Sayın Mehmet
Özhaseki’ye “Büyük bir vebal alıyorsunuz, milyonlarca vatandaşımızın vebalini
alıyorsunuz. Bu binalar denetimden geçmeden affedilmemeli.” dedim, “Bir
denetimden geçsin, sonra ne yapılacaksa yapalım, tedbirleri alalım.” dedim ama
bunu dinlemedi ve Sayın Özhaseki imar affını da Meclisten geçirdi arkadaşlar.
10 milyon vatandaşımız faydalandı. Bakın, Yeşilyurt Apartmanı çöktü. 10 milyon
Yeşilyurt Apartmanı var şu anda Türkiye’de, denetimsiz olarak kanunlaşmış. 
Peki
-Sayın Mehmet Özhaseki’nin vebali boynuna diyorum kaybettiğimiz bütün
vatandaşların- yeni vatandaşlarımızı kaybetmemek için biz ne yapacağız, Meclis
olarak bir sorumluluk alacak mıyız? 
(Mikrofon
otomatik cihaz tarafından kapatıldı) 
GARO
PAYLAN (Devamla) – Bakın, İstanbul başta olmak üzere, bütün şehirlerimiz bir
saatli bombanın üzerinde oturuyor, her an bir deprem olabilir.
Sayın
Başkan, bir dakika daha rica ediyorum. Aynı şekilde 4 kere uzatmıştınız.
BAŞKAN
– O, teknik arızaydı ama, mikrofon sisteminden.
GARO
PAYLAN (Devamla) – Yapmayın. 
BAŞKAN
– Tamamlayalım lütfen.
GARO
PAYLAN (Devamla) – İstanbul başta olmak üzere, bir saatli bombanın üzerinde
oturuyoruz. Yüz binlerce tabut çıkabilir İstanbul’dan, bunun vebali hepimizin
boynuna; başta yürütme, sonra Meclisin boynuna. Gelin, bu araştırma önergemize
destek verin; ilgili, gerekli yasal tedbirleri alalım. Çevre ve Şehircilik
Bakanı “Kentsel dönüşümü yirmi yılda yapacağız.” diyor. Arkadaşlar, İstanbul’un
yirmi yılı var mı, Bursa’nın yirmi yılı var mı, İzmir’in, Diyarbakır’ın yirmi
yılı var mı kentsel dönüşümü bekleyecek? Öncelikleri belirleyelim, birinci
derece deprem bölgeleri başta olmak üzere bütün yasal tedbirleri alalım
diyorum. 
Dönemin
Kartal Belediye Başkanı şu anda Erzurum Büyükşehir Belediye Başkanı ve Erzurum
büyükşehir belediye başkan adayı. Dönemin Büyükşehir Belediye Başkanı Recep
Tayyip Erdoğan da Cumhurbaşkanı. Biraz utanmaları olsa istifa ederler. On sekiz
yıl boyunca bu binalar çürük olarak kaldı ve 21 vatandaşımızın vebali onların
boynuna. Yeni veballerin oluşmaması için de Meclisi sorumluluk almaya
çağırıyoruz, bu önergemizi de desteklemeye çağırıyoruz. 
Hepinize
saygılar sunarım. (HDP sıralarından alkışlar) 
BÜLENT
TURAN (Çanakkale) – Sayın Başkan…
BAŞKAN
– Sayın Turan…
BÜLENT
TURAN (Çanakkale) – Neresini düzelteceğimi bilmiyorum, baştan aşağı yalan,
yanlış, iftira. 
Bakınız
“imar affı” değil “imar barışı.” 
GARO
PAYLAN (Diyarbakır) – “Vergi barışı” diyorsunuz. 
BÜLENT
TURAN (Çanakkale) – Yıkılan evle ilgili affa konu olan bir mesele yok, binanın
da zaten başvurusu yok. 
Onun
dışında, Cumhurbaşkanımızın Belediye Başkanlığı döneminde yapıldığı iddiası,
“Mehmet Sekmen” iddiası; hepsi baştan aşağı, yarısı değil, tamamı yalan.
Konuyla ilgili, grubumuz adına Hulusi Bey konuşacak zaten az sonra. 
GARO
PAYLAN (Diyarbakır) – Sayın Başkan, sataşmada bulundu. 
BÜLENT
TURAN (Çanakkale) – Hepsi yalan Sayın Başkan. 
GARO
PAYLAN (Diyarbakır) – Sataşmada bulundu “yalan” dedi. 
FATMA
KURTULAN (Mersin) – Başkanım… Başkanım…
BÜLENT
TURAN (Çanakkale) – Bir daha söylüyorum, hepsi yalan Sayın Başkan, şaşarak
izledik. 
GARO
PAYLAN (Diyarbakır) – Sayın Başkan…
FATMA
KURTULAN (Mersin) – Sayın Başkan…
BAŞKAN
– Sayın Paylan…
BÜLENT
TURAN (Çanakkale) – Devam edelim, Hulusi Bey cevap verecek Sayın Başkanım. 
FATMA
KURTULAN (Mersin) – Bize de söz hakkı düşüyor Başkanım. 
Bir
de şunu söylemek istiyorum: AKP’nin biraz önceki konuşmacısı da o kürsüde
partimize direkt “Yalan size mahsus bir şey.” diyor. Grup Başkan Vekili yine
“Yalan söylüyorsunuz.” diyor. Bu söz üzerine daha önce bu Mecliste kıyamet
kopmuştu, bir tartışma olmuştu, ara verilmişti, bir sürü görüşme olmuştu. Şimdi
tekrar Grup Başkan Vekilinin bunu demesini kınıyorum, yakıştırmıyorum. Hiçbir
grup başkan vekiline yakışmaz, hiçbir konuşmacıya bu yakışmaz. Birbirimizi
yalancılıkla itham etmek doğru değil. Konuşmacımıza cevap hakkı doğmuştur.
Lütfen…
BÜLENT
TURAN (Çanakkale) – Sayın Başkan, bir daha söylüyorum, bizim grubumuz daha
konuşma yapmadı, yapacak fakat baştan aşağı… Bilerek bir daha söylüyorum
“Mehmet Sekmen döneminde başvuru” iddiası yalan, “Büyükşehir Belediye Başkanı
Tayyip Erdoğan’dı.” iddiası, o başvuruyla ilgili yalan.
GARO
PAYLAN (Diyarbakır) – Başvuru değil “Bina yapıldı.” diyoruz.
BÜLENT
TURAN (Çanakkale) – “İmar affına başvurulmuş.” Yalan. Hangisini düzelteyim?
Hepsi yalan. Ne diyeyim buna?
FATMA
KURTULAN (Mersin) – Arkadaşlar, baştan zaten…
BÜLENT
TURAN (Çanakkale) – Şöyle yapayım o zaman Sayın Başkan, revize ediyorum:
Konuşmacının konuşmaları baştan sona doğru değil. 
FATMA
KURTULAN (Mersin) – Başınızda, tepenizdekinden şu öne kadar hepinizde zaten bir
üslup sorunu var. 
BAŞKAN
– Sayın Paylan…
GARO
PAYLAN (Diyarbakır) – Sataşmada bulundu efendim “yalan” diyerek, “Bütün
konuşman baştan sona yalan.” dedi, daha ne desin?
BÜLENT
TURAN (Çanakkale) – Ya, Sayın Başkan…
BAŞKAN
– Bir dakika… Bir dakika… Bir dakika…
ÖMER
FETHİ GÜRER (Niğde) – Bina da geçen hafta yapılmış. 
BÜLENT
TURAN (Çanakkale) – Kürsüye ben çıkayım, ondan sonra Garo çıksın o zaman Sayın
Başkan. 
ENGİN
ALTAY (İstanbul) – Bir dakika… Sen niye çıkıyorsun kürsüye?
FATMA
KURTULAN (Mersin) – Bülent Turan, bir üslup sorununuz var. İçişleri Bakanınız
“Yürütürsem adam değilim.” diyor ya. Buna sessiz kalıyorsunuz. 
İBRAHİM
AYDEMİR (Erzurum) – Ya, iftira atıyor konuşmacınız, onda üslup şeyi yok mu?
BAŞKAN
– Arkadaşlar, lütfen…
FATMA
KURTULAN (Mersin) – Yalan diyemezsin.
İBRAHİM
AYDEMİR (Erzurum) – İftira atıyor. 
BAŞKAN
– Sayın Aydemir…
FATMA
KURTULAN (Mersin) – İftira değildir. Kalkarsın, başka şekilde cevaplarsın. 
BAŞKAN
– Arkadaşlar… 
GARO
PAYLAN (Diyarbakır) – Çık, konuş. 
BAŞKAN
– Sayın Turan, siz ifade ettiniz, tamam. 
BÜLENT
TURAN (Çanakkale) – Sayın Başkan, ben usul ekonomisi gereği kürsüye çıkmak
istemedim. Aslında sataşmadan da söz alabilirdim. 
BAŞKAN
– Tamam.
FATMA
KURTULAN (Mersin) – Alın, alabilirsiniz. Niye almıyorsunuz?
ENGİN
ALTAY (İstanbul) – Peki, nereden sataştı, ne dedi de sataştı mesela?
BÜLENT
TURAN (Çanakkale) – Hulusi Bey cevap verecek.
ENGİN
ALTAY (İstanbul) – Mesela ne dedi de sataştı Garo Paylan AK PARTİ’ye?
BÜLENT
TURAN (Çanakkale) – Hulusi Bey cevap verecek Sayın Başkanım. 
BAŞKAN
– Bir dakika… Sayın Altay, bir dakika.
ENGİN
ALTAY (İstanbul) – Yok, yok, yani AK PARTİ Grubuna…
BAŞKAN
– Siz karışmayın, tamam.
FATMA
KURTULAN (Mersin) – Sayın Başkan, konuşmacımız bekliyor. 
BAŞKAN
– Sayın Paylan…
GARO
PAYLAN (Diyarbakır) – Efendim, sataşmada bulundu, “Baştan aşağı yalan.” dedi,
daha ne desin yani?
BÜLENT
TURAN (Çanakkale) – Kürsüye çıkmadım ki Başkanım. 
BAŞKAN
– Buyurun. 
BÜLENT
TURAN (Çanakkale) – O zaman düzeltsin konuşmalarını Sayın Başkanım. 
BAŞKAN
– Yeni bir sataşmaya yol açmayalım. 
VIII.- SATAŞMALARA İLİŞKİN KONUŞMALAR (Devam)
2.- Diyarbakır Milletvekili Garo Paylan’ın, Çanakkale
Milletvekili Bülent Turan’ın yerinden sarf ettiği ifadeleri sırasında şahsına
sataşması nedeniyle konuşması
GARO
PAYLAN (Diyarbakır) – Teşekkür ederim Sayın Başkan. 
Sayın
AKP Grup Başkan Vekili, “Bu bina 1992 yılında yapıldı.” dedim, bu doğru; “Hem
de SHP döneminde yapıldı, 5 katlı yapıldı.” dedim, bu doğru. 1994 yılında
Kartal’a belediye başkanı kim oldu Mart ayında? Sayın Mehmet Sekmen seçildi. 
İBRAHİM
AYDEMİR (Erzurum) – İyi de 1992’de yapılmış burası. 
GARO
PAYLAN (Devamla) – “Bu binaya 1994 yılında 3 kat ilave atıldı.” dedim. 
ÖMER
FETHİ GÜRER (Niğde) – Kaçak 3 katı anlatıyor, kaçak 3 katı. 
BÜLENT
TURAN (Çanakkale) – Az sonra cevabını verecek Hulusi Bey. 
GARO
PAYLAN (Devamla) – “3 kat ilave 1994’te atıldı.” dedim. 
İBRAHİM
AYDEMİR (Erzurum) – Garo Bey, bu 1992’de yapılmış, 1994’te bitmiş, insanlar
oturuyor. 
BAŞKAN
– Arkadaşlar…
GARO
PAYLAN (Devamla) – “1994’te de 3 kat ilave atıldı.” dedim, bu da doğru. 
İBRAHİM
AYDEMİR (Erzurum) – Bu doğru değil, söylediğin. 
BAŞKAN
– Arkadaşlar, karşılıklı konuşmayalım. Lütfen…
GARO
PAYLAN (Devamla) – 1994’te Recep Tayyip Erdoğan İstanbul’a Belediye Başkanı
seçilmedi mi? Seçildi. Bu da doğru. 
İBRAHİM
AYDEMİR (Erzurum) – Mehmet Ali Büklü zamanında, CHP Belediye Başkanı zamanında
yapıldı. 
BAŞKAN
– Arkadaşlar, yerinizden konuşmayın, söz vermedim. 
Sayın
Aydemir, lütfen…
İBRAHİM
AYDEMİR (Erzurum) – Sayın Başkan…
BAŞKAN
– Tamam ama çıkacak konuşmacı. 
GARO
PAYLAN (Devamla) – 1994’ten sonra İstanbul’da on binlerce bina AKP’ye bağış
yapmak yani belediyelere çöp kamyonu almak karşılığı, 1 kata 1 çöp kamyonu, 2
kata 2 çöp kamyonu diye belli vakıflara bağış yaptırılarak her kat karşılığı
belediyelere paralar alınarak yaptırılmadı mı?
BÜLENT
TURAN (Çanakkale) – 8 kat da CHP döneminde oldu, SHP döneminde oldu. 
İBRAHİM
AYDEMİR (Erzurum) – Bunların hiçbiri AK PARTİ döneminde yapılmamış. 
GARO
PAYLAN (Devamla) – Siyasetinizi bununla finanse etmediniz mi yıllarca,
İstanbul’da verdiğiniz kaçak katlarla finansa etmediniz mi? Çıksın İstanbul
vekilleri, konuşsun, “Yalan.” desin bakalım, “Yalan.” desinler hadi bakalım. 
BÜLENT
TURAN (Çanakkale) – Az sonra diyecek. 
ABDULLAH
GÜLER (İstanbul) – Doğru değil ya, doğru değil. 
GARO
PAYLAN (Devamla) – Yıllarca bununla finanse ettiniz. Dönemin Belediye Başkanı
Mehmet Sekmen’dir, vebali boynunadır.
İBRAHİM
AYDEMİR (Erzurum) – Hayır, yalan söylüyorsunuz. O binaya 1992’de başlanmış,
1994’te oturmuş insanlar, yalan söyleme.
GARO
PAYLAN (Devamla) – 21 vatandaşımızın canının vebali onun boynunadır, vebali
Recep Tayyip Erdoğan’ın boynunadır. Binlerce Yeşilyurt Apartmanı vardır. 
Gelin,
Meclis olarak sorumluluk alalım. Yasal ne eksiklik varsa, mevzuatta ne eksiklik
varsa yerel yöneticilere, Cumhurbaşkanına, belediye başkanlarına ne sorumluluk
yükleyeceksek, gelin, bunları yaptıralım.
ABDULLAH
GÜLER (İstanbul) – Ya, CHP’ye de bir şey söylesene, CHP’ye bir şey söyle,
CHP’ye! Garo Bey, CHP’ye bir şey söylesene!
İBRAHİM
AYDEMİR (Erzurum) – Doğruyu söyle, yalan söyleme!
FATMA
KURTULAN (Mersin) – Bağırmayın oradan, bağırmayın.
İBRAHİM
AYDEMİR (Erzurum) – Doğruyu konuşun kardeşim, açıkça yalan söylüyor, ayıptır.
GARO
PAYLAN (Devamla) – Arkadaşlar, bununla ilgili sorumluluk almaktan kaçarsanız
depremde olacak kayıpların hepsinin de vebali boynunuzadır. (HDP sıralarından
alkışlar)
ABDULLAH
GÜLER (İstanbul) – Ya, SHP’ye bir şey söyle, SHP’ye.
BÜLENT
TURAN (Çanakkale) – Aynı şeyi bir daha söylüyorum Başkanım, böyle şey olur mu
ya!
V.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 11/2/2019 tarihinde Diyarbakır
Milletvekili Garo Paylan ve arkadaşları tarafından, İstanbul ili Kartal ilçesi
Sema sokakta meydana gelen Yeşilyurt Apartmanı’nın yıkılışının nedenlerinin tüm
boyutlarıyla araştırılması amacıyla verilmiş olan Meclis araştırması
önergesinin ön görüşmelerinin, Genel Kurulun 12 Şubat 2019 Salı günkü
birleşiminde yapılmasına ilişkin önerisi (Devam)
BAŞKAN
– Öneri üzerinde İYİ PARTİ Grubu adına Samsun Milletvekili Bedri Yaşar…
Buyurun
Sayın Yaşar. (İYİ PARTİ sıralarından alkışlar)
Süreniz
üç dakika.
İYİ
PARTİ GRUBU ADINA BEDRİ YAŞAR (Samsun) – Sayın Başkan, değerli milletvekilleri;
sözlerime başlamadan önce, Çekmeköy’de helikopter düşmesi sonucu şehit olan
kahramanlarımıza Allah’tan rahmet, yüce Türk milletine de başsağlığı diliyorum.

Aynı
şekilde, Yeşilyurt Apartmanının çökmesi sonucu hayatını kaybeden
yurttaşlarımıza Allah’tan rahmet, yaralılara da acil şifalar diliyorum.
Şimdi,
arkadaşlar, o yalan, bu yalan ama gerçek olan bir şey var; Yeşilyurt Apartmanı
çöktü, 21 vatandaşımızı kaybettik, 14 tanesi de yaralı. Biz aynı şekilde, 1984
yılında Konya’da Zümrüt Apartmanı çöktüğü zaman da aynı şeyleri söyledik. Dedik
ki: “Devlet yaraları sarar, bu problemlerin altından kalkar.” Maalesef 1999
yılındaki depremde çok önemli sonuçlar çıkardık. Ben de o gün Parlamentodaydım.
Türkiye’deki yapı stokuna baktığımız zaman özellikle 1999 öncesinde çok ciddi
problemler vardı. Yapı Denetim Yasası ile aynı şekilde Deprem Yönetmeliği de
değiştirilerek belli tedbirler alınmıştı. Ondan sonra yapılan yapılarda da çok
da ciddi problemler yok. Ama hâlâ, o günden bugüne her bina çökmesinin
arkasından “Şunu yapacağız, bunu yapacağız.” demek bu işleri çözmüyor. 
Enkazın
başında Şehircilik Bakanının ifadelerini ben esefle karşılıyorum. Betonun
cinsine bakıyoruz 6, yani inşaat mühendisi olan, teknik olan arkadaşlar bilir
normalde olması lazım gelen değer C30 ama binalardaki alınan karot
numunelerinin sonuçları 6, 8, 10; ayakta durması bile mucize demek; yani 3
şiddetindeki, 4 şiddetindeki depremde ayakta durmaları mümkün değil.
Dolayısıyla bunların süratle… Hepimizin bu işte vebali var, hepimizin
sorumluluğu var. “Suç ondadır, bundadır.”ı bir tarafa bırakıp artık bu işlere
neşter vurmanın zamanı geldi. Adına “imar barışı” deyin, hiçbir şey değişmez.
Bakın, 10 milyon binadan bahsediyorsunuz, eğer bunlar deprem yönetmeliğine
uygun değilse, zemin etütlerine bakıp yeterli güçlendirmeler yapılmadığı
takdirde ayakta duramayacaksa bu binaların altında hepimiz kalırız.
Dolayısıyla, bakın, hâlâ bir şey kaybetmiş değiliz, hâlâ önümüzde zaman var.
Lütfen, şu imar barışından her kim istifade ediyorsa, kim bu işten istifade
ediyorsa, oturalım, öncelikle bu istifade edilen binalar depreme dayanıklı mı,
dayanıklı değil mi, önce buna bir bakalım. Böyle giderse hepimiz bu binaların
altında kalırız. Buradan uyarıyorum, bu Parlamentodan herkesi uyarıyorum,
diyorum ki: Artık sözün bittiği yerdeyiz, kelimelerin bittiği yerdeyiz. 
(Mikrofon
otomatik cihaz tarafından kapatıldı)
BAŞKAN
– Sayın Yaşar, tamamlayalım lütfen.
BEDRİ
YAŞAR (Devamla) – Toparlıyorum Başkanım.
Bu
konuyla ilgili neyi getiriyorsanız Parlamentoya biz hiçbir siyaset gütmeden,
doğru şeylerin her zaman yanında olduğumuzu buradan ifade ediyoruz. Yine
söylüyoruz: Gelin, bu işi bir daha gözden geçirin, bu imar barışıyla ilgili
olan bütün müracaatlara bir bakın, bu binalarla ilgili gerekli araştırmaları
yapın. Depreme dayanıklı mı, değil mi? Çünkü 1999 öncesinin -ben söylüyorum,
teknik eleman olarak söylüyorum- yüzde 70’i, yüzde 80’inin gerçek değerleri
vermediğini zaten görürsünüz. Deniz kabuğundan imal edilen binaların mukavemet
değerlerinin tutması mümkün değil. Dolayısıyla hiç o tarafa, bu tarafa lafı
kıvırmadan bu işle ilgili tedbirleri şimdiden alalım. Daha bir şey geç değil.
Bugünden bu işe başlayalım diyor, hepinizi saygıyla selamlıyorum. (İYİ PARTİ
sıralarından alkışlar)
BAŞKAN
– Şimdi, öneri üzerinde Cumhuriyet Halk Partisi Grubu adına İstanbul
Milletvekili Engin Altay. 
Buyurun
Sayın Altay. (CHP sıralarından alkışlar)
Süreniz
üç dakika. 
CHP
GRUBU ADINA ENGİN ALTAY (İstanbul) – Teşekkür ederim.
Sayın
Başkan, sayın milletvekilleri; sizi ve Genel Kurulu saygıyla selamlıyorum.
Millet
gözyaşı dökerken Parlamentoda polemik yapmak hoş değil. Söylenen, ortaya koyulan
iddiaları “Bu yalan.” diye reddetmek makul değil, doğru değil. Orta yerde bir
deprem yok, bir sel yok, bir afet yok ve 21 insanımız hayatını kaybetmiş ve bir
siyasi parti grubu bu konunun, bundan sonra yeni acıların yaşanmaması için ele
alınmasını önermiş. Gelmiş, gerekçesini de anlatırken kimi belgeleri,
bilgileri, bulguları koymuş, ben de koyacağım. Yani ben de Bülent Bey’in
tabiriyle “yalancı” olacağım ama gerçekler ortada, biber gibi; gerçekler de
acıdır, biber de acıdır. Bu olaya böyle bakmak lazım.
Bu,
Kartal, Bankalar Caddesi Sema Sokak Yeşilyurt Apartmanı’nda yaşanan olay
-burada bir hesap sormak, öç almak, kelle almak peşinde değiliz ama- yeni
acıların yaşanmaması için de sorgulanmaya muhtaç, masaya yatırılması gereken
bir olay. Bir mesuliyet var, bir görev kusuru var; görevi ihmal, görevi
suistimal var. Bunu yapan, bu ithamlar karşısında olan da maalesef şu anda
Erzurum AK PARTİ Büyükşehir Belediye Başkanı ve adayı. “Efendim, o zaman sizin
söyledikleriniz zinhar yalandır.” diyerek bu vebalin altından kalkamazsınız.
Niye kalkamazsınız? Garo Bey de söyledi, bu bina 1992 yılında yapılmış, zemin
artı beş kat. 
BÜLENT
TURAN (Çanakkale) – Kim vardı o zaman?
ENGİN
ALTAY (Devamla) - SHP Belediye Başkanı Mehmet Ali Büklü vardı. 
BÜLENT
TURAN (Çanakkale) – Tamam. 
ENGİN
ALTAY (Devamla) - Cevap istiyorsan var, başka cevaplar da var, başka belgeler
de var, dur acele etme Bülent Bey, Grup Başkan Vekilisin, taciz sana yakışmaz.
BÜLENT
TURAN (Çanakkale) – Bir sene sonra?
Taciz
falan değil de, iddia yanlış.
ENGİN
ALTAY (Devamla) - Ve 1998 yılında kaçak olarak binaya üç kat yapılmış, kaçak. 
BÜLENT
TURAN (Çanakkale) – Ne zaman?
ENGİN
ALTAY (Devamla) - Şimdi, belediye başkanının bunu görmediğini varsayıyoruz. 
İBRAHİM
AYDEMİR (Erzurum) – Kim söyledi?
ENGİN
ALTAY (Devamla) – Burada 2 mekanizma devrede, bir: 1998 yılında Kartal
Belediyesi emlak vergisi bildirimi. 1998’de Mehmet Sekmen tarafından bu binanın
8 katıyla ilgili belediye emlak vergisi almış, bu bir belge. 
İBRAHİM
AYDEMİR (Erzurum) – Emlak vergisi almasın mı? Ne yapsın?
ENGİN
ALTAY (Devamla) – İşte, görev kusuru, görevi suistimal burada başlıyor. 
İBRAHİM
AYDEMİR (Erzurum) – Hayır efendim, hiç alakası yok. Sizin belediyeniz zamanında
yapılmış o.
ENGİN
ALTAY (Devamla) – Dur, dinle. 
Bir
belge daha var, tarihi 1997, Kartal Cumhuriyet Başsavcılığına yapılmış bir
başvuru. Bu çöken binanın olduğu adadaki 6 adet bina için kaçak olduğundan,
güvenli olmadığından bahisle Kartal Cumhuriyet Başsavcılığına suç duyurusunda
bulunulmuş. 
(Mikrofon
otomatik cihaz tarafından kapatıldı) 
ENGİN
ALTAY (Devamla) – Bu adli belge, bu idari belge.
BAŞKAN
– Sayın Altay, tamamlayalım lütfen. 
ENGİN
ALTAY (Devamla) – Şimdi, hâl bu iken çıkıp da bu insanlar da güzel öldü diyecek
hâliniz yok ama en azından…
İBRAHİM
AYDEMİR (Erzurum) – Sorumlu sizsiniz…
ENGİN
ALTAY (Devamla) – …kimin bu konuda kusuru varsa işlem yapacağız, başlatacağız
diyebilmeli Hükûmet. Hükûmet ne yapıyor? Kartal acı çekerken Bakan gidiyor
“Belediye Başkanı buraya gelmemiş.” diyor. Böyle bir acı üzerinden demagoji
yapmak siyasi ahlaka da edebe de yakışmaz, ayıptır! (CHP sıralarından alkışlar)

ÖZNUR
ÇALIK (Malatya) – Yalan mı? Yalan mı? Oranın belediye başkanının ilk gitmesi…
ENGİN
ALTAY (Devamla) – Şimdi, sorunlu zihniyet şurada devreye giriyor: Van depremi
sonrası Başbakan Erdoğan dedi ki: “Kaçak ve güvensiz binaları ne pahasına
olursa olsun yıkacağız.” Kim dedi? Recep Tayyip Erdoğan. Yıktı mı? Yıkmadı.
Bülent Turan bir yalancı arıyorsa Van depreminden sonra bu demin söylediğim
sözü söyleyene bakacak, yalancı orada! (CHP sıralarından alkışlar) 
BÜLENT
TURAN (Çanakkale) – Ya, HDP cevap veremiyor mu?
ENGİN
ALTAY (Devamla) – Yalancı orada, burada değil. 
Ve
sorunlu zihniyet şurada başlıyor…
(Mikrofon
otomatik cihaz tarafından kapatıldı)
ENGİN
ALTAY (Devamla) – Gene Erdoğan diyor ki 1994 yılında belediye başkanı
olduğunda: “Ben de kaçak binada oturuyorum. Ne yapalım, İstanbul’un yüzde 70’i
kaçak.” İşte, sorun burada başlıyor.
Başkanım…
BAŞKAN
– Ne yapalım? 
ENGİN
ALTAY (Devamla) – Başkanım, Garo Paylan’a verdiğiniz müsamahayı misliyle
istiyoruz yani.
BAŞKAN – Son bir dakika, buyurun. 
ENGİN
ALTAY (Devamla) – Sorun burada başlıyor.
İstanbul
deprem master planı hazırlandı, ne zaman? 2003’te. Kim hazırladı? Siz
hazırladınız ve bu plana göre, yapıların incelenmesi ve güçlendirilmesi
çalışması yapılacaktı, yapılar elden geçecekti, tarama yapılacaktı, riskli
binalar yıkılacak, orta riskliler onarılacaktı ve yeni binalar da mutlaka ve
mutlaka depreme dayanıklı yapılacaktı. Bu master plan sizin, bu saydığım dört
madde de sizin taahhüdünüz; sizin değil, devletin taahhüdü. Bunların hangisi
yapıldı? Gelsin şimdi AK PARTİ adına konuşacak değerli milletvekili “Bu dört
hususun biri yapıldı.” desin. 
Ve
asıl sorunlu zihniyet şurada bu işin noktasını koyuyor: Yapı kayıt belgesinin
verilmesiyle ilgili usul ve esasları düzenleyen bir yönetmelik hazırladınız.
Ayıp ve sorumlu zihniyet kendini burada gösteriyor. Bu yönetmeliğin 9’uncu
maddesini okuyun. Ben okuyayım size. Söylüyor, söylüyor, söylüyor yapı kayıt
belgesi almak için aranan şartları.
(Mikrofon
otomatik cihaz tarafından kapatıldı)
ENGİN
ALTAY (Devamla) – Çok mühim Başkanım, tamamlayayım. 
BAŞKAN
– Peki. 
ENGİN
ALTAY (Devamla) – “Yapının depreme dayanıklılığı ve yapının fen ve sanat norm
ve standartlarına aykırılığı hususu yapı malikinin sorumluluğundadır.” Bu
sorumluluğu yapı malikine vermekten muradınız ne? Siz devlet değil misiniz,
orta yerde bir devlet yok mu? Her şeye karışan, domatese bibere karışan devlet,
içinde 50 kişinin, 100 kişinin yaşadığı binanın yapı normlarına ve standartlarına
“Ben bu işe karışmıyorum.” diyebilir mi? Niye diyemez? Çünkü kendi oturduğu
villalar da kaçak olursa başka saiklerle bir araya gelince bunu diyemez. Devlet
söz konusu insan hayatıysa topu taca atmaz, atan devlete “devlet” denmez. Böyle
devlet olmaz olsun! 
Genel
Kurulu saygıyla selamlıyorum. (CHP sıralarından alkışlar)
BÜLENT
TURAN (Çanakkale) – Sayın Başkanım… 
BAŞKAN
– Şimdi öneri üzerinde Adalet ve Kalkınma Partisi Grubu adına İstanbul
Milletvekili Hulusi Şentürk. 
Buyurun
Sayın Şentürk. (AK PARTİ sıralarından alkışlar)
Süreniz
üç dakika. 
HULUSİ
ŞENTÜRK (İstanbul) – Sayın Başkan, değerli Meclis üyeleri; sözlerime başlamadan
önce Kartal’daki binada hayatını kaybeden vatandaşlarımıza Allah’tan rahmet,
yaralılara acil şifalar diliyorum. Aynı şekilde, dün Çekmeköy’de elim
helikopter kazasında kaybettiğimiz şehit askerlerimiz için de Allah’tan rahmet
diliyorum. 
Aslında
başka bir konuşma hazırlamıştım ama sayın vekilimizin konuşmasını dinledikten
sonra, vallahi, ne diyeceğimi bilemedim, neresini düzelteyim ki? Sayın
vekilimiz bir fotoğraf gösterdi “Bakın, 1992 yılında…” dedi. Sayın vekilim eğer
biraz konuyu incelemiş olsaydı doğrudur, 1992’nin mayıs ayında bir projeyle
dönemin SHP’li ama bunun partisi olmaz, o dönemi hep beraber yaşadık; hiç kimse
şu parti, bu parti diye suçlamasın; Türkiye'nin depreme kadar yaşadığı
gecekondulaşma, kaçak yapılaşma süreci, kalitesiz malzeme süreci Türkiye'nin
bir realitesidir arkadaşlar. Eğer burada illa birini suçlayacaksak bunun
altından kimse çıkamaz. O dönemde bir tek AK PARTİ olmadığına göre biz herhâlde
masum kalabiliriz. (AK PARTİ sıralarından alkışlar) Ama bu doğru değil. 
Şimdi,
değerli arkadaşlar, 1992’de söz konusu vatandaş başvuruyor projeyle ve inşaat
ruhsatı alıyor. “Ruhsat” dediğiniz o. 120 metrekare tabana oturan -bir sürü
mühendis var- zemin artı 5 kat ruhsatını alıyor ama söz konusu şahıs -siyasi
kimliği de bir yana, o konuya da girmeyelim- 120 metrekare yerine 230
metrekareye 8 katlı binasını dikiyor.
BÜLENT
TURAN (Çanakkale) – Hangi yılda?
HULUSİ
ŞENTÜRK (Devamla) – 1992.
Değerli
arkadaşlar, bakın, lütfen arkadaşlar, belgeler konuşsun. Burada 1998 tarihli
emlak vergisini gösterip şov yapmayı anlayabilmiş değilim. Emlak vergisinin ne
olduğunu herkes bilir, kaçak binalar dâhil beyan üzerine herkes emlak vergisi vermek
zorundadır. 1998’de bu bina emlak vergisi verdi diye 1998’de yapılmıştır
anlamına getirebilmek için herhâlde uzayda yaşamak gerekiyor. 
Değerli
arkadaşlar, ne yapılması gerektiği önemli. Türkiye'nin ne yazık ki bir
sağlıksız yapı problemi var, Türkiye'nin özellikle deprem öncesi teknik
ölçümlerinden de kaynaklanan, kalitesiz malzemeden kaynaklanan ve şu an 6,5
milyon riskli yapı sorununa sahip bir ülkeden bahsediyoruz. Önemli olan bu
konuda ne yapıldığı. Bakın, sadece İstanbul’da 321 bin riskli bağımsız bölüm
yıkıldı. Türkiye genelinde 622 bin bağımsız bölüm AK PARTİ iktidarında yıkılıp
yeniden yapıldı. Ama yangın çok büyük olduğu için ve imkânlar kısıtlı... Şu ana
kadar 8,5 milyar da para ödendi. O yüzden biz iktidar olarak her seferinde
kentsel dönüşüm diyoruz. Ancak bu konuda hukuki sıkıntı yok; asıl sıkıntı, 3
tane oy için vatandaşın kentsel dönüşüm karşısında provoke edilmesinden
kaynaklanıyor ve bugün ne yazık ki kentsel dönüşümü farklı şekilde provoke eden
unsurlar, vatandaşımızın kentsel dönüşüm konusunda daha fazla gelir elde
edebilmek için dönüşüme karşı çıkmasına yol açıyor. Gelin, bu konuda
partilerüstü davranalım.
GARO
PAYLAN (Diyarbakır) – Önergeye destek verin.
KAZIM
ARSLAN (Denizli) – Araştıralım.
HULUSİ
ŞENTÜRK (Devamla) – Eğer illa biri suçlanacaksa, değerli arkadaşlar, tarihler
belli, partilerin kimliği belli. 
(Mikrofon
otomatik cihaz tarafından kapatıldı)
HAYDAR
AKAR (Kocaeli) – Önergeye destek verin, tamam, hep beraber, hadi bakalım.
ÖZNUR
ÇALIK (Malatya) – 92 yılında İstanbul büyükşehir belediye başkanı kimdi?
FEHMİ
ALPAY ÖZALAN (İzmir) – 92 yılında kimdi bu belediye başkanı?
BAŞKAN
– Sayın Şentürk, tamamlayalım lütfen.
HULUSİ
ŞENTÜRK (Devamla) – Ama bakın, Sayın Vekilim, sizin söylediğiniz, baştan sona
altını çiziyorum, doğru değil, hepsi hikâye, ondan bundan alınmış.
KAZIM
ARSLAN (Denizli) – Araştıralım.
HULUSİ
ŞENTÜRK (Devamla) – Belgelerle konuşunuz. Ruhsat tarihi belli, binanın
yapıldığı tarih belli, hava fotoğrafları tarihi belli, emlak vergisi beyanıyla
da bu işlerin…
GARO
PAYLAN (Diyarbakır) – Belge gösterin, belge.
HULUSİ
ŞENTÜRK (Devamla) – “Belge” dediğiniz, bugünün fotoğrafından bahsediyorsunuz.
Değerli arkadaşlar, konuyu… Partizanca şunu bunu suçlamaya sokmayalım.
Türkiye’nin, ne yazık ki yıllardır, 70’li, 80’li yılardan devraldığı bir
kamburu vardır. Gelin, bu kamburu ona buna sataşmadan, akıl dairesinde, daha
hızlı çözüm ve milletimizin desteğini alacak bilinçlendirme çalışmalarıyla
destekleyelim diyor, hepinizi saygıyla selamlıyorum. (AK PARTİ sıralarından
alkışlar)
ÖZNUR
ÇALIK (Malatya) – 92 yılında İstanbul belediye başkanı kimdi?
BAŞKAN
– Teşekkür ederim.
BÜLENT
TURAN (Çanakkale) – Böyle bir usul olmaz ki.
ENGİN
ALTAY (İstanbul) – Sayın Başkan…
BAŞKAN
– Sayın Altay…
GARO
PAYLAN (Diyarbakır) – Sayın Başkan, “Doğru değil.” diyerek sataşmada bulundu
efendim.
BAŞKAN
– Bir dakika, bir kere dediler, tamam, halloldu.
Sayın
Altay, nedir…
ENGİN
ALTAY (İstanbul) – Emlak vergisi beyannamesinin ne anlama geldiğini bilmemekle
itham etmek suretiyle beni toplum ve Meclis önünde küçük düşürdü.
BAŞKAN
– Tamam, buyurun.
ENGİN
ALTAY (İstanbul) – Buradan mı?
BAŞKAN
– Lütfen, yerinizden olsun.
ENGİN
ALTAY (İstanbul) – Bu, sataşmaya girmiyor mu Başkanım?
BAŞKAN
– Buyurun.
IV.- AÇIKLAMALAR (Devam)
30.- İstanbul Milletvekili Engin Altay’ın, İstanbul
Milletvekili Hulusi Şentürk’ün HDP grup önerisi üzerinde AK PARTİ Grubu adına
yaptığı konuşmasındaki bazı ifadelerine ilişkin açıklaması
ENGİN
ALTAY (İstanbul) – Peki Başkanım, teşekkür ederim.
Emlak
vergisi beyannamesinin bildiriminin ne anlama geldiğini biliyoruz. Ya,
Allah’tan korkmak lazım. Biz kelle alalım demedik; biz intikam alalım, sizi
afişe edelim demiyoruz. Orta yerde bir acı var. Bu acıların tekrarlanmaması
için tedbir almak lazım diyoruz. Görev kusuru bakımından da evet, burada birine
kusur atılacaksa Mehmet Sekmen’in. Niye?
HULUSİ
ŞENTÜRK (İstanbul) – Hiç alakası yok. 
ENGİN
ALTAY (İstanbul) – Bir dakika…
İBRAHİM
AYDEMİR (Erzurum) – Hayır, o SHP’li Belediye Başkanı Mehmet Ali Büklü’nün. 
ENGİN
ALTAY (İstanbul) – Yahu, arkadaş, şimdi, bu bir belediye başkanı; üzerine kaçak
olarak 3 kat yapılarak 8 kata çıkmış binadan gerekli fennî ayarlamaya,
normlara, yasal mevzuata binayı uydurmadan vergi almaz, bir. 
İkincisi,
Mehmet Sekmen’i adam savcılığa şikâyet etmiş.
İBRAHİM
AYDEMİR (Erzurum) – Belediye başkanlığı yapmış adam söylüyor bunları ya.
ENGİN
ALTAY (İstanbul) – Mehmet Sekmen’i şikâyet etmiş. Ne zaman? 1997’de, bu binayla
ilgili, savcılığa şikâyet etmiş. Çok merak ediyorum, bu şikâyeti -evrak
hazırlık numarası da var- bu savcı ne yaptı? Mehmet Sekmen’e telefon açıp
“Arkadaş, seninle ilgili bir şikâyet var, tedbir al.” mı dedi yoksa Mehmet
Sekmen’i ifadeye mi çağırdı, bunu da merak ediyorum.
Tekrar
söylüyorum: “Kusur oradaydı, bina 1992’de yapıldı.” falan değil. Kartal biliyor
ki bu bina 5 kat yapıldı, Sekmen döneminde üstüne 3 kat kaçak yapılmasına göz
yumuldu.
İBRAHİM
AYDEMİR (Erzurum) – Doğru değil bu, bu doğru değil. 
ENGİN
ALTAY (İstanbul) – Olay budur, bundan ibarettir; ayıptır, günahtır. (CHP
sıralarından alkışlar)
GARO
PAYLAN (Diyarbakır) – Sayın Başkan…
BÜLENT
TURAN (Çanakkale) – Sayın Başkan, bu konunun böyle, tekrar tekrar uzamasını
istemiyoruz. 
GARO
PAYLAN (Diyarbakır) – Sayın Başkan, sıra bende.
BAŞKAN
– Bir dakika, bir dakika…
BÜLENT
TURAN (Çanakkale) – Fakat bununla ilgili, hatibimiz cevap verdi, binanın
yıkılması hepimizi üzmüştür, bu başka bir mesele fakat başlaması, artı 3 kat
kaçak yapılması söz konusu SHP’li başkanın zamanındadır.
ENGİN
ALTAY (İstanbul) – Yalan!
GARO
PAYLAN (Diyarbakır) – Yalan!
İBRAHİM
AYDEMİR (Erzurum) – Aynen öyle, yalanı siz söylüyorsunuz.
ENGİN
ALTAY (İstanbul) – Yalan, gidin, Kartal’da sorun, herkese sorun. 
GARO
PAYLAN (Diyarbakır) – Yalan, sataşıyorum, yalan.
BÜLENT
TURAN (Çanakkale) – Bu yalan meselesine de…
ENGİN
ALTAY (İstanbul) – Bunu kabul etmemiz mümkün değil, burada belgelerle
konuşuyoruz; çok ayıp.
BAŞKAN
– Arkadaşlar…
HAYDAR
AKAR (Kocaeli) – Bülent Turan provoke ediyor.
BÜLENT
TURAN (Çanakkale) – “İmar affına başvurdu.” demişsiniz, nerede belgesi? Yok.
Sayın
Başkan, sadece kamuoyunu yanıltmak için bu tarz iddialarla konuşmak, kendinizi
kandırmanız anlamına gelir. 
GARO
PAYLAN (Diyarbakır) – Beyanları var, beyanları. 
BÜLENT
TURAN (Çanakkale) – Gözünü kapatırsan kendine göre cevaplarsın. Hiçbiri doğru
değil bunların. 
BAŞKAN
– Sayın Paylan, nedir?
GARO
PAYLAN (Diyarbakır) – Sataşma var efendim, 60’e göre yerimden söz istiyorum. 
FATMA
KURTULAN (Mersin) – 60’a göre…
BÜLENT
TURAN (Çanakkale) – İmar affının belgesini göstersin Sayın Başkan.
GARO
PAYLAN (Diyarbakır) – Oradan verirseniz ben…
BAŞKAN
– Tamam, çok kısaca, yerinizden.
Buyurun.
31.- Diyarbakır Milletvekili Garo Paylan’ın, Çanakkale
Milletvekili Bülent Turan’ın yerinden sarf ettiği bazı ifadelerine ilişkin
açıklaması
GARO
PAYLAN (Diyarbakır) – Teşekkür ederim Sayın Başkanım.
Sayın
Grup Başkan Vekili, bina 1992 yılında yapılıyor ve 5 kat olarak yapılıyor,
binanın sahiplerinin beyanı var bu konuda. 1994 yılında Kartal’a Mehmet Sekmen
Belediye Başkanı olduktan sonra ahbap çavuş ilişkisiyle binanın üzerine 3 kat
daha atılıyor ve bina bunu taşıyamıyor, bu kadar açık.
Diğer
mesele, bina sahipleri imar affına başvurduklarını beyan ediyorlar. O zaman,
gelin, araştırma komisyonunu kuralım, kim doğru söylüyor, kim yalan söylüyor
ortaya çıksın ve başka Yeşilyurt apartmanları olmasın arkadaşlar, derdimiz bu.
Bir Yeşilyurt Apartmanı oldu, yüz binlerce Yeşilyurt Apartmanı var. Gelin,
araştırma önergemize destek verin, böyle başka araştırma önergeleri olmasın
diyoruz Sayın Başkan. 
Sayın
grup başkan vekili doğruyu söylemiyor. Mehmet Sekmen döneminde 3 kat atıldı o
binaya. 
ENGİN
ALTAY (İstanbul) – Araştıralım hadi. 
GARO
PAYLAN (Diyarbakır) – Hadi araştıralım. 
BÜLENT
TURAN (Çanakkale) – İmar affına başvuru nerede Sayın Paylan? 
GARO
PAYLAN (Diyarbakır) – Bina sahipleri söylüyor. 
BAŞKAN
– Arkadaşlar… Hiçbir şey anlaşılmıyor arkadaşlar, tutanaklara da geçmiyor. 
Sayın
Turan…
32.- Çanakkale Milletvekili Bülent Turan’ın, Diyarbakır
Milletvekili Garo Paylan’ın yaptığı açıklamasındaki bazı ifadelerine ilişkin
açıklaması
BÜLENT
TURAN (Çanakkale) – Sayın Başkan, bir yalanı tekrar tekrar söylüyor olmak onu
doğru yapmaz. İfade ettik, ruhsat ortada. Projedeki 120 metrekare taban alanı
230 metrekare yapılmış bir yerden bahsediyoruz yani SHP’li belediye bunu 120
yapmış da Mehmet Sekmen mi sağa sola genişletmiş? Beraber yapılmış.
GARO
PAYLAN (Diyarbakır) – 3 katı kim atmış? 
BÜLENT
TURAN (Çanakkale) - 1992 yılında Büyükşehir Belediye Başkanı kim, belli;
Kartal’ın Başkanı kim, belli. Dolayısıyla “Kimin kusuru varsa hesap versin.”
başka bir şeydir ama yalan bilgiyle, yalan beyanla aynı şeyleri bir daha bir
daha söylemek meseleyi doğru yapmaz Sayın Başkan. 
GARO
PAYLAN (Diyarbakır) – Araştıralım. Gel, araştıralım. 
V.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 11/2/2019 tarihinde Diyarbakır Milletvekili
Garo Paylan ve arkadaşları tarafından, İstanbul ili Kartal ilçesi Sema sokakta
meydana gelen Yeşilyurt Apartmanı’nın yıkılışının nedenlerinin tüm boyutlarıyla
araştırılması amacıyla verilmiş olan Meclis araştırması önergesinin ön
görüşmelerinin, Genel Kurulun 12 Şubat 2019 Salı günkü birleşiminde yapılmasına
ilişkin önerisi (Devam)
BAŞKAN
– Arkadaşlar, öneriyi oylarınıza sunuyorum: Kabul edenler… (CHP sıralarından
“Hadi” sesleri) 
GARO
PAYLAN (Diyarbakır) – Gel araştıralım varsa. 
BAŞKAN
- Kabul etmeyenler… Öneri kabul edilmemiştir. 
GARO
PAYLAN (Diyarbakır) - Kim kaçıyor, kim yalan söylüyor? 
BAŞKAN
- Şimdi, Cumhuriyet Halk Partisi Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım. 
3.- CHP Grubunun, 15/1/2019 tarihinde Bartın
Milletvekili Aysu Bankoğlu ve 24 milletvekili tarafından, Batı Karadeniz’deki
mevcut ve yapılması planlanan termik santrallerin çevreye ve insan yaşamına
etkilerinin incelenerek santrallerin hukuka aykırı olduğuna ilişkin iddiaların
aydınlatılması amacıyla verilmiş olan Meclis araştırması önergesinin (10/864)
ön görüşmelerinin, Genel Kurulun 12 Şubat 2019 Salı günkü birleşiminde
yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulu 12/2/2019 Salı günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Özgür
Özel
 Manisa

 CHP
Grup Başkan Vekili 
Öneri:

Türkiye
Büyük Millet Meclisi gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan, Batı Karadeniz’deki mevcut ve
yapılması planlanan termik santrallerin çevreye ve insan yaşamına etkilerinin
incelenerek santrallerin hukuka aykırı olduğuna ilişkin iddiaların
aydınlatılması amacıyla verilmiş olan (10/864) esas numaralı Meclis Araştırması
Önergesi’nin görüşmesinin Genel Kurulun 12/2/2019 Salı günlü (bugün)
birleşiminde yapılması önerilmiştir. 
BAŞKAN
– Önerinin gerekçesini açıklamak üzere, öneri sahibi Cumhuriyet Halk Partisi
Grubu adına Bartın Milletvekili Aysu Bankoğlu. 
Buyurun
Sayın Bankoğlu. (CHP sıralarından alkışlar) 
Süreniz
beş dakika. 
CHP
GRUBU ADINA AYSU BANKOĞLU (Bartın) – Teşekkürler Sayın Başkan.
Değerli
milletvekilleri, sözlerime başlamadan önce ben de helikopter kazasında şehit
düşen 4 Mehmetçik kardeşim için üzgün olduğumuzu belirtiyorum ve yakınlarına
başsağlığı diliyorum, nurlar içinde yatsınlar.
Evet,
değerli milletvekilleri, bugün, seçim bölgem Bartın’ın ilçesi olan Amasra ve
Batı Karadeniz Bölgesi’nde kurulması planlanan termik santrallerin hukuka
aykırılıkları ve sağlığımıza olan zararlarını anlatmak üzere, vermiş olduğumuz
Meclis araştırması önergesini anlatmak üzere kürsüye çıkmış bulunuyorum. Ve
buradan, hepinizin de zaten bildiği üzere, AKP’nin her türlü öngörüden uzak
çevresizlik yaklaşımlarıyla bölgeyi tehdit ettiğini hatırlatmak istiyorum
sizlere. Ve AKP, ülkenin tüm ciğerlerini tıkayacak ama vatandaşlarını,
yandaşlarını yani, memnun edecek, toprağımızı ve geleceğimizi zehirleyecek
termik santraller kurma peşinde değerli arkadaşlar.
Şimdi,
bu olumsuz tabloyu görebilmek için hiçbirimizin çevrecinin daniskası olmasına
gerek yok. Günümüzde Almanya, kömürlü termik santrallerin kurulmasının tümünü
2038 yılına kadar yasakladı değerli vekiller. Peki, ben sizlere sormak
istiyorum: Biz neden geri kalmış bir teknoloji olan bu termik santralleri
ülkemizde kurmaya çalışıyoruz?
Evet,
değerli arkadaşlar, dünya, söylediğim gibi, ileri gidiyor. Biz de geleceğimiz
için rüzgâr, güneş gibi yenilenebilir enerji kaynaklarına yönelmemiz gerekirken
geriliyoruz. Peki, bunu nasıl yapıyoruz? AKP iktidarı ve bekçilerinin doğanın
katledilmesi ve insan sağlığının yok edilmesi pahasına kırmızı halı serdiği
termik santrallerle. Aslında, daha doğrusu zamanın rengine uygun olarak turkuaz
halı seriyorsunuz termik santrallere. 
Evet,
bakın, Amasra’da tam anlamıyla neler yaşandı size onu anlatayım biraz da:
2005’te başladı süreç. 2005’te, ismi lazım olmayan bir şirket geldi, Amasra’da
bulunan taş kömürü sahalarını kiraladı. Yıl 2019, aradan tam on dört sene
geçmesine rağmen 1 kilogram bile kömür çıkarmış değiller. O zamanın Enerji
Bakanı, şu an da milletvekili olan -buralarda göremiyorum ama- Sayın Taner
Yıldız da o gün temel atma törenine gelmişti, kendisine ithalden daha kaliteli
olduğu öne sürülen 1 tane de kömür vermişlerdi. Kendisine de sormak istiyorum,
iktidarınıza da sormak istiyorum: 1 kilogram dahi kömür çıkarmayan bu şirket
hâlâ orada görevine devam etmekte midir? Madem kömür çıkaramıyor bu şirket,
neden Türkiye Taşkömürü Kurumuna ve devletin işletimine bu sahaları
devretmiyorsunuz? Gelin işçilerimizin de daha fazla hak sahibi olduğu, kazanç
sahibi olduğu bir şey yapalım ve orayı kamulaştıralım diyorum değerli vekiller.

Tüm
bunlara rağmen Amasra’mızda “Termik santral kurulabilir.” denmiş ve “ÇED Olumu”
kararı Bakanlık tarafından verilmiştir. Tüm bunlara karşın halkın katılım
toplantılarında binlerce insanımız termik santralin yıkıcı etkilerine yoğun
tepkisiyle karşı çıkmıştır. Peki, halkımız termik santrale karşı çıkarken başka
neler yaptı? Binlerce kişiyle yürüyüşler düzenledi değerli vekiller ama daha da
önemlisi, Türkiye’de ilk defa 2019 davacıyla birlikte bu termik santrale karşı
iptal davası açtı. Bakın burada, vatandaşlarımızın, ellerinde evlerinden
aldıkları yağ tenekelerine sopalarıyla vurarak bu termik santralin kurulmasına
karşı yaptıkları eylemden fotoğraflar görüyorsunuz. Peki, siz ne yapıyorsunuz,
siz ne yapıyorsunuz? Hiçbir şey. 
Değerli
vekiller, tüm bunların ardından Bakanlığın ne yaptığına iyice bir dikkat çekmek
lazım. 
Bakanlık,
önce 2009, 2010 ve 2013 yıllarında dedi ki: “Burası termik santral yapılmaya
uygun değildir.” Peki, sonra ne oldu? Bilmediğimiz bir şekilde, 2016’da geldi
ve “Burası termik santral yapılmaya uygundur.” dedi. 
Ben,
bu kürsüden Bakanlığa sormak istiyorum…
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
AYSU
BANKOĞLU (Devamla) – Ne oldu da daha önce bölgeye kurulması tehlikeli görülen
bu santral kurulabilir hâle geldi ve neden taban tabana zıt olan bu kararları
veriyorsunuz? Tüm bunları milletimin takdirine bırakıyorum değerli arkadaşlar.
Ne yazık ki verdiğim örnekteki bu hukuk dışı ve usulsüz uygulama, ülkemizdeki
olumsuz çevre uygulamalarından yalnızca bir tanesi. 
Peki,
biz Cumhuriyet Halk Partisi olarak her zaman ne diyoruz? Hak, hukuk, adalet
diyoruz değerli arkadaşlar. (CHP sıralarından alkışlar)
Bu
hak, hukuk, adalet kavramlarını gerçekleştirmek için vatandaşımızın gönlüne
nasıl girebiliriz peki? Herhâlde sizin yaptığınız gibi billboardlara “gönül
belediyeciliği” yazıp kalpler koyarak yapamayız değerli arkadaşlar. Benim size
önerim, billboardlarınıza “Termiksiz yaşam istiyoruz.” afişlerinizi asmanızdır
çünkü bu fotoğrafta gördüğünüz güzel Amasra’mızda termik santral birçok
tahribata neden olacak, doğal ve kültürel mirasımız korunması gerekirken bu
temenniler içi boş bir hayalcilikten, temenniden öteye geçemeyecek.
(Mikrofon
otomatik cihaz tarafından kapatıldı) 
ÖMER
FETHİ GÜRER (Niğde) – Bir dakika daha verin Başkanım, güzel konuşuyor. Temiz
hava için konuşuyor, bir dakika daha konuşsun Başkanım.
AYSU
BANKOĞLU (Devamla) – Son bir dakika rica ediyorum.
BAŞKAN
– Tek sefer uzatıyorum, sadece grup başkan vekillerine istisna yaptım.
FATMA
KURTULAN (Mersin) – Genç, genç.
ÖMER
FETHİ GÜRER (Niğde) – Genç daha.
AYSU
BANKOĞLU (Devamla) – Bitiyor zaten.
BAŞKAN
– Bir de size yapayım, buyurun.
Yalnız
tamamlayalım.
AYSU
BANKOĞLU (Devamla) – Evet, değerli vekiller, gelin gerçekten harekete geçelim,
gerçekten termik santrale karşı çıkabiliyor muyuz gösterelim. Eğer cevabınız
evetse buyurun hep birlikte araştırıp öğrenelim, bu konuda gerçekten samimi
olabilecek misiniz görelim. Yoksa, yine koşa koşa dışardan gelip, belki de
dinlemediğiniz, ne olduğunu bile tam olarak bilmediğiniz bir önerge için eller
havaya yapıp ret mi edeceksiniz önergemizi? Gelin bu önergemize destek verin ve
şunu da unutmayın: Amasra sizi affetmez, doğa da sizi unutmaz değerli vekiller.
Ben buradan Amasra’nın gerçek sahiplerine, esnafına, balıkçısına, köylü
kardeşlerime, tüm davacılara ve ülkemizin dört bir köşesinde çevre mücadelesi
veren tüm dostlarıma selam gönderiyorum ve mücadelemiz devam edecektir diyorum.

Martta
bahar gelecektir. Baharda görüşmek üzere.
Teşekkür
ediyorum. (CHP sıralarından alkışlar)
BAŞKAN
– Öneri üzerinde, İYİ PARTİ Grubu adına Trabzon Milletvekili Hüseyin Örs.
Buyurun
Sayın Örs. (İYİ PARTİ sıralarından alkışlar) 
Süreniz
üç dakika. 
İYİ
PARTİ GRUBU ADINA HÜSEYİN ÖRS (Trabzon) – Konunun hassasiyetine binaen yeşil
kravat taktım.
Sayın
Başkanım, çok değerli milletvekili arkadaşlarım; Cumhuriyet Halk Partisinin
araştırma önergesiyle ilgili İYİ PARTİ Grubu adına söz almış bulunuyorum.
Hepinizi en derin saygılarımla selamlıyorum. 
Değerli
milletvekilleri, konuşmama Anayasa’mızın 56’ncı maddesini hatırlatarak başlamak
istedim. Anayasa’mızın 56’ncı maddesi der ki: “Herkes, sağlıklı ve dengeli bir
çevrede yaşama hakkına sahiptir. Çevreyi geliştirmek, çevre sağlığını korumak
ve çevre kirlenmesini önlemek Devletin ve vatandaşların ödevidir.”
Değerli
milletvekilleri, Amasra, Batı Karadeniz Bölgesi’nin en önemli turizm
merkezlerinden biridir. Fatih Sultan Mehmet Amasra’yı fethettiğinde yanında
lalası ve bir bölük askeriyle Bartın Bakacak mevkisine gelir, Amasra’ya doğru
bakar ve şöyle der: “Lala, lala, çeşm-i cihan bura mı ola?” Cihan padişahı
Fatih’in söylediği “çeşm-i cihan”, cihanın gözü demektir. İşte o yer
Amasra’dır. Fatih’in torunları olmakla övünenler, cihanın gözü olan Amasra’ya
kıyamazlar, Türk turizminin göz bebeğine götürüp termik santral kuramazlar. 
Biz
İYİ PARTİ olarak kalkınmaya, enerji üretimine, yerli ve millî kaynakların
kullanımına asla karşı değiliz; hatta, bilakis, destekleriz ve yardımcı oluruz
ancak termik santrali götürür, cihanın gözü olan Amasra’ya kurarsanız buna orada
yaşayan halkımızla birlikte biz de karşı çıkarız. Çevreyi kirleteceği için
karşı çıkarız, turizmi baltalayacağı için karşı çıkarız, oradan çıkarılacak
kömürle bu santralin çarkı dönmeyeceği için karşı çıkarız, millî ve yerli kömür
bahanesiyle açıp sonra da ithal kömürle işletileceğini gördüğümüz için karşı
çıkarız. 
Değerli
milletvekilleri, santralin yapılacağı yer, Türkiye Turizm Strateji 2023 Eylem
Planı’nda ekoturizmin geliştirileceği bölgeler içinde yer almaktadır. Bu
santral, aynı zamanda, Amasra ve Bartın’ın kentsel sit alanlarının yanı sıra,
Küre Dağları Milli Parkı’nı da tehdit etmektedir. Unutulmamalıdır ki bu
santral, UNESCO Dünya Mirası Geçici Listesi’ne miras listesine girmiş olan
Amasra’nın bu niteliğini de ortadan kaldıracaktır. 
Değerli
milletvekilleri, bu santral için Tarlaağzı ve Gömü köyleri ile diğer yakın
yerleşim yerlerinin boşaltılması söz konusudur. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen. 
HÜSEYİN
ÖRS (Devamla) – Bu santral, Karasu, Güzelcehisar, Saraylı, Gürgenpınarı gibi,
seracılık, çilek ve fındık tarımı yapılan köylerdeki tarımı baltalayacaktır.
İnkumu, Amasra, Güzelcehisar, Çakraz ve diğer kıyı yerleşimlerindeki turizm bu
santralden olumsuz etkilenecektir. Bu manada, Amasra’ya yapılmak istenen termik
santrale de Artvin Cerattepe’ye “Bakır madeni işleteceğiz.” diye vurulmak
istenen hançere de -çevreye duyarlı işletmelere diyecek bir sözümüz yok ama-
güzelim derelerimize bir can suyu bile bırakmayan vahşi HES işletmelerine de
karşıyız. Çevrenin kirlenmesini önlemek, Anayasa’mıza göre, devletin ve
vatandaşın görevidir. Milletimizin hakkını, hukukunu ve çevresini korumak da
bizim asli görevimizdir.
Bu
duygu ve düşüncelerle hepinizi saygılarımla selamlıyorum. (İYİ PARTİ ve CHP
sıralarından alkışlar)
BAŞKAN
– Öneri üzerinde, Halkların Demokratik Partisi Grubu adına İzmir Milletvekili
Murat Çepni.
Buyurun
Sayın Çepni. (HDP sıralarından alkışlar)
HDP
GRUBU ADINA MURAT ÇEPNİ (İzmir) – Başkan, Genel Kurul, değerli halkımız;
Bartınlılar üç bin yıllık geçmişe sahip Amasra’yı sahiplenmeye çalışıyorlar,
son on yıldır mücadele ediyorlar. On yılda 6 kez mahkemeler bu termik santralin
iptali için karar vermişler. 6 kez de Hükûmet oradan girmiş, buradan çıkmış, bu
mahkeme kararlarının tersine, yeniden işletme ruhsatını almak için çaba
harcamış.
Şimdi
düşünelim, bir halk, yaşadığı coğrafyada termik santral olmasın diye feryat
figan mahkemelere başvuruyor ve mahkemeler de bir gerekçeyle karar veriyorlar.
Şimdi, bu mahkemeler 6 kez neden bunu reddetmişler ve bu Hükûmet neden
mahkemelere rağmen bu kararı çıkarmaya çalışmış?
Şimdi
tabii, biz buna alışığız yani sarayın ve sermayenin aparatı hâline gelmiş
mahkemeleri biz biliyoruz. “Tak” diye emredip “şak” diye yapmayı marifet sayan
mahkeme ve hukuk sisteminin nasıl işlediğini biliyoruz. 
BÜLENT
TURAN (Çanakkale) – Çok ayıp!
MURAT
ÇEPNİ (Devamla) – Dolayısıyla bunun için bu ülkede illa sosyalist olmak
gerekmez, yurtsever olmak gerekmez, Kürt olmak gerekmez yani doğasına sahip
çıkan, mütevazı termik santral muhalifi olmanız bile aslında bu gerçekle karşı
karşıya kalmanızı sağlıyor.
Şimdi,
bu duruma rağmen, en son 2016 yılının ekim ayında yani 15 Temmuzdan birkaç ay
sonra yeniden “ÇED Olumlu” kararı çıkıyor. Yani darbeyi halka karşı darbeye
çevirme konusunda sadece siyasi kararlar alınmıyor, aynı zamanda doğaya karşı
da bu fırsat pekâlâ güzel değerlendiriliyor. 
Şimdi,
Bartın Platformu’nun termik santrale neden karşı çıktığını birkaç başlıkla
ifade etmek istiyorum. Küre Dağları Millî Parkı tehdit altında. UNESCO Dünya
Mirası Geçici Listesi’ne girmiş olan Amasra’nın bu niteliği tehdit altında.
Seracılık, çilek ve fındık tarımı yapan köylerdeki tarımsal üretimin kendisi
tehdit altında. Denize boşaltılacak soğutma suyuyla deniz ekosistemi ciddi
zarar görecek ve tehdit altında. Balıkçılık tehdit altında. Bartın’ın içme
suyunu sağlayan Kavşak Suyu havzası zarar görecek, tehdit altında. Havaya
bırakacağı gaz ve toz nedeniyle hava, toprak ve su kirliliği artacak, tehdit
altında. Asit yağışlarını artıracak. Küresel iklim değişikliğini artıracak.
Bitki ve hayvan türlerine zarar verecek. Yüzlerce hektarlık doğal orman
ekosistemi ortadan kaldırılacak ve yüz binlerce ağacın kesilmesine neden
olacak. Tabii, biz bunları söylerken Hükûmet hemen şu nakaratı tekrarlıyor:
“Ama bizim enerjiye ihtiyacımız var, bunları yapmazsak yabancı şirketlere
mahkûm kalacağız.”
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
MURAT
ÇEPNİ (Devamla) – Evet, biz bunları defaatle dinliyoruz fakat defaatle de buna
karşı gerçekliği ortaya koymamıza rağmen nakarat tekrarlanıyor. 
Bu
ülkede enerjiye ihtiyaç yok arkadaşlar. 2017 yılındaki -TEİAŞ’ın açıklamaları
bunlar- talep 244,090 milyar kilovathertz. Peki, şu anda üretilen ne kadar?
Yıllık 335,1 milyar kilovathertz. Yani 100 milyar arada fark var. Peki, hani
ihtiyaç vardı? Hani enerjiye ihtiyaç vardı? Kimin ihtiyacı bu? Ortada ihtiyaç
falan yok, ortada AKP’nin yandaş sermayesinin, yabancı ve yerli sermayesinin
ihtiyaçları var. 
BÜLENT
TURAN (Çanakkale) - Reddediyoruz bunları, öyle değil.
MURAT
ÇEPNİ (Devamla) – Sarayın ve saray çevresinin “beka” diye tarif ettiği
ihtiyaçtır bu ihtiyaç. Bartınlılar, Egeliler ve Karadenizliler ve tüm
coğrafyamızda, doğaya karşı geliştirilen bu katliam siyasetine karşı tabii ki
mücadele edeceğiz, bunları mutlaka alanlarda…
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
MURAT
ÇEPNİ (Devamla) - Teşekkür ediyorum. (HDP sıralarından alkışlar)
BAŞKAN
– Öneri üzerinde, Adalet ve Kalkınma Partisi Grubu adına Zonguldak Milletvekili
Ahmet Çolakoğlu.
Buyurun
Sayın Çolakoğlu. (AK PARTİ sıralarından alkışlar) 
Süreniz
üç dakika. 
AK
PARTİ GRUBU ADINA AHMET ÇOLAKOĞLU (Zonguldak) – Sayın Başkan, değerli
milletvekilleri; CHP grup önerisi üzerinde söz almış bulunmaktayım. Bu
vesileyle aziz milletimizi ve Gazi Meclisimizi saygıyla selamlıyorum. 
Sözlerime
başlarken İstanbul’da askerî helikopterimizin düşmesi sonucu şehit olan
kahraman askerlerimize Allah’tan rahmet, yakınlarına sabır ve başsağlığı
diliyorum; aziz milletimizin başı sağ olsun. 
Sanayi
ve ekonomide gelişmekte olan ülkemizin artan enerji ihtiyacını karşılamak
Hükûmetimizin asli görevidir. Çalışan iktidarı da on altı yıldır eleştirmek de
muhalefetin görevidir. 
Bölgemizde
bulunan yer altı kaynaklarımızı etkin ve verimli bir şekilde kullanarak ekonomimize
kazandırma çabalarımızdan bir tanesi de enerji santralleridir. Yer altı kaynağı
kömür olan bölgemizde, kömür üretimi önemli bir istihdam oluşturmaktadır.
Termik santrallerde fosil yakıtların yanması sonucu açığa çıkan kül ve dumanın
çevre kirliliğine yol açtığını gündeme getirmenizi de takdirle karşılıyorum
fakat yapılacak bu ve benzeri yatırımlarda Çevre ve Şehircilik Bakanlığımızın
Çevre Koruma Kanunu’na uygunluğunu gözeterek ekolojik ve biyolojik dengeye
zarar verecek yatırımlara izin vermeyeceğini de bilmenizi istiyorum. 
Termik
santrallerimizde partikül ve gaz salımını önleyecek elektronik filtrelerin
eksik olanlarının tamamlanması konusunda Bakanlığımız önemli çalışmaları
yapmaktadır. Bu santrallerde gerekli denetimlerin ve bakımların yapılması
konusunda hassasiyetimiz tamdır. Oluşacak olumsuzluklarda gerekli cezai
yaptırımların uygulanmasında bir an dahi tereddüt edilmeyeceği bilinmelidir.
Bunun en büyük takipçisi yine Hükûmetimiz yine AK PARTİ’dir. 
Güneş
enerjisi ve rüzgâr enerjisinde 2002 yılından 2019 yılına kadar da nereye
geldiğimizi bilmenizi ve takip etmenizi özellikle rica ediyorum. Doğadaki bir
poşetin dahi dönüşümünü hesap ederek bu topraklarda nefes alıp nefes verecek
olan geleceğimizin teminatı çocuklarımıza güçlü ve güzel yarınlar bırakmak
gayreti ve çabası içerisinde olmamız bunun en büyük delilidir. 
Bununla
beraber, bölgede üretilen kömürün enerjiye kazandırılması için Enerji
Bakanımızın girişimleriyle yapılan protokolde, üretilen kömür Zonguldak
Çatalağzı’ndaki Eren Enerji Santrali’ne taşınacaktır. Bu transferin
gerçekleştirilmesi için bölgedeki kömürün yıkanma yeri olarak bir lavvar alanı
kurulacak ve Bartın Limanı’ndan transferi gerçekleşecektir. Muhalefet bu
faaliyetlere de bölgemizde karşı çıkmaktadır. Bölgede limana karşı, bölgede
lavvar alanına karşı, bölgede yerli kömür üretimiyle enerji üretimine karşı bir
muhalefetle karşı karşıya durumdayız. 
Sanayimizin
ve ekonomimizin vazgeçilmezi olan enerji üretiminin nasıl gerçekleşeceğini siz
değerli milletvekillerimizin takdirine sunuyorum. Bu vesileyle Genel Kurulu
saygıyla selamlıyorum. (AK PARTİ sıralarından alkışlar)
BAŞKAN
– Öneriyi oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
İç
Tüzük’ün 37’nci maddesine göre verilmiş bir doğrudan gündeme alınma önergesi
vardır, okutup işleme alacağım ve oylarınıza sunacağım.
VI.- BAŞKANLIĞIN GENEL KURULA SUNUŞLARI (Devam)
A) Önergeler (Devam)
1.- Adana Milletvekili Ayhan Barut’un (2/967) esas
numaralı Sosyal Sigortalar ve Genel Sağlık Sigortası Kanununda Değişiklik
Yapılmasına Dair Kanun Teklifi’nin doğrudan gündeme alınmasına ilişkin önergesi
(4/19)
Türkiye Büyük Millet Meclisi Başkanlığına
İç
Tüzük 37’ye göre (2/967) esas numaralı Kanun Teklifi’min değerlendirilmek üzere
gündeme alınması hususunu bilgilerinize arz ederim. 
Saygılarımla.
16/1/2019
 Ayhan
Barut
 Adana
BAŞKAN
– Arkadaşlar, şimdi, İç Tüzük 37’nci maddeye göre verilmiş önerge üzerinde,
teklif sahibi, Adana Milletvekili Ayhan Barut.
Buyurun.
(CHP sıralarından alkışlar)
Süreniz
beş dakika. 
AYHAN
BARUT (Adana) – Sayın Başkan, değerli milletvekilleri; hepinizi saygıyla
selamlarken geçtiğimiz pazar günü Ankara’da yüz binlerin üzerinde toplanan ve
burada temsilcileri bulunan EYT’lileri de saygıyla sevgiyle selamlıyorum. (CHP
sıralarından alkışlar)
Emeklilikte
yaşa takılanlarla ilgili bu kanun teklifini vermemizin amacı… 8 Eylül 1999
tarihinde çıkarılan yasayla SSK, BAĞ-KUR, Emekli Sandığı mensubu olarak
çalışanlar büyük bir mağduriyet yaşamaktadırlar. İşte, yaşanan bu sorunlara
çözüm amacıyla kanun teklifini buraya getirdik. Sizlerden, değerli
milletvekillerimizden bu kanun teklifine destek vermenizi istiyorum. 
Dönemin
koalisyon hükûmetince çıkarılan kanunun geriye doğru işlemesi aslında burada
mağduriyetin en önemli temelini oluşturmaktadır. Erkekler yirmi beş yıl, beş
bin gün, kadınlar ise yirmi yıl, beş bin gün şartlarına göre emekli olacakken
kademeli emeklilik uygulamasıyla bu hakları ellerinden alınmıştır yani bu
uygulama bir hakkın gasbedilmesine neden olmuştur. 
Değerli
milletvekilleri, bulunduğumuz yüce Mecliste bugüne kadar pek çok yasa çıkarıldı
ve yürürlüğe konuldu. Çıkarılan kanunların toplum yararına olması,
insanlarımızı mağdur etmemesi gerekir ama maalesef sözünü ettiğimiz yasa bu
gerçekliği ortadan kaldırmaktadır. Bugün “emeklilikte yaşa takılanlar” diye
adlandırılan yurttaşlarımızın bu olumsuz durumu için “EYT kader değildir.”
diyoruz değerli arkadaşlar. Bir insanın herhangi bir coğrafyada dünyaya
gelmesi, belli bir tarih, sosyoloji ve kültür arasında yaşaması kader olabilir
ancak o toplum düzeninde var olan hakkının elinden alınması ve gasbedilmesi
asla kader değildir. Bu olsa olsa kadersizlik olur. Adını doğru koymak
gerekirse mağduriyetin adı tam anlamıyla mahkûmiyettir. Neden mahkûmiyettir
biliyor musunuz arkadaşlar? Çünkü EYT’lileri devlet “Gençsin.” diye emekli
etmiyor, özel sektör “Yaşlısın.” diye iş vermiyor. EYT’lilerin gelirleri yok,
düzenli bir işleri yok. Çarşıya, pazara çıkamazlar, alışveriş yapamazlar.
Komşu, hısım akraba düğünlerine gidemezler, gittiklerinde de küçük de olsa bir
hediye sunamazlar. Hasta olsalar doktora gidemezler, eczaneye gitseler ilaç
parasını ödeyemezler. Çocuklarına yuva kurmak için ve evlendirmek için kara
kara düşünürler. Evlerinin elektrik ve su parasını ödeyemezler. İşte, bu
nedenlerle, aslında bakacak olursanız, mahkûmiyet yaşamaktadırlar.
Değerli
milletvekilleri, AKP ve MHP yöneticilerinin de söylediği gibi, eğer memleket
güllük gülistanlık ise insanlarımız neden mutsuz ve huzursuzdur? Madem, Türkiye
gelişip büyüyorsa, ekonomi iyiye gidiyorsa EYT’lilerin feryadına neden duyarsız
kalıyoruz? Hiç mi vicdanınız sızlamıyor? Devletin imkânlarından EYT’lilere yok,
çiftçilere yok, işçilere yok, memurlara yok, emeklilere yok, esnaflara yok,
kamuda çalışan yüz binlerce 4/B’liye ve ziraat, gıda, su ürünleri mühendislerine,
veteriner hekimlere, tekniker ve teknisyenlere kadro ataması yok. EYT muhtaç
olmuş kuru soğana, bunu gören yürek nasıl dayana? Peki, kimlere var? Bir avuç
yandaşa ve rantiyecilere var. Allah aşkına, EYT sorununu çözemeyeceksek biz
burada hangi sorunu çözeceğiz?
EYT’liler
diyor ki: “Biz türedi değiliz, biz fırsatçı, çift dikişçi, maliyet, köpük, yük
hiç değiliz. Biz yıllarca namusuyla, şerefiyle, alnımızın teriyle, emeğimizle
çalışan, boş iş yapmayan kişileriz. Bizler herhangi bir siyasi oluşumdan
değiliz.” Ne istiyorlar değerli milletvekillerim? Bunlar “Emeklilik şartı için
gerekli olan prim ve gün sayısını yerine getirdik, kimseden sadaka istemiyoruz,
ödediğimiz primlerin karşılığını istiyoruz.” diyorlar. “Yasa, geriye doğru
değil ileri doğru uygulanmalıdır.” diyorlar, çıkış tarihinden sonra uygulansın
istiyorlar. 
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen. 
AYHAN
BARUT (Devamla) – “Boş işlerle uğraşmadık, laf kalabalığı yapmadık, hakkımızı
istiyoruz. Bu bir hak arayışıdır.” diyorlar. “Çıkacak kanun yarım yamalak
çıkmamalıdır, geneli kapsayan bir düzenleme istiyoruz.” diyorlar. “Biz erken
emeklilik değil, alınan hakkın geri verilmesini istiyoruz.” diyorlar ve
“Edirne’den Kars’a, Jüpiter’den Mars’a, yeter artık, çıksın bu yasa!” diyorlar.
Değerli
milletvekilleri, bu insanlar yabancı ülkenin insanları değildir, bizim
vatandaşımızdır. Seçim beyannamelerinde söz verip inkâr etseniz de bu sorun
ortadan kalkmadan geri adım atmayacağız, mücadelemizden vazgeçmeyeceğiz. Yüz
binlerce insanın feryadını duymazdan gelmeyin artık. Bilmelisiniz ki EYT’liler
yalnız ve sahipsiz değildir, Türkiye'nin vicdanı onlardır, EYT Türkiye’dir!
Hepinizi
saygıyla sevgiyle selamlıyorum. (CHP ve İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler…
Kâtip
üyeler arasında ihtilaf var arkadaşlar.
Elektronik
cihazla oylama yapacağız.
Oylama
için üç dakika süre veriyorum.
(Elektronik
cihazla oylama yapıldı) 
BAŞKAN
– Değerli arkadaşlar, doğrudan gündeme alınma önergesi kabul edilmemiştir.
Birleşime
on beş dakika ara veriyorum.
Kapanma Saati: 18.38
DÖRDÜNCÜ OTURUM
Açılma Saati: 19.02
BAŞKAN: Başkan Vekili Mustafa ŞENTOP
KÂTİP ÜYELER: Burcu KÖKSAL (Afyonkarahisar), Bayram ÖZÇELİK (Burdur)
-----0-----
BAŞKAN
- Türkiye Büyük Millet Meclisinin 51'inci Birleşiminin Dördüncü Oturumunu
açıyorum.
Alınan
karar gereğince, denetim konularını görüşmüyor ve gündemin “Kanun Teklifleri
ile Komisyonlardan Gelen Diğer İşler” kısmına geçiyoruz.
1’inci
sırada yer alan, İstanbul Milletvekili Nevzat Şatıroğlu ve 6 Milletvekilinin
Maden Kanunu ile Bazı Kanunlarda ve Kanun Hükmünde Kararnamede Değişiklik
Yapılmasına Dair Kanun Teklifi ve Sanayi, Ticaret, Enerji, Tabii Kaynaklar,
Bilgi ve Teknoloji Komisyonu Raporu’nun görüşmelerine kaldığımız yerden devam
edeceğiz.
IX.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- İstanbul Milletvekili Nevzat Şatıroğlu ve 6
Milletvekilinin Maden Kanunu ile Bazı Kanunlarda ve Kanun Hükmünde Kararnamede
Değişiklik Yapılmasına Dair Kanun Teklifi (2/1410) ve Sanayi, Ticaret, Enerji,
Tabii Kaynaklar, Bilgi ve Teknoloji Komisyonu Raporu (S. Sayısı: 41) (x)
BAŞKAN
– Komisyon? Yerinde.
6/2/2019
tarihli 49’uncu Birleşimde İç Tüzük’ün 91’inci maddesine göre temel kanun
olarak görüşülen 41 sıra sayılı Kanun Teklifi’nin birinci bölümünde yer alan
11’inci maddenin önerge işleminde kalınmıştı.
11’inci
madde üzerinde iki önerge vardır, önergeleri aykırılık sırasına göre okutup
işleme alacağım. 
Türkiye Büyük Millet Meclisi Başkanlığına
Görüşülmekte
olan 41 sıra sayı numaralı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 11’inci maddesinin
ikinci fıkrasının aşağıdaki şekilde değiştirilmesini arz ve teklif ederiz.
 Kazım
Arslan Tacettin Bayır Müzeyyen Şevkin
 Denizli İzmir Adana
 Ahmet
Akın Sibel Özdemir Tahsin Tarhan
 Balıkesir İstanbul Kocaeli
 Ahmet
Vehbi Bakırlıoğlu
 Manisa
"Ruhsat
sahalarında yapılacak acil denetimler dışındaki arama, inceleme ve tetkiklerde
ruhsat sahibi veya vekiline yedi gün önceden haber verilir. Ruhsat sahibi veya
vekilinin mahallinde yapılan tetkik ve incelemelere katılmaması veya ruhsat
sahibince ya da vekilince herhangi bir nedenle tetkik ve incelemelerin
engellenmesi, yetkilendirilmiş tüzel kişilerce istenen bilgi ve belgelerin
yetkilendirilmiş tüzel kişilere verilmemesi hâllerinde 31.054 TL, bu fiillerden
herhangi birinin tekrarı hâlinde ise iki katı tutarında idari para cezası
uygulanır, mahallinde tetkik ve inceleme gerçekleştirilinceye kadar üretim
faaliyetleri durdurulur.”
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan.
BAŞKAN
– Önerge hakkında konuşmak üzere İstanbul Milletvekili Sibel Özdemir.
Buyurun
Sayın Özdemir. (CHP sıralarından alkışlar) 
SİBEL
ÖZDEMİR (İstanbul) – Teşekkür ederim Sayın Başkan. 
Sayın
Başkan, değerli milletvekilleri; geçen hafta görüşmelerine başladığımız 41 sıra
sayılı Kanun Teklifi’nin 11’inci maddesi üzerinde vermiş olduğumuz önerge
üzerinde söz aldım. Genel Kurulu saygıyla selamlıyorum.
Değerli
milletvekilleri, teklifte 11’inci maddeyle yapılan değişiklikle madencilik
sektöründe devlet kuruluşlarından yararlanarak inceleme raporu hazırlatılması
yetkisi genel müdürlüğe devredilmektedir. Ayrıca, değişiklik maddesiyle maden
ruhsatlarının mahallinde yapılacak tetkik ve incelemeler esnasında ruhsat
sahiplerinin veya vekilinin hazır olmaması, incelemelerin engellenmesi hâlinde
mali ceza verilmesi ve bu fiillerden herhangi birinin tekrar etmesi hâlinde de
üretim faaliyetlerinin durdurulması düzenlenmektedir. 
Evet,
değerli milletvekilleri, geçen hafta da çok kapsamlı şekilde gündeme
getirildiği gibi, teklifin bütününe ve içeriğine baktığımızda, madencilik gibi
çok önemli, stratejik bir sektörle ilgili sorunların çözümünün, benim üzerinde
söz aldığım maddede de olduğu gibi salt mali cezalarda aranıyor olması, kısmi
değişiklikler yapılması, stratejik önemde olan madencilik sektörünü geriye götürecek,
sorunları da çözmeyecektir.
İşte
41 sıra sayılı Kanun Teklifi’nin görüşme süreçlerini anlatan Komisyon Raporu’na
baktığımız zaman, teklif metni Genel Kurul aşamasına gelene kadar, daha önce
olduğu gibi, yine gerek hazırlık aşamasında gerekse Komisyon aşamasında
değişiklik maddelerindeki konularla ilgili olan sektörlerden, piyasa
aktörlerinden ve meslek kuruluşlarından görüş ve katkı alınmadığını görüyoruz.
İşte geçen hafta çoğunlukla muhalefet partilerinin hatiplerinin de özellikle bu
konuya vurgu yaptıklarına şahit olduk. Alt komisyonda alınan kısmi görüş ve
uyarıların ise yeteri kadar dikkate alınmadığı ve teknik konuların
uzmanlarından da yeterli bilgilendirme alınmadığı, teklifin kısmi
değişikliklerle günü kurtarmaya dönük olduğu ve madencilik gibi çok önemli bir
sektörle ilgili kısmi düzenlemelerin dayatıldığı bir süreç yaşanmıştır. Kurulan
alt komisyonda ise görüş beyan eden sivil toplum kuruluşlarının, meslek
kuruluşlarının ve özel sektör temsilcilerinin görüşlerinin kapsamlı olarak
dinlenerek dikkate alınmadığını gözlemlemekteyiz.
İşte
bu yaklaşım tarzında, bu tarz yasa yapma sürecinde yasa Genel Kuruldan
geçtikten sonra, daha yürürlüğe girmeden, eksikliklerin olduğu, başka sorunlara
neden olduğu gibi çok önemli durumlarla karşılaşıyoruz. Bundan önceki yasalarda
da aynı eleştirilerimizi gündeme getirmiştik. Mesele sadece yasa çıkarmak değil
değerli milletvekilleri, öncelikle, talep ve sorun alanlarıyla ilgili olan
kanunlarda değişiklik yaparken tarafların, muhatapların görüş ve eleştirilerini
de içine alan kalıcı kanunlar hazırlamak olmalıdır. Ancak ilgililerin görüş ve
uyarıları dinlenmediği gibi bizlerin de dile getirdiği uyarıları maalesef
dikkate almıyorsunuz.
Değerli
milletvekilleri, madencilik gibi iş güvenliği riskinin en fazla olduğu bir iş
kolunda, insan hayatının en riskli olduğu bir sektörle ilgili önceliğimiz
kesinlikle -ki bugünlerde de gündemde olan- hızlı ve sade yasa yapmak değil,
doğru, bütüncül ve kalıcı yasa yapma hedefi olmalıdır. Sektördeki ölüm oranları
öylesine yüksek ki Türkiye, kömür madenlerinde üretilen enerji birimi başına
gerçekleşen ölüm olayları bakımından dünyada 1’inci olmuştur. Türkiye'deki
madencilik sektöründe ölüm oranları düşmediği gibi, kazaların asıl nedeni, tüm
dünyada emekçiler aleyhine geliştirilen özelleştirme, taşeronlaştırma,
kuralsızlaştırma, esnekleştirme ve denetimsizleştirme olarak adlandırdığımız
küresel politikalardır. Oysa bu yasa teklifine baktığımızda, temel mesele,
madencilik sektörünün ve maden çalışanlarının temel sorunlarını kalıcı olarak
çözmeye yönelik değildir. İşte bu kanun teklifindeki asıl meselenin, bu
iktidarın sorumlusu olduğu ekonomik krizin yükünün vatandaşa yüklenmesi olduğu
çok açıktır. 
Madencilik
sektörünün teşvik ve destek beklediği bir dönemde cezacı bir bakış açısının
hâkim olduğu anlaşılmaktadır. Ülkemiz için stratejik önemde olan madencilik
sektörünün ihtiyacı olan üretim ve yatırım öncelenmemektedir. İşte bu kanun
teklifi bu hâliyle madencilik sektörünün, maden işçilerinin birikmiş temel
sorunlarını çözmeyi değil maden denetimlerinde maden mühendislerini baştan
sorumlu tutmayı amaçlamaktadır, kriz koşullarında faaliyet gösteren maden
işletmelerinin ödeyeceği cezaları artırmayı amaçlamaktadır. Sözde, Adalet ve
Kalkınma Partisinden bir grup milletvekilinin getirmiş olduğu bu kanun teklifi
Genel Kuruldan geçtiği takdirde madencilik sektörü öngörülemez hâle düşürülmüş
olacak; maden mühendislerimiz, maden işletmecilerimiz cezalandırılacak; havza
madenciliğinin etkinliği azaltılacak, sahaların daha fazla parçalanmasının yolu
açılacak, maden sektöründeki istihdam oranı düşecek, işsizlik artacak ve Soma
maden faciası döneminde alınan kararların da gerisine düşülmüş olunacaktır. 
(Mikrofon
otomatik cihaz tarafından kapatıldı) 
SİBEL
ÖZDEMİR (Devamla) – İzninizle, tamamlayacağım. 
BAŞKAN
– Tamamlayalım lütfen. 
SİBEL
ÖZDEMİR (Devamla) – Teşekkür ederim Sayın Başkan. 
Sonuç
olarak, değerli milletvekilleri, bizler sektör temsilcilerinden, meslek
kuruluşlarından ve sivil toplum kuruluşlarından aldığımız önerileri ve
uyarıları bir kez daha gündeme getiriyor, madencilik sektöründe karşı karşıya
kalınacak olan tüm sorunların sorumluluğunun Adalet ve Kalkınma Partisi ve bu
kanunu hazırlayanlarda olduğunun altını bir kez daha Genel Kurulda çiziyoruz. 
Dinlediğiniz
için teşekkür ediyorum. 
Genel
Kurulu saygıyla selamlıyorum. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan (2/1410) esas numaralı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 11’inci maddesinin
birinci fıkrasında yer alan “değiştirilmiştir” ibaresinin “yeniden
düzenlenmiştir” ibaresiyle değiştirilmesini arz ve teklif ederiz.
 Ayhan
Erel İmam Hüseyin Filiz Mehmet Metanet Çulhaoğlu
 Aksaray Gaziantep Adana
 Zeki
Hakan Sıdalı Behiç Çelik
 Mersin Mersin
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım. 
BAŞKAN
– Önerge hakkında konuşmak üzere Mersin Milletvekili Behiç Çelik.
Buyurun
Sayın Çelik. (İYİ PARTİ sıralarından alkışlar)
BEHİÇ
ÇELİK (Mersin) – Sayın Başkan, değerli milletvekilleri; 41 sıra sayılı Kanun
Teklifi’nin 11’inci maddesi hakkında verdiğimiz değişiklik önergesi nedeniyle
söz aldım. Genel Kurulumuzu saygılarımla selamlıyorum.
Öncelikle,
Çekmeköy’deki helikopter kazasında şehit olan kahraman evlatlarımıza Allah’tan
rahmet niyaz ediyorum, ruhları şad olsun.
Arkadaşlar,
bu teklifte, görünen o ki temel madencilik politikası yok; ahbap çavuş
ilişkisiyle, yandaş kayırmacılığıyla madenciliğin yağmalanması hedefleniyor.
Hâlbuki planlı hedefler, ilkeler, faaliyetler ortaya konulmalı, buna göre
hukuki bir metin önümüze getirilmeliydi. Madenciliğin sadece cezai müeyyide ve
patronları koruma olmadığı, daha kapsamlı bir sektör olduğu da hatırlanmalıydı.
Bu yapılmamıştır, millî çıkarlarımız gözetilmemiştir, kamu yararı esas
alınmamıştır. AK PARTİ mantığı “Ben yaptım, oldu.” mantığıdır. 
Mazide
benzer iş birliklerine kaçan politikalar memleketi uçurumun kenarına kadar
getirmişti. Türk milletinin yiğit evlatlarınca büyük mukavemet gösterilerek
topluca bütün bu politikalar akim duruma getirilmişti. Dolayısıyla, madencilik
konusunda da böyle bir tutum içerisine girmemiz gerekirken bu yapılmamaktadır.
Madenlerimiz milletimizin ortak malıdır, ne iç ne dış bir zümreye veya kişiye
peşkeş çekilemez.
Değerli
milletvekilleri, hepiniz biliyorsunuz, yılbaşından bu yana Akdeniz Bölgesi
afetlerle başa çıkmaya çalışıyor. Sel, hortum, fırtına, aşırı yağışlar, don;
yıkılan seralar, bozulan, tahrip olan bahçeler, ekili alanlar; bu şekildedir.
Afet, Mersin, Adana ve Antalya’da etkili olmuş, on binlerce ailenin geçimi
bozulmuştur. İhraç ürünlerimiz maalesef mahvolmuştur.
Değerli
milletvekilleri, iktidarın tarım politikası yoktur. Halkımıza “Domates, biber
yemeyin.” diyen bir Tarım Bakanımız mevcuttur. Afet elbette pahalılık yaratır
ama böylesi hoyrat ve partizan bir iktidar iradesi bunu aşacak bir kararlılık
gösteremiyor, tam tersine faturayı halka, üreticiye ve komisyoncuya kesiyor; bu
kabul edilemez. Yok hallermiş, spekülatörmüş, bunlar boş uğraşlar. TARSİM’i
geliştirelim, Hal Kanunu’nu üretici lehine yeniden düzenleyelim, bölünmüş tarım
arazilerini bütünleyelim, seraları daha korunaklı hâle getirelim, daha iyi
koruyalım, üreticiye ucuz kredi, ucuz tohum, ucuz mazot, ucuz ilaç verelim ve
sonuçta da zabıta ekonomisinden vazgeçelim. Bunlar yapılıyor mu? Bunlar yapılmıyor.
Evet,
arkadaşlar, bu bağlamda afetle Mersin’de, Adana’da ve Antalya’da binlerce dekar
arazisi hasar gören arazi sahiplerine de dikkatinizi çekmek istiyorum. Bunun
yanında, yerel yönetim seçimlerine iki ay kala tüm devlet ricalinin,
siyasilerin odaklandığı husus, sadece nasıl olursa olsun en yüksek oranda
belediye kazanmak. Halkın feryadını duyan yok; ne olursa olsun daha çok
belediye, daha çok belediye, daha çok belediye. Ama vadiler doldurulmuş,
dereler imara açılmış, deniz kıyıları, doğal kumul sahaları çok katlılara
açılmış, metrekareye düşen kişi sayısı maksimum düzeye çıkmış, betonlaşma
acımasızca toprağı kaplamış, ormanlar, korular, parklar tahrip edilmiş, kısaca
bütün şehirlere ihanet edilmiş, ortak kullanım alanları yapılaşmaya verilerek
parsel parsel satılmıştır. 
Böyle
olunca arkadaşlar, deniz, kıyıları alıyor, dere yataklarını seller tekrar
açarken evler ve muhtelif yapılar yok oluyor, seralar hortumların gazabına
uğruyor, kısaca doğa öcünü alıyor.
(Mikrofon
otomatik cihaz tarafından kapatıldı)
BAŞKAN
– Tamamlayalım lütfen.
BEHİÇ
ÇELİK (Devamla) - Antalya’da selde hayatını kaybedenlere özellikle rahmet niyaz
ediyorum. 
Netice
olarak, madenciliğe dönersek madenciliğimizin iyi planlandığında dışa
bağımlılığımızı azaltacağını düşünüyorum. Dolayısıyla, madenciliğimiz bizim
kalkınmamızın itici gücü olacaktır. 
Bu
duygularla, önergemizin kabulünü diler Genel Kurula tekrar saygılar sunarım.
Teşekkür
ederim. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
11’inci
maddeyi oylarınıza sunuyorum: Kabul edenler… Kabul etmeyenler… 11’inci madde
kabul edilmiştir.
12’nci
madde üzerinde iki önerge vardır. Önergeleri aykırılık sırasına göre işleme
alacağım.
Türkiye Büyük Millet Meclisi Başkanlığına
Görüşülmekte
olan 41 sıra sayılı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 12’nci maddesinin
birinci ve beşinci fıkralarının aşağıdaki şekilde değiştirilmesini, üçüncü fıkranın
tekliften çıkarılmasını arz ve teklif ederiz. 
"Maliye
sevk fişi ile sevk edilenler ve Genel Müdürlüğe beyanı yapılmayanlar, ilgili
kamu kurum ve kuruluşu tarafından tespit edilmesi halinde, ilgili mülki idare
amiri tarafından sevk edilen madene el konulur ve ödenmesi gereken Devlet
hakkına ilaveten sevk fişi olmaksızın sevk edilen miktar için söz konusu
madenin ocak başı satış bedelinin beş katı tutarında idari para cezası verilir.
Bu fıkranın ihlalinin tekrarı halinde sevk fişi olmaksızın sevk edilen miktar
için sevk edilen madenin ocak başı satış bedelinin on katı tutarında idari para
cezası uygulanır.”
"Ruhsatlı,
ancak işletme izni olmadan aynı grupta üretim satışı yapıldığının tespiti
halinde, faaliyetler durdurularak üretilen madene el konulur. Bu fiili işleyen
kişilere, ödenmesi gereken Devlet hakkına ilaveten bu fıkra kapsamında
üretilmiş olup el konulan ve/veya el konulma imkânı ortadan kalkmış olan tüm
madenin, ocak başı satış bedelinin beş katı tutarında idari para cezası
uygulanır. El konulan madenler, mülki idare amirliklerince satılarak bedeli
büyükşehir belediyesi olan illerde yatırım izleme ve koordinasyon başkanlığı,
diğer illerde il özel idaresi hesabına aktarılır. Bu fıkranın ihlalinin tekrarı
halinde madenin ocak başı satış bedelinin on katı tutarında idari para cezası
uygulanır.”
 Kazım
Arslan Müzeyyen Şevkin Tacettin Bayır
 Denizli Adana 
İzmir
 Tahsin
Tarhan Ahmet Akın Alpay Antmen
 Kocaeli Balıkesir Mersin
 Ahmet
Vehbi Bakırlıoğlu
 Manisa
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım. 
BAŞKAN
– Önerge üzerinde konuşmak için Mersin Milletvekili Alpay Antmen… 
Buyurun
Sayın Antmen. (CHP sıralarından alkışlar)
ALPAY
ANTMEN (Mersin) – Teşekkür ederim Sayın Başkan. 
Sayın
Başkan, değerli milletvekilleri; teklifin 12’nci maddesi üzerine söz almış
bulunuyorum. 
Yine
bir AKP klasiği, yine belirli şirketlerin faaliyeti ve bazı holdinglerin
istekleri doğrultusunda getirilmiş sipariş bir torba yasayı konuşuyoruz. Bir
hukukçu ve eski bir baro başkanı olarak şunu söylemek istiyorum ki bu teklif ve
özellikle bu madde Maden Kanunu’nu Ceza Kanunu’na çevirecektir. 
Madencilikteki
sorun, cezaların az olmasından değil, yerli üretimi teşvik edecek madencilik
politikasının önünün açılmaması, teknolojik ve modern gelişmelerin sektörde
yeterince uygulanmaması yani madenciliğin yapılma, maden rezervlerinin
kullanılma ve işletilme yöntemidir. Sorumluluğu teknik nezaretçiye, mühendise
ve yetkilendirilmiş kişilere yıkarak madenciliği ilerletemeyiz. Sahada
nitelikli ve yerli mühendise bu kadar ihtiyaç duyduğumuz dönemde yetkisi az
olan ama para cezası çok olacak mühendisler artık başka mesleklere kayacak ya
da yurt dışına gideceklerdir. Bu durum 150 bin civarında çalışanı, yan
sektörlerle 900 bine yakın insanı doğrudan etkileyecektir. 
Demir
yolunda kaza olunca suçu makiniste atıp kaçan anlayış madende kaza olunca da
suçu bir mühendise atıp sorumluluktan kurtulma derdine düşmektedir. Maalesef,
Türkiye maden kazalarında dünyada 3’üncü, Avrupa’da 1’incidir. Bir konu
konuşulacaksa, bir teklif getirilecekse konu bu olmalıdır. 
Değerli
arkadaşlar, sorun kişilerde değil, sorun kurduğunuz sistemde, bozuk, gerici,
yanlış, yandaşı koruyan, doğayı talan eden betonarme sisteminizde. Bunu
anlamanız için daha kaç grizu faciası lazım, kaç Ermenek olması lazım, daha kaç
Soma olması lazım, daha kaç işçinin madenlerde ölmesi lazım? Ben yaşanan iş
katliamları sonrası hem Soma’ya hem de Ermenek’e gittim. Kaza geliyorum
dememiş, kaza resmen geldim diye bas bas bağırmış. Burada yaşam odaları yok
diye onlarca insan hayatını kaybetti. Maden güvenlik, çalışma ve iş güvenliği
raporları üstünkörü imzalanıp geçiştirilmiş. İşçiler rant hırsına kurban
edilerek madene diye maalesef mezara gönderilmişler. 
Değerli
milletvekilleri, her şeyi bir yana bırakın, çok samimi bir soru sormak
istiyorum, burada madenlerle ilgili çıkacak her yasa şu duygu ve düşünceler
çerçevesinde getirilmeli: Bu madenlere ben girer miyim, evladımın burada
çalışmasına izin verir miyim? Eğer kendiniz giremiyorsanız, çocuğunuzun
çalışmasını istemiyorsanız o zaman yapmanız gereken bellidir. Bırakın bu
tekliflere dayanan şirketleri demokratik kitle örgütleriyle oturun, işçilerle
oturun, madencilerle oturun konuşun ve ortak akılla çözümler yaratın. “İşçinin
fıtratında ölmek var.” diyenleri değil, “İşçinin yaşamaya hakkı var, hem de
insan gibi yaşamaya hakkı var.” diyenleri dinleyin. Gelin “Ne ezen ne ezilen;
insanca, hakça bir düzen.” diyenleri dinleyin. (CHP sıralarından alkışlar)
Bu
teklif getirilecekse; bu, iş güvenliğiyle ilgili olsun; bir teklif vereceksiniz
iş güvenliğiyle ilgili verin. Madenlerimizin teknik ve donanımlarının çağdaş
ölçülere getirilmesiyle ilgili olsun teklifleriniz. Yer altı kaynaklarımız
sözde değil, özde millî olarak değerlendirilsin, bunlarla ilgili teklifler
verin.
Değerli
milletvekilleri, Çevre ve Şehircilik Bakanlığının 2017 yılı sonuna kadar
enerji, madencilik ve ulaşım için ÇED görüşü verdiği proje sayısı 59.372.
Bunlardan 4.450 projeye “ÇED Olumlu”, 46 projeye “ÇED Olumsuz”, 54.357 projeye
“ÇED Gerekli Değildir”, 872 projeye ise “ÇED Gereklidir” yönünde rapor
verilmiş. “ÇED Olumlu” kararı verilen projelerin yüzde 80’i enerji ve maden
sektörleri içinde yer aldı. Onaylanan birçok proje hakkında mahkemenin durdurma
kararına rağmen inşaat çalışmaları maalesef sürdürüldü.
“Seviyordum,
öldürdüm.” diyen erkek cinayeti ile “Havasına, suyuna aşığım ama her yeri beton
yaptım, ağacını kestim, ormanını katlettim.” diyen doğa cinayeti arasında ne
fark var? Cevabı sizlere bırakıyorum.
Hepinize
saygılar sunarım. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan (2/1410) esas numaralı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 12’nci maddesinin
üçüncü fıkrasının son cümlesinde yer alan “ihlalinin” ibaresinden sonra gelmek
üzere “6 ay içinde” ibaresi ve dördüncü fıkrasının son cümlesinde yer alan
“ihlalinin” ibaresinden sonra gelmek üzere “6 ay içinde” ibaresi eklenmesini
arz ve teklif ederiz.
 Ayhan Erel Ayhan
Altıntaş Metin Ergun
 Aksaray Ankara Muğla
 İsmail Koncuk Feridun
Bahşi
 Adana Antalya
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım.
BAŞKAN
- Önerge hakkında konuşmak üzere Aksaray Milletvekili Ayhan Erel.
Buyurun
Sayın Erel. (İYİ PARTİ sıralarından alkışlar)
AYHAN
EREL (Aksaray) – Sayın Başkanım, değerli milletvekilleri, yüce Türk milleti;
sözlerimin başında, helikopter kazasında şehit olan askerlerimizi rahmetle,
minnetle ve şükranla anıyorum.
Yine,
apartmanın çökmesi sonucunda hayatını kaybeden vatandaşlarımıza Allah’tan
rahmet diliyorum.
“Elif
okuduk ötürü/Pazar eyledik götürü/Yaratılanı hoş gördük/Yaradan’dan ötürü.”
Yunus Emre’nin sevgi ve hoşgörü atmosferinin çevrelediği, Çukurova’yı
Karadeniz’e bağlayan yollar üzerinde bulunan, Adana-Ankara Otoyolu’nun teğet
geçtiği Aksaray’ın en büyük ilçesi Ortaköy işsizlik ve fakirlikle büyük bir
mücadele içindedir. Gençler ümitlerini, hayallerini kaybetmiş, kahve
köşelerinde geleceklerini beklemektedirler. Ortaköy Belediye Başkan Adayımız
-Aksaray eski Milletvekili- Halil Demir Bey’den aldığımız bilgilere göre,
Ortaköy’ün gençlerine iş, kadınlarına aş, iş adamlarına yatırım, çiftçiye,
köylüye geçim kaynağı için hayati önem taşıyan organize sanayi bölgesinin bir
an önce faaliyete geçmesi gerekmektedir. Ortaköy, ulaşımı, arazisi, genç nüfusu
ve her türlü kaynaklarıyla bunu çoktan hak etmiştir. Ortaköy’ümüze bir an önce
organize sanayi yapılmalıdır. Yine, Ortaköy’de Halil Demir Bey’in milletvekilliği
dönemindeki gayret ve çabalarıyla açılan meslek yüksekokulunun yanına tez
zamanda dört yıllık fakülte açılmalıdır. İç Anadolu’yla birlikte Ortaköy’ün
tarımda sulama probleminin uzun vadede çözüm yolu, Konya Ovası’nın Kızılelma’sı
olan, Fırat’ın kolu olan Karasu’yu Kızılırmak’a, Kızılırmak’ı da Aksaray’a,
Ortaköy’e ve Konya Ovası’na buluşturmak, kavuşturmaktır. Alın size çılgın
proje, alın size hem de üretime yönelik bir proje. Bu projeyle Türkiye’de AK
PARTİ tarafından bitirilen tarım ve hayvancılık şaha kalkacak ve İç Anadolu
tekrar dünyanın ve Türkiye'nin buğday ambarı olacak, buğdaya ödemek zorunda
kaldığımız 15 milyar dolar paramız Türkiye’de, Türkiye'nin kasasında
kalacaktır. 
Kısa
vadeli çözüm ise Kızılırmak veya Hirfanlı Barajı’ndan Ortaköy ve Aksaray’a su
getirmektir. Kış aylarında Kızılırmak’tan alınacak suyla Ortaköy’deki göletler
güçlendirilecek, yazın bu sular tarımda kullanılacaktır. Türkiye Cumhuriyeti
devletinin bu gücü vardır, bu kuvveti, bu kudreti vardır. 
Sayın
Başkanım, değerli milletvekilleri; Ankara-Adana Otobanı’nın geçtiği Ortaköy
Ozancık, Çiftevi, Çatin, Cumali, Ceceli, Gümbet, Durhasanlı, Pirli, Gödeler,
Sarıkaraman, Bozkır, Gökler, Saları Alaca, Balcı, Devedamı, Harmandalı
köylerinde kamulaştırmadan dolayı köylülerimizin maruz kaldıkları
mağduriyetleri hâlâ devam etmektedir, iki yıla yakın bu mağduriyetlerinin
çözümü için yaptıkları her türlü başvuru sonuçsuz kalmıştır. Burada yaşayan
vatandaşlarımızın mağduriyetlerinin bir an önce giderilmesini ilgili
makamlardan köylülerimiz adına özellikle rica ediyoruz. 
Sarıyahşi
ilçemizin en büyük köyü Boğazköy’dür. İlçenin en büyük köyü olmasına karşın
bugüne kadar ne kaymakamlığın ne de devletin yatırım ve yardımlarından
istenilen ölçüde, yeterli derecede herhangi bir yardım alamamıştır. Köyümüzün
kilitli taş talebi bir türlü karşılanmamış, otoyol altında kalan arazileri ve
mahsullerinin bedelleri de bugüne kadar ödenmemiştir. 
Aksaray
merkez köy olan Alayhan’ın doktor ve tarım kredi kooperatifi talebi ise bugüne
kadar yerine getirilmemiştir. 
Aksaray’a
yeni yapılan eğitim ve araştırma hastanesinin eksik, ayıplı ve noksan işlerinin
getirdiği sorunlara şimdi bir de doktor eksikliği eklenmiştir. Koskoca
Aksaray’ımızda sadece 1 kadın doğum uzmanı ve 2 çocuk doktoru hizmet etmeye
çalışmakta ancak yeterli olmamaktadır. Personel dağıtım cetvelinde belirtilen
-doktor sayısının- Aksaray atamalarının bir an önce yapılmasını beklemekteyiz.
Diğer
bir husus, Toplum Yararına Program kapsamında…
(Mikrofon
otomatik cihaz tarafından kapatıldı)
BAŞKAN
– Tamamlayalım lütfen.
AYHAN
EREL (Devamla) - …işe alımlardaki adam kayırmaların önüne geçmek için her işe
her yerde kurayla adam alınmalıdır. Son zamanlarda İŞKUR’a belediye
başkanlarının vermiş olduğu isimler göreve, işe çağrılmakta, bu da bu belediye
başkanlarımıza, özellikle belde belediye başkanlarına haksız bir siyasi menfaat
sağlamaktadır, bunun da önüne geçilmelidir diyorum.
Hepinizi
saygıyla selamlıyorum. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
12’nci
maddeyi oylarınıza sunuyorum: Kabul edenler... Kabul etmeyenler... 12’nci madde
kabul edilmiştir.
13’üncü
madde üzerinde dört önerge vardır. Önergeleri aykırılık sırasına göre işleme
alacağım.
Türkiye Büyük Millet Meclisi Başkanlığına
Görüşülmekte
olan (2/1410) esas numaralı Maden Kanunu ile Bazı Kanunlarda ve Kanun Hükmünde
Kararnamelerde Değişiklik Yapılmasına Dair Kanun Teklifi’nin 13’üncü maddesinin
5’inci fıkrasının madde metninden çıkarılmasını arz ve teklif ederim.
 Metin
Ergun Aylin Cesur Ayhan Erel
 Muğla Isparta Aksaray
 Mehmet
Metanet Çulhaoğlu İmam Hüseyin Filiz Hüseyin Örs
 Adana Gaziantep Trabzon
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım. 
BAŞKAN
– Önerge hakkında konuşmak üzere Isparta Milletvekili Aylin Cesur.
Buyurun
Sayın Cesur. (İYİ PARTİ sıralarından alkışlar) 
AYLİN
CESUR (Isparta) – Sayın Başkan, değerli milletvekilleri; Genel Kurulu saygıyla
selamlıyorum. 
Genel
Kurulu ve bizi ekranlarından izleyen yüce milletimizi, Maden Kanunu’nun 13’üncü
maddesi hakkında verdiğim önerge üzerine konuşarak selamlıyorum. 
“3213
sayılı Kanun’un 13’üncü maddesinde yapılan değişiklik nedir?” diye
baktığımızda, ruhsat iptallerini kolaylaştırdığınızı görüyoruz. Konu ruhsat
olunca önceki öz geçmişinizi de hesaba katarak detaylı inceleme gereği duyduk,
bizi bağışlayınız. Bu nedenle, detaylı baktığımda geldiğim sonuç: Bu torba
kanun millî menfaatlere uygun gerekçesiyle ruhsat güvencesini tamamen ortadan
kaldırmaktadır. Şimdiye kadar millî menfaatler göz önüne alınmıyor muydu? Ben
bunu sormak istiyorum. Eğer alınmıyorsa on altı senedir neden almadınız? Tabii,
akla bir de bu soru geliyor. 
Düzenlemede
ne oluyor, bir de ona bakalım. “Ruhsat bedelinin her yıl ocak ayının sonuna
kadar tamamının yatırılmaması hâlinde yatırılmayan kısmının iki katı ruhsat
bedeli olarak her yıl Haziran ayının son gününe kadar yatırılması zorunludur,
aksi halde ruhsat iptal edilir.” deniyor. Şimdi, “Ruhsat bedellerinin
yatırılması ile ilgili ruhsat sahibine ayrıca herhangi bir tebligat ve bildirim
yapılmaz.” deniliyor. Türkiye Maden Mühendisleri Odası, görüşlerinin dikkate
alınmadığı alt komisyonda torba kanunun birçok maddesine itiraz etmiş ve
kaygılarını dile getirmeye çalışmış ancak diğer sivil toplum örgütleri gibi
Maden Mühendisleri Odasının da şerhleri AK PARTİ’li vekillerce dikkate
alınmamış.
Sundukları
raporda 13’üncü maddeye niye karşı çıktıklarını da şöyle ifade ediyorlar:
“Ruhsat sahalarına ruhsat bedeli yatırılmadığı zaman altı ay gibi kısa bir
sürede ruhsat iptali gerçekleştirilmektedir.” Madencilik faaliyetleri uzun
yıllar yapılan arama faaliyetleriyle ancak işletmeye geçirildiği için buna
itiraz ediyorlar “altı ay çok kısa” diyorlar ve “yatırımlara engel olacaktır”
diyorlar. Bu maddeye, ruhsat güvencesi açısından “gecikme faiziyle birlikte
ödenir.” ibaresi getirilmelidir diye de şerh koyuyorlar.
Şimdi,
ayrıca, “Ruhsat bedellerinin yatırılması ile ilgili ruhsat sahibine ayrıca
herhangi bir tebligat yapılmaz.” hükmü, Anayasa’mızın “Temel hak ve
hürriyetlerin korunması” başlıklı 40’ıncı maddesinde sayılan “Devlet,
işlemlerinde, ilgili kişilerin hangi kanun yolları ve mercilere başvuracağını
ve sürelerini belirtmek zorundadır.” hükmüne de açıkça aykırıdır. Düzenlemenin
Anayasa’ya uygun bir şekilde düzenlenmesini ve ruhsat sahiplerinin mağdur
edilmemesini önemsiyoruz çünkü yatırım gerekli. Her gün üreten ve sanayileşen
bir ülkeden, bunları satan ve zengin kaynakların fakir bekçileri hâline
getirilen ülkemizde yatırım için yatırım iklimi gerekli. Bu iklim nasıl olacak,
şu kaybettirdiğiniz iklim? Yatırımcısına adaletli bir şekilde imkân sunarak,
doğa, temiz toplum ve çevreyi bozmadan yapılacak yatırımlara kolaylık sağlayarak
olacak ve güven iklimiyle olacak. Bunu yatırımcıların hızla kaçtığı bir ülke
olmamak için önemsiyoruz. Malta örneği desek belki birçok şey anlatmış oluruz.
Demokratik hukuk devleti, işleyen demokrasi, yine bunlar çıkıyor karşımıza,
demokrasi deyince de vazgeçilmezi olan sivil toplum örgütleri. Hani sizin hiç
dinlemediğiniz. 
“Doğa”
dedik az evvel. Türkiye'deki çölleşme, kuraklık, ağaçlandırma, su kirliliği,
çevre sorunlarıyla ilgili çalışmalar yapan Türkiye Erozyonla Mücadele,
Ağaçlandırma ve Doğal Varlıkları Koruma Vakfı (TEMA), tüm milletvekillerine
“Torba kanunu kabul etmeyin.” çağrısı yapıyor. Çağrıları aranızda duyan var mı?
Hiç zannetmiyorum çünkü darılmayın ama paket kargoya verilmiş de hazır paketi
kargo kamyonetine yerleştiren taşıyıcı gibisiniz. İçinde ne var ne yok, sizin
işiniz değil sanki. Oysaki işimiz tam da işte bizim bu, içinde ne var ne yok
buna bakmak. 
Vakıf
31 Ocakta kamuoyuna yaptığı basın açıklamasında çevreye zarar veren maddeler
ile tasarıyla orman alanlarının madencilik ve enerji faaliyetleri için cazip
hâle getirildiğini savunuyor. Özetle “Bu durum ormanlara zarar verecek,
ormanlarımızı, havamızı koruyalım çığlığı atıyor.” TEMA Vakfının kaygıları
böyle. İzin alınmadan enerji tesisi kurulması 6831 sayılı Orman Kanunu’nun ihlal
edilmesi anlamına geliyor ve böylece suç sayılması gereken bir eylem hem
verilen izin hem de geçmiş yıllara dair ödemelerden muaf tutularak
ödüllendiriliyor ve affa uğruyor. Orman alanlarındaki izinler için ödenmesi
gereken bedellere yüzde 50 indirim yapılıyor, bu hâliyle de Anayasa’nın
169’uncu maddesine aykırı değerli arkadaşlar. Torba yasa temiz hava hakkını
ihlal ediyor. 45’inci maddeyle muafiyet süresi 2021 yılı sonuna kadar
uzatılıyor. 
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
AYLİN
CESUR (Devamla) – Teşekkür ederim.
Yani
özelleştirilen, çevre yatırımlarını tamamlayan ve yasal sınırların üzerinde
kirletici salan eski termik santraller 2021 yılı sonuna kadar yasal olarak
çevreyi kirletmeye devam edecekler demek bu.
Sonuç
şu değerli arkadaşlar: Yatırımcısıyla, ormancısıyla, madencisiyle, bu ülkede
herkes huzursuz ve güven arıyor. “Güven ve huzur çoook uzaklarda artık.”
diyenleriniz var içinizde, öyle hissediyorum. Ben de diyorum ki bizi burada
izleyen değerli milletimize, yüce milletimize: Yok, yok, merak etmeyin, hepsi
yakında, hepsi sandıkta… Sandık sizsiniz, sandık 31 Martta sizin önünüzde.
Umudunuzu kaybetmeyiniz. Kendimize güvenelim, geleceğimize güvenelim,
demokrasimize güvenelim ve Büyük Atatürk’ün kurduğu cumhuriyete ve Atatürk’e
sadakatle bağlı kalalım ve geleceğimizden vazgeçmeyelim. 
Hepinizi
sevgiyle, saygıyla selamlıyorum. (İYİ PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 41 sıra sayılı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 13’üncü maddesinin
birinci fıkrasının aşağıdaki şekilde değiştirilmesini arz ve teklif ederiz.
 Kazım
Arslan Müzeyyen Şevkin Tacettin Bayır
 Denizli Adana İzmir
 Tahsin
Tarhan Ahmet Akın Ahmet Vehbi Bakırlıoğlu
 Kocaeli Balıkesir Manisa
 Burhanettin
Bulut
 Adana
“Ruhsat
bedellerinin tamamının her yıl ocak ayının sonuna kadar yatırılması zorunludur.
I. Grup (a) bendi maden ruhsatları hariç diğer grup madenlerin ruhsat bedelleri
Genel Müdürlüğün belirlediği bankada açılacak hesaba yatırılır. I. Grup (a)
bendi madenlerin ruhsat bedelleri ise, büyükşehir belediyesi olan illerde
yatırım izleme ve koordinasyon başkanlığı hesabına, diğer illerde ise il özel
idaresi hesabına yatırılır. Ruhsat bedelinin her yıl ocak ayının sonuna kadar
tamamının yatırılmaması hâlinde yatırılmayan kısmının iki katı ruhsat bedeli
olarak, Haziran ayının son gününe kadar yatırılması gerektiği ruhsat sahibine
bildirilir, yapılan bildirime rağmen Haziran ayının son gününe kadar bu bedelin
yatırılmaması durumunda ruhsat iptal edilir. İptal edilen ruhsatlar için ocak
ayının sonuna kadar ödenmesi gereken ruhsat bedelinin ödenmeyen kısmı 6183
sayılı Kanun hükümlerine göre takip ve tahsil edilmek üzere ilgili tahsil
dairesine bildirilir. Kaynak tuzlaları, lületaşı ve oltutaşı için düzenlenen
ruhsatlardan ruhsat bedeli alınmaz. Faaliyet sonrası sahanın çevre ile uyumlu
hâle getirilerek 7 nci madde kapsamındaki mülkiyet izni sahiplerinden sahanın
kabul edilerek teslim alındığına dair belgelerin Genel Müdürlüğe ibraz edilmesi
şartı ile 6183 sayılı Kanunun 22/A maddesi kapsamında vadesi geçmiş borcunun ve
bu Kanun kapsamında ruhsata ilişkin geçmiş borcunun bulunmaması halinde çevre
ile uyum bedeli iade edilir.”
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan. 
BAŞKAN
– Önerge hakkında konuşmak üzere Adana Milletvekili Burhanettin Bulut. 
Buyurun
Sayın Bulut. (CHP sıralarından alkışlar) 
BURHANETTİN
BULUT (Adana) – Sayın Başkanım, değerli milletvekilleri; 24 Haziran sonrası
ülkemiz çok enteresan bir hâle geldi. O gün “Fiilî bir durum var. Bunu
Meclisimiz, vatandaşlarımız oylasın, bir Başkanlık sistemi getirelim.”
demişlerdi ancak bu Başkanlık sistemi ülkemize yaramadı. Sadece ekonomi
anlamında değil demokrasi açısından da yaramadı. Birkaç tane örnek vereyim
isterseniz: Örneğin şeker fabrikalarını kapattık, TEKEL’i kapattık, TELEKOM’u
sattık. Ne yaptık? Manav açtık. “Kuyruklar kalmadı, kuyruksuz bir ülkede
yaşıyoruz.” dedik, kuyruk oluşturduk. Kuyruğun en kötü tarafı şudur: İhtiyacı
olan insanları gösterir. Bir yokluktan değil pahalılıktan bir kuyruk oluştu. 
Tüm
güçlerin, basın da dâhil olmak üzere, tek elde toplanması, “sağlıkta şiddet”
gibi süslü cümlelerle çıkan yasaları da o “fiilî durum” denilen şeyi de
muvazaalı hâle getirdi. 
Enteresandır,
Türkiye’de yaşayan tüm kesimler, esnafı, iş adamı, çiftçisi herkes suçlu,
herkes. Manavda elindeki ürününü satan, sebzesini, meyvesini satan demek ki
pahalı satıyormuş. Markette satış yapan esnaf demek ki düşmanlık yapıyormuş,
hainlik yapıyormuş. O vesileyle, 24 Haziran sonrası gelen dönem böyledir. İşte
böylesi bir dönemde yasalarımız da torba yasa oluyor hâliyle. Yoksa ülkeyi
yönetenler, elbette, sosyal devletin icabı, gereği, vatandaşının eğitimine,
sağlığına, güvenlik sorununa el atar. Bunun yanında ekonomik olarak da
dünyadaki diğer ülkelerle yarışır; doğal olarak, madenleri çıkarmaya çalışır,
teknolojiyi yakalamaya çalışır ama bunların hepsini bir yasayla yapar. Hele
hele Maden Yasası gibi konuları dünya ölçeğinde, evrensel sağlık konularını da
içine alarak yapar yani sözleşmelere uyar, evrensel sözleşmelere. Ama bakıyoruz
ki çıkan bu yasada, bir önceki çıkan yasalarda, gelen tüm yasalarda, hepsinin merkezinde
şirketler var, sarayın 5 şirketi. Sarayın bu 5 şirketi maden ocaklarını da
açıyor, hastane de yapıyor, yol da yapıyor. Aklınıza gelen tüm ihalelerde
sarayın bu 5 müteahhidi var. Öyle olunca da hâliyle derelerimiz, sularımız
HES’lere, yaylalarımız, meralarımız, ormanlarımız maden ocaklarına, havamız
termik santrallere rant adına, rant yağmacılığı adına peşkeş çekiliyor. Böyle
bir Maden Yasası hâliyle bu tür çalışmalarda çok defa gelir önümüze. Sanırım 14
defa değişmiş bir Maden Yasası’yla karşı karşıyayız. O yüzden sizlere
yapılanlar için “ayinesi iştir kişinin” sözüne Adana’dan bir örnek vereceğim,
Adana Sarıçam’dan: Bundan on bir sene önce 2007 yılında Adana’da bir tesis
yapıldı. Aslında o gün Cumhur İttifakı’nın temeli de atılmış oldu. AK PARTİ’li
belediye katı atık tesislerini ÇED raporuna göre düzenledi ve 2008 yılında faaliyete
geçti. O faaliyete geçtiği dönemde Adana Sarıçam’da o günün koşullarına göre
-doğrudur- verilen ÇED raporlarına uygundu. O ÇED raporları… Bir vatandaşımıza
CİMER’in verdiği cevapta “En yakın mesken 1.200 metre uzağında olacak ve hiçbir
tesis ve tesisleşme olmayacak.” deniliyor. Ancak 9’uncu ayda bir vatandaşımız
CİMER’e başvurduğunda aynı cümle aynı bölge için yine tekrar edilmiş. Daha
sonra, 10’uncu ayda yine bir vatandaşımız CİMER’e yazı yazıyor, buradaki durumu
CİMER tekrar tarifliyor. Diyor ki CİMER “Burası on bir sene önce kurulmuş,
belediye 1.200 metre uzaklıkta bir yerleşim birimine izin vermeyeceğini taahhüt
etmiş, tesis ve tesisleşme olmayacak.” Peki, buranın şu andaki durumu nedir?
Buranın şu andaki durumu budur arkadaşlar. Hemen karşısında yeni yapılan 5 bin
konut var, hemen 300 metre ilerisinde devlet üniversitesi var, adı “Alparslan
Türkeş” diye değiştirilen üniversite var, hemen 300 metre gerisinde 33 bin
kişilik stat yapıldı. Yani buradan şunu çıkartalım: Bu Hükûmetin, iktidarın
karnesi bu tür olaylarla dolu. Devletin bakanı, Spor Bakanı o bölgeye, ÇED
raporu olan, buraya tesis yapılmayacağına ilişkin taahhütte bulunulan yere bir
stat, üniversite yapmış ve belediye de MHP’li belediye de o bölgeyi
olabildiğince ranta açmış, binalaşmaya izin vermiş.
(Mikrofon
otomatik cihaz tarafından kapatıldı) 
BURHANETTİN
BULUT (Devamla) – Hemen bitiriyorum Başkanım. 
BAŞKAN
– Tamamlayalım Sayın Bulut.
Buyurun.

BURHANETTİN
BULUT (Devamla) – Haliyle bunun çözülmesi gerekiyor. Bunu çözecek olan kim? Ya
iktidar yani AK PARTİ ya da belediye ama yazılan cevapta bunun kabul edilmesine
rağmen yine aldatıcı bir şekilde “Belediyenin taahhüdü var.” diye on bir sene
sonra dahi bu bölgenin, demin fotoğrafını gördüğünüz yerin, aynı şekilde devam
edeceğini ve bu konuda uyarıldığını söylüyor. Böyle bir uyarılma olur mu? Bu
anlayış, işte maden ocaklarında yasa çıkartıyor; bu anlayış, çevreye bakışı
burada gösteriyor. Bir samimiyet testi yapmaya bile ihtiyaç duyulmuyor. Ülkeyi
yönetenlerin yaptıkları hiçbir şekilde iyi niyetle de tarif edilmez. O anlamda
gerek Adana’da yapılan bu tesisin gerekse biraz önce Bartın’la ilgili söylenen
tesislerin korunması açısından Hükûmeti tekrar vicdana çağırıyorum. 
Teşekkür
ediyorum. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 41 sıra sayılı Kanun Teklifi’nin 13’üncü maddesinde geçen “yer alan”
ibaresinin “bulunan” olarak değiştirilmesini arz ve teklif ederiz. 
 Fatma
Kurtulan Mehmet Ruştu Tiryaki Şevin Coşkun
 Mersin
 Batman Muş
 Murat
Çepni Ömer Faruk Gergerlioğlu Rıdvan Turan
 İzmir Kocaeli Mersin
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan. 
BAŞKAN
– Önerge hakkında konuşmak üzere Batman Milletvekili Mehmet Ruştu Tiryaki. 
Buyurun
Sayın Tiryaki. (HDP sıralarından alkışlar)
MEHMET
RUŞTU TİRYAKİ (Batman) – Sayın Başkan, değerli milletvekilleri; 41 sıra sayılı
Maden Kanunu ile Bazı Kanunlarda ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 13’üncü maddesi üzerine söz almış
bulunuyorum. Hepinizi saygıyla selamlıyorum. 
Kanun
teklifinin 13’üncü maddesi üzerine söz almış bulunuyorum dedim ama bu sözü
usulen söyledim çünkü böyle bir yöntem yok. Torba kanunu görüştüğünüz zaman
herhangi bir madde üzerine söz alamıyorsunuz ancak usulen madde üzerine bir
değişiklik önergesi verirseniz söz alabiliyorsunuz. Dolayısıyla Türkiye Büyük
Millet Meclisi, esasen, bir torba kanunu hukuka uygun ve ayrıntılı bir şekilde
tartışamıyor bile. Sözde, usulen önergeler vererek madde üzerine önergelerimizi
veya görüşlerimizi sunabiliyoruz. 
Şimdi,
13’üncü maddede getirilen şey esasen şu, milletvekili arkadaşımız da söyledi:
Altı ay içerisinde ruhsat bedellerini ödemezseniz eğer, ruhsatlarınız iptal
edilecek. Bakın, Maden Mühendisleri Odası buna çok açık karşı çıktı fakat bu
karşı çıkışları ne komisyon dinledi… Umarız, bugün Genel Kurul dinler. 
Şimdi,
bu kanunun yapılmasının görünen bir tek amacı vardır yani alandakiler, bu işi
yapanlar bunu doğru bulmuyorlarsa ve komisyon altı ay içerisinde illa bu
ruhsatlar için para istiyorsa bir amacı vardır: Bu Hükûmetin acilen paraya
ihtiyacı var. Pek çok maden arama şirketi altı ay içerisinde bu parayı vermek
zorunda kalacak. Hükûmet bir kaynak yaratmaya çalışıyor. 
Ben,
esasen, teklifin 13’üncü maddesiyle ilgili birkaç şey söylemek istiyorum.
Teklifin 13’üncü maddesinde bir önerge vardı. “Maden Genel Müdürlüğü ile Petrol
Genel Müdürlüğü birleştirildi, Maden ve Petrol İşleri Genel Müdürlüğü oldu.
Ayrıca, Bakanlığın merkez teşkilatına bağlı olmaktan çıkarıldı, şimdi ilgili
bir kuruluş oldu, bütçesi de özelleştirildi. Biz bu birleştirmeye uygun olarak
bir teknik değişiklik yapıyoruz.” diyorlardı. Ne diyorlar? “Maden Kanunu
uyarınca verilen idari para cezalarının iptali için sulh ceza hâkimliklerine
başvuracaksınız, Petrol Kanunu uyarınca verilen idari para cezalarının iptali
için ise idare mahkemelerinde iptali istemiyle dava açacaksınız. Bunu yeknesak
hâle getirmek için kanunu değiştirelim, her ikisinin de iptali için idare
mahkemesinde dava açılsın.” 
Şimdi,
sorun şu, daha önce de söyledim: Türkiye Büyük Millet Meclisi,
Cumhurbaşkanlığının mevzuat daire başkanlığı değildir. Cumhurbaşkanlığı iki
tane genel müdürlüğü bir araya getirip tek bir genel müdürlük yaptıktan sonra
biz bu genel müdürlüğün ihtiyaçları doğrultusunda kanun yapmak zorunda değiliz.
Eğer Türkiye Büyük Millet Meclisi bir yeknesaklık yaratmak istiyorsa bunun
çözümü belli. Bir trafik idari para cezası için gidiyorsunuz sulh ceza
hâkimliğine, bilmem ne için idare mahkemesine… Bunu bir bütün olarak Türkiye
Büyük Millet Meclisi çözebilir, bunun tamamı için idare mahkemelerine dava
açılması biçiminde Türkiye Büyük Millet Meclisinin bir çözüm bulabileceğini
düşünüyorum. Bundan sonra Cumhurbaşkanlığının her genel müdürlüğü birleştirip
her genel müdürlüğü ayırdığında biz kanun yapmak zorunda kalmayız. 
Şimdi
bu kürsüden birkaç konudan daha söz etmek istiyorum, sürem çok kısa ama.
Sevgili grup başkan vekilim öğleden sonra bir açıklama yaptı. Biz gerçekten her
gün, her gün ve her saat bu Hükûmetin antidemokratik uygulamalarıyla karşı
karşıya kalıyoruz. Bakın, 50 milletvekili dün İstanbul’da Taksim’den
Galatasaray Lisesinin önüne yürüyemedik. 50 milletvekilinin etrafı, barışçıl
bir gösteri yürüyüşü için -bir gösteri yürüyüşü bile değil aslında, sadece
Taksim Meydanı’nda birleştiğimiz için, bir otelde bir araya geldik, Galatasaray
Lisesi önünde bir basın açıklaması yapacaktık- polislerle, panzerlerle, çevik
kuvvetle sarıldı. Tek muhatabımız polismiş gibi “Sizi yürütemeyiz.” dediler.
Neden? Çünkü İçişleri Bakanı mı olduğu, mahalle kabadayısı mı olduğu belli olmayan
bir bakanın emri var. (HDP sıralarından alkışlar) “Eğer yürütürsem adam
değilim.” diyor. Bakın, bu dilin eril bir dil olması bir yana, bunu hiç
kimsenin kabul etmemesi gerekir, doğru veya haklılık erkeklik veya adamlıkla
olmaz. Bu eril dili parti olarak reddediyoruz. Bu mahalle kabadayısı dilini
açıkça reddediyoruz. 
(Mikrofon
otomatik cihaz tarafından kapatıldı)  
MEHMET
RUŞTU TİRYAKİ (Devamla) – Sayın Başkanım, toparlayacağım. 
BAŞKAN
– Tamamlayın lütfen. 
Buyurun.

MEHMET
RUŞTU TİRYAKİ (Devamla) – Bunu emir telakki eden her valilik, her emniyet
müdürlüğü, her polis memuru milletvekilinin karşısına inanılmaz bir güçle
çıkıyor. Siz Türkiye Büyük Millet Meclisi üyesi milletvekillerini
değersizleştirirseniz, saygınlığına gölge düşürürseniz emin olun, bu kürsüler
hiç kimse için ilelebet oturulacak kürsüler değil, yarın öbür gün bir başka
iktidar geldiğinde partiden arkadaşlarınıza zerre kadar saygı duymazlar, bugün
yaptıklarınızdan daha fazlasını, bu saygısızlığı size gösterirler. 
Son
bir şey daha söyleyeceğim Sayın Başkan. Bakın, bugün grup toplantımıza
katılmayı engellemek için -yine, grup başkan vekilim söyledi- İstanbul’dan
gelen, Mersin’den gelen arkadaşlarımızın yolunu kapattılar sudan bahanelerle,
altı saat beklettiler, altı saat, Kazan gişelerde. 50 yaşında, 60 yaşında, 70
yaşında, 80 yaşında ihtiyar teyzeler, amcalar, nineler. Sadece Türkiye Büyük
Millet Meclisine gelip Genel Kurul toplantısını dinleyeceklerdi, engellediler.
(Mikrofon
otomatik cihaz tarafından kapatıldı) 
MEHMET
RUŞTU TİRYAKİ (Devamla) – Sayın Başkan, çok önemli, hemen bitiriyorum.
Biz,
izin verilmediği için kendi araçlarımızla onları almaya gittik. Bakın, ben bir
milletvekili olarak kendi aracımla Kazan gişelere gittim çünkü engellemek
istiyorlar. 5 yaşlı insanı arabama bindirdim. Altı saattir her türlü GBT’yi
yaptılar, orada kimin olduğunu biliyorlardı. Arabamla çıktım, Eryaman
kavşağında Çevik Kuvvet polisleriyle, Özel Harekât polisleriyle önümü kestiler.
Bugün oldu, Ankara’da oldu. Etrafımı sardılar, bütün yolu kapattılar. Arabayı
açmak istediler, içerideki herkesin kimliğini istediler “Arabadan
indireceksiniz.” dediler. İşte, AKP iktidarının bir milletvekiline gösterdiği
saygı budur. Bir gün bir başkası hükûmet olacak, o hükûmet olduğunda bugün
nasıl davranıyorsanız umarım kat kat fazlasıyla size böyle davranırlar. Eğer
iyi yaptığınızı düşünüyorsanız gelecek hükûmet sizden kat kat iyi
davranacaktır. Ben kötü olduğunu düşünüyorum, beddua etmek istemem ama
fazlasını hak ediyorsunuz. 
Hepinizi
saygıyla selamlıyorum. (HDP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 41 sıra sayılı Kanun Teklifi’nin çerçeve 13’üncü maddesiyle 3213 sayılı
Kanun’un 13’üncü maddesine eklenen fıkrada yer alan “temdit,” ibaresinin madde
metninden çıkarılmasını arz ve teklif ederiz.
 Mehmet
Muş Mehmet Doğan Kubat Ramazan Can
 İstanbul İstanbul Kırıkkale
 Fehmi
Alpay Özalan İmran Kılıç Attilla Ödünç
 İzmir Kahramanmaraş Bursa
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Takdire bırakıyoruz Sayın Başkan.
MEHMET
DOĞAN KUBAT (İstanbul) – Gerekçe…
BAŞKAN
– Gerekçeyi okutuyorum:
Gerekçe:

Ruhsat
süresi uzatım talebi olan "temdit” işlemine ilişkin mükerrer düzenleme
yürürlükten kaldırılmaktadır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir.
Kabul
edilen önerge doğrultusunda 13’üncü maddeyi oylarınıza sunuyorum: Kabul
edenler… Kabul etmeyenler… 13’üncü madde kabul edilmiştir.
14’üncü
madde üzerinde iki önerge vardır, önergeleri aykırılık sırasına göre işleme
alacağım.
Türkiye Büyük Millet Meclisi Başkanlığına
Görüşülmekte
olan (2/1410) esas numaralı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 14’üncü maddesinin
birinci fıkrasında yer alan aşağıdaki cümlelerin madde metninden çıkarılmasını
arz ve teklif ederim.
“Dördüncü
fıkrasının (ç) bendinde yer alan %4 ibaresi %4,5 şeklinde, (e) bendinde yer
alan %2 ibaresi %3 şeklinde ve beşinci fıkrası aşağıdaki şekilde
değiştirilmiş,”
 Ayhan
Erel Hüseyin Örs Metin Ergun
 Aksaray Trabzon Muğla
 Mehmet
Metanet Çulhaoğlu Zeki Hakan Sıdalı Şenol Bal
 Adana Mersin Ankara
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan.
BAŞKAN
– Önerge hakkında konuşmak isteyen Ankara Milletvekili Şenol Bal.
Buyurun
Sayın Bal. (İYİ PARTİ sıralarından alkışlar)
ŞENOL
BAL (Ankara) – Sayın Başkan, sayın milletvekilleri; 41 sıra sayılı Kanun
Teklifi’nin 14’üncü maddesinde vermiş olduğumuz önerge üzerinde İYİ PARTİ Grubu
adına söz almış bulunmaktayım. Yüce Meclisi saygıyla selamlarım.
Evet,
bu kanun teklifinin tüm maddeleri dikkatle incelendiğinde Türk madenciliğine ne
kazandıracak, özellikle dikkatinizi çekmek istiyorum. Bu teklifte en önemli 2
unsur var ki birincisi devlet hakkı ve vergilerin artırılması; ikincisi,
MTA’nın yapısının değiştirilerek özel sektörün kontrolüne geçmesine zemin
hazırlanması. Evet, on altı yılda 13 defa değişikliğe uğrayan Maden Kanunu,
ülkedeki madenlerin değerlendirilmesi için, yeterli olmadığı için midir
bilinmez, 14’üncü kez değiştirilmek istenmektedir.
Evet,
madenciliğin bir bütün olarak ele alınıp ihracatın yanı sıra yeni maden
tesisleri kurmanın hedef olarak seçilmesi yerine, söz kalabalığının yer aldığı
bir metin ortaya konmuştur. Bu değişiklikle ne amaçlanmaktadır? Bu teklifin
kabulünden sonra değeri 4 trilyon doları bulan yaklaşık 80 milyar ton maden
kaynağının ülke ekonomisine katkısı ne olacaktır? Yeni üretim tesisleri mi
kurulacaktır? Bor uç ürünleri, yeni alüminyum, ferrokrom, gümüş, bakır,
petrokimya tesisleri mi kurulacaktır? Enerjide dışa bağımlılığımız mı
azalacaktır? Cari açığın kapanmasına etkisi mi olacaktır? 
Değerli
milletvekilleri, genel gerekçede “Bilimsel bir kuruluş olan MTA’nın yurt
dışında şirket kurmaya, yerli ve yabancı gerçek ve tüzel kişilerle şirket veya
ortaklık kurmaya, imtiyazlı ortak olmaya, şirketler veya ortaklıklarla ilgili
her türlü pay, hisse senedi ve diğer ortaklık paylarını alıp satmaya ve yurt
dışında çalışma büroları açmaya yetkili kılınmıştır.” ifadesi yer almaktadır.
MTA’nın
bir çıkmazın içine sokulma gayretinin sebebi nedir? Bu kuruluş bilimsel
çalışmalar yapan, maden arayan ve ciddi laboratuvarlarıyla Türkiye’nin yüz akı
bir kuruluşumuz idi. Şimdi ticari bir çekişmenin içine sokularak gerçek
hedeflerinden uzaklaştırılmak istenmesinin sebebi nedir? MTA’nın bugüne kadar
yaptığı ve bundan sonra yapacağı jeolojik ve jeofizik çalışmalar, laboratuvar
hizmetleri, sondaj çalışmaları ve tüm raporları belli şirketlerin hizmetine mi
verilecektir? Buradaki sorum şudur: MTA, birtakım firmalarla şirket kurup bu
şirketin icaplarına uyabilecek bir altyapıya sahip midir? 
Sayın
milletvekilleri, maden işletmeciliğinde nezaretçilik çok önemli bir görevdir.
Burada, çalışanlara verilmesi düşünülen yüksek miktarlardaki idari para
cezasının sebebi nedir? Böyle bir ceza nezaretçilerin çalışmaması anlamına
gelmeyecek midir? Burada çalışanlar, meydana gelen olaylar sonucu gerekli
cezaları zaten almaktadır. Bu, maden kazalarını önlemede bir tedbir olarak
düşünülüyorsa yanlıştır. Zira, maden kazalarını önlemek için devletin, ciddi
denetimler yapması, işletme sahiplerinin her türlü bilimsel, teknik tedbirleri
ve sorumluluğu alması gerekmektedir. Bir kanun teklifi verdim yani iş
sahiplerinin sorumluluğunu alması gereken iş sağlığı ve güvenliğiyle ilgili bir
kanun teklifini Meclise sundum, lütfen dikkate alın sayın milletvekilleri.
Diğer taraftan, kaçak olarak yapılan maden üretimlerinin sadece para
cezalarıyla caydırıcılığı sağlanabilecek midir? Bugüne dek sağlanabilmiş midir?
Çözüm, kaçak üretimlere göz yummamaktır. 
Sayın
milletvekilleri, 14’üncü maddede yer alan “Tüvenan ocak başı satışında
uygulanan fiyat ocak başı satış fiyatıdır ve bu fiyat Genel Müdürlükçe
belirlenir ve ilan edilir.” ifadesi aslında tamamıyla kaldırılmalıdır. İşletme
sahipleri zarar etmeyi düşünmediklerine göre, dünya fiyatlarındaki seyre ve iç
piyasadaki dalgalanmalara göre fiyatları kendileri belirlemelidir. 
(Mikrofon
otomatik cihaz tarafından kapatıldı)
ŞENOL
BAL (Devamla) – Sayın Başkan, tamamlayayım lütfen. 
BAŞKAN
– Buyurun. 
ŞENOL
BAL (Devamla) – Teşekkür ediyorum. 
Devlet,
fiyatları belirleme yerine, denetim görevini hakkıyla yapsa daha iyi sonuçlar
ortaya çıkmaz mı? 
Diğer
taraftan, devlet hakkı ve vergilerin artırılmasının sebebi nedir? Şu anda
madencilikle uğraşanların yavaş yavaş sektörden çekilip ruhsatların,
işletmelerin başkalarına devri mi amaçlanmaktadır? Bu yüzdelerin eski
durumlarında kalması madenciliğimiz açısından çok daha olumlu olacaktır.
Değerli
milletvekilleri, madencilik politikası partilerüstü bir devlet politikası
hâline getirilmelidir. Eğer madenlerimiz peşkeş çekiliyorsa işte o zaman beka
meselesi doğar.
Hepinizi
saygıyla selamlıyorum. (İYİ PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler… Önerge
kabul edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 41 sıra sayılı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasını Öngören Kanun Teklifi’nin 14’üncü maddesinde
yer alan “% 4” ibaresinin “% 2” olarak değiştirilmesini arz ve teklif ederiz. 
 Müzeyyen
Şevkin Rafet Zeybek Haydar Akar
 Adana Antalya Kocaeli
 Tahsin
Tarhan Burhanettin Bulut Burak Erbay
 Kocaeli Adana Muğla
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan. 
BAŞKAN
– Önerge hakkında konuşmak üzere Muğla Milletvekili Burak Erbay.
Buyurun
Sayın Erbay. (CHP sıralarından alkışlar) 
BURAK
ERBAY (Muğla) – Sayın Başkan, değerli milletvekilleri; Genel Kurulu saygıyla
selamlıyorum.
İktidara
geldiği günden beri ülkenin yer altı ve yer üstü kaynaklarını yağmalayan, bu
kaynakları uluslararası şirketlere ve yandaşlarına peşkeş çeken AKP, on altı
yıldır olduğu gibi yine “yerli” ve “millî” söylemlerinin arkasına
saklanmaktadır. Bu yağmanın en açık göstergesi Maden Kanunu’nun on altı yılda
14 kez değiştirilmesidir. Kanun teklifinin gerekçesinde çevre üzerinde olumsuz
etkilerin en aza indirilmesinin hedeflendiği yazılmış ama gelin görün ki
çevreyi koruyacağını söyleyen bu kanun teklifi termik santrallerin, baca gazı
arıtma, rehabilitasyon, kül depolama alanları gibi çevre yatırımlarının
tamamlanması için verilen süreyi 2021 yılına kadar ertelemektedir.
Değerli
milletvekilleri, şu bir gerçek ki: Her madenin çıkarılması için birçok farklı
kimyasal kullanılmakta ve bu kimyasallar doğamızı, çevremizi, denizlerimizi,
havamızı kirletmekle kalmamakta, tüm içme suyu kaynaklarımıza büyük zararlar
vermektedir. Ülkemizde birçok bölgede Devlet Su İşleri ve Su Yönetimi Genel
Müdürlüğü tarafından su havzaları tespit edilmiş olmasına rağmen bu alanlarda
maden işletmesine izin verildiği görülmektedir. Maden araması sırasında
kullanılan kimyasallar içme suyu kaynaklarına karışarak insan hayatını çok
ciddi şekilde etkilemektedir. Plansız maden aramaları turizm bölgelerimize,
narenciye bahçelerine, zeytinliklere ve tarım alanlarımıza da zarar
vermektedir. 
“Bu
yasa hazırlanırken maden alanlarının açılmasından etkilenmesi muhtemel olan
turizm sektör temsilcilerinden, Devlet Su İşlerinden, büyükşehir
belediyelerinin su kanal daire başkanlıklarından görüş aldınız mı?” diye sormak
gerekiyor ama yasa teklifine baktığımızda, kimseden görüş almadan, AKP’nin yine
kendi başına bir kanun teklifi hazırladığını görmekteyiz. 
Değerli
vekiller, Muğla Yatağan Gökgedik köyünde, cam ve seramik sanayisinde ham madde
olarak kullanılan feldspat madeninin çıkarılması için kullanılan kimyasallar
sonucunda köylüler sağlıklarını, hayvanlarını, sularını ve tek geçim kaynağı
olan beş yüz altı yüz yıllık fıstık ağaçlarını kaybetmeye başladı. Uzun vadeli
ve bütüncül planlamanın yapılmaması ve Muğla’da maden sahalarının her geçen gün
verilen ruhsat sınırlarının dışına çıkması nedeniyle köyler bulunduğu yerden
taşınmakta, insanlar yıllardır yaşadığı topraklarını terk etmek zorunda
bırakılmaktadır. Şu ana kadar birçok köy yerinden edildi ve bu plansızlık devam
ederse birçok köy daha yerinden edilecektir. Bu durum bölgenin sosyolojik,
kültürel ve ekonomik yapısını da bozacaktır. 
Yapılan
bir araştırmaya göre Yatağan, Kemerköy ve Yeniköy Santrallerinden otuz yıl
boyunca toplam 28 bin kilogram cıvanın havaya salındığı tespit edilmiştir. Bu 3
santral doğaya her yıl toplamda 1.100 kilogram cıva salmaya devam etmektedir.
Bu cıvanın dörtte 1’i deniz suyuna, diğer dörtte 1’i de tarım arazilerine ve
ormanlara karışmaktadır. Yatağan Deştin havzasında verilen maden ruhsatı Deştin
su havzasındaki su kaynaklarının kirlenmesine sebep olmuştur.
Değerli
milletvekilleri, birçoğunuz eşiniz, çocuğunuz ve torunlarınızla birlikte tatil
için Muğla’ya gelmişsinizdir. İşte, tatile geldiğinizde, maalesef her geçen gün
daha da kirlenen bu havayı soluyorsunuz, civanın karıştığı bu denizde
yüzüyorsunuz. Madenlerin doğamıza, denizlerimize, sularımıza, toprağımıza
verdiği zarar ortadadır. Bu yüzden bu hayati konuda gerekli hassasiyetin
gösterilmesi bir zorunluluk ve çocuklarımıza karşı bir görevdir. 
Değerli
milletvekilleri, akılcı ve bilimsel bir politika izleyerek çevreye ve doğaya
zarar vermeden madenlerimizi işletmeli ve madenleri mamul hâline getirerek,
ülkemize katma değer sağlayarak projeleri hayata geçirmek için Meclis olarak
gerekli çalışmaları yapmalıyız. Bizim Meclis Genel Kurul çalışmalarımızı
yakından izleyen ve duyarsız kalmayarak bir imza kampanyası başlatan 5 ilden 8
çevre derneği ve çevre platformunun çağrı metnini okuyarak konuşmamı
sonlandırmak istiyorum.
“Madde
45, ömrünü doldurmuş en az 10 termik santrale iki yıl daha baca gazı filtresi
olmadan veya limitlere uymadan çalışma izni verecek. Madde 45’in kabul
edilmesi, yılda 1.100 erken ölüm, 800 kronik bronşit vakası ve 1.500 hastaneye
yatışın yanı sıra, her gün 170 çocukta astım demektir. Temiz hava solumak bir
haktır, iki yıl daha beklemez. Mecliste bulunan siyasi parti grup başkan
vekilleri ve diğer milletvekillerinden, Zonguldak Çatalağzı, Çanakkale Çan…”
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
BURAK
ERBAY (Devamla) – “…Kütahya Seyitömer ve Tunçbilek, Manisa Soma, Muğla Yatağan,
Kahramanmaraş Elbistan, Sivas Kangal, Şırnak ve Karabük’te bulunan bu kirli
santrallerin iki yıl daha havayı kirletmesine izin verecek madde 45’i
reddetmelerini istiyoruz.”
Biz
milletvekillerine bu çağrıyı TEMA Zonguldak Temsilciliği, Yaşanabilir Zonguldak
Platformu, Elbistan Hayatı ve Doğayı Koruma Platformu, Muğla Çevre Platformu,
Kazdağı Doğal ve Kültürel Varlıkları Koruma Derneği, Turgutlu Çevre Platformu,
Salihli Çevre Derneği yapmaktadır. Gelin bu çağrıya sessiz ve tepkisiz kalmayalım
diyor, Genel Kurulu saygıyla selamlıyorum. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler... Kabul etmeyenler… Önerge
kabul edilmemiştir.
14’üncü
maddeyi oylarınıza sunuyorum: Kabul edenler… Kabul etmeyenler… 14’üncü madde
kabul edilmiştir. 
15’inci
madde üzerinde iki önerge vardır, önergeleri aykırılık sırasına göre işleme
alacağım. 
Türkiye Büyük Millet Meclisi
Başkanlığına
Görüşülmekte
olan 41 sıra sayılı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 15’inci maddesinde
yer alan “talep eden” sözcüğünün “isteyen” olarak değiştirilmesini arz ve
teklif ederiz. 
 Kazım
Arslan Müzeyyen Şevkin Tacettin Bayır
 Denizli Adana İzmir
 Ahmet
Akın Mahmut Tanal Ahmet Vehbi Bakırlıoğlu
 Balıkesir İstanbul Manisa
 Tahsin
Tarhan
 Kocaeli
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım. 
BAŞKAN
– Önerge hakkında konuşmak üzere İstanbul Milletvekili Mahmut Tanal…
Buyurun
Sayın Tanal. (CHP sıralarından alkışlar)
MAHMUT
TANAL (İstanbul) – Teşekkür ederim Değerli Başkan. 
Değerli
milletvekilleri, hepinizi saygıyla selamlıyorum. 
Sizlere,
tabii, bugün, bu ampul üzerinden vatandaşın nasıl soyulduğunu tek tek
belgeleriyle birlikte anlatmış olacağım. 
Değerli
arkadaşlar, bu ampul meselesi AK PARTİ’nin tabii simgesi. Güneydoğu
illerimizden Şanlıurfa, Diyarbakır, Mardin, Batman, Siirt, Şırnak illerimizde,
6 ilimizde toplam, bu Parlamentoda 44 milletvekili var. Bu 44 milletvekili
arkadaşımız bölgelerine gittikleri zaman mümkünse bölgelerinde konut elektrik
faturalarına ve kırsal kesimdeki faturalara baksınlar. Bu yapılan soygun düzeni
kırsal kesimde yapılıyor ve konutlarda yapılıyor; bu soygun iş yerlerinde
yapılmıyor, şehir merkezlerinde yapılmıyor, eğitim oranı yüksek olan yerlerde
yapılmıyor. Neden kırsal kesimde yapılıyor? Çünkü kırsal kesimdeki vatandaşın
ağzı var dili yok, hak arama yolunu bilmiyor, hak arama yöntemini bilmiyor.
Elektrik şirketleri yani özelleştirilen firmalar halkı soyuyor. Tabii, buna
genel ifadeyle “soyuyor” demek belki… Sizi nasıl inandırabiliriz? Hemen şuradan
ben size göstermiş olayım belge üzerinde. Tüm vatandaşlarımız ve sizler elektrik
faturalarınızı alın ama kırsal kesim ve konut olacak -iş yeri ve şehir
merkezinde bunu yapmıyorlar- şuradaki kalemlerden “+/x kWh” karşısındaki
kalemde…
ÖZGÜR
ÖZEL (Manisa) – Tekrar edebilir miyiz, ben tam anlamadım.
MAHMUT
TANAL (Devamla) – Tekrar ediyorum ben: Burada “+/x kWh” harfinin karşısında…
Buna “ek elektrik” diyorlar, “ek elektrik bedeli” diyorlar, “ek kilovat”
diyorlar. Burada mesela kesilen 484 kilovat. Şimdi, bunun elektrik kanunundaki
yönetmelikte karşılığı yok, kanunda karşılığı yok, gitmedikleri yerlerle ilgili
bu şekilde hayali faturalar kesiyorlar. Peki, bu faturalar kesiliyor ama bu
kırsal kesime gidiliyor mu? 
Tabii,
geçmişte görevini değişik bakanlıklarda, Meclis Başkanlığı da yapmış sayın
vekilimiz, bakanımız da aramızda, 50 tane faturayı beş dakikada kesmişler. 50
tane fatura beş dakikada kesilmiş; bunların içerisinde Şanlıurfa’nın Siverek
ilçesi var, Hilvan var, Viranşehir var. Şanlıurfa merkez ile Siverek arası 90
kilometre, Viranşehir 90 kilometre, Suruç 60 kilometre. Yahu, Allah rızası
için… Ve bu faturayı kesen kişinin de kodu aynı, aynı ekip, aynı memur. Nasıl
oluyor, beş dakika içerisinde bu kadar, 50 tane fatura kesiyor? 
KAZIM
ARSLAN (Denizli) – Uçakla gidiyorlar.
MAHMUT
TANAL (Devamla) – Şimdi, uçakla gitse, uçakla gidemez, helikopterle gitse…
Görünmez insan bu, nasıl kesiyor bu? Şimdi burada diyeceksiniz ki: “Yahu,
arkadaş, bu faturaları kesmesindeki amaç ne?” Burada iki tane hedef güdülüyor;
bir, bu şirketler diyor ki: “Biz ne kadar fazla fatura kesersek…” İki: Kilovat
bedelini tutmak lazım yani kilovatsaat tüketilen elektrik saati, bir de fatura
keserse prim alacak. Şimdi, burada, bir kere, bu kesilen faturaların hepsinde 1
kilovat tüketmiş ve kesilen faturalar da 50 kuruş, 60 kuruş, 40 kuruş. Şimdi,
bir kere, sahte evrak düzenledikleri belli. Burada kaç yılından beri bu iş
yapılıyor? 2018’de -vakit kalmadı, özür diliyorum- bu şekilde kesilen fatura
adedi 2 milyon 139 bin 736. Bu, 2018 yılında kesilen fatura adedi. Peki,
2017’de kesilen fatura adedi ne kadar? 2017’de kesilen fatura adedi 2 milyon
327 bin 820. 2016 yılında kesilen fatura adedi ne kadar? 2 milyon 314 bin 770.
Peki, 2016’da bu kesilen 2 milyon faturadan ne kadar para…
(Mikrofon
otomatik cihaz tarafından kapatıldı)
BAŞKAN
– Tamamlayalım lütfen.
MAHMUT
TANAL (Devamla) – Özür dilerim, bitireceğim Başkanım.
Kesilen
bu hayalî faturadan ne kadar haksız kazanç tahsil edilmiş? 100 milyon TL,
2017’de 115 küsur, diğerinde 125 milyon küsur para tahsil edilmiş. Peki, hani
dedik ya: Kırsal kesimde kesiyorlar, konutlarda kesiyorlar. Burada iptal edilen
tutar var mı? Mesela 2014 yılında itiraz eden vatandaşlarımızdan iptal
edilenler de var yani çok iptal edilen de var, 15 bin küsurun üzerinde itiraz
edilip iptal edilen de var. Onun için, buradan okuduğum bu 6 ilin dışındaki diğer
illeri ben bilemiyorum. “Bu illeri nereden çıkardınız?” Bu bölgelerde dağıtım
şirketinin kendi orijinal belgesi. Buradan buna kayyumla el koysunlar. Delille
şikâyet edildi, Şanlıurfa Cumhuriyet Başsavcısı bunlar hakkında takipsizlik
kararı verdi. Bu takipsizlik kararını veren savcının aslında hukuk diplomasını
iptal etmek lazım. Demiş ki: “Bu, hukuki bir ihtilaftır, bunda suç oluşmaz.”
Burada takipsizlik kararını veriyor.
(Mikrofon
otomatik cihaz tarafından kapatıldı)
MAHMUT
TANAL (Devamla) – Bitiriyorum Sayın Başkanım.
BAŞKAN
– Buyurun.
MAHMUT
TANAL (Devamla) – Düşünebiliyor musunuz: Hayalî fatura kesilecek, evlere
gitmeden, oturduğu makamdan beş dakika içinde 50 tane fatura kesecek. Burada
bilişim suçu anlamında dolandırıcılık var, sahte evrak düzenleme var, güveni
kötüye kullanma var. Bu suçların hiçbirisi şikâyete bağlı suç değil, bunların
hepsinin aslında resen araştırılması lazım, takipsizlik kararını veren
Şanlıurfa Cumhuriyet Başsavcısına buradan sesleniyorum: Yazılı emir yoluyla,
Adalet Bakanlığına, tekrar bunu müracaat ederek bu takipsizlik kararını
kaldırsın; halkın bu şekilde soyulmasına, soygununa son verelim. Tabii, siz
vatandaşın bu şekilde yandaş şirketlerle soyulmasına, soygununa, yolsuzluğuna
göz yumdunuz, halkın ışıklarını söndürdünüz, halk da herhâlde 31 martta sizin
ışığınızı böyle söndürecek arkadaşlar. 
Hepinize
teşekkür ederim, saygılarımı sunarım. (CHP ve İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan (2/1410) esas numaralı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 15’inci maddesinin
birinci fıkrasında yer alan “eklenmiştir” ibaresinin “ilave edilmiştir” ibaresi
ile değiştirilmesini arz ve teklif ederim.
 Ayhan
Erel Fahrettin Yokuş İsmail Koncuk
 Aksaray Konya Adana
 Feridun
Bahşi Ayhan Altıntaş
 Antalya Ankara
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım.
BAŞKAN
– Önerge hakkında konuşmak isteyen Konya Milletvekili Fahrettin Yokuş.
Buyurun
Sayın Yokuş. (İYİ PARTİ sıralarından alkışlar)
FAHRETTİN
YOKUŞ (Konya) – Sayın Başkan, değerli milletvekilleri; hepinizi İYİ PARTİ Grubu
adına saygıyla selamlıyorum.
Size,
Konya’mızın güzide ilçelerinden, Nasrettin Hoca’nın şehrinden Akşehir’den selam
getirdim. Akşehirli, Nasrettin Hoca’yla birlikte, özellikle bir de sembolümüz
Akşehir Gölü’müz var idi. Vallahi kuruttular. Şimdi, Nasrettin Hoca mezarından
kalksa gelse “Yahu, şu Akşehir Gölü’ne bir daha maya çalayım.” dese gölde maya
çalacak bir damla su yok. 
Şimdi,
eski Orman ve Su İşleri Bakanımız Veysel Eroğlu Bey buralarda.
ALİ
ÖZKAYA (Afyonkarahisar) – Burada, burada. 
FAHRETTİN
YOKUŞ (Devamla) – Burada, sağ olsunlar.
Şimdi,
oralara, barajlara, derelere, her yere sağ olsun engeller koydu, böyle su
depolattı; bizim göl kurudu. Göl kurudu da, biz kaldık olsa iyi. Yine Sayın
Bakanım biliyor, hem o köyün çevresinde hem Afyon’da Eber Gölü’nün çevresinde
hem Akşehir Gölü’nün çevresinde çiftçilerimiz var. Buraları “sit alanı” ilan
ettiler “Kıyı kenar çizgisi şu kadardan aşağı olmaz.” dendi ve sadece
Akşehir’de 3 bin çiftçi mağdur edildi, cezaevlerini boyladı. 
Şimdi,
Ortaköy, Tipiköy ve diğer köylerimizden size, Meclisimize kısa bir mektup var,
diyorlar ki: “Konya ili, Akşehir ilçesi göl kenarında yaşayan biz köylüler
olarak gerek sit alanı gerek kıyı kenar çizgisi bahanesiyle defalarca ecrimisil
ödemeye mecbur bırakıldık. Akşehir asliye hukuk mahkemelerinden hapis cezaları
aldık. Bu süreçte iktidardaki siyasi partiden defalarca sözler verildi ama
hiçbir tanesi yerine getirilmedi. Akşehir Gölü kıyı kenar çizgisi su kotu son
otuz yıldan beri DSİ tarafından göz önünde bulundurulmayarak -958 metre kotu-
göz ardı edildi. 958 metre su kotunun baz alındığı Akşehir Gölü kenarında bizim
tapulu arazilerimizin yüzde 70’i sit alanında kaldı. Şimdi biz çaresiziz. Tarım
bakanlığımız Sudan devletinde arazi kiralayacağına bizim arazilerimiz üzerinde
çalışma yaparsa ülke tarımına fayda olur. Bizler bu tapulu arazilerin
kurtulabilmesi için 958 metre su kotuna indirilmesini talep ediyoruz.” Ortaköy,
Tipiköy, Ulupınar, Yeniköy, Sorkun, Alanyurt, Karabulut, Atakent, Gölçayır ve
toplam 3 bin çiftçi.
Sayın
Bakanımın ilinde de var, Eber Gölü çevresinde. Sayın Bakanımız Akşehir’e
gitmişler, demişler ki: “Bu işi halledeceğim.” Şimdi, “O sözü verdi ama bir
daha bu sözü tutan Hükûmetimiz de olmadı.” diyorlar. “Sonuçta biz kendi
arazilerimiz de kıyı kenar çizgisi ve sit alanı ilanı yüzünden -Orhan Vekilim
de burada, olayı biliyor- hapis cezaları aldık kendi mülkümüzü ektik diye,
kendi tapulu mallarımızı ektik diye, tam 519 kişi.” Bu hapis cezalarından bir
tanesi burada var, yine, tapuları burada var. Sanık İrfan Kadıoğlu kendi
mülkünü ektiği için iki yıl hapis cezası alıyor. Öyle bir durum var ki bir
yandan maliye, bir yandan çevre müdürlüğü bu köylüleri cezalandırıyor, ecrimisil
ödüyorlar kendi tarlalarına. Ama aynı devletimiz 2001 yılında bu köylerdeki
insanlarımıza arazileri tapulu olduğu için destekleme de vermiş. Şimdi, bütün
bunları yan yana koyduğumuz zaman Allah aşkına, 10 Konya milletvekilimiz var AK
PARTİ’de, gelin şu sorunu çözelim. Şu anda Akşehir bizi dinliyor, Nasrettin
Hoca’nın kemikleri sızlıyor, o gölü tekrar yaşatalım. Gelin, şu köylüleri
cezadan kurtaralım, şu köylülerin kendi arazilerini ekmesini sağlayalım. Ne
olur sanki? Ama bunu niye yapmıyorsunuz? Çünkü siz bu köylüleri hak
etmiyorsunuz. Ve ben size söyleyeyim: Eğer o köylere gelmezseniz, beraber bu
sorunu çözelim demezseniz vallahi o köylüler sizin için hiç iyi düşünmüyorlar.
Benden söylemesi.
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen. 
FAHRETTİN
YOKUŞ (Devamla) – Buradan Akşehir’e, bütün köylülerimize selam olsun. Sorunları
çözülene kadar burada AK PARTİ’li kardeşlerimizi göreve davet edeceğimi buradan
bir kere daha ifade ediyor, teşekkür ediyorum. (İYİ PARTİ sıralarından
alkışlar)
BÜLENT
TURAN (Çanakkale) – Orhan Bey takip ediyor, çözer inşallah.
FAHRETTİN
YOKUŞ (Konya) – İsterseniz çözmeyin, her gün söylerim.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
15’inci
maddeyi oylarınıza sunuyorum: Kabul edenler…
BÜLENT
TURAN (Çanakkale) – Orhan Bey’in bir söz talebi var Sayın Başkanım.
BAŞKAN
– Bir dakika, müsaade edin, isterseniz siz yönetin, bırakayım ben.
BÜLENT
TURAN (Çanakkale) – Çok gerginsiniz Başkanım.
BAŞKAN
– 15’inci maddeyi oylarınıza sunuyorum: Kabul edenler… Kabul etmeyenler…
15’inci madde kabul edilmiştir.
Nedir
sorun?
ORHAN
ERDEM (Konya) – Bölgemle ilgili -ismimi de kullandı- bir bilgiyi düzeltmemiz
lazım vatandaşlarımıza sunulan bilgi açısından.
FAHRETTİN
YOKUŞ (Konya) – Sataşma yok Sayın Başkanım.
ORHAN
ERDEM (Konya) – Takip ettiğimiz bir konu. 60’a göre, bilgilendirmek…
FAHRETTİN
YOKUŞ (Konya) – Nezaketen konuştum, sataşma yok. Verirsen söz, ben de isterim.
BÜLENT
TURAN (Çanakkale) – Sataşmadan değil Sayın Başkan.
BAŞKAN
– Bir dakika, bir dakika…
Buyurun
Sayın Erdem.
IV.- AÇIKLAMALAR (Devam)
33.- Konya Milletvekili Orhan Erdem’in, Konya
Milletvekili Fahrettin Yokuş’un 41 sıra sayılı Kanun Teklifi’nin 15’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
ORHAN
ERDEM (Konya) – Sayın Başkanım, teşekkür ediyorum. 
Konu,
1992 yılından beri süren bir konu, takibimizde. O dönemin Çevre Bakanımız
burada. Sağ olsun, bütün talepleri yerine koydu. Bu bölge doğal sit alanından
çıkarıldı. Ama bir yasal süreç var, bir kanun teklifi verdik. Bu konuda bütün
partilerin desteğiyle bu mağduriyeti gidermemiz gerekiyor. Haklı tarafları var
ama bizimle ilgili değil, geçmişten gelen doğal sit alanı ve kıyı kenarıyla
ilgili bir konu. Biz konuya hâkimiz. 3 bin değil, 500 kişiyi ilgilendiren bir
konu. Bunlardan 10’u hapse girdi. Hükmün ertelenmesiyle bu konu çözülmüş oldu.
Bölgemizde kıyı kenar ve doğal sit alanı, bütün sulak alanlarda olduğu gibi
vatandaşın alana girmesi… Hukuken yasaların uygulamasıyla dönem dönem yaşanan
bu sorun, bir süreçtir. Biz konuya hâkimiz ve inşallah… Hani, o bölgede 7-8
köyümüzü ilgilendiriyor. Bir kişinin sorunu da olsa bunu çözmek bize düşer.
Haklı vatandaşlar, Osmanlı tapuları olanlar var. Bunların ya bedelini ödememiz
gerekiyor ya da yer göstermemiz gerekiyor.
Teşekkür
ederim. 
BAŞKAN
– Teşekkür ederim.
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Nevzat Şatıroğlu ve 6
Milletvekilinin Maden Kanunu ile Bazı Kanunlarda ve Kanun Hükmünde Kararnamede
Değişiklik Yapılmasına Dair Kanun Teklifi (2/1410) ve Sanayi, Ticaret, Enerji,
Tabii Kaynaklar, Bilgi ve Teknoloji Komisyonu Raporu (S. Sayısı: 41) (Devam)
BAŞKAN – 16’ncı madde üzerinde üç önerge vardır,
önergeleri aykırılık sırasına göre işleme alacağım.
Türkiye Büyük Millet Meclisi
Başkanlığına
Görüşülmekte
olan 41 sıra sayılı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasını Öngören Kanun Teklifi’nin 16’ncı maddesinin
ikinci fıkrasının aşağıdaki şekilde değiştirilmesini arz ve teklif ederiz.
 Kazım
Arslan Tacettin Bayır Tahsin Tarhan
 Denizli İzmir Kocaeli
 Ahmet
Vehbi Bakırlıoğlu Müzeyyen Şevkin Ahmet Akın
 Manisa Adana Balıkesir
"Ruhsatlar,
sahibinin işletme ruhsat taban bedeli ödeyerek müracaatta bulunması ve
birleştirmeye konu tüm ruhsatlarının işletme izinli olması şartıyla, düzenlenme
tarihi daha eski olan ruhsatta birleştirilebilir. Diğer ruhsatlar hangi aşamada
olursa olsun birleştirilemez. Ancak kamu kurum ve kuruluşlarının ruhsatları
hangi aşamada olursa olsun birleştirilebilir"
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan. 
BAŞKAN
– Önerge hakkında konuşmak üzere Manisa Milletvekili Ahmet Vehbi Bakırlıoğlu. 
Buyurun
Sayın Bakırlıoğlu. (CHP sıralarından alkışlar) 
AHMET
VEHBİ BAKIRLIOĞLU (Manisa) – Sayın Başkan, değerli milletvekilleri; 41 sıra
sayılı Maden Kanunu ile Bazı Kanunlarda ve Kanun Hükmünde Kararnamede
Değişiklik Yapılmasına Dair Kanun Teklifi’nin 16’ncı maddesi üzerine söz almış
bulunuyorum. Yüce Meclisimizi saygıyla selamlarım.
Söz
konusu teklifle, tamı tamına 9 kanunda ve 1 kanun hükmünde kararnamede
değişiklik yapılmak istenmektedir. Bu kanunlardan bir tanesi teklifin
başlığından da anlaşılacağı üzere Maden Kanunu.
Değerli
milletvekilleri, ben 301 madencimizi kaybettiğimiz Soma maden faciasının
yaşandığı Manisa’nın milletvekiliyim. O acı dolu günlere şahitlik ettim. O gece
evladına, eşine, babasına kavuşma umuduyla bekleyen binlerce eş, ana baba,
evlatla birlikte hastane avlusundaydım. Acıyı gözlerimle gördüm. Literatüre “En
kolay önlenebilecek kaza.” diye geçen Soma maden faciasından hemen sonra Meclis
bir araştırma komisyonu kurdu ve bir rapor hazırladı. Asıl sorumluları gizleme,
karartma telaşıyla yapılmış olan raporun Sorunlar ve Tespitler Tablosu’nu
incelediğimiz zaman 2 temel olgu, 2 önemli başlıkla karşı karşıya geliyoruz.
Bunlardan birincisi redevans ve hizmet alımı uygulamasından kaynaklanan
sorunlar, diğeri ise madencilik sektöründe bütüncül, bilimsel ve teknik
yaklaşım sorunu, havza yönetimi. Raporda redevansın mevzuat açısından uygun
olmadığından ve hizmet alımı mevzuatının ise uygulamadan kaynaklanan aksaklıkları
kapatmaktan uzak olduğundan bahsediliyor. 
Ayrıca,
mevcut kaynakların heba olmaması, verimli ve güvenli bir şekilde çalışmak,
üretim yapmak için havza madenciliğinin ülkemizde uygulanması gerektiği önemle
vurgulanıyor. Oysa tartışmakta olduğumuz bu metin kanunlaşırsa raporda
belirtilenin yani 301 kişinin hayatına mal olan Soma maden faciası sonrasında
Meclis Araştırma Komisyonu tarafından hazırlanan raporda belirtilenin tam tersi
yapılmış olacaktır yani havza madenciliği ilkelerine aykırı olarak küçük
ruhsatlar oluşturulacaktır. Bu düzenlemeyle kamu kurum ve kuruluşları iş
kazalarından kaynaklanan yükümlülüklerinden kurtulacak, işçilerimiz kaderiyle
baş başa bırakılacaktır. Bu metinde redevansla verilen alanların
denetlenemeyeceği, bu sahalarda iş kazası olacağı öngörülmüştür ancak bunun
sonuçlarından kamu kuruluşlarının etkilenmemesi amaçlanmaktadır. 
Ayrıca,
ruhsat sahibi olunması nedeniyle bu haktan yararlanılarak imzalanan redevans
sözleşmesi ve bu sözleşmenin süresi esas alınarak yapılacak süreli ruhsat devri
hukuki açıdan sorunlu ve tartışmalıdır. 
Redevans
sistemindeki bu ısrar kaçak madencilik faaliyetlerini artıracaktır. İş
sağlığını, güvenliğini ikinci plana itecek, verimliliği azaltacak, üretim
zorlamasını artıracaktır, şimdiden öngördüğümüz iş kazalarında işçilerimizi ve
ailelerini çaresiz bırakacaktır. 
Madencilikte
ulusal kaynaklarımızın uluslararası norm ve standartlara göre araştırılması,
ileri teknoloji kullanılarak çevreye duyarlı şekilde işçi sağlığı ve güvenliği
gözetilerek işletilmesiyle ilgili düzenlemeleri yapmamız gerekirken, bugün
yaptığımız şey mevcudu idare etmektir, durumu kurtarmaktır. Redevans sisteminin
hatalı olduğu, sakıncalı olduğu kuşku bırakmayacak şekilde açık olmasına
rağmen, üstelik bu sistem nedeniyle yaşadığımız onca acıya rağmen bu sakat
sistemin ısrarı nedir, gerçekten nedir? Yani yeteri kadar ders almadık mı?
Soma’ya baktığımızda, Meclis raporlarında gizlenen bir siyaset-sermaye-sendika
çarkı vardı, tek dert o çarkın her şeye rağmen dönmesi mi? 
Kanun
teklifinin tamamına baktığımız zaman ise bol bol ceza görüyoruz, ihalelerde
keyfîliğe, hukuksuzluğa, adaletsizliğe neden olacak uygulamalar görüyoruz,
ruhsat harçlarının ve cezalarının artırıldığını, ruhsat iptallerinin
kolaylaştığını, ruhsat güvencesinin ortadan kalkabileceğini görüyoruz, enerji
arzına insan sağlığından daha fazla önem verildiğini ve kamunun, devletin kömür
madenciliğinden elini ayağını çektiğini görüyoruz, önemli sonuçlar doğuracak
değişiklerin yapıldığını, bu değişikliklerin her zaman olduğu gibi aceleyle
yapıldığını görüyoruz. Bu kanun teklifiyle madencilik öngörülemeyen bir sektör
hâline gelecek, zaten sıkıntılı olan mevcut durum daha da kötüleşecektir.
Bu
duygu ve düşüncelerle Genel Kurulu saygıyla selamlarım. (CHP sıralarından
alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan (2/1410) esas numaralı Maden Kanunu ile Bazı Kanunlarda ve Kanun Hükmünde Kararnamede
Değişiklik Yapılmasına Dair Kanun Teklifi’nin 16’ncı maddesinin 1’inci
fıkrasında yer alan “eklenmiştir” ibaresinin “ilave edilmiştir” ibaresiyle
değiştirilmesini arz ve teklif ederim.
 Ayhan
Erel Hüseyin Örs Feridun Bahşi
 Aksaray Trabzon Antalya
 Mehmet
Metanet Çulhaoğlu İmam Hüseyin Filiz
 Adana Gaziantep
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım.
BAŞKAN
– Önerge hakkında konuşmak üzere Antalya Milletvekili Feridun Bahşi…
Buyurun
Sayın Bahşi. (İYİ PARTİ sıralarından alkışlar)
FERİDUN
BAHŞİ (Antalya) – Sayın Başkan, değerli milletvekilleri; 41 sıra sayılı Maden
Kanunu ve Bazı Kanunlarda Değişiklik Yapılmasına Dair Kanun Teklifi’nin 16’ncı
maddesi üzerine İYİ PARTİ Grubu adına söz aldım. Hepinizi saygıyla
selamlıyorum.
Değerli
milletvekilleri, bugün 12 Şubat, Kahramanmaraş’ımızın kurtuluşunun 99’uncu yıl
dönümü kutlu olsun.
Yine,
dün meydana gelen helikopter kazasında şehit olan kahramanlarımıza rahmet,
ailelerine ve büyük Türk milletine başsağlığı diliyorum, ruhları şad olsun.
İstanbul
Çekmeköy’de düşen ve içinde 4 askerimizin şehit olduğu helikopterin modeli UH-1
olarak açıklanmıştır. Bu helikopterin yapımına 1956 yılında başlanmış, 1976
yılında üretimine son verilmiş ve 2004 yılında da Amerikan ordusu kayıtlarından
çıkarılmıştır. Düşen bu helikopterle son on yedi yılda 6 kaza yaşanmış ve bu
kazalarda 26 askerimiz şehit düşmüştür. Daha önce 2032 yılı olarak açıklanan
kayıttan çıkarma kararı Sancaktepe kazasından sonra 2020 olarak revize
edilmiştir yani 2020 yılına kadar kazalara göz yumacağız demektir.
Değerli
milletvekilleri, geçtiğimiz günlerde İstanbul Kartal’da 8 katlı bina çöktü ve
21 vatandaşımız hayatını kaybetti. Yapılan açıklamalara göre bu bina da 1992
yılında yapılmış, binanın ruhsatında zemin katıyla birlikte 5 kat olmasına
rağmen 1998 yılında binaya kaçak olarak 3 kat daha ilave edilmiş. Ruhsatsız
katların çıkıldığı tarihte Kartal Belediye Başkanı AK PARTİ’li, hâlen Erzurum
Büyükşehir Belediye Başkanı olan ve yine büyükşehir belediye başkan adayı olan
Mehmet Sekmen’dir yani kaçak katlara göz yuman Mehmet Sekmen’dir. Erzurumlu
dostları buradan uyarıyorum: 31 Martta hayatınızı, geleceğinizi dikkate alarak
oy kullanın. 
Siyasal
iktidarlar tarafından çıkarılan imar afları kaçak yapılaşmayı cesaretlendirmiş,
hatta ödüllendirmiştir. Hükûmet, imar barışı uygulamasından vazgeçmelidir.
Konuyla ilgili olarak hazırladığımız yasa teklifini Türkiye Büyük Millet
Meclisine sunduk. Teklifimizle, binanın kim tarafından, hangi tarihte
yapıldığı, taşıdığı teknik şartlar, kullanılan malzeme ve bileşimlerinin
niteliği, denetleyenler, onay ve ruhsat verenler, jeolojik ve jeofizik
incelemesi yapan kurumun adı, binanın kalitesi, yapım süresi, sorumlular ve
benzeri hususları içeren bina kimlik kartı sistemine geçilmesini önerdik. Bir
daha böyle kazaların olmaması için Hükûmeti göreve çağırıyoruz. Faciada
yaşamını yitiren vatandaşlarımıza rahmet, yaralılarımıza şifa diliyorum. 
Değerli
milletvekilleri, hep felaket haberleri almaktan insanlarımız bıktı, usandı ama
ülkemizde gerçekler maalesef böyle. Daha geçen yıllarda meydana gelen
zararların yaraları sarılmadan Antalya’da 24 Ocakta çok daha ağır bir felaket
meydana geldi. Bu felakette ise mal kayıplarının yanı sıra can kayıpları da
oldu. Hortum felaketinde kaybolan kızımız Kader Buse Acar’a maalesef hâlâ
ulaşılamadı. Bölgede maddi zarar çok büyük. 
Nitekim,
Çevre ve Şehircilik Bakanlığının resmî açıklamasında da Kumluca bölgesinde 2 binanın
yıkıldığı, il genelinde 21’i ağır hasarlı olmak üzere 229 hasarlı binanın
olduğu bildirilmiştir. Bu doğa felaketi sonrasında Kumluca’da 400 dönüm,
Antalya merkezde 350 dönüm sera ve bahçe büyük zarar görmüştür. Ayrıca,
Kumluca’da 1.200, merkezde 198 dönüm ekili alanın zarar gördüğü bildirilmiştir.
Değerli
milletvekilleri, Antalya’nın batı bölgesinin hemen hemen tek geçim kaynağı
tarım yani çiftçiliktir. Tarımsal girdiler, 2016 yılında yaşanan felaketler
neticesinde zaten çok zor durumda olan çiftçimizi tamamen felaketin eşiğine
getirmiştir. Antalya ili sınırları içinde yaşanan doğal felaketler sebebiyle
ekinleri, ürünleri, hayvanları veya seraları zarar gören üreticilerimizin
TARSİM’li olup olmadıklarına bakılmaksızın kayıplarının telafi edilmesi gerekmektedir.
8/8/2018
tarihinde vermiş olduğumuz, çiftçi zararlarının devletçe karşılanıp kredi
borçlarının ertelenmesiyle ilgili yasa teklifimiz Komisyonda bekletilmektedir.
Yine, çiftçinin kalkınması ve tüketicinin fiyatlandırma bakımından korunması
için tarımsal girdilerin üretici lehine sübvanse edilmesi gerekir. 
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
FERİDUN
BAHŞİ (Devamla) – Buna ilişkin 22/10/2018 tarihinde vermiş olduğumuz, çiftçinin
kullandığı, başta mazot olmak üzere tarımsal girdilerden ÖTV, KDV alınmamasıyla
ilgili yasa tekliflerimiz Komisyonda bekletilmektedir. Komisyonda bekletilen
yasa tekliflerinin bir an önce Genel Kurula getirilerek yasalaşmasının
sağlanması ve çiftçimizin bir nebze olsun nefes almasının sağlanması öncelikli
talebimizdir. Çiftçilerimizin çok büyük bir desteğe ihtiyacı vardır. Bu kadar
felaket geçiren çiftçimizin kendi imkânlarıyla ayağa kalkması artık imkânsız
hâle gelmiştir. Ben de bu vesileyle bu felakette hayatını kaybedenlere rahmet diliyor,
zarar gören vatandaşlarımıza geçmiş olsun dileklerimi sunuyorum. 
Değerli
milletvekilleri, AK PARTİ iktidarında ülke panayıra dönmüş durumdadır. “Devlet
basma mı satarmış?” diyerek başlayan özelleştirme çılgınlığıyla ülkenin
istihdam yaratan tüm varlıklarını satan iktidarın bugün geldiği nokta “tanzim
satış” adı altında manavlığa başlanmasıdır. Bu konuya bir başka konuşmamızda
değineceğim.
Bu
vesileyle, yüce Türk milletini ve Gazi Meclisi saygıyla selamlıyorum. (İYİ
PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 41 sıra sayılı Kanun Teklifi’nin 16’ncı maddesinde geçen “yer alan”
ibaresinin “bulunan” olarak değiştirilmesini arz ve teklif ederiz. 
 Erol
Katırcıoğlu Garo Paylan Şevin Coşkun
 İstanbul Diyarbakır Muş
 Murat
Çepni Ömer Faruk Gergerlioğlu Rıdvan Turan
 İzmir Kocaeli Mersin
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan. 
BAŞKAN
– Önerge hakkında konuşmak üzere Diyarbakır Milletvekili Garo Paylan.
Buyurun
Sayın Paylan. (HDP sıralarından alkışlar) 
GARO
PAYLAN (Diyarbakır) – Sayın Başkan, değerli milletvekilleri; tekrar iyi
akşamlar.
Değerli
arkadaşlar, memleket adaletsizlik girdabında savruluyor maalesef. Biz neler
yapıyoruz arkadaşlar? Saraydan gelen fermanları görüşüyoruz. Yasa filan
yapmıyoruz. Fermanlar sarayda yazılıyor, maalesef bize düşen, burada mühür
vurmak oluyor. Ama gelen fermanlar, arkadaşlar, vicdansız ve adaletsiz. Buna
adalet katacaksa vicdanlı insanlardır, adaletli insanlardır, adaletli
vekillerdir ama vicdanlar körelmiş maalesef. Adında “adalet” geçen bir parti
adaleti unutmuş. Kalkınma zaten hak getire artık. 
Değerli
arkadaşlar, sarayın freni boşalmış. Olabilir. Trump’ın da mesela freni boşalmış
durumda. Olabilir. Bazı ülkelerde yürütme zıvanadan çıkabilir ama orada denge
ve denetim mekanizmaları varsa yürütmeye “Hop, arkadaş, bu ferman vicdansız, bu
ferman adaletsiz.” der. Bize düşen görev bu, arkadaşlar; bizim yapmamız
gereken, dengelemek, denetlemek ve freni boşalmış saraya fren olmak. 
Değerli
arkadaşlar, bakın, bu torbada yalnızca 45’inci madde örneğini versek… Yani bu
Afşin Elbistan, Muğla Yatağan, Çan, Soma, Çatalağzı gibi, insanımızı
zehirleyen, erken ölümlere yol açan, on binlerce kanser vakasının müsebbibi
olan 10 tane termik santralin iki yıl daha çalışmasına el kaldırmak
vicdansızlık değil midir arkadaşlar? Bunlara süre verildi, yıllar önce denildi
ki: “Arkadaşlar, bacalarınıza filtre takın.” Yapmadılar. Neden? Çünkü
“İktidarda nasıl olsa AKP var; günü gelir, AKP’li vekiller saraydan gelen
fermana el kaldırır.” dediler, yapmadılar. Siz de cezayı kesmiyorsunuz. Burada
bir vicdansızlık var arkadaşlar. Vatandaşlarımızın hayatını öne koymayan,
sermayenin çıkarlarını öne koyan bir anlayış var. 
Bugün
bir vicdansızlık örneği daha sergilediniz. Geçen hafta Kartal’da bir bina çöktü,
21 vatandaşımız hayatını kaybetti. Dedim ki bugün: On binlerce Yeşilyurt
Apartmanı var, hepsi de herhangi bir depremde çökebilir; gelin, buna bakalım.
AKP oylarıyla “Buna bakmayalım.” denildi. Neden? Çünkü ellerinizi kaldırsanız…
Eminim ki herkes bakmak ister buna. Bir milletvekilinin görevi budur, birincil
görevi. Bir bina çökmüş, on binlerce Yeşilyurt Apartmanı var ve buna bakmak bir
vekilin birincil görevi olması lazımken bakmamaya el kaldırdınız. Neden? Çünkü
saraydan azar işitirsiniz arkadaşlar. Maalesef durum budur. 
Ya,
bir milletvekili denge ve denetim yapmayacaksa neden maaş alır? Neden
milyonlarca, milyarlarca lira bu Meclis milletvekillerine maaş veriyor?
Görevimiz bu; dengelemek, denetlemek ama maalesef vicdanlar körelmiş, vicdanlar
taşlaşmış arkadaşlar ve cezasız kalan her suç, emin olun, tekrarlar. 1999
depreminde 18 bin vatandaşımızı kaybettik, muhtemel bir İstanbul depreminde de
yüz binlerce vatandaşımızı kaybedebiliriz ama Meclis buna bakmamaya oy
verebiliyor çünkü vicdanlar körelmiş arkadaşlar.
Bir
vicdansızlık örneği daha: Bu Meclisin bir üyesi var biliyor musunuz, Leyla
Güven, Hakkâri Milletvekilimiz. Aynı sizler gibi, bizler gibi, hepimiz gibi 60
bin, 70 bin, 80 bin Türkiye Cumhuriyeti vatandaşının oyuyla seçildi yani
KPSS’yle bu Meclise gelmedi. 60 bin, 70 bin vatandaşımızın, Hakkâri halkının
yüzde 80 oyuyla seçildi; Hakkâri halkının iradesi. Bir derdi var. Diyor ki
arkadaşlar: “Bu ülkede hepimiz tecrit altındayız. Bu tecrit kalksın, kırılsın,
barışın yolu açılsın.” Bunun için de bedenini açlığa yatırmış durumda ve doksan
yedi gündür açlık grevinde arkadaşlar. Doksan yedi gündür, şu Meclisin HDP
dışında hiçbir milletvekili bununla ilgili bir şey yapmadı, maalesef. Diyemedi
ki “Leyla’nın derdi nedir, gidip bir soralım. Bir heyet oluşturalım, bir
gidelim evine -Diyarbakır’da kendisi- ne diyor Leyla, derdi nedir diye
soralım.” Yapmadı bu milletin vekilleri bunu maalesef. 
Değerli
arkadaşlar, maalesef burada da vicdanımız kurumuş. Ama bakın arkadaşlar, Leyla
Güven onur mücadelesi veriyor, haysiyet mücadelesi veriyor. Tıpkı… Filistin’de
bazı milletvekilleri açlık grevine girmişlerdi ve onlar da haysiyet mücadelesi
veriyorlardı. Maalesef, ülkemiz, şu anda İsrail’in Filistin’e uyguladığı zulmün
bir benzerini…
(Mikrofon
otomatik cihaz tarafından kapatıldı) 
GARO
PAYLAN (Devamla) – Sayın Başkanım… 
BAŞKAN
– Tamamlayalım lütfen.
GARO
PAYLAN (Devamla) – …bizler üzerinde, HDP üzerinde, HDP vekilleri üzerinde
uyguluyor. Bu tecridi kırmak için ve Leyla’nın sesine ses katmak için dedik ki…
Kamuoyu nasıl yaratacağız? Basın bize kapalı. Hiçbir televizyonda HDP’li vekili
görüyor musunuz? Hayır. Her gün HDP hakkında konuşuyorsunuz ama bizler o
televizyonlara çıkamıyoruz. Ne yapacak milletvekilleri, nasıl kamuoyu
yaratacak? Dedik ki: “Yürüyelim, Taksim’den Galatasaray’a yürüyelim 50
milletvekili.” Süleyman Soylu dedi ki: “Sizi yürüten, adam değildir.” Ya,
Anayasa madde 34’ü açın, okuyun, Süleyman Soylu’ya da okutun. Herkes önceden
izin almadan yürüme hakkına sahiptir arkadaşlar, Anayasa madde 34. İçişleri Bakanı
Anayasa ihlali yapıyor. Ya, bunu ona anlatmayacak mı bu Meclis? Bu Meclisin bir
üyesinin derdine dert olmayacak mı? Bu anlamda, vicdanlar körelmiş arkadaşlar
ama hepinizi vicdana ve adalete tekrar çağırıyorum, Leyla’nın sesine ses olalım
diyorum, Leyla Vekilimizi saygıyla sevgiyle selamlıyorum. (HDP sıralarından
alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
16’ncı
maddeyi oylarınıza sunuyorum: Kabul edenler... Kabul etmeyenler... 16’ncı madde
kabul edilmiştir. 
BÜLENT
TURAN (Çanakkale) – Sayın Başkan, 60’a göre söz istiyorum yerimden bir dakika,
izin verirseniz.
BAŞKAN
– Buyurun Sayın Turan.
IV.- AÇIKLAMALAR (Devam)
34.- Çanakkale Milletvekili Bülent Turan’ın, Diyarbakır
Milletvekili Garo Paylan’ın 41 sıra sayılı Kanun Teklifi’nin 16’ncı maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
BÜLENT
TURAN (Çanakkale) – Sayın Başkan, değerli milletvekilleri; hepinizi saygıyla
selamlıyorum.
Hatibin
ısrarla “saray fermanı, sarayın freni boşalmış” tarzı -tırnak içerisinde-
“sokak ağzı” diye ifade edeceğimiz bu ifadelerinin bu Meclisin mehabetine, gazi
olmasına, olgunluğuna yakışmadığını düşünüyorum. Keşke daha nezih bir dille bu
ifadeler kullanılsa. Keşke daha saygın bir yaklaşımla, dille eleştiri
yapılabilse. Bu tarz ifadelerin hepsini reddediyoruz. Bununla ilgili daha
önceki oturumlarda defaatle uyarılarımızı yaptık. Hiç kimseye bu dilin faydası
yok Sayın Başkanım. 
Onun
dışında, Leyla Güven’le ilgili zaman zaman tüm vekilleri itham eden bir söylem
söz konusu oluyor; işte “Vekil açlık grevinde, neden ilgilenilmedi?” gibi.
Bakın, değerli arkadaşlar, açlık grevinde olan bir vekilin bu kararından
vazgeçirilmesi görevi hepimizin olmakla beraber önce kendi grubunundur. Ben de
diyorum ki bize bu çağrıyı yapan kürsüdeki hatibe, önce kendi arkadaşına, kendi
partilisine terörle anılan Apo’nun, terörün lideri olan Apo’nun açlık greviyle
bir bağlantısının kurulmaması, bununla ilgili bir gündem yapmaması kendisi için
de partisi için de daha kıymetlidir diyebilsinler. Bizden önce onlara düşer.
Bir terör liderinin tecridi kalksın diye açlık grevi yapan bir insana bu
Meclisten önce sizin gidip de “Bu yanlıştan vazgeçin.” demeniz lazım. Kendisi
biliyorsunuz tahliye oldu. Bu tahliyeye rağmen “Apo’ya özgürlük” tarzı…
MEHMET
RUŞTU TİRYAKİ (Batman) - Hayır, yanlış. 
GARO
PAYLAN (Diyarbakır) – Hayır, özgürlük değil, yalan söylüyor.
MEHMET
RUŞTU TİRYAKİ (Batman) – Hayır, öyle bir talep yok.
GARO
PAYLAN (Diyarbakır) – Tecrit kalksın diye, tecrit.
BÜLENT
TURAN (Çanakkale) – Peki, “Apo’nun tecridi kalksın.” diyeymiş, çok iyi bir şey
yapıyormuş gibi… Bununla ilgili uyarı yapsınlar. Hiç kimse kendi sağlığından
olmasın deriz biz ama bize demektense ona demesi lazım. 
Sayın
Bakan Soylu’nun ifade etmiş olduğu, o, terörle ilgili propaganda imkânı bulan
yürüyüşe izin vermeme yaklaşımı, her üniter devlette olacak olan yaklaşımdır. 
Teşekkür
ederim Sayın Başkan. 
FATMA
KURTULAN (Mersin) – Sayın Başkan...
BAŞKAN
– Sayın Kurtulan...
FATMA
KURTULAN (Mersin) – Söz hakkı doğmuştur, ben de sataşmadan söz istiyorum. 
BAŞKAN
– Buyurun. 
35.- Mersin Milletvekili Fatma Kurtulan’ın, Çanakkale
Milletvekili Bülent Turan’ın yaptığı açıklamasındaki bazı ifadelerine ilişkin
açıklaması
FATMA
KURTULAN (Mersin) – Teşekkürler Sayın Başkan.
Burada
üç aydır bir sorunu dile getirmeye çalışıyoruz ama genel olarak mantık,
zihniyet böyle. Siz de üç yıl boyunca gidip görüştüğünüz, İmralı’da görüşmeler
yaptığınız, çözüm süreci adını verdiğiniz, büyük mesailer açığa çıkardığınız,
terörist demediğiniz, bu ülkenin barışına katkısı olacağını düşündüğünüz bir
insanla görüştünüz. Leyla Güven Milletvekilimiz, bu insanın üç yıldır
avukatları da dâhil ailesiyle görüşememesinin hukuki bir zemini olmadığını, tam
tersi Anayasa’nın, yasanın, hukukun ihlali olduğunu söylüyor ve bunun ülkemizin
barışına hizmet etmediğini bir savaşa hizmet ettiğini -o süreçle birlikte şu an
Türkiye’de ağır bir tecridin- aslında yaşamın her alanında Türkiye'nin bir
baskılamaya maruz kaldığını söylüyor. Bunu çarpıtmanın gereği yok. Şu an doksan
yedi gündür Leyla’nın sesine ses vermek, mutlaka bu Meclisin temel görevi olmak
durumundadır. 
Sayın
Bülent Turan’a şunu söylemek isterim: Arkadaşlar, Süleyman Soylu’nun
savunulacak hiçbir yanı yok. Bu üslubu nasıl savunabilirsiniz? Bu, bir mahalle,
bir sokak kabadayısı üslubuyla... Ben bunu bir bakana ağır bir itham ya da bir
şey olarak söylemiyorum. Bakan eğer bunu kendisine yakıştırıyorsa biz de bu
kürsüde bunu söylemek zorundayız. Daha önceki pratikleri de ortadadır. Doğubeyazıt’ta
yaşanan bir cinayetle ilgili Genel Başkanımızı arıyor, çok ağır ithamlarda
bulunarak “Artık siz bittiniz.” diyor. 
(Mikrofon
otomatik cihaz tarafından kapatıldı) 
FATMA
KURTULAN (Mersin) – Bitireyim Sayın Başkan. 
BAŞKAN
– Buyurun. 
FATMA
KURTULAN (Mersin) – Bir İçişleri Bakanı “Siz artık bittiniz.” derken biz bundan
ne anlamalıyız arkadaşlar? Bunu kabul ediyor musunuz, ettiniz mi? Vicdanınıza
sığdı mı bu? Bunu yerleştirdiniz mi vicdanınızın bir yerine? Bunu gerçekten
savunuyor olmanızı hiç anlayamıyoruz. 
Süleyman
Soylu da -sabah başlarken söylediğim gibi- anayasal bir dayanağı varsa, yasağın
dayanağı varsa onu temellendirir. Bir İçişleri Bakanı, yürüten adam değildir,
demez, bunu dememeli. Bunu başta bizden önce sizin eleştirmeniz, “Artık haddini
bil be adam.” demeniz lazımken, “Sokak kabadayısı mısın?” demeniz lazımken bunu
söylemeyi bize bırakıyorsunuz, siz hâlâ onu savunuyorsunuz. Gerçekten, size ne
diyeyim, artık vicdanlara bırakıyorum. 
BÜLENT
TURAN (Çanakkale) – Sayın Başkan…
BAŞKAN
– Bir dakika…
CEMAL
ENGİNYURT (Ordu) – Sayın Başkan, ben de bu Meclisin milletvekili olarak… Benim
görevlerim arasında doksan yedi gündür açlık grevi yapan Leyla Güven’in açlık
grevine son vermek diye bir görevim yok, ben Türk milleti adına görev
yapıyorum. Leyla Güven açlık greviyle mutluluğuna devam etsin. Benim bir
milletvekili olarak böyle bir görevim yok.
Tutanaklara
geçsin. 
BAŞKAN
– Sayın Turan…
GARO
PAYLAN (Diyarbakır) – Yazıklar olsun. Tamam, seninle ilgili değil bu.
FATMA
KURTULAN (Mersin) – Hiç zahmet etmeyin, sizden bekleyen de yok.
CEMAL
ENGİNYURT (Ordu) – Söylemeyin o zaman, sürekli “milletvekili, milletvekili…”
GARO
PAYLAN (Diyarbakır) – Sizi vareste tutuyoruz. 
BAŞKAN
– Arkadaşlar, bir dakika…
BÜLENT
TURAN (Çanakkale) – Sayın Başkan, İçişleri Bakanımızın, terör faaliyetine konu
olacak bir yürüyüşle ilgili söylediği ifadenin içeriğini de anayasal güvenceyle
beraber…
EROL
KATIRCIOĞLU (İstanbul) – Ya, nasıl böyle bir şeye karar veriyorsunuz? Terörle
ilgili olduğunu nereden çıkarıyorsunuz ya?
BÜLENT
TURAN (Çanakkale) – Ama bir dakika… Durun bir arkadaşlar.
GARO
PAYLAN (Diyarbakır) – Hayır, ne terör gündemi ya, ne terör gündemi?
BÜLENT
TURAN (Çanakkale) – O zaman siz konuşun, biz susalım.
BAŞKAN
– Arkadaşlar… Arkadaşlar… Kayıtlara geçiyor. Bir dakika… Sayın grup başkan
vekili konuşuyor.
EROL
KATIRCIOĞLU (İstanbul) – Nasıl bir konuşma bu ya?
BÜLENT
TURAN (Çanakkale) – Bakın, değerli arkadaşlar, Sayın Başkan; problem bu zaten.
Hatibiniz konuştu dinledik, grup başkan vekilini dinledik. Toplam bir dakika konuşacağım.
Bu gerginliğe gerek yok.
EROL
KATIRCIOĞLU (İstanbul) – Ayıp, ayıp bir kere!
MEHMET
RUŞTU TİRYAKİ (Batman) – Başkan, ama “teröristle ilgili” demesin ya!
EROL
KATIRCIOĞLU (İstanbul) – Ayıp! Buna “ayıp” denir.
BÜLENT
TURAN (Çanakkale) – Söylediğimiz şey şu: Leyla Güven “Apo’ya özgürlük.” diyerek
açlık grevi yapıyor.
GARO
PAYLAN (Diyarbakır) – “Özgürlük” değil ya! Niye tekrar ediyorsun? Değil, değil…

BÜLENT
TURAN (Çanakkale) – Ne? Söyleyin. 
GARO
PAYLAN (Diyarbakır) – “Tecrit kalksın.” diyor, tecrit. 
MEHMET
RUŞTU TİRYAKİ (Batman) – Ya, “Terör örgütü eylemi” diyorsun…
BAŞKAN
– Arkadaşlar…
BÜLENT
TURAN (Çanakkale) – “Apo’ya tecrit kalksın.” diye açlık grevi yapıyor. Doğru
mu?
GARO
PAYLAN (Diyarbakır) – Doğru. 
BÜLENT
TURAN (Çanakkale) – Dünyanın neresinde bir terör liderine açlık grevi yaptığı
için Meclis göreve çağrılabilir? Tersten sorayım: Diyorlar ki “Yürüyüşümüz
engellendi.” Sayın Başkan, Avrupa’nın hangi caddesinde, hangi meydanında
DEAŞ’la ilgili bir yürüyüşe izin verilebilir?
GARO
PAYLAN (Diyarbakır) – Ne alakası var?
EROL
KATIRCIOĞLU (İstanbul) – Ne alakası var? “DEAŞ’la ilgili” ne alakası var?
BÜLENT
TURAN (Çanakkale) – Terörle ilgili, her devlet gerekli tedbiri gösterir.
Türkiye’de PKK var, DEAŞ var; Avrupa’da DEAŞ var. 
EROL
KATIRCIOĞLU (İstanbul) – Ne ilgisi var?
BAŞKAN
– Arkadaşlar…
EROL
KATIRCIOĞLU (İstanbul) – HDP’yle ne ilgisi var bunun ya? 
BÜLENT
TURAN (Çanakkale) – Şu ilgisi var…
GARO
PAYLAN (Diyarbakır) – 6 milyon oy almış bir siyasi partiden bahsediyorsun, 6
milyon oy almış bir siyasi partiden bahsediyorsun! 
EROL
KATIRCIOĞLU (İstanbul) – Ayıp, hakikaten ayıp! Hiç yakıştıramıyorum.
BÜLENT
TURAN (Çanakkale) – Bakın, Türkiye’de demokratik bir yapı içerisinde parti mi
olacak, kuyruk mu olacak? Buna karar versinler Sayın Başkan. 
MEHMET
RUŞTU TİRYAKİ (Batman) – Yani biri cezaevinde tecritte tutulabilir, öyle mi?
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Nevzat Şatıroğlu ve 6
Milletvekilinin Maden Kanunu ile Bazı Kanunlarda ve Kanun Hükmünde Kararnamede
Değişiklik Yapılmasına Dair Kanun Teklifi (2/1410) ve Sanayi, Ticaret, Enerji,
Tabii Kaynaklar, Bilgi ve Teknoloji Komisyonu Raporu (S. Sayısı: 41) (Devam)
BAŞKAN
– Değerli arkadaşlar, 17’nci madde üzerinde üç önerge vardır, önergeleri
aykırılık sırasına göre işleme alacağım. 
Türkiye Büyük Millet Meclisi Başkanlığına
Görüşülmekte
olan 41 sayılı Maden Kanunu ile Bazı Kanunlarda ve Kanun Hükmünde Kararnamede
değişiklik yapılmasını öngören kanun teklifinin 17’nci maddesinin üçüncü
fıkrasının aşağıdaki şekilde değiştirilmesini arz ve teklif ederiz.
 Kazım
Arslan  Tacettin Bayır  Tahsin Tarhan
 Denizli
 İzmir  Kocaeli
 Müzeyyen
Şevkin  Ahmet Vehbi Bakırlıoğlu  Ahmet Akın 
 Adana Manisa Balıkesir

 Ensar
Aytekin 
 Balıkesir
 
"Arama
ruhsatlı sahalarda, geçici tesis alanı ile arama süresince belirlenen görünür,
muhtemel ve mümkün rezerv alanı üzerinden işletme ruhsatı, geçici tesis alanı
ve görünür rezerv alanına da işletme izni verilir. Arama ruhsatının diğer
kısımları taksir edilir. Mümkün rezerv alanlarının IV. Grup maden işletme
ruhsat sahalarında beş yıl, diğer grup maden işletme ruhsat sahalarında üç yıl
içinde görünür veya muhtemel rezerv haline getirilmeyen alanlar da taksir
edilir. Maden işletme faaliyetlerinin yapılması mümkün olmayan küçük alanlar
içerecek şekilde işletme ruhsatı düzenlenemez. Maden işletme faaliyeti
yapılamayacak nitelikte küçük alanlar içerir şekilde yapılan işletme ruhsat
taleplerinde bu alanlar Genel Müdürlükçe ruhsattan taksir edilir. Taksir edilen
küçük alan, taksir edildiği ruhsatın mücaviri sayılmaz.
İşletme
ruhsat sahalarının muhtemel rezerv ve/veya görünür rezerv alanı haline
getirilmesine yönelik yapılan arama faaliyetlerinde 17’nci maddenin dokuzuncu
fıkrası hükmü uygulanır. İşletme ruhsatlarında, işletme izin alanı dışında
kalan alanlarda görünür ve muhtemel rezervin tespitine yönelik yapılan arama
faaliyetlerinde alınması gerekli izinler arama ruhsatları ile aynı hükümlere
tabidir.”
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım. 
BAŞKAN
– Önerge hakkında konuşmak üzere Balıkesir Milletvekili Ensar Aytekin. 
Buyurun
Sayın Aytekin. (CHP sıralarından alkışlar)
ENSAR
AYTEKİN (Balıkesir) – Sayın Başkan, değerli milletvekilleri; görüşülmekte olan
41 sıra sayılı Kanun Teklifi’nin 17’nci maddesi için söz aldım. Genel Kurulu
saygıyla selamlıyorum. 
Değerli
arkadaşlar, maden sorunu Türkiye’de ara sıra gündeme gelen ama bize göre
gündemden düşmemesi gereken bir sorundur. Dünya maden tarihinde yaşanan en
büyük cinayetlerden olan Soma faciasının bu iktidar döneminde yaşanması,
madenlerin güvenliğinin hep tartışmaya açılmasına olanak sağlamıştır. 
Değerli
arkadaşlar, bütün değerlendirmelerimi maden ve taş ocaklarıyla havası, suyu,
doğası katledilen Balıkesir üzerinden yapacağım. Balıkesir, iki denize sınırı
olan ve Kaz Dağları, Madra gibi oksijen ve biyosfer rezervleri olarak dünyanın
sayılı kaynak alanlarına ev sahipliği yapması dolayısıyla sermayedarların
iştahını kabartan bir ilimizdir. Uçakla Ankara’dan Edremit Körfezi’ne doğru
geldiğinizde Kaz Dağlarının üzerinden geçerken gördüğünüz o delik deşik edilmiş
dağlar ve kel tepeler ne yazık ki bu iktidarın eseridir. Maden arama
faaliyetleri kapsamında doğası katledilen bu alanlar halkın ve kamuoyunun
dikkatinden kaçmamaktadır. Kaz Dağlarındaki maden arama faaliyetleri doğal
dokuyu bozup canlı yaşamını tehdit ederken yaşanan katliamlara kılıflar
uydurulması da özel bir uğraşın sonucudur. İktidarın bu maden arama
şirketleriyle ne ilgisi var bilmiyoruz ama Kaz Dağlarını ve Madra’yı korumak
için sorduğumuz tüm sorular yanıtsız kalmakta ya da görmezden gelinmektedir.
Maden aramak için kesilen ağaçları sorduğumuzda verilen cevap “Ağaç kesiyoruz
ama 3 katını dikeceğiz.” olmaktadır. Arkadaşlar, kesilen her bir ağaç bir
canlı; hiç, yeni doğan çocuğunuz ölen çocuğunuzun acısını unutturur mu? Ya da
bir çocuğu ölen kişi “Olsun, yenisini yaparım.” diyebilir mi?
Bir
başka konu, maden ocaklarında çalışan insanların güvenlik sorunu. Geçtiğimiz
günlerde Balya ilçemizde maden arama alanında yaşanan bir trafik kazası sonucu
hayatlarını kaybeden yurttaşlarımız oldu, kendilerine bir kez daha Allah’tan
rahmet diliyorum. Vefat edenlerden birisi de iktidar partisinin ilçe kadın
kolları başkanının eşi. Şimdi, buna “bir kaza” diyebilir miyiz? Bu nasıl bir
tedbirsizliktir? Aynı şekilde, birkaç ay evvel de Dursunbey ilçemizde bir kadın
işçi yine maden alanında araç altında kalarak can verdi. Söyledik duymadınız,
işinize gelmedi, sonra Balya’daki olay yaşandı.
Gelelim
bir başka konuya. Yine, Havran ilçemizde bir taş ocağı var değerli arkadaşlar,
Çanakkale kahramanı Seyit Onbaşı’nın köyünün hemen 100 metre üzerinde. Köy, taş
ocağından gelen tozun dumanın altında yıllardır. İnsanlar toz soluyor.
Bitkiler, ağaçlar, hayvanlar toz altında. Köyün suyu içilemiyor, bırakın içmeyi
çamaşır yıkanamıyor. Köylüler yazın yolu kapattılar “Asfalt dökülene kadar yolu
açmayacağız.” dediler. Oradaydık -sağ olsun- vali beyle görüşmemiz sonuç verdi
ve sorun geçici olarak giderildi. Bu taş ocağının ruhsatı geçmişte iptal
edilmişti ama ocak hâlâ çalışıyor. Sahibi kim sizce arkadaşlar? Kuşkusuz bir
AKP’li ama daha özel biri, AKP’li Balıkesir Burhaniye Belediye Başkanı Necdet
Uysal’a ait bir taş ocağı. Yani Çanakkale kahramanı Seyit Onbaşı’nın köyünü toz
içinde bırakan AKP’li bir belediye başkanı. Bu mudur sizin yerliliğiniz ve
millîliğiniz? Bu mudur sizin ecdada saygınız?
Değerli
arkadaşlar, bizim ismimizin önünde “milletvekili” yazar ama sadece milletin
vekilleri değiliz, biz aynı zamanda doğanın, ağaçların, denizlerin, havanın,
suyun, ezcümle bütün canlıların vekilleriyiz. Kaz Dağları ve Madra zengin
biyosfer ve oksijen rezervleriyle yalnızca bölge halkının değil, nefes alan
milyonlarca canlının ortak değeridir. Hep söylüyoruz, bir kez daha buradan
söyleyelim: Kaz Dağlarının üstü altından daha değerlidir. 
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen. 
ENSAR
AYTEKİN (Devamla) - Bu kanun belli ki birilerinin isteğini yerine getirmek için
ilgililerce hazırlanmış ve buraya birkaç kişinin imzasıyla getirilmiştir. Bu
kanunun içinde ne çevre hakkı vardır ne de geleceğe saygı. Ama bu kanunda daha
çok rant, daha çok çevre katliamı, daha çok tüketim vardır; sorumluluğu birkaç
kişiye yıkarak bürokrasiyi ve siyasal iradeyi sorumsuz yapma talebi vardır.
Bu
duygu ve düşüncelerle Genel Kurulu saygıyla selamlıyorum. (CHP sıralarından
alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan (2/1410) esas numaralı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 17’nci maddesine “I.
Grup (a) bendi madenlerin işletme ruhsat süresi beş yıldır.” cümlesinden önce
gelmek üzere aşağıdaki ibarenin eklenmesini arz ve teklif ederim. 
“Mücbir
sebepler ve beklenmeyen haller dışında (heyelan, sel felaketi, deprem, grizu
patlaması)”
 Ayhan
Erel Feridun Bahşi Fahrettin Yokuş 
 Aksaray Antalya Konya
 Ayhan
Altıntaş İsmail Koncuk
 Ankara Adana
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan. 
BAŞKAN
– Önerge hakkında konuşmak üzere Konya Milletvekili Fahrettin Yokuş.
Buyurun
Sayın Yokuş. (İYİ PARTİ sıralarından alkışlar) 
FAHRETTİN
YOKUŞ (Konya) – Sayın Başkan, değerli milletvekilleri; 41 sıra sayılı Maden
Kanunu’nun 17’nci maddesi hakkında söz almış bulunmaktayım. Hepinizi saygıyla
selamlıyorum. 
Madencilik
insan yaşamının ve çalışma hayatının en karmaşık, en fazla çaba isteyen ve en
fazla katma değer yaratan alanıdır. Madencilik mevzuatı “Ben bilirim ve benim
istediğim olsun.” dayatmasıyla hazırlanamaz, hazırlanmamalıdır.
Adalet
ve Kalkınma Partisi iktidara geldiğinden bu yana Maden Kanunu’nu defalarca
değiştirmiş ancak gelinen noktada sorunlar bitmemiş ve hâlen devam etmektedir.
Bunun nedeni, kanun, ihtiyaca binaen değil, saray ile saraya bağlı olarak
çalışan ve kamudan nemalanan maden tacirlerinin talebine binaen hazırlandığı
için çözüm olmamaktadır. 
Değerli
milletvekilleri, Amerika’yı yeniden keşfetmiyoruz. Şayet siz iyi bir kanun
yapmak istiyorsanız, çağırırsınız sektör temsilcilerini, üniversitelerin,
sendikaların, meslek odalarının temsilcilerini ve kamunun ortak görüşünü de
katarak tüm paydaşların sahipleneceği bir kanun tasarısını buraya getirirsiniz.
Ancak siz öyle yapmıyorsunuz. Sarayın dikte ettirdiği bir metni buraya
getiriyorsunuz ve buradan geçiriyorsunuz.
Şimdi
sizlere, madencilikle ilgili yapılması gereken birkaç konuyu anlatmak
istiyorum. Daimî nezaretçi eğitimi, geçmişte olduğu gibi, Enerji ve Tabii
Kaynaklar Bakanlığı, Aile, Çalışma ve Sosyal Hizmetler Bakanlığı ve ilgili
meslek odası olan Maden Mühendisleri Odasının da görüşleri alınarak yeniden
düzenlenmelidir. Mesleki eğitimler işin ehli olan Maden Mühendisleri Odası
tarafından verilmelidir. Daimî nezaretçinin nitelikleri, çalışma usul ve
esasları, madencilik bilim ve tekniğine uygun olarak yeniden düzenlenmelidir.
Maden Mühendisleri Odasının mesleki denetim üzerindeki engelleri
kaldırılmalıdır. Devlet adına denetim görevi yapan daimî nezaretçilerin
ücretlerinin işveren tarafından ödeniyor olması yanlıştır. Bu durumda da daimî
nezaretçi denetim görevini bağımsız bir biçimde yapamamaktadır. Oysa daimî
nezaretçiler ücretlerini işverenlerin sağlayacağı bir fon üzerinden alırlarsa
işverene bağımlılıkları ortadan kalkacağı için bağımsız bir şekilde denetim yapabilmelerinin
önü açılacaktır. Bu şekilde bağımsızlık sağlandığı takdirde ancak, eksik ve
yanlış iş yapan daimî nezaretçiye ceza vermek de uygun olacaktır. 
Teklifte
işverene bağımlı statüsü devam eden yani işverenden ücretini alan daimî
nezaretçilere 5 bin TL para cezası öngörülmüştür. Bu rakam Komisyon
görüşmelerinde bin TL’ye düşürülmüştür. Ancak para cezası -bu bin TL de olsa-
vermek anlamsız olacaktır. Çünkü bağımlı kişilere ceza verilmesi demek bu
cezanın sadece cezada kalacağı anlamına gelir. Bu durumun önüne geçmek için de
denetim yapacak kişilerin bağımsızlığının sağlanması gerekmektedir. 
Teklifte
redevans sözleşmelerinde ruhsat devri öngörülmektedir. Oysa redevans süresiyle
sınırlı öngörülen ruhsat devri gerçekte bir ruhsat devri olmayıp redevans
sözleşmesi dönemi içerisinde kamunun olası iş kazalarının sorumluluğundan
sıyrılması amacıyla yapılmış bir manipülasyondur. Redevans uygulamasında olası
iş kazalarında kamu ve özel sektör birlikte sorumludur. Ancak, geçmişte yaşanan
kazalarda maalesef alt kademedeki birkaç özel sektör çalışanından başka kimse
ceza almamıştır. Şayet bu yanlışta devam edilirse Soma’da, Ermenek’te,
Zonguldak’ta, Şırnak’ta yaşanan maden kazaları yine yaşanacaktır. 
Yaşadığımız
coğrafyada devam eden savaşlar sonucu yaşanan göçler nedeniyle tüm sektörlerde
olduğu gibi madencilik sektöründe de eğitimsiz ve deneyimsiz, ucuz, yabancı iş
gücü istihdamı kontrol altına alınmalıdır. Özellikle madencilik sektörü gibi
deneyim gerektiren alanlarda eğitimli personel çalıştırılması kural hâline
getirilmelidir. Tüm sektörlerde olduğu gibi madencilik sektöründe de sendikal
örgütlenmeye engel olan nedenler acilen ortadan kaldırılmalıdır. Örgütlü iş
gücü, iş kazalarının ve kuralsız çalışmanın önüne geçebilecek unsurlardan
biridir. 
(Mikrofon
otomatik cihaz tarafından kapatıldı)
FAHRETTİN
YOKUŞ (Devamla) – Sayın Başkanım…
BAŞKAN
– Tamamlayalım lütfen. 
FAHRETTİN
YOKUŞ (Devamla) – Aşırı üretime dayalı bir madencilik anlayışından
vazgeçilmelidir. Madencilik faaliyetleri, uzun vadeli, gerekli bilimsel ve
teknik ölçütlere uyum sağlayarak iş güvenliği kriterlerine uygun bir biçimde,
planlı bir çalışma içerisinde yürütülmelidir. 
Sonuç
olarak, yoğun emek gerektiren madencilik faaliyetleri, siyasetçi, bürokrat ve
müteşebbis girift yapılanmasından bağımsız nitelikli uzmanlarca denetlenmelidir
diyor, hepinizi saygıyla selamlıyorum. (İYİ PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler… Önerge
kabul edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 41 sıra sayılı Kanun Teklifi’nin 17’nci maddesinin çerçeve hükmünde yer
alan "fıkrasında yer alan ‘genel bütçeye’ ibaresi ‘Genel Müdürlüğün
bütçesine’ şeklinde değiştirilmiş ve fıkrada yer alan ‘ilgili muhasebe birimi
hesabına’ ibaresi madde metninden çıkarılmış, ikinci fıkrasına aşağıdaki
cümleler eklenmiş” ibaresinin "ve ikinci fıkraları aşağıdaki şekilde
değiştirilmiş” şeklinde değiştirilmesini, değiştirilen aşağıdaki fıkraların
işlenecek hükme eklenmesini ve ikinci fıkraya eklenen cümlenin madde metninden
çıkarılmasını arz ve teklif ederiz.
 Mehmet
Muş Mehmet Doğan Kubat Ramazan Can
 İstanbul İstanbul Kırıkkale
 Fehmi
Alpay Özalan İmran Kılıç Atilla Ödünç
 İzmir Kahramanmaraş Bursa
“İşletme
ruhsatı taleplerinde, l. Grup (b) bendi ve II. Grup (a) ve (c) bendi madenler
için ihale bedelinin yatırılmasından itibaren iki ay içinde, diğer maden
grupları için arama ruhsat süresi sonuna kadar, 6183 sayılı Kanunun 22/A
maddesi kapsamında vadesi geçmiş borcunun bulunmaması şartıyla Genel Müdürlüğün
bütçesine gelir kaydedilmek üzere işletme ruhsat taban bedeli ve işletme ruhsat
bedeli yatırılarak, yetkilendirilmiş tüzel kişilerce maden mühendisinin
sorumluluğunda hazırlanmış işletme projesi ve bu projenin uygulanabilmesi için
gerekli olan mali yeterliliğine ilişkin belgelerin ve aktif edilmiş tebligata
esas kayıtlı elektronik posta adresinin (KEP) veya kurumsal elektronik tebligat
sistemi (e-Tebligat) adresinin ruhsat sahibi tarafından Genel Müdürlüğe
verilmesi zorunludur. Aksi hâlde talep reddedilir ve ilgili saha ihalelik saha
konuma getirilerek ihale yolu ile ruhsatlandırılır. Projedeki teknik
eksiklikler iki ay içerisinde Genel Müdürlük tarafından ruhsat sahibine
bildirilir, eksiklikler yapılan bildirimden itibaren üç ay içinde tamamlanır.
Eksikliklerini verilen sürede tamamlamayanlara 31.054 TL idari para cezası
uygulanarak süre üç ay daha uzatılır. Bu süre sonunda projedeki teknik
eksiklikleri tamamlamayanların talepleri kabul edilmez ve ilgili saha ihalelik
saha konumuna getirilerek ihale yolu ile ruhsatlandırılır. Talebin kabul
edilmemesi halinde yatırılan işletme ruhsatı taban bedeli iade edilmez, işletme
ruhsat bedeli ise iade edilir. Taleplerin uygun görülmesi hâlinde bir ay içinde
işletme ruhsatı düzenlenir.
Ruhsatların
süre uzatım taleplerinde; ruhsat süresinin bitiş tarihinden en geç altı ay
öncesine kadar, 6183 sayılı Kanunun 22/A maddesi kapsamında vadesi geçmiş
borcunun bulunmaması şartıyla Genel Müdürlüğün bütçesine gelir kaydedilmek
üzere işletme ruhsat taban bedeli yatırılarak, yetkilendirilmiş tüzel kişilerce
maden mühendisinin sorumluluğunda hazırlanmış işletme projesi ve aktif edilmiş
tebligata esas kayıtlı elektronik posta adresinin (KEP) veya kurumsal
elektronik tebligat sistemi (e-Tebligat) adresinin ruhsat sahibi tarafından
Genel Müdürlüğe verilmesi zorunludur. Aksi hâlde talep reddedilir ve ilgili
saha ihalelik saha konumuna getirilerek ihale yolu ile ruhsatlandırılır. Genel
Müdürlükçe proje üzerinde veya mahallinde yapılan/yapılmış inceleme sonucunda
tespit edilen, projedeki teknik eksiklikler ve süre uzatımı talebinde bulunulan
ruhsata ilişkin vadesi geçmiş ruhsat harcı, ruhsat bedeli, çevre ile uyum
teminatı ve Devlet hakkı gibi mali eksiklikler Genel Müdürlük tarafından ruhsat
sahibine iki ay içerisinde bildirilir, eksiklikler yapılan bildirimden itibaren
üç ay içinde tamamlanır. Eksikliklerini verilen sürede tamamlamayanlara 31.054
TL idari para cezası uygulanır. Ruhsat süresinin sonuna kadar eksikliklerin
tamamlanmaması durumunda ruhsat süresi uzatılmaz ve bu alanlar başka bir işleme
gerek kalmaksızın ihalelik saha konumuna getirilerek ihale yolu ile
ruhsatlandırılır. Talebin kabul edilmemesi halinde yatırılan işletme ruhsatı
taban bedeli iade edilmez. Süre uzatım talebinin uygun görülmesi hâlinde ise en
geç ruhsat süre sonundan itibaren bir ay içinde işletme ruhsatının süresi,
işletme ruhsatının süresinin bitim tarihinden itibaren uzatılır. Ruhsat süresi
dolan ruhsat sahalarında maden işletme faaliyetleri yapılamaz.”
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Takdire bırakıyoruz Sayın Başkan.
MEHMET
DOĞAN KUBAT (İstanbul) – Gerekçe…
BAŞKAN
– Gerekçeyi okutuyorum:
Gerekçe:
Önergeyle,
işletme ruhsatı taleplerinde, I. Grup (b) bendi ve II. Grup (a) ve (c) bendi
madenler için ihale bedelinin yatırılmasından itibaren iki ay içinde, diğer
maden grupları için arama ruhsat süresi sonuna kadar, ruhsat süresi uzatım
taleplerinde ise ruhsat süresinin bitiminden en geç altı ay öncesine kadar 6183
sayılı Kanun’un 22/A maddesi kapsamında vadesi geçmiş borcunun bulunmaması
şartı getirilmiş, işletme ruhsat taban bedeli ve işletme ruhsat bedeli
yatırılması zorunlu tutulmuş, yetkilendirilmiş tüzel kişilerce maden mühendisinin
sorumluluğunda hazırlanmış işletme projesinin, işletme projesinin
uygulanabilmesi için gerekli olan mali yeterliliğine ilişkin belgelerin, aktif
edilmiş tebligata esas kayıtlı elektronik posta adresinin (KEP) veya kurumsal
Elektronik Tebligat Sistemi (e-Tebligat) adresinin Genel Müdürlüğe sunulması
zorunlu hâle getirilmiş ve bu bilgi ve belgelerin eksikliği hâlinde talebin
reddedileceği açıkça belirtilmiştir. Sayılan bu eksikliklerin bulunması hâlinde
süre verilmemekte; ancak işletme ruhsatı taleplerinde işletme projesinde tespit
edilecek teknik eksikliklerin giderilmesi için yapılacak bildirimden itibaren
üç ay içinde tamamlanması, ruhsat süresinin uzatılmasına ilişkin taleplerde ise
verilmesi zorunlu olan işletme projesinde tespit edilecek teknik eksikliklerin
ve ruhsat harcı, ruhsat bedeli, çevre ile uyum teminatı ve devlet hakkı gibi
mali eksikliklerin tamamlanması için ruhsat sahibine ruhsat süresi dolmadan
önce ek süre verilmesi öngörülmektedir.
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmiştir. 
Kabul
edilen önerge doğrultusunda 17’nci maddeyi oylarınıza sunuyorum: Kabul
edenler... Kabul etmeyenler... 17’nci madde kabul edilmiştir.
18’inci
madde üzerinde iki önerge vardır, önergeleri aykırılık sırasına göre işleme
alacağım. 
Türkiye Büyük Millet Meclisi
Başkanlığına
Görüşülmekte
olan 41 sıra sayılı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 18’inci maddesinin
teklif metninden çıkarılmasını arz ve teklif ederiz. 
 Kazım
Arslan  Müzeyyen Şevkin Tahsin Tarhan
 Denizli Adana Kocaeli
 Ahmet
Vehbi Bakırlıoğlu Ahmet Akın Özgür Özel
 Manisa Balıkesir Manisa
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET
ÇOLAKOĞLU (Zonguldak) – Katılamıyoruz Sayın Başkanım. 
BAŞKAN
– Önerge hakkında konuşmak üzere Manisa Milletvekili Özgür Özel.
Buyurun
Sayın Özel. (CHP sıralarından alkışlar) 
ÖZGÜR
ÖZEL (Manisa) – Sayın Başkan, değerli milletvekilleri; hepinizi saygıyla
selamlıyorum. 
Bir
kısmınızın buradan şahit olduğu, bir kısmınızın televizyonlardan izlediği ama
hepinizin yüreğini yakan bir sürecin öncesi, yaşandığı süreç, sonrası ve bugün
geldiğimiz nokta hakkında boynumun borcu olan bazı hatırlatmalar yapmak üzere
kürsüdeyim. 
Elimde
baretler var. Bu baret, 29 Nisan 2014 günü, faciadan hemen önce, elime alıp da
göstererek bir araştırma komisyonu kurulmasını önerdiğimde, o gün “Soma’nın
madenleri Türkiye'nin en güvenli madenleridir.” diye araştırma komisyonuna ret
oyunun verildiği baret. Maalesef facia yaşandı. On dört gün önceydi bu konuşma,
on dört gün sonra bu baretle çıktık ve dedik ki 27 Mayısta: Bu ateş kırmızısı
Soma’nın ateşi ama aslında iş güvenliği uzmanlarının taktığı baret. Eksiklik,
sıkıntı buradaydı. “Gelin, bunları hep beraber düzeltelim.” dedik ve o gün hep
birlikte ortaklaştık. Dedim ki o gün: “Bir gün Soma’nın madenleri güvenli
olursa bu beyaz bareti elime alıp çıkıp bir konuşma yapacağım.” Sadece bu
baretle gelmeyi çok isterdim ama durum böyle değil. Maalesef, bu beyaz bareti
alıp “Madencilere verilen sözler tutuldu. Türkiye madenleri artık güvenlidir,
hepimiz gönül rahatlığıyla evlatlarımızı madenlere gönderebiliriz.” diyeceğim
gün bu değil; o gün gelirse, sözüm söz, yine bu bareti alır, gelir burada
konuşurum. 
Hep
konuşuruz ya, o Komisyon kazadan sonra kuruldu. Bu Komisyonda o günkü 4
partinin emeği var. İYİ PARTİ yoktu ama içinde bulundukları parti de aynı
tutumdaydı. Bu Komisyonda görev yaptık biz. “Soma Raporu” denen rapor bu
arkadaşlar. Bakın, bu bareti kapağına koymuş, 301’in anısına da buraya “301”
yazmış. Bu raporun içinde bizim -1.256 sayfa bu rapor- 250 sayfalık muhalefet
şerhimiz var. Neden? Bir yerden sonra uzlaşamadık. MHP’nin de HDP’nin de var. Sendika-sermaye-siyaset
üçgeninin 301 evladımızı nasıl yuttuğunu anlatmaya çalışınca ve siyaset ile
sarı sendika, sermaye bağlantısında iktidar partisi bir yerden sonra yürümedi.
Ama ben bu ayrılıkları değil, birlikte olduğumuz kısmı söyleyeyim: Tam 50 sayfa
çözüm önerisi var, 130 makro öneri var bir daha bu madenlerde bunlar yaşanmasın
diye. Çözüm önerilerinin 11 sayfa da özetini yapmışız hap gibi. 
Üzüleceğiniz,
şaşıracağınız bir şey söyleyeyim: Hepimizin emeğiyle ortaya çıkan bu rapordan
sonra Maden Kanunu ve İş Güvenliği Kanunu değişti birkaç kez. Komisyonda
sorduk: “Ya, bu rapordan neden yararlanmadınız?” Çalışma ve Sosyal Güvenlik
Bakanlığının o zamanki müsteşarı dedi ki: “Rapor henüz elimize geçmedi.” Öbürü
de dedi ki: “Daha sonraki çalışmalarda değerlendireceğiz Sayın Vekilim.” Size
samimiyetle söylüyorum, aksini iddia eden gelsin, baksın; bu rapordaki o 11
sayfalık önerinin 9-10 sayfası hiç düzelmedi, bir sayfasına baktılar
bakmadılar. 
Şimdi,
bu madde, sonraki, ondan sonraki maddeler, mesela maden sahalarının redevansı
kabul ederek… Bu rapor der ki: “Redevans olmasın.” Maden sahalarının bölünmesi…
Bu rapor der ki: “Maden ruhsatları kesinlikle bölünmesin, hatta birleştirilsin,
havza madenciliği olsun.” “Havza madenciliği olsaydı Soma yanmazdı.” diyor bu
rapor. Bugün 20’nci maddede, 19’uncu maddede ruhsatların… Mesela bu maddede,
şimdi üstünde konuştuğumuzda Bakanın bunu devlet iştiraklerine ihalesiz vermesi
var. Sonra da onun devri mümkün oluyor. 
Şimdi,
havza madenciliği diyoruz. Bütün Soma’yı bir bütün olarak ele almadığımız için
yanda eski bir işletmenin içinde sıkışmış gazı bilmiyoruz. Mesela Ermenek’te
birisi gitmiş, madeni kazmış, ciğerini almış, çıkmış. Oraya su dolmuştu. Havza
olarak ele alsak bilirdik onun orada olduğunu. Yıllar sonra bir başkası girdi.
Orada ilerlerken bir yeri patlattı Ermenek’te, 18 evladımız boğularak öldü.
Babasını hatırlıyor musunuz? Lastik pabuçlarıyla ağlıyordu amca orada. Havza
madenciliği olsaydı bu olmazdı diyoruz ya, şimdi daha küçük parçalara,
parçalara, parçalara bölündü. Bu rapora tamamen aykırı.
(Mikrofon
otomatik cihaz tarafından kapatıldı)
ÖZGÜR
ÖZEL (Devamla) – Yani bu Meclis bazen kurmuyor, bazen kurmamasının haklı
gerekçeleri olabilir ama bazen kurmadığına çok pişman oluyor araştırma
komisyonlarını. Mesela 11 kere kurmadı, Gaziantep’te bir doktorumuzun böğrüne
bıçak saplanınca hekime karşı şiddeti araştırıyoruz ama bir de kurduğu var,
itirazlara rağmen uzlaştığı binlerce sayfa var, öneriler var ama bunu getiren…
Eskiden olsa bakana hesap soracaktık, yok ama bürokrata hesap soracaktık, var
ama söylenecek durumda değiller ama arkadaşlar, bu Meclisin bu emeği okunup da
gereği yapılsa bir daha Soma olmaz. Samimiyetle söylüyorum, bütün inancımla
söylüyorum, siyaset dışı söylüyorum: Madenlerimiz 13 Mayıs 2014 günü ne kadar
güvenliyse bugün de o kadar güvenli, daha güvenli değil. Yeni bir facianın
olmaması madencilerin analarının duasının karşılık bulmasındandır, başka hiçbir
şeyden değil. Aynı veya benzer veya daha büyük facialar her an yaşanabilir. 
(Mikrofon
otomatik cihaz tarafından kapatıldı)
ÖZGÜR
ÖZEL (Devamla) – Müsaadenle Başkanım bitireyim.
BAŞKAN
– Tamamlayalım. 
ÖZGÜR
ÖZEL (Devamla) – Bu rapor, ayrıca Sayın Gül’ün döneminde Devlet Denetleme
Kurulunun raporu ve benzer çalışmalar dikkate alınmadıktan sonra, o ateş
kırmızısı kara baretler, yine, hepimize büyük üzüntüler, büyük yaslar, “Soma’yı
unutursak yüreğimiz kurusun.” gibi laflar, sonra Soma’yı unutup gitmeler… Ben
bunu hepimize bir ödev olarak söylüyorum, güçlü Meclis güçlü Meclisse
yürütmenin Meclisin bu dediklerini yapması lazım, yapmıyorsa hangi kuvvet
yaptırmıyor, o kuvvete karşı milletin gücünü bizim göstermemiz lazım. Bu,
hepimizin yükümlülüğü. Diyeceğim bu kadardır. Hiçbir siyasi etkileşimi
düşünmeden, bu gece, lütfen, yastığa başınızı koyduğunuzda “Biz bu raporun
hilafına bu maddeleri nasıl düzenliyoruz, hangi kuvvet yaptırıyor, niye itiraz
etmiyoruz ve bu işin içinden nasıl çıkarız?” diye düşünün, bize bir şey
söylemeyin, kendi içinizde konuşun, bu işi çözün, yoksa analar çok ağlayacak.
Teşekkür
ederim. (CHP ve İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan (2/1410) esas numaralı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 18’inci maddesinin
ikinci fıkrasının aşağıdaki şekilde değiştirilmesini arz ve teklif ederim. 
“İhalelik
sahalar, kamu ihale kanununa uygun olarak ihtisaslaşmış Devlet Kuruluşlarına
Bakanlık onayı ile verilebilir.”
 Ayhan
Erel Hüseyin Örs Mehmet Metanet Çulhaoğlu 
 Aksaray Trabzon Adana
 İmam
Hüseyin Filiz Hasan Subaşı
 Gaziantep Antalya
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET
ÇOLAKOĞLU (Zonguldak) – Katılamıyoruz Sayın Başkanım.
BAŞKAN
– Önerge hakkında konuşmak üzere, Antalya Milletvekili Hasan Subaşı.
Buyurun
Sayın Subaşı. (İYİ PARTİ sıralarından alkışlar)
HASAN
SUBAŞI (Antalya) – Sayın Başkan, değerli milletvekilleri; Genel Kurulu saygıyla
selamlıyorum. 
Özgür
Bey’in çok güzel ifade ettiği gibi, Soma’dan hiç ders alınmadığını pekâlâ
görüyoruz kanun hazırlanırken. Bugün 301 şehidimizi de rahmetle anıyoruz
tekrar. 
Ben
de, Çevre Yasası konuşulurken Antalya’nın ormanlarının nasıl Madencilik
Yasası’na kurban gittiğini anlatmaya çalışmıştım ve ÇED raporsuz, çok kolay
izinlerle ruhsat alınarak genel müdürlükten, ormanların tahrip edildiğini, 2
dostumuzun, Ali Ulvi Büyüknohutçu ve Ayşin Hanım’ın bu uğurda katledildiğini
anlatmıştım. Ondan ders aldık mı derseniz, yine ondan da hiç ders almadık.
Yine, ormanlarımızda çok kolaylıkla ruhsatlar alınabiliyor. Bugün tartışmalarda
ruhsatların kolaylıkla iptal edildiğinden bahsedildi ama aslında ormanlarda
seçip de “Burada taş ocağı yapıyoruz.” demek hepsinden kolay. 
Bir
de, madenciler özellikle ormanları ve yerleşim alanlarını seçiyorlar çünkü
hazır yolu var, elektriği var, suyu var. Onun için, gidip 1/25.000’lik 4 nüsha
haritayla orman bölge müdürlüğüne intikal ettiği zaman alınan izinle hemen
maden faaliyeti başlıyor. Ormanlarımız tahrip olurken de böyle kahramanların -mücadelesiyle-
katledildiğini de görüyoruz ve de ders almıyoruz.
Ben
her konu görüşüldüğü için, güncel olması da nedeniyle, kendi yorumumu da
katarak beka sorununa da girmek istiyorum çünkü can sıkıcı. Neden can sıkıcı?
Neredeyse her gün hakarete uğruyoruz.
Türkiye
2 tane ilginç hükûmet sistemine maruz kalmıştır. Hükûmet sistemi, dünyada
olmayan 2 hükûmet sistemi. Birisi bir asır önce Atatürk’ün Başkanlığındaki
hükûmet sistemi, Meclis hükûmet sistemi, dünyada örneği olmayan bir Hükûmet
sistemiydi. Türkiye’nin dört bir tarafından gelen milletvekilleri birlik
beraberlik içinde, bir dayanışma içinde bir efsane yaratmışlardır, bir mucizeye
imza atmışlardır. Bu neydi? Anayasa yapılmıştır, Kurtuluş Savaşı’nın karargâhı
bu Meclis Hükûmeti olmuştur ve ardından da gerçek beka sorunu bertaraf edilerek
yeni Türkiye Cumhuriyeti kurulmuştur. Ve aynı Atatürk, o Meclisin Başkanı, Hükûmet
sisteminin Başkanı, hemen ardından “Yurtta sulh, dünyada sulh” diyerek beka
sorununu noktalamış ve savaştığı ülkelerin önerisiyle Nobel Barış Ödülü’ne
müracaat edilmişti. 
Şimdi,
bugünkü Cumhurbaşkanlığı hükûmet sistemi de ilktir, tektir, dünyada örneği
yoktur. Bugünkü hükûmet sistemi ise sürekli beka sorunu yaratmaktadır hiç
noktalamaksızın. Peki, bu beka sistemini yaratsın da bu Meclis çatısı altındaki
rekabet eden partilere husumet aşılayarak, düşmanlık aşılayarak, bunu yapma
yetkisi yoktur, kimsenin haddi de değildir. Kim diyebilir ki bana ya da
buradaki milletvekillerine “Çıfıtsınız, illetsiniz, zilletsiniz, çete
mensubusunuz, teröristsiniz, tehdit unsurusunuz.” Buna kimin hakkı var? Ben
şahısım adına bunu reddediyorum, iade ediyorum, partim adına da kabul
etmiyorum. 
(Mikrofon
otomatik cihaz tarafından kapatıldı) 
HASAN
SUBAŞI (Devamla) – İzninizle toparlıyorum. 
BAŞKAN
– Buyurun.
HASAN
SUBAŞI (Devamla) – Anayasa’mızın 104’üncü maddesi bugünkü tarifinde şöyle der:
“Cumhurbaşkanı devletin başıdır.” “Millî birliği temsil eder.” “Anayasa’nın
uygulanmasını, devlet organlarının düzenli ve uyumlu çalışmasını gözetir.” Yani
bugün birliğimizden, dirliğimizden, bütünlüğümüzden sorumlu Cumhurbaşkanı
buradaki siyasi partilere ve milletvekillerine her gün yeni bir tanımla hitap
edebilmektedir ve ben de diyorum ki: Türkiye'de beka sorunu yok ama ayrışmış,
düşmanlaşmış toplumlarda, milletlerde gerçek beka sorunu vardır. Düşmanlık
aşılanması, husumet aşılanması ve birliğimizin, dirliğimizin, milletin birlik
ve dirlikten sorumlu liderler, siyasetçiler tarafından bölünmesi, ayrışması
bugün Türkiye'nin beka sorunudur diyorum.
Hepinize
saygı sunuyorum. (İYİ PARTİ sıralarından alkışlar)
Önergeyi
oylarınıza sunuyorum: Kabul edenler… Kabul etmeyenler... Önerge kabul edilmemiştir.
18’inci
maddeyi oylarınıza sunuyorum: Kabul edenler… Kabul etmeyenler... 18’inci madde
kabul edilmiştir.
Birleşime
beş dakika ara veriyorum.
Kapanma Saati: 21.36
BEŞİNCİ OTURUM
Açılma Saati: 21.37
BAŞKAN: Başkan Vekili Mustafa ŞENTOP
KÂTİP ÜYELER: Burcu KÖKSAL (Afyonkarahisar), Bayram ÖZÇELİK (Burdur)
-----0-----
BAŞKAN
– Türkiye Büyük Millet Meclisinin 51'inci Birleşiminin Beşinci Oturumunu
açıyorum.
41
sıra sayılı Kanun Teklifi’nin görüşmelerine devam ediyoruz.
Komisyon?
Yok.
Ertelenmiştir.
2’nci
sırada bulunan 33 sıra sayılı Kanun Teklifi ve Dışişleri Komisyonu Raporu’nun
görüşmelerine başlıyoruz.
2.- Türkiye Büyük Millet Meclisi Başkanı İzmir
Milletvekili Binali Yıldırım’ın Türkiye Cumhuriyeti ile Gürcistan Arasındaki
Serbest Ticaret Anlaşması Tarafından Kurulan Ortak Komite’nin Türkiye
Cumhuriyeti ile Gürcistan Arasındaki Serbest Ticaret Anlaşması’nın ‘Menşeli
Ürünler’ Kavramının Tanımı ve İdari İşbirliği Yöntemleri Hakkında Protokol
II’sini Değiştiren 1/2016 Sayılı Kararınının Onaylanmasının Uygun Bulunduğuna
ve Anlaşmanın Protokoller ve Eklerine İlişkin Değişikliklerin Cumhurbaşkanınca
Doğrudan Onaylanmasına Dair Yetki Verilmesine İlişkin Kanun Teklifi (2/1364) ve
Dışişleri Komisyonu Raporu (S. Sayısı: 33)
BAŞKAN
– Komisyon? Yok.
Ertelenmiştir.
Gündemimizde
başka bir konu bulunmadığından, alınan karar gereğince kanun teklifleri ile
komisyonlardan gelen diğer işleri sırasıyla görüşmek için 13 Şubat 2019
Çarşamba günü saat 14.00’te toplanmak üzere birleşimi kapatıyorum.
Kapanma Saati: 21.38




(x) 41 S. Sayılı Basmayazı 5/2/2019
tarihli 48’inci Birleşim Tutanağı’na eklidir.




