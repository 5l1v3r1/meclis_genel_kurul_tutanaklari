



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 17’nci
Birleşim
 22
Aralık 2015 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Pervin Buldan’ın,
başkan vekili seçilmesi nedeniyle kendisini bu göreve layık görenlere teşekkür
ettiğine ve barış ve demokrasi mücadelesi uğrunda yaşamını yitirenleri minnet
ve saygıyla andığına ilişkin konuşması 
2.- Oturum Başkanı TBMM Başkan Vekili Pervin Buldan’ın,
Mevlit Kandili’ni kutladığına, Dilek Doğan’a Allah’tan rahmet dilediğine ve
Güneydoğu Anadolu Bölgesi’ndeki koşulların bir an önce normale dönmesini
temenni ettiğine ilişkin konuşması
3.- Oturum Başkanı TBMM Başkan Vekili Pervin Buldan’ın,
çözüm sürecinde yapılan görüşmelerin barışa yönelik olduğuna ilişkin konuşması

IV.- GÜNDEM DIŞI KONUŞMALAR 
A) Hükûmetin Gündem Dışı Açıklamaları
1.- Millî Savunma Bakanı İsmet Yılmaz’ın, Musul’daki
Türk askerî varlığına ilişkin gündem dışı açıklaması ve MHP Grubu adına Gaziantep
Milletvekili Ümit Özdağ, CHP Grubu adına Ardahan Milletvekili Öztürk Yılmaz,
HDP Grubu adına Bingöl Milletvekili Hişyar Özsoy ve AK PARTİ Grubu adına
Malatya Milletvekili Taha Özhan’ın aynı konuda konuşmaları 


B) Milletvekillerinin Gündem Dışı Konuşmaları
1.- İstanbul Milletvekili Hüda Kaya’nın, bölgesel savaş
politikalarına ilişkin gündem dışı konuşması 
2.- Manisa Milletvekili Mazlum Nurlu’nun, Rusya’ya
ihraç edilen yaş meyve ve sebzelerin geri gönderilmesine ve ihracatçılarımızın
yaşadığı sorunlara ilişkin gündem dışı konuşması
3.- Isparta Milletvekili Sait Yüce’nin, Mevlit
Kandili’ne ilişkin gündem dışı konuşması

V.- AÇIKLAMALAR
1.- Ankara Milletvekili Levent Gök’ün, CHP Grubu olarak
TBMM Başkan Vekili Pervin Buldan’a görevinde başarılar dilediğine, Millî
Savunma Bakanı İsmet Yılmaz’a Meclisi bilgilendirdiği için teşekkür ettiğine,
Dilek Doğan’ın öldürülmesi sürecinde iktidarın bizzat sorumluluğu olduğuna,
Maraş katliamının 37’nci yıl dönümüne ve Mevlit Kandili’ni kutladığına ilişkin
açıklaması
2.- İzmir Milletvekili Oktay Vural’ın, Türk dış
politikasındaki gelişmelerle ilgili bilgi verilmesi gerektiğine, Millî Savunma
Bakanı İsmet Yılmaz’a Meclisi bilgilendirdiği için teşekkür ettiğine, Mevlit
Kandili’ni kutladığına, Bitlis Hizan’da PKK terör örgütünün saldırısı sonucu
hayatını kaybeden askere Allah’tan rahmet dilediğine, şüpheli bir ölüm
olmadıkça şehitlere otopsi yapılmaması gerektiğine ve terör örgütünün
ivedilikle temizlenmesi konusundaki girişimleri Milliyetçi Hareket Partisi
olarak desteklediklerine ilişkin açıklaması
3.- Amasya Milletvekili Mehmet Naci Bostancı’nın,
Mevlit Kandili’ni kutladığına, Halkların Demokratik Partisinden bir başkan
vekilinin ilk kez bu görevi yerine getirmesinin önemli olduğuna, Dilek Doğan’ın
ölümüyle ilgili davadan ortak vicdanı tatmin edecek bir sonuç çıkmasını temenni
ettiğine ve Maraş katliamının 37’nci yıl dönümüne ilişkin açıklaması
4.- Diyarbakır Milletvekili İdris Baluken’in, Halkların
Demokratik Partisi olarak TBMM Başkan Vekili Pervin Buldan’a görevinde başarılar
dilediğine, cumartesi annelerini bir kez daha andığına, Mevlit Kandili’ni
kutladığına ve Güneydoğu Anadolu Bölgesi’nin bazı yerleşim yerlerindeki sokağa
çıkma yasaklarının tam bir faşizm uygulaması boyutuna geldiğine ilişkin
açıklaması
5.- Dışişleri Bakanı Mevlüt Çavuşoğlu’nun, TBMM Başkan
Vekili Pervin Buldan’a görevinde başarılar dilediğine, İzmir Milletvekili Oktay
Vural’ın yaptığı açıklamasındaki bazı ifadelerine ve Mevlit Kandili’ni
kutladığına ilişkin açıklaması
6.- İstanbul Milletvekili Gamze Akkuş İlgezdi’nin, TBMM
Başkan Vekili Pervin Buldan’a görevinde başarılar dilediğine, Dilek Doğan’ın
öldürülmesiyle ilgili görüntülere ve makul şüphe düzenlemelerinden derhâl
vazgeçilmesi gerektiğine ilişkin açıklaması
7.- Mersin Milletvekili Aytuğ Atıcı’nın, Enerji ve
Tabii Kaynaklar Bakanlığı tarafından, inceleme yapmak için Akkuyu Nükleer
Santral alanına girmesine izin verilmediğine ilişkin açıklaması
8.- Artvin Milletvekili Uğur Bayraktutan’nın, Artvin
Cerattepe’de maden çıkartılmasıyla ilgili açılan davada beş buçuk aydır yürütmeyi
durdurma kararı verilmediğine ilişkin açıklaması
9.- İstanbul Milletvekili İsmail Faruk Aksu’nun, Mevlit
Kandili’ni kutladığına ve İstanbul’un Küçükçekmece ilçesinin Kanarya
Mahallesi’nde bölücü terör örgütünün çıkardığı olaylara ilişkin açıklaması
10.- Balıkesir Milletvekili Ahmet Akın’ın, Balıkesir
Sanat Merkezine polis eşliğinde yapılan baskınlara ve bu tür yöntemlerle CHP il
ve ilçe başkanlarını yıldıramayacaklarına ilişkin açıklaması
11.- Burdur Milletvekili Reşat Petek’in, Mevlit
Kandili’ni kutladığına ilişkin açıklaması
12.- Konya Milletvekili Mustafa Hüsnü Bozkurt’un, Konya
Cihanbeyli’de Anadolu Holdingin işlettiği Panplast’taki PETROL-İŞ Sendikasına
bağlı işçilerin durumuna ilişkin açıklaması
13.- Bursa Milletvekili Erkan Aydın’ın, Kuzey Irak’taki
Türk askerî varlığının durumuna ilişkin açıklaması
14.- Manisa Milletvekili Tur Yıldız Biçer’in, Manisa
Soma havzasındaki işçilerin sarı sendikaya mecbur bırakıldığına ve iktidarın
Soma halkına ve işçilerine verdiği sözleri derhâl yerine getirmesini beklediğine
ilişkin açıklaması
15.- Niğde Milletvekili Ömer Fethi Gürer’in, Mevlit
Kandili’ni kutladığına ve Niğde Bor Şeker Fabrikasında çalışan geçici işçilerin
durumuna ilişkin açıklaması
16.- Bursa Milletvekili Nurhayat Altaca Kayışoğlu’nun,
bu yıl Kubilay’ı anma törenlerinin neden yapılmayacağını öğrenmek istediğine ilişkin
açıklaması
17.- İzmir Milletvekili Musa Çam’ın, TBMM Başkan Vekili
Pervin Buldan’a görevinde başarılar dilediğine ve siyasi partilerin çeşitli
etkinliklerine emniyet ve kolluk kuvvetlerinin müdahale etmesini şiddetle
protesto ettiğine ilişkin açıklaması
18.- Ankara Milletvekili Şenal Sarıhan’ın, TBMM Başkan
Vekili Pervin Buldan’a görevinde başarılar dilediğine ve Ankara Keçiören’de
bulunan Osmanlı Çarşısı’nda çıkan yangına ilişkin açıklaması
19.- Ankara Milletvekili Murat Emir’in,
Cumhurbaşkanlığı Sarayı’nın yanına yaptırılan yeni konuta ilişkin açıklaması
20.- Burdur Milletvekili Mehmet Göker’in, Bitlis ve
Diyarbakır’da şehit olan askerlere Allah’tan rahmet ve TBMM Başkan Vekili
Pervin Buldan’a görevinde başarılar dilediğine, Türkiye Biyoteknoloji
Stratejisi ve Eylem Planı’nın tekrar gözden geçirilmesini talep ettiğine ilişkin
açıklaması
21.- Antalya Milletvekili Mustafa Akaydın’ın,
gazetecileri tehdit eden ve Hürriyet gazetesini basan ekibin lideri
pozisyonundaki AK PARTİ eski milletvekili ve Gençlik Kolları Başkanının Gençlik
ve Spor Bakan Yardımcısı olarak atanmasına ilişkin açıklaması
22.- Çanakkale Milletvekili Muharrem Erkek’in, bazı
kitap ve dergilerin toplatılma kararlarından bir hukukçu olarak büyük üzüntü
duyduğuna ilişkin açıklaması
23.- Mersin Milletvekili Baki Şimşek’in, Mevlit
Kandili’ni kutladığına, Millî Savunma Bakanından, Barzani’yle yapılan görüşmeler
ve PKK’nın elinde bulunan asker ve polislerle ilgili bilgi almak istediğine ilişkin
açıklaması
24.- Trabzon Milletvekili Haluk Pekşen’in, Gemi
Tanklarının Kalibrasyonuna Dair Yönetmelik’in uygulamadan kaldırılmasının sonuçlarına
ilişkin açıklaması
25.- Denizli Milletvekili Kazım Arslan’ın, izlenen
yanlış iç ve dış politikalarla ülkenin yalnızlaştırıldığına ilişkin açıklaması
26.- Malatya Milletvekili Veli Ağbaba’nın, Malatya’nın
sağlıkla ilgili sorunlarına ilişkin açıklaması
27.- Bursa Milletvekili Ceyhun İrgil’in, TBMM Başkan
Vekili Pervin Buldan’a görevinde başarılar dilediğine ve Güneydoğu Anadolu
Bölgesi’nin bazı yerleşim yerlerinde uygulanan sokağa çıkma yasağı nedeniyle
eğitime devam edemeyen öğrencilerin durumuna ilişkin açıklaması
28.- Afyonkarahisar Milletvekili Mehmet Parsak’ın,
şehitlere Allah’tan rahmet dilediğine ve Mevlit Kandili’ni kutladığına ilişkin
açıklaması
29.- Uşak Milletvekili Özkan Yalım’ın, TBMM Başkan
Vekili Pervin Buldan’a görevinde başarılar dilediğine ve Banaz devlet hastanesinin
yapımıyla ilgili Sağlık Bakanından bilgi almak istediğine ilişkin açıklaması
30.- Giresun Milletvekili Bülent Yener Bektaşoğlu’nun,
Mevlit Kandili’ni kutladığına, şehit olan Birkan Gündüz’e Allah’tan rahmet
dilediğine ve Giresun’daki köy yollarının durumuna ilişkin açıklaması
31.- Adana Milletvekili Seyfettin Yılmaz’ın, Adalet ve
Kalkınma Partisi ile Halkların Demokratik Partisinin çözüm sürecinde beraberlik
içinde bulunmalarına rağmen şu anda birbirlerini suçlayıcı konuşmalar
yaptıklarına ilişkin açıklaması
32.- İstanbul Milletvekili Engin Altay’ın, Adıyaman
Milletvekili Adnan Boynukara’nın HDP grup önerisi üzerinde yaptığı konuşmasındaki
bazı ifadelerine ilişkin açıklaması
33.- Amasya Milletvekili
Mehmet Naci Bostancı’nın, Diyarbakır Milletvekili Çağlar Demirel’in AK PARTİ
grup önerisi üzerinde yaptığı konuşmasındaki bazı ifadelerine ilişkin
açıklaması
34.- Diyarbakır Milletvekili İdris Baluken’in, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
35.- Manisa Milletvekili Özgür Özel’in, TBMM Başkan
Vekili Pervin Buldan’a görevinde başarılar dilediğine, Mevlit Kandili’ni
kutladığına ve Ulaştırma, Denizcilik ve Haberleşme Bakanı Binali Yıldırım’ın
sözlü sorulara cevabına ilişkin konuşmasındaki bazı ifadelerine ilişkin
açıklaması
36.- Aksaray Milletvekili İlknur İnceöz’ün, TBMM Başkan
Vekili Pervin Buldan’a görevinde başarılar dilediğine, Mevlit Kandili’ni
kutladığına ve Manisa Milletvekili Özgür Özel’in yaptığı açıklamasındaki bazı
ifadelerine ilişkin açıklaması
37.- Mersin Milletvekili Baki Şimşek’in, Ulaştırma,
Denizcilik ve Haberleşme Bakanı Binali Yıldırım’ın görevinin hayırlı olmasını
dilediğine, Çukurova havaalanı ihalesinin ne zaman bitirileceğini ve
Adana-Mersin, Çeşmeli-Taşucu ile Tarsus-Çamlıyayla yollarının durumunu öğrenmek
istediğine ilişkin açıklaması
38.- Ulaştırma, Denizcilik ve Haberleşme Bakanı Binali
Yıldırım’ın, Manisa Milletvekili Özgür Özel ile Mersin Milletvekili Baki
Şimşek’in yaptıkları açıklamalarındaki bazı ifadelerine ilişkin açıklaması
39.- Mersin Milletvekili Aytuğ Atıcı’nın, Çukurova
havaalanının, Mersin-Antalya otoyolunun ve Tarsus-Kazanlı Turizm Projesi’nin ne
zaman bitirileceğini öğrenmek istediğine ilişkin açıklaması
40.- Antalya Milletvekili Çetin Osman Budak’ın,
Antalya’nın çevre yolları ve Demre havaalanının durumuyla ilgili bilgi almak istediğine
ilişkin açıklaması
41.- Mersin Milletvekili Yılmaz Tezcan’ın, Mevlit
Kandili’ni kutladığına, Ulaştırma, Denizcilik ve Haberleşme Bakanına yaptıkları
hizmetler için teşekkür ettiğine ve baz istasyonlarının kanser yapma riskinin
düşük olduğuna ilişkin açıklaması
42.- Aydın Milletvekili Deniz Depboylu’nun,
Aydın-Denizli otoyolunun ne zaman tamamlanacağını ve Çıldır Havaalanı’nın durumunu
öğrenmek istediğine ilişkin açıklaması
43.- Manisa Milletvekili Özgür Özel’in, Ulaştırma,
Denizcilik ve Haberleşme Bakanı Binali Yıldırım’ın yaptığı açıklamasındaki bazı
ifadelerine ilişkin açıklaması
44.- Ulaştırma, Denizcilik ve Haberleşme Bakanı Binali
Yıldırım’ın, Mersin Milletvekili Aytuğ Atıcı, Antalya Milletvekili Çetin Osman
Budak, Aydın Milletvekili Deniz Depboylu ile Manisa Milletvekili Özgür Özel’in
yaptıkları açıklamalarındaki bazı ifadelerine ilişkin açıklaması

VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Adana Milletvekili Meral Danış Beştaş ve 22 milletvekilinin,
12/7/2015 tarihinde Ardahan ilinin Göle ilçesinde meydana gelen silahlı saldırı
ile ölüm olaylarının neden ve sonuçlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/31)
2.- Adana Milletvekili Meral Danış Beştaş ve 23
milletvekilinin, toplumsal cinsiyet eşitsizliği ile kadına yönelik şiddetin
hukuksal boyutlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/32)

B) Genel Görüşme Önergeleri
1.- HDP Grubu adına, Grup Başkan Vekili Diyarbakır
Milletvekili İdris Baluken’in, Türkiye ve Rusya arasında uçak düşürülmesi
olayıyla başlayan gerilimler konusunda genel görüşme açılmasına ilişkin
önergesi (8/1)

VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Diyarbakır
Milletvekili İdris Baluken tarafından, AKP Hükûmetinin çatışmayı esas alan
politikaları sonrasında çeşitli valilikler tarafından hukuksuz bir biçimde ilan
edilen sokağa çıkma yasaklarının toplumda yarattığı tahribatların araştırılması
amacıyla 9/12/2015 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 22 Aralık 2015 Salı günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi 
2.- AK PARTİ Grubunun, gündemdeki sıralama ile Genel
Kurulun çalışma gün ve saatlerinin yeniden düzenlenmesine; 22 ve 29 Aralık 2015
ile 5, 12, 19 ve 26 Ocak 2016 Salı günkü birleşimlerinde bir saat süreyle sözlü
soruların görüşmelerinin tamamlanmasına kadar çalışmalarını sürdürmesine
ilişkin önerisi


VIII.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın,
Şanlıurfa Milletvekili İbrahim Ayhan’ın HDP grup önerisi üzerinde yaptığı
konuşması sırasında AK PARTİ Grubuna sataşması nedeniyle konuşması
2.- Diyarbakır Milletvekili İdris Baluken’in, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında Halkların Demokratik Partisine sataşması nedeniyle konuşması
3.- Şanlıurfa Milletvekili İbrahim Ayhan’ın, Adıyaman
Milletvekili Adnan Boynukara’nın HDP grup önerisi üzerinde yaptığı konuşması
sırasında şahsına sataşması nedeniyle konuşması
4.- Amasya Milletvekili Mehmet Naci Bostancı’nın,
İstanbul Milletvekili Mustafa Sezgin Tanrıkulu’nun HDP grup önerisi üzerinde
yaptığı konuşması sırasında AK PARTİ Grubuna sataşması nedeniyle konuşması
5.- İstanbul Milletvekili Engin Altay’ın, Amasya
Milletvekili Mehmet Naci Bostancı’nın sataşma nedeniyle yaptığı konuşması sırasında
CHP Grubuna sataşması nedeniyle konuşması
6.- Diyarbakır Milletvekili Çağlar Demirel’in, Amasya
Milletvekili Mehmet Naci Bostancı’nın yaptığı açıklaması sırasında şahsına
sataşması nedeniyle konuşması

IX.- SÖZLÜ SORULAR VE CEVAPLARI
1.- Bolu Milletvekili Ali Ercoşkun'un, kamu
personeli ile ilgili bazı verilere ilişkin Çalışma ve Sosyal Güvenlik
Bakanından sözlü soru önergesi (6/11) ve
Ulaştırma, Denizcilik ve Haberleşme Bakanı Binali Yıldırım’ın cevabı 
2.- İstanbul Milletvekili Erkan
Kandemir'in, akaryakıt desteklerinden faydalanan balıkçı gemilerine ve
yenilenen balıkçı barınakları sayısına ilişkin sözlü soru önergesi (6/48) ve Ulaştırma, Denizcilik ve Haberleşme Bakanı Binali
Yıldırım’ın cevabı 
3.- İstanbul Milletvekili Erkan
Kandemir'in, deniz ticareti istatistiklerine ilişkin sözlü soru önergesi (6/49)
ve Ulaştırma, Denizcilik ve Haberleşme
Bakanı Binali Yıldırım’ın cevabı 
4.- İstanbul Milletvekili Erkan
Kandemir'in, havayolu sektörü ile ilgili verilere ilişkin sözlü soru önergesi
(6/50) ve Ulaştırma, Denizcilik ve
Haberleşme Bakanı Binali Yıldırım’ın cevabı 
5.- İstanbul Milletvekili Erkan
Kandemir'in, İstanbul'da yapımı devam eden 3. köprünün çevreye etkisine ve
köprünün proje maliyetine ilişkin sözlü soru önergesi (6/51) ve Ulaştırma, Denizcilik ve Haberleşme Bakanı Binali
Yıldırım’ın cevabı 
6.- İstanbul Milletvekili Erkan
Kandemir'in, 2003-2014 yılları arasında yenilenen demir yolu hatlarına ve demir
yollarında yaşanan kazalara ilişkin sözlü soru önergesi (6/52) ve Ulaştırma, Denizcilik ve Haberleşme Bakanı Binali
Yıldırım’ın cevabı 
7.- Bolu Milletvekili Ali Ercoşkun'un,
2002-2005 yılları arasında ulaştırma, depolama, bilgi ve iletişim sektörlerinde
yaşanan gelişmelere ilişkin sözlü soru önergesi (6/53) ve Ulaştırma, Denizcilik ve Haberleşme Bakanı Binali
Yıldırım’ın cevabı 
8.- Bolu Milletvekili Ali Ercoşkun'un,
elektronik haberleşme, havacılık ve uzay teknolojileri alanında yürütülen
çalışmalara ilişkin sözlü soru önergesi (6/54) ve Ulaştırma, Denizcilik ve Haberleşme Bakanı Binali Yıldırım’ın cevabı 
9.- Bolu Milletvekili Ali Ercoşkun'un, kara
yolu yapım çalışmalarına ilişkin sözlü soru önergesi (6/55) ve Ulaştırma, Denizcilik ve Haberleşme Bakanı Binali
Yıldırım’ın cevabı 
10.- Bolu Milletvekili Ali Ercoşkun'un,
2003-2015 yılları arasındaki kara yolu taşımacılığı verilerine ilişkin sözlü
soru önergesi (6/56) ve Ulaştırma,
Denizcilik ve Haberleşme Bakanı Binali Yıldırım’ın cevabı 
11.- Bolu Milletvekili Ali Ercoşkun'un,
kara yollarındaki denetim ve araç muayene istasyonu sayılarına ilişkin sözlü
soru önergesi (6/57) ve Ulaştırma,
Denizcilik ve Haberleşme Bakanı Binali Yıldırım’ın cevabı 
12.-Bolu Milletvekili Ali Ercoşkun'un,
2003-2015 yılları arasındaki demir yolu yapım çalışmalarına ilişkin sözlü soru önergesi
(6/58) ve Ulaştırma, Denizcilik ve
Haberleşme Bakanı Binali Yıldırım’ın cevabı 
13.-Trabzon Milletvekili Haluk Pekşen'in,
Beşikdüzü-İskenderli-Tonya yolu yapım çalışmalarına ilişkin sözlü soru önergesi
(6/66) ve Ulaştırma, Denizcilik ve
Haberleşme Bakanı Binali Yıldırım’ın cevabı 
14.- Trabzon Milletvekili Haluk Pekşen'in,
Trabzon Limanı'nın transit ticaret amacıyla kullanımının teşvik edilmesine
yönelik çalışmalara ilişkin sözlü soru önergesi (6/74) ve Ulaştırma, Denizcilik ve Haberleşme Bakanı Binali
Yıldırım’ın cevabı 
15.- Trabzon Milletvekili Haluk Pekşen'in,
Yomra-Özdil yolunun yapım ve iyileştirme çalışmalarına ilişkin sözlü soru
önergesi (6/79) ve Ulaştırma, Denizcilik
ve Haberleşme Bakanı Binali Yıldırım’ın cevabı 
16.- Konya Milletvekili Mustafa
Kalaycı'nın, Konya Yeni Çevre Yolu Projesi'ne ilişkin sözlü soru önergesi
(6/89) ve Ulaştırma, Denizcilik ve
Haberleşme Bakanı Binali Yıldırım’ın cevabı 
17.- Konya Milletvekili Mustafa
Kalaycı'nın, Konya'daki araç muayene istasyonu sayısının yetersizliğine ilişkin
sözlü soru önergesi (6/90) ve Ulaştırma,
Denizcilik ve Haberleşme Bakanı Binali Yıldırım’ın cevabı 
18.- Konya Milletvekili Mustafa
Kalaycı'nın, Konya Ereğli'ye bölgesel bir havalimanı açılıp açılmayacağına
ilişkin sözlü soru önergesi (6/91) ve
Ulaştırma, Denizcilik ve Haberleşme Bakanı Binali Yıldırım’ın cevabı 
19.- Trabzon Milletvekili Haluk Pekşen'in,
bakan korumalarının uçaklara silahlı olarak bindiği iddialarına ilişkin
Başbakandan sözlü soru önergesi (6/97) ve
Ulaştırma, Denizcilik ve Haberleşme Bakanı Binali Yıldırım’ın cevabı 
20.- Konya Milletvekili Mustafa
Kalaycı'nın, Konya Metro Projesi'ne ilişkin sözlü soru önergesi (6/99) ve Ulaştırma, Denizcilik ve Haberleşme Bakanı Binali
Yıldırım’ın cevabı 
21.- Konya Milletvekili Mustafa Kalaycı'nın,
Konya-Kayacık Lojistik Merkezi Yapımı ihalesine ilişkin sözlü soru önergesi
(6/100) ve Ulaştırma, Denizcilik ve
Haberleşme Bakanı Binali Yıldırım’ın cevabı 
22.- Niğde Milletvekili Ömer Fethi
Gürer'in, baz istasyonlarına ve insan sağlığına etkilerine ilişkin sözlü soru
önergesi (6/110) ve Ulaştırma, Denizcilik
ve Haberleşme Bakanı Binali Yıldırım’ın cevabı 

X.- YAZILI SORULAR VE CEVAPLARI
1.- İstanbul Milletvekili Mahmut Tanal'ın, İstanbul'da
bir tarihî sit alanı yanında yapılan inşaat faaliyetlerine ilişkin sorusu ve Kültür
ve Turizm Bakanı Mahir Ünal’ın cevabı (7/71)
2.- İstanbul Milletvekili Mahmut Tanal'ın, TBMM
Konukevlerinde verilen resepsiyonlara ilişkin sorusu ve Türkiye Büyük Millet
Meclisi Başkan Vekili Ahmet Aydın’ın cevabı (7/98) 
3.- Diyarbakır Milletvekili Altan Tan'ın, İstiklal
Mahkemeleri zabıtları ve kayıtları ile ilgili çalışmalara ilişkin sorusu ve
Türkiye Büyük Millet Meclisi Başkan Vekili Ahmet Aydın’ın cevabı (7/100)
22 Aralık 2015 Salı
BİRİNCİ OTURUM
Açılma Saati: 15.03
BAŞKAN: Başkan Vekili Pervin BULDAN
KÂTİP ÜYELER : Sema KIRCI (Balıkesir), İshak GAZEL
(Kütahya)
------0-----
BAŞKAN
– Türkiye Büyük Millet Meclisinin 17’nci Birleşimini açıyorum.
Toplantı
yeter sayısı vardır. 
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Pervin Buldan’ın,
başkan vekili seçilmesi nedeniyle kendisini bu göreve layık görenlere teşekkür
ettiğine ve barış ve demokrasi mücadelesi uğrunda yaşamını yitirenleri minnet
ve saygıyla andığına ilişkin konuşması 
BAŞKAN
- Görüşmelere geçmeden önce, siz değerli milletvekilleri ve değerli halkımızla
görüş ve düşüncelerimi kısaca paylaşmak istiyorum.
Değerli
milletvekilleri, değerli halkımız; Türkiye Büyük Millet Meclisi Başkan Vekili
olarak Başkanlık ettiğim bu ilk oturumda, öncelikli olarak, beni bu göreve
layık gören arkadaşlarıma, bizleri bu Parlamentoya taşıyan geçmişten bugüne
bütün yoldaşlarımızın ve halkımızın çok değerli emeğine teşekkürlerimi sunarım.
Bizlere
bu meşaleyi devrederek barış ve demokrasi mücadelesi uğrunda yaşamını yitiren
sayısız arkadaşımızın her birini sonsuz bir minnet ve saygıyla anıyorum.
Yeryüzünde
insanlık adına ne varsa savaşların hedefine konulduğu, Orta Doğu’nun kadim
halklarına tarifsiz acıların ve kıyımların yaşatıldığı, binlerce kadının köle
pazarlarında satıldığı, körpecik çocuk bedenlerin kıyılarımıza vurduğu amansız
bir zamana tanıklık ediyoruz. Diğer taraftan, bütün bu felaketleri kendi
topraklarımızda yaşamak durumunda bırakılıyoruz maalesef. 
28
büyük uygarlığın doğup geliştiği, birçok etnik ve mezhepsel kimliğin bir arada
yaşadığı, bütün büyük dinlere yurt olmuş ülke topraklarımız ölüm yurdu, kıyım
yurdu, talan yurdu hâline getirildi. 
Aylardır
ülkenin bir yarısında yüz binlerce insan evlerine hapsedilmekte, temel yaşam
gereksinimlerinden mahrum bırakılmakta, evleri, yerleri, yurtları ve hatta
mezarlıkları topa tutulmaktadır. Yurttaşlarımız ölüme maruz bırakılmaktadır.
Öldürülen yurttaşlarımızın bedenleri teşhir edilmekte, sokaklar boyu
sürüklenmektedir. 
Ülkemiz,
herkesin âdeta şartlı tahliyeyle dışarıda olduğu kocaman bir hapishaneye
çevrildi. Toplumsal yarılma tarihimizde hiç olmadığı kadar derinleşmiş, şiddet
hayatın tüm saflarına yerleşmiş, hukuk dışılık tamamen normalleştirilmiştir.
Değerli
milletvekilleri, bir ülkenin kurtuluşunun öldürme ve yok etme siyasetinde
aranmasından daha çok felaket çağıran bir tercih, topraklarına çocuklarının
kanının dökülmesinden daha içler acısı bir durum yoktur. Bizler, bu ülkede olup
biten bütün kötülüklerden, bütün acılardan sorumluyuz ve bu sorumluluğun
gereklerini icra etmediğimiz oranda da suçlu olacağız. Bu nedenle, bu
Parlamentonun yükü ağırdır ve büyük bir tarihsel öneme sahiptir. 
Ölüm
cenderesinden yükselen halk çığlığını duymak, bin yıllardır beraber varlık
bulduğumuz bu ortak vatanda barışı, huzuru ve refahı tesis etmek bu
Parlamentonun sorumluluğundadır. Erdemli bir siyasetin ülke ve dünya barışına
hizmet etmekten başka bir seçeneği yoktur. Zira, insanlık tarihi göstermiştir
ki, iyi bir savaş, kötü bir barış hiç olmamıştır. 
Kendi
adıma belirtmek isterim ki, halkımızın bütün farklı kesimleri adına ayrım
yapmaksızın görevimi yerine getireceğim. Bu nedenle, cinsiyeti, kimliği ve
görüşü ne olursa olsun, bütün milletvekillerimize eşit muamele göstereceğimi,
tarafsızlığı asla elden bırakmayacağımı taahhüt ederim ve yine bu temelde
Meclis Genel Kurulu çalışmalarının yürütüldüğü sırada hiçbir üyenin ayrımcılığa
uğratılmasına, farklılıklarından dolayı taciz edilme, engellenme ve hakarete
maruz bırakılmasına asla müsamaha göstermeyeceğim. Özellikle, cinsiyet
ayrımcılığına dayanan eril söylem ve davranışların Başkanlığa vekâlet ettiğim
oturumlarda, tarafımdan asla kabul ve hoşgörü görmeyeceğini önemle belirtmek
isterim. Bu nedenle, sayın milletvekillerinden Genel Kurul çalışmaları
esnasında saygıyı, tahammülü, hakkaniyet ve nezaketi hiçbir koşulda elden
bırakmamalarını rica ediyorum ve hepinizi sevgiyle, saygıyla selamlıyorum. (CHP
ve HDP sıralarından alkışlar) 
Değerli
milletvekilleri, görüşmelere başlıyoruz. 
Sayın
milletvekilleri, Hükûmet adına Millî Savunma Bakanı Sayın İsmet Yılmaz’ın,
Musul’daki Türk askerî varlığı konusunda, İç Tüzük’ün 59’uncu maddesine göre
gündem dışı söz talebi vardır. Gündeme geçmeden önce bu talebi yerine
getireceğim. 
Sayın
Bakanın açıklamasından sonra, istemleri hâlinde siyasi parti gruplarına söz
vereceğim. 
Konuşma
süreleri Hükûmet için yirmi, siyasi parti grupları için on dakikadır. 
Buyurun
Sayın Bakan, süreniz yirmi dakikadır. (AK PARTİ sıralarından alkışlar) 
IV.- GÜNDEM DIŞI KONUŞMALAR 
A) Hükûmetin Gündem Dışı Açıklamaları
1.- Millî Savunma Bakanı İsmet Yılmaz’ın, Musul’daki
Türk askerî varlığına ilişkin gündem dışı açıklaması ve MHP Grubu adına
Gaziantep Milletvekili Ümit Özdağ, CHP Grubu adına Ardahan Milletvekili Öztürk
Yılmaz, HDP Grubu adına Bingöl Milletvekili Hişyar Özsoy ve AK PARTİ Grubu
adına Malatya Milletvekili Taha Özhan’ın aynı konuda konuşmaları 
MİLLÎ
SAVUNMA BAKANI İSMET YILMAZ (Sivas) – Sayın Başkan, değerli milletvekilleri;
Başika kampında sürdürdüğümüz askerî eğitim faaliyetleri ve bu bağlamda son
günlerde yaşanan gelişmeler hakkında bilgi vermek üzere huzurlarınızdayım.
Sizleri ve televizyonları başında bizleri izlemekte olan vatandaşlarımızı
saygıyla selamlıyorum. 
Sayın
Başkan, sayın milletvekilleri; savunma politikamızın temel amacı ulusal
güvenliğimizi sağlamaktır. Bu doğrultuda, ülkemizin huzuru ve istikrarı
konusunda gerekli her türlü adımı atıyoruz ve atmaya da devam edeceğiz. Son
günlerde yaşanan hadiseleri de bu çerçevelerde değerlendirmek uygun olacaktır. 
Komşu
ülkelerde yaşanan gelişmelerle Türkiye’nin iç barışı, vatandaşlarımızın
güvenliği ve refahı arasında doğrudan bir bağ bulunmaktadır. Bu çerçevede,
çevremizdeki ülkelerde barış ve istikrarın tesisi için yoğun çaba harcıyoruz.
Bu bakımdan Türkiye için en önemli ülkelerden biri de Irak’tır. Geçtiğimiz otuz
yıllık sürede Irak’ın yaşadığı her kriz ülkemiz açısından ağır sonuçlar
doğurmuştur. Dolayısıyla Irak’ın barış içinde yaşayan müreffeh bir ülke hâline
gelmesi ulusal çıkarlarımızın gereğidir. 
Ne
yazık ki Irak ciddi bir bölünmüşlük ve istikrarsızlık içindedir. Suriye’de son
dört senede yaşanan sıkıntılar Irak’ta istikrarın tesisi yönündeki çabaları
daha da güçleştirmiştir. Dört beş yıl önce çok büyük güç kaybeden Irak El
Kaidesi Suriye’deki krizle birlikte yeniden canlanmıştır. Bu terörist grubun
içinden neşet eden DEAŞ Irak’taki etnik, mezhepsel ve siyasi fay hatlarını
istismar etmiştir. Neticede ülkemiz, bölgemiz ve uluslararası camia için açık
bir tehdit hâline gelmiştir.
Değerli
milletvekilleri, Sayın Başkan; DEAŞ’ın arz ettiği tehdidin temelinde ise Irak
topraklarının üçte 1’ini kontrol altında tutması ve Musul gibi stratejik,
ekonomik ve lojistik açıdan kritik önemi haiz bir vilayeti ele geçirmesi
yatmaktadır. Dolayısıyla, Irak’ın istikrarının sağlanması DEAŞ’ın etkisiz hâle
getirilmesinden geçmektedir. Bu da ancak öncelikle stratejik öneme sahip
Musul’un DEAŞ’tan geri alınmasıyla mümkündür. 
Sayın
Başkan, sayın milletvekilleri; bu noktada cevabını aramamız gereken soru
Musul’u kimin, hangi güçlerle ve hangi kapasiteyle geri alabileceğidir. 
DEAŞ’ın
2014 yaz aylarında tüm dünyayı şaşırtan bir süratle Irak’ın üçte 1’ini kontrolü
altına almasını sadece bu örgütün mensuplarının sahip olduğu deneyim ve
ellerindeki muharebe imkânlarıyla açıklamak mümkün değildir. Uluslararası
toplumun 2003 yılından bu yana geniş kaynaklar harcadığı Irak ordusunun
Musul’da konuşlu 70 bin kişilik kuvveti herhangi bir mukavemet göstermeden
Musul’u DEAŞ’a teslim etmiştir. Silah endüstrisinin son teknoloji ürünleri Irak
ordusunca DEAŞ’ın kontrolüne bırakılmıştır. DEAŞ taarruzu karşısında neredeyse
tümü Şiilerden oluşan Irak ordusu, Sünni bir vilayet olan Musul’u vatan toprağı
olarak görmemiş, o toprakları savunmak için tek kurşun dahi sıkmamıştır. Buna
mukabil, Musul’un yerel halkı, merkezî hükûmetin yıllara şamil dışlayıcı ve
mezhepçi siyasetinden duyduğu bıkkınlık ve öfkeyle DEAŞ’a da direniş
göstermemiştir. Dolayısıyla, bir bütün olarak değerlendirildiğinde, DEAŞ’ın
Musul’daki ilerleyişinin en önemli nedenlerinden biri, Irak’ta; diğeri ise
grupları dışlayan mezhepçi merkezî yönetimin uygulamalarıdır eskiden.
Sayın
Başkan, değerli milletvekilleri; buradan çıkan sonuç açıktır. DEAŞ’ın etkisiz
hâle getirilmesinde yerel halk ve kuvvetler, güvenilmesi gereken tek gruptur.
Musul gibi bölgelerde, halkın, DEAŞ’la mücadeleye katkı vermesinin sağlanması
için DEAŞ sonrası dönemin geçmişteki ayrımcılığa benzemeyeceğine ikna edilmesi
şarttır. İşte bu nedenledir ki gerek Irak Ulusal Meclisi gerekse Irak Hükûmeti
“ulusal muhafızlar” fikrinin hayata geçirilmesi için uzun bir süredir yoğun
çaba sarf etmektedir. Ancak Irak’ın içinde bulunduğu mevcut durumdan doğrudan
sorumlu olan Bağdat’taki bazı çevrelerin sürekli engellemeleri nedeniyle Ulusal
Muhafızlar Yasa Tasarısı Irak Parlamentosundan geçememektedir. 
Sayın
Başkan, değerli milletvekilleri; ülkemiz, DEAŞ’ın Irak’taki mevcudiyetine karşı
yürütülen mücadelede yerel boyutun arz ettiği önem ışığında Musul ulusal
muhafız kuvvetinin çekirdeğini oluşturacak gönüllü kuvvetlerin eğitimine 2015
Mart ayında Başika Zelikan kampında başlamıştır. Bu destek, dönemin Musul
Valisi Etil Nuceyfi’nin çağrısı üzerine ve Irak Hükûmetinin de bilgisi
dâhilinde hayata geçirilmiştir. Söz konusu kampı Irak Savunma Bakanı El Ubeydi
de ziyaret etmiş ve memnuniyetini dile getirmiştir. 
Burada
tekrar vurgulamak isterim ki Irak Hükûmeti sürecin başından bu yana muhtelif
seviyelerde gerçekleştirilen görüşmelerde Başika’daki faaliyetlerimiz hakkında
bilgilendirilmiştir. Amerika Birleşik Devletleri makamlarına da Başika’daki
çalışmalarımız hakkında malumat verilmiştir. Irak Hükûmetinin ve kamuoyunun
bilgisine açık şekilde icra edilen eğitim kapsamında, Başika’da bugüne kadar
2.441 personelin eğitimi tamamlanmıştır. Bunların 1.040’ı daha üst düzey eğitim
almak üzere Başika kampında bulunmaktadır. Ayrıca farklı yerlerde 2.308
peşmergeye de eğitim sağlanmıştır. Aynı şekilde, koalisyona mensup 15 ülke
tarafından bugüne kadar yaklaşık 16 bin Iraklıya eğitim verilmiştir. Amerika
orada eğitim veriyor, Almanya orada eğitim veriyor; Avustralya orada eğitim
veriyor; Belçika orada eğitim veriyor; Danimarka, Finlandiya, Fransa orada
eğitim veriyor; Hollanda, İngiltere, İspanya, İtalya, Macaristan orada eğitim
veriyor; Norveç, Portekiz ile Yeni Zelanda orada eğitim veriyor. 
Sayın
Başkan, değerli milletvekilleri; yine Türk Silahlı Kuvvetlerince eğitilmiş Irak
Kürt Bölgesel Yönetimi güvenlik güçlerinin geçtiğimiz ay Sincar’da elde ettiği
başarılar ve önümüzdeki dönemde Musul’a yönelik askerî harekât hazırlıkları,
DEAŞ örgütünün Başika kampındaki konuşlu askerî unsurlarımıza karşı bir saldırıda
bulunması riskini artırmıştır. Burada, Başika kamp alanının DEAŞ ile cephe
hattına birkaç kilometre mesafede bulunduğunu bir kez daha hatırlatmanın
faydalı olduğunu düşünüyorum. Kamptaki askerlerimizin can güvenliğini dikkate
alarak 4 Aralık 2015 tarihinde kampta takviye güç konuşlandırdık. Bu
konuşlandırma, bütünüyle kampın savunmasına destek sağlamak amaçlıdır. 
Tamamen
askerî gereklilikten ötürü yapılan bu intikal, bazı odakların kışkırtmasının ve
abartılı haberlerin etkisiyle ne yazık ki Irak’taki siyasetin bir aracı hâline
geldi. Ülkemizin Irak’taki varlığından rahatsız olan çevreler de bu durumu
istismar etme fırsatını kaçırmadılar. Meselenin ikili düzeyde çözülmesi ve
artan tansiyonun düşürülmesi için gerekli adımları hızla attık. Meselenin ikili
düzeyde çözülmesi ve artan tansiyonun düşmesi için gerekli önlemleri aldık. Bu
çerçevede, Sayın Başbakanımız 6 Aralıkta Irak Başbakanı İbadi’ye bir mektup
gönderdi. Ben ve Sayın Dışişleri Bakanımız da Iraklı muhataplarımızla telefonda
görüştük. Ayrıca, Sayın Başbakanımızın özel temsilcileri sıfatıyla MİT
Müsteşarımız ve Dışişleri Bakanlığı Müsteşarımız Bağdat’ı ziyaret edip Irak
Başbakanı, Dışişleri Bakanı ve Savunma Bakanıyla da görüştüler. Yapılan
temaslar çerçevesinde, sorunu çözmeye dönük irademizin göstergesi olarak,
Başika’daki kampta askerî varlığımıza ilişkin olarak 14 Aralık tarihi
itibarıyla yeni bir tanzime gidilerek kuvvetin belirli bir kısmı Kuzey
Irak’taki Bamami kampına intikal etti. Burada dikkatinizi çekmek isterim:
Türkiye'nin meselenin ikili boyutta halli için yaptığı tüm açılımlar yanıtsız
kaldı. Irak Hükûmeti konuyu uluslararası toplumun gündemine taşımak için yoğun
bir çaba da sarf etti. 
Irak’ın
çağrısıyla 18 Aralık tarihinde gerçekleştirilen Birleşmiş Milletler Güvenlik
Konseyinde Dışişleri Bakanlığı nezdinde toplantıya katılan tek ülke Irak oldu.
Irak’ın iddiaları karşısında ülkemizin konuya bakışı ve attığı adımlar ile Irak
Hükûmetinin DEAŞ’la mücadele konusundaki uygulama ve yaklaşımları konusundaki
değerlendirmelerimiz Birleşmiş Milletler nezdindeki daimî temsilcimiz
tarafından açık bir şekilde aktarıldı. Ülkemizin, sorunun çözülmesi için
sergilediği ikili düzeydeki samimi çabalar Konsey üyelerine tüm açıklığıyla
izah edildi. Neticede, toplantı herhangi bir karar veya sonuç belgesi kabul
edilmeksizin sona erdi. Irak, ayrıca, Arap Ligi Dışişleri Bakanları Konseyini
konuyu ele almak üzere toplantıya çağırdı, bu toplantı da 24 Aralıkta
yapılacaktır.
Öte
yandan, DEAŞ’ın 16 Aralıkta Başika Üssü’ne karşı düzenlediği saldırı, kampın
güvenliğinin artırılması yönünde attığımız adımların haklılığını gözler önüne
serdi. 4 askerimizin yaralandığı saldırıda, gönüllü olarak kursa devam eden 2
Iraklı hayatını kaybetti, 4 Iraklı da yaralandı. Bu süreçte, başta Amerika Birleşik Devletleri olmak
üzere, DEAŞ’la mücadelede uluslararası koalisyonun üyeleriyle yakın
temaslarımız sürdürüldü. 
Tansiyonu düşürmeye yönelik çabalarımız esnasında Amerika
Birleşik Devletleri makamlarıyla da üst düzey telefon görüşmeleri
gerçekleştirildi. Sayın Cumhurbaşkanımız Amerika Birleşik Devletleri Başkanı
Obama’yla, Sayın Başbakanımız Başkan Yardımcısı Biden’la görüşürken Dışişleri
Bakanımız da John Kerry’le devamlı surette istişare etti. Son olarak, Dışişleri
Bakanlığı tarafından, Sayın Cumhurbaşkanımız ve Sayın Başbakanımızın onayıyla
19 Aralık günü bir açıklama yapıldı. 
MUSA ÇAM (İzmir) – İrticalen konuşun Sayın Bakan.
MİLLÎ SAVUNMA BAKANI İSMET YILMAZ (Devamla) – Açıklamada,
Irak’ın toprak bütünlüğüne ve egemenliğine saygı
duyduğumuzu bir kez daha vurguladık. DEAŞ’a karşı mücadeleye askerî
katkılarımızı sürdüreceğimizi belirttik ve koruma amaçlı birliklerimizin Musul
vilayetinden intikali için başlayan sürecin devam edeceğini kaydettik. 
MUSA
ÇAM (İzmir) – Sayın Bakan, irticalen bilgi verseniz. Okuyorsunuz, okuyorsunuz. 
MİLLÎ
SAVUNMA BAKANI İSMET YILMAZ (Devamla) – Sayın Başkan, değerli milletvekilleri; kendi egemenliği
konusunda büyük bir hassasiyetle hareket eden ülkemiz, diğer ülkelerin
egemenlikleri ve toprak bütünlüklerinin korunması konusunda da son derece dikkatlidir.
Belirli bir toprak parçası üzerindeki egemenlik kavramını o toprak üzerindeki
kontrolden bağımsız olarak ele alabilmek de mümkün değildir. 10 Haziran
2014’ten bu yana Irak Hükûmetinin Musul üzerinde maalesef kontrolü
bulunmamaktadır, kontrol tümüyle DEAŞ terör örgütünün elindedir. DEAŞ’la
Mücadele Komisyonunun üyesi olarak uluslararası çalışmalara iştirak eden
ülkemiz, diğer pek çok ülke gibi ikili planda da katkılarını sürdürmektedir. 
Başta da ifade ettiğim üzere, Başika’da yürüttüğümüz
faaliyetin temel amacı, Irak’ın, hâlen DEAŞ’ın kontrolü altındaki Musul
vilayeti üzerindeki kontrolünü yeniden tesis etmesine yardımcı olmaktadır. Dost
ve kardeş Irak halkının güvenliğini göz önünde bulundurarak, gereksiz
tartışmalardan kaçınarak sorunu mümkün olan en kısa sürede çözme iradesini
gösterdik, gösteriyoruz. Ayrıca, ülkemiz ile Irak arasında askerî ve güvenlik
konularında daha sağlıklı bir istişare mekanizmasının çalışmasına da başlamış
bulunuyoruz. 
Bugüne kadar olduğu gibi önümüzdeki dönemde de Irak üzerinde
tehdit oluşturan tüm yasa dışı terör örgütlerinin bertaraf edilmesi için
gereken adımları atacağız. Komşularımızın güvenliği bizim güvenliğimizdir,
komşularımızın huzuru bizim huzurumuzdur. Bu bölgede barış olursa bu barışın
priminden en çok faydalanacak ülke de Türkiye’dir. 
VELİ AĞBABA (Malatya) – Sayın Bakan, bölgeye bayağı
emeğiniz geçti huzur konusunda.
MİLLÎ
SAVUNMA BAKANI İSMET YILMAZ (Devamla) – Kendi istikrarımız, refahımız ve
huzurumuz için bundan sonra da ne gerekiyorsa yapmaya devam edeceğiz ve yüce
heyetinizi saygıyla selamlıyorum. (AK PARTİ sıralarından alkışlar) 
MUSA
ÇAM (İzmir) – Ne oldu Hocam, ne oldu şimdi?
ALTAN
TAN (Diyarbakır) – Netice ne oldu, netice?
BAŞKAN
– Değerli milletvekilleri, şimdi gruplar adına onar dakika söz vereceğim. 
İlk
konuşma, Milliyetçi
Hareket Partisi Grubu adına Gaziantep Milletvekili Sayın Ümit Özdağ’a aittir. 
Buyurunuz Sayın Özdağ. (MHP sıralarından
alkışlar)
Süreniz on dakikadır. 
ÜMİT ÖZDAĞ (Gaziantep) – Sayın Başkan,
bana “on beş dakika” diye bildirildi, öyle bir mutabakat varmış. Onu
netleştirin, öyle devam edelim arzu ederseniz.
BAŞKAN – Tamam Sayın Özdağ. 
Konuşmanızı tamamlamazsanız eğer size ek
süre beş dakika daha vereceğim. Bana iletilen belgede on dakika yazıyor,
dolayısıyla on dakika dedim ama uzatabilirim. 
Buyurunuz. 
MHP GRUBU ADINA ÜMİT ÖZDAĞ (Gaziantep) – Sayın Başkan, değerli
milletvekilleri; Türk dış politikası ve buna bağlı olarak Türkiye’nin
güvenliğinin ağır bir krizle karşı karşıya olduğunu hepimiz görüyoruz. 
AKP dış politikası
Türkiye’nin menfaatleri, Türkiye’nin kaynakları ve ulaşılabilecek gerçekçi
hedefler arasındaki bağı tamamen yitirmiş görünmektedir. Türkiye bu bağı
yitirdiği için dış politikada en değerli araçlardan bir tanesi olan
caydırıcılığını yitirmiştir. 
Amerikalılar başımıza
çuval geçirmişlerdir ve herhangi bir bedel ödememişlerdir. Yunanlılar Ege’de 16
adamızı işgal etmişlerdir, fiilî durum vardır, Hükûmet tarafından bu şekilde
itiraf edilmiştir ve bedel ödememiştir. İsrail uçakları hava sahamızı ihlal
etmiş, Reyhanlı üzerinde yedek yakıt tanklarını damga olarak bırakmış,
Suriye’de bir nükleer santral inşaatını vurmuş; bedel ödememiştir. İsrail
ordusu gemimizi basmış, insanlarımızı öldürmüş ve bugünlerde bunun için ciddi
bir bedel ödemediği meydana çıkmıştır. IŞİD, Musul Başkonsolosluğumuzu basmış,
insanlarımızı rehin almış -Başkonsolosumuz, sayın vekilimiz burada oturuyor- ve
bunun için bir bedel ödememiştir. Ve devletimizin kurucusunun dedesinin Sakarya Savaşı sırasında korunması için birlik
yolladığımız mezarı korunmamış, bir gece olduğu yerden kaçırılmış ve böylece
Türkiye'nin caydırıcılığına son çivi çakılmıştır. Bütün bunları Ruslar âdeta
hava sahamızı ihlal etmeye teşvik eden unsurlar olarak görmüşlerdir, “Nasıl
olsa bedel ödenmeyecek.” düşüncesi Moskova’ya hâkim olmuştur.
“Rus
uçağını düşürdük, tekrar caydırıcı olduk.” diye düşünmeyin lütfen çünkü
caydırıcılık bir an değil, bir süreçtir ve Musul’dan geri çekilme kararının
alınmasıyla birlikte Türkiye'nin caydırıcılığının gömüldüğü bir döneme ne yazık
ki tekrar anında girilmiştir.
Değerli
milletvekilleri, Milliyetçi Hareket Partisi “Orta Doğu bataklığından uzak
duralım.” şeklindeki sığ bir söylemle asla Orta Doğu politikalarına
bakmamaktadır ancak AKP, Orta Doğu’yu, doğru bir millî menfaat tanımlaması
yapmadan Türkiye'nin dış politikasının ilgi odağı hâline getirmiştir. Özellikle
Orta Doğu’da Türk dış politikası, millî çıkar değil, AKP’nin ideolojik
ilgisinin belirlediği idealizm çerçevesinde ve gerçeklerden kopuk olarak
sürdürülmeye çalışılmaktadır. Bu lise heyecanına dayanan idealizm Orta Doğu
sokaklarında bir kesimin alkışını alsa da gerçekte siyasette ciddi bir
karşılığı olmadığı birçok kez ortaya çıkmaktadır.
Değerli
milletvekilleri, AKP’nin 2003’ten bu yana sürdürdüğü Orta Doğu politikasında
bazı ilkesel yanlışlar tespit edilmeden bugüne nasıl gelindiğini anlamamız da
mümkün değildir. AKP’nin yaptığı birinci yanlış, Orta Doğu’nun iç dinamiklerini
yeterince bilmeden ve anlamadan Orta Doğu’yu şekillendirebileceğine, Orta
Doğu’da etkili olabileceğine inanmış olmasıdır. 
İkincisi,
biraz önce çerçevesini çizdiğim gibi, konulan hedeflerin Türkiye’nin millî
çıkarlarını değil, AKP’nin ideolojik önceliklerini temsil etmesidir. 
Üçüncü
büyük yanlış, Türk dış politikasının bu dönemde ilkelerinin arkasında ısrarla
durmaması ve en ufak bir dirençle karşılaştığında da geri adım atmasıdır.
Dördüncü
büyük yanlış, Türkmenleri Türk dış politikasından tasfiye etmesidir. 
Türk
dış politikasında bir Kerkük gerçeği vardı. Erdoğan, Şubat 2007’de Kerkük’ün
demografik yapısının değiştirilmesine sert tepki göstermişti ve Türkiye ile
İngiltere ve Irak arasında 1926’da ve Türkiye ile Irak arasında 1946’da yapılan
anlaşmalara dayanarak Türkiye’nin Irak’a müdahale hakkının olduğunu
açıklamıştı. Sonra ne oldu? Barzani ve Talabani Kerkük’ü gasbettiler. Buna
tepki ne oldu? Bir büyük hiç ve aksine, bu gasbı kabulleniş ve onaylayış.
Türkiye’nin Irak’taki kırmızı çizgileri yok olurken Orta Doğu coğrafyasındaki
tartışılan etkinliği de eridi gitti. 
AKP’nin
Orta Doğu’daki başarısızlıklarının son sürecini şimdi Başika’ya asker yollama
girişiminde görüyoruz. Başika’ya Bağdat’la görüşülmeden yollanan birlik, önce,
Bağdat’ın “Birleşmiş Milletlere şikâyet ederiz.” tepkisi karşısında geri adımla
cevap buldu; daha sonra, büyük bir teşvikle yollanan Türk askerinin, Obama’nın
çıkışıyla da geri çekilmeye başladığını gördük.
Şimdi,
Sayın Bakanı dikkatle dinledim. Meseleyi bir siyasi mesele olmaktan çok bir
taktik askerî geri çekilme olarak göstermeye çalışıyor. Bu, olayın gerçek
niteliğinin üstünü örtmeye çalışmaktır. Durum, Türkiye için ne yazık ki tek
kelimeyle utanç vericidir. Sayın Bakan, Türkiye’nin millî menfaatleri Başika’ya
asker yollamayı gerektiriyorsa neden Obama’nın müdahalesiyle bu askerleri geri
çektiniz, eğer Türkiye’nin millî menfaatleri Başika’ya asker yollamayı
gerektirmiyorsa bu askerleri oraya neden yolladınız? Bu cevabı Türk milletine
vermek zorundasınız. Madem, Cumhurbaşkanı “1926 ve 1946 tarihli anlaşmalar
Türkiye’ye, Irak’a müdahale yetkisi veriyor.” diyor, neden bu yetkiye dayanarak
askerlerimizi Başika’da tutmuyorsunuz? Bağdat’taki Hükûmet şikâyette bulunuyor,
Bağdat’taki Hükûmete dönüp neden şöyle demiyorsunuz: “Benim Musul’daki
Başkonsolosluğum basılır ve insanlarım rehin alınırken Irak ordusu neredeydi?”
Bu soruyu sormadan Türk askerini yolladıysanız geri de çekemezsiniz, eğer
çekerseniz bu, Türkiye için utanç verici bir durumu ortaya çıkartır. Üstelik,
Birleşmiş Milletler Güvenlik Konseyinin 8 Haziran 2004 tarih ve 1546 sayılı
Karar’ı da var. Bu karar, üye ülkelere Irak içindeki ve Irak’tan diğer ülkelere
yönelik terörist faaliyetlerin ve geçişlerin önlenmesi görevini de veriyor.
Yani, buna dayanarak da Türk askerini orada tutabilirdiniz, ne yazık ki
tutmadınız. 
Bu
eleştirilerin nedeni, Türkiye’nin içinde bulunduğu sürecin sonunda sadece
AKP’lilere, AKP’yi sevenlere, AKP’ye oy verenlere değil, hepimize zarar verecek
olması, ülkemize zarar verecek olması. Bu ülke hızla tekrar caydırıcılığını
inşa etmek zorunda, caydırıcılığını inşa etmeyen bir Türkiye’yi herkes sonuna
kadar deneyecektir. Başbakanın “Bizim gücümüzü test etmeyin.” ifadesinin artık
uluslararası siyasette espri konusu olduğunu biliyoruz. 
(Mikrofon otomatik cihaz tarafından
kapatıldı)
BAŞKAN – Sayın Özdağ, beş dakika daha
size ek süre veriyorum.
Buyurun.
ÜMİT ÖZDAĞ (Devamla) – O kadara ihtiyacım
yok; sağ olun, teşekkür ediyorum Sayın Başkan.
Bakın, bir fırsat verseydiler de,
askerimizi çekmeseydiniz de Türkiye’nin gücü bir test edilseydi. Ne olacaktı?
Başika’dan askerimizi çekmeseydik ne olacaktı? Sakın şunu söylemeyin “Çok kötü
şeyler olurdu.” demeyin. Çünkü, eğer “Çok kötü şeyler olurdu.” derseniz size şu
soruyu sorarız: Bunu biliyordunuz da neden yolladınız? Bir ülkeyi yönetmek için
eğer bir hafta sonrasını görmüyorsanız o zaman ciddi bir sıkıntı var demektir.
Tekrar,
konuşmamın sonunda, bu ülkeyi yöneten Hükûmetin bu halkın saadeti, mutluluğu ve
güvenliği için ülkemizin caydırıcılığını hızla inşa etmesi gerektiğine
inanıyoruz. Çünkü önümüzdeki üç dört sene Orta Doğu coğrafyasında büyük
kırılmaların bugüne kadar olduğundan daha hızlı dalgalarla geleceği ve ülkemizi
de daha sert bir şekilde vuracağı bir dönem olacak. Ankara’da gerçekleşen
katliam, Orta Doğu iç savaşının başkentin göbeğinde patlamasından başka hiçbir
şey değildir ve benzer patlamaların yarın Türkiye'nin başka kentlerinde de
olmayacağına dair hiç kimseye siz Hükûmet olarak güvence veremezsiniz. Bunun
bir tek güvencesi vardır: Türkiye'nin korku duyulan ve saygı duyulan, caydırıcı
gücüne inanılan bir ülke olması. Bu caydırıcılık, Başika’dan asker çekmeyle
tekrar tarihe gömülmüştür. 2003’ten beri bunu yaşıyoruz. Artık buna bir son
vermenin zamanı gelmiştir. 
AKP
Hükûmetine Milliyetçi Hareket Partisi adına buradan seslenmek istiyorum:
Süleymaniye’de askerimizin başına torba geçirilmesiyle başlayan, geri çekilişe,
başımızı öne eğmeye artık bir son vermenin zamanı gelmiş görünmektedir. 
Hepinizi
saygıyla selamlıyorum. (MHP sıralarından alkışlar) 
BAŞKAN
– Teşekkürler Sayın Özdağ. 
Sayın
Gök, söz talebiniz var ama isterseniz gruplar adına sözler bitsin, daha sonra
size söz vereyim. 
LEVENT
GÖK (Ankara) – Tamam efendim. 
BAŞKAN
– Teşekkür ederim. 
Şimdi,
ikinci söz, Cumhuriyet Halk Partisi Grubu adına Ardahan Milletvekili Sayın
Öztürk Yılmaz’a aittir. 
Buyurunuz
Sayın Yılmaz. (CHP sıralarından alkışlar) 
Size
de önce on dakika, bitiremezseniz beş dakika daha ek süre vereceğim. 
CHP
GRUBU ADINA ÖZTÜRK YILMAZ (Ardahan) – Sayın Başkan, değerli milletvekilleri;
hepinizi saygıyla selamlıyorum. 
Başika
konusunu değerlendiriyoruz ve o kapsamda söz almış bulunuyorum. 
Doğrusu,
dış politika deyince, Türkiye Cumhuriyeti devletinin dış politikası deyince
büyük bir şey anlıyormuşuz gibi geliyor ancak Orta Doğu’da yaşanan olaylar, üst
üste irtifa kayıpları ve yaşanan bu süreçler bize şunu gösterdi: Gerçekten,
bizim gerçek manada bir dış politikamız var mı? 
Bir
zaman, Irak Merkezî Hükûmetiyle ilişkiler götürürdük, Irak Merkezî Hükümetiyle
her şeyin olmasını isterdik, Irak Merkezî Hükümetinden her şeyin geçmesini
isterdik. Hatta bölgesel Kürt yönetimiyle ilişkilerde bile merkezî hükûmeti
işaret ederdik. Dolayısıyla her şey Irak Merkezî Hükûmeti üzerinden giderdi.
Zaman içerisinde, son beş yılda, merkezî hükûmetle ilişkiler bir tarafa itildi,
bölgesel Kürt yönetimiyle ilişkiler ön plana çıkartıldı.
Tabii, merkezî hükûmetle ilişkiler arka
plana itilince Türkiye'nin Irak’la sorunları başladı. Irak’ta, Bağdat’ta -kabul
edelim etmeyelim- bir Şii yönetim var, baskın bir Şii yönetim. Bunun, bu
işlerden rahatsız olduğunu biliyoruz. Türkiye bölgedeki dengeleri maalesef bu
süre içerisinde tutturamadı. 
Bakınız,
son beş yılda -IŞİD Musul’u ve Bağdat’ın kuzeyini işgal etmeden önce- bizim
Türkiye'ye davet ettiğimiz aşiretlerin sayısını bile unuttuk. Bütün Sünni
aşiretleri Türkiye'ye davet ettik, devleti bir tarafa bıraktık, bütün Sünni
aşiretler Türkiye'ye geldi. Yediler, içtiler, konuştular, planlar yaptılar, 11
Haziran 2014’te Ebu Bekir Bağdadi’ye biat etti hepsi. 
Bakınız,
siyaset böyle bir şey mi? Bizim baktığımız, bizim yönlendirdiğimiz -güya- bizim
ilişkiler geliştirdiğimiz aşiretler böyle bir sonuca mı gitmeliydi? Çünkü
devletle ilişkiler geliştirilmedi, devlet ötelendi. 
Bakınız,
Başika kampıyla da aynı şey yaşanıyor. Niye sorun çıktı? Başika kampıyla niye
sorun çıktı? Çünkü biz Bağdat’la bu işleri götürmek istemedik. Görevden alınmış
eski Musul valisinin daveti üzerine gitmiş bunlar, peşmergenin uygun görmesi
üzerine gitmiş. Sonra bilgi verilmiş. Peki ama niye bilgi verildiyse, onay
alındıysa -bir kere, bilgi ayrı, onay ayrı- bunlara onay verildiyse niye şimdi
karşı çıkıyorlar? Niye Birleşmiş Milletler Güvenlik Konseyine kırk sekiz saat
içerisinde biz sizi şikâyet ederiz diye tutturuyorlar, ne oldu? (AK PARTİ
sıralarından “Riyakârlar” sesleri) Onlar mı riyakâr sadece, onlar mı riyakâr?
Bizde bir hata yok mu? Bağdat’la ilişkilerimizde bir taraftan “Bağdat’ın toprak
bütünlüğünü destekliyoruz, bağımsızlığını destekliyoruz.” diyoruz,
bağımsızlığını ve toprak bütünlüğünü ihlal edecek her türlü şeyi yapıyoruz.
Komşuluk politikası böyle bir şey mi? 
Bakınız,
bölgedeki dengeler farklıdır, Irak’ı buradan okumak kolay değil, merkezde
okumak gerekir, orada, arazide okumak lazım. Irak’ta her gün dengeler
değişiyor. En doğru yol yine merkezî hükûmetle olan yoldu çünkü büyük
devletler, Amerika’sı, İran’ı, Rusya’sı hepsi merkezî hükûmetle işi
götürüyorlar; biz onu öteledik.
Şimdi,
Dışişleri Bakanlığının yapmış olduğu açıklamada “Musul’dan intikali” deniliyor
ve “Koordinasyonsuzluktan kaynaklandı.” deniliyor. Musul’dan intikal ne demek?
Yani çekilme demek. Nezaketen diyemiyorlar “çekilmek” de “intikal”
diyorlar. İntikal ne demek? Basbayağı asker çekilmesidir bu, askerin geri
çekilmesidir; on gün önce gönderdiğiniz askerin on gün sonra geri çekilmesidir,
başka hiçbir şey değildir. “Koordinasyonsuzluk yaşandı.” deniliyor. Niye
yaşandı? Madem doğruysa bunlar, niye yaşandı? Demek ki, biz öyle bir noktaya
getirmişiz ki bu Bağdat’la ilişkileri, artık koordine bile edemiyoruz; koordine
etmeye kalkışsak izin vermeyeceklerini düşünüyoruz, o nedenle bu noktaya
geliyor işler. Bizim bunu anlamamız lazım. Aynı şey Suriye’de oluyor. Bir
zamanlar, “Maliki devrilsin de ne olursa olsun.”du, sonra “Esad devrilsin de ne
olursa olsun.” oldu. Ne oldu sonuçta? Bugün Irak IŞİD‘le, bölgesel Kürt
yönetimiyle, Sünnilerle fiilen 3’e bölünmüş oldu. Bugün Irak’ın tekrar bir
arada bulunması şartları ortadan kaldırıldı. Sayın Bakan biraz önce “IŞİD
sonrası stratejiyi biz planlamak istiyoruz.” diyor. Ya, bizim IŞİD öncesi
stratejimiz mi vardı ki sonrasını planlayalım? (CHP sıralarından alkışlar) IŞİD
bir buçuk yıldır orayı kontrol ediyor, IŞİD orada, IŞİD insanların ırzına
geçti, IŞİD bütün kentleri yok etti, yağmaladı, IŞİD her şeye el koydu; IŞİD’in
öncesinde ne yaptınız ki sonrasında ne yapasınız? (CHP sıralarından alkışlar) 
MUSA
ÇAM (İzmir) – Uyuyorlar, uyuyorlar.
ÖZTÜRK
YILMAZ (Devamla) – Bakınız, açık açık söylüyorum: Türkiye Irak’la ilişkilerini
düzeltmeli. Asker bulundurmasına biz karşı değiliz ama peki amaç ne? Niye biz
orada asker bulunduruyoruz? IŞİD sonrası bir stratejimiz varsa nedir? O bölgeyi
Sünni bir bölge mi yapmak istiyoruz biz? Musul’u alıp Kürt bölgesel yönetimine
mi katmak istiyoruz? Alıp, onu tekrar merkezî yönetime mi katmak istiyoruz? Ne
yapmak istiyoruz biz? Birisi çıksın, bana sonraki stratejiyi açıklasın lütfen. 
Yani
biz bilmiyor muyuz bunları? Biz buralardan geçmedik mi? Allah aşkına, çocuk
kandırmayın ya! Ne stratejisinden bahsediyorsunuz? IŞİD’le ilgili bir strateji
yok, IŞİD sonrası bir strateji ise hiç yok. IŞİD’den sonraki dönem daha kanlı
olacak. IŞİD oradan gidecek, çünkü terör örgütü, orayı ilelebet kontrol etmesi
mümkün değil, bir şekilde uluslararası koalisyon, yerel güçler orayı
temizleyecekler. Bu sene olmaz, seneye olur ama mutlaka orada IŞİD’in bir
geleceği olmayacak, çünkü bu kadar katil, bu kadar rezil bir örgütün orada
geleceğinin olması mümkün değil. 
Peki,
sonra bizim stratejimiz ne? Bu askerler oraya niye gitti? Orada ne amaçları
vardı? Eğer onlar Musul’u kurtaracaksa, 600 asker Musul’u mu kurtaracak? Yoksa
bizim elimizle Musul kurtarılıp birilerine mi verilecek? Biz neyi anlamalıyız
buradan? Şimdi, burada yanlışlık had safhada, bakınız. 
İkinci
konu, biz Musul’da IŞİD’le mücadele ediyoruz. Musul nerede? Bizim sınırımızda
Musul’u kesen bölgesel Kürt yönetimi var, Musul daha aşağıda. Ee, peki,
Mare-Cerablus hattında IŞİD var, Suriye de bizim komşumuz, niye onunla mücadele
etmiyoruz? Orada niye mücadele etmiyoruz?
Bakınız,
Suriye’de “Esad gitsin de ne olursa olsun.” denildi. Bugün ne oldu? Suriye’nin
bizim sınırımıza mücavir bölgenin çok büyük bir bölümünü, sizin terör örgütü
olarak gördüğünüz PYD kontrol ediyor. Çok büyük bir bölümünü Cerablus-Mare
hattını kim kontrol ediyor? IŞİD kontrol ediyor. Diğer bölgeyi El Nusra kontrol
ediyor. Aşağıda Hizbullah var, daha aşağıda Esad sıkışmış. Suriye 7’ye
bölünmüş. 
HALİS
DALKILIÇ (İstanbul) – Tamam da niye bağırıyorsun ki?
ÖZTÜRK
YILMAZ (Devamla) – Siz dinleyin lütfen. 
HALİS
DALKILIÇ (İstanbul) – Biz duyarız, sakin konuşunca duyarız biz. 
ÖZTÜRK
YILMAZ (Devamla) – Dinleyin lütfen, dinleyin.
Bu
kadar bölünmüş bir Suriye’yi başlangıçta siz tahmin edebiliyor muydunuz? O
planı yaptığınız zaman şimdi “Musul’da IŞİD sonrası plan” diyorsunuz ya, Esad
sonrası Suriye’yi hesapladınız mı? Ne olacak şimdi Suriye’de? 
Bakınız,
cuma günü Birleşmiş Milletler Güvenlik Konseyi Suriye’yle ilgili siyasi geçiş
sürecini öngören takvimi onayladı. Eğer o işletilirse altı ay içerisinde geçiş
hükûmeti kuruluyor, anayasa yazılacak. On sekiz ay içerisinde de ne oluyor
Suriye’de? Yeniden seçimlere gidiliyor. Esad’sız bir çözümdü, şimdi Esad’lı bir
çözüm var bakınız, en az on sekiz ay. PYD’siz bir çözümdü, PYD masaya geliyor.
Bütün politikanız altüst olmuş. Bakınız, bunu anlamak lazım. (CHP sıralarından
alkışlar) Bizim gerçeğe sirayet etmemiz lazım, gerçeğe. Gerçek nedir? Gerçek: Bölge
ufalandı, küçüldü, bundan sonra da küçülüyor. Biz bir düzen tutturamadık Orta Doğu’da.
Biz bir strateji uygulayamadık. Biz bir öngörüde bulunamadık. Libya’dan
başlayın, Mısır’dan geçin, Doğu Akdeniz’den çıkın, ta Suriye’den Irak’a kadar
bütün bölgeyle kavgalıyız, bir tane ülke kalmadı kavgalı olmadığımız. Ne olacak
peki? Ya, 1 kilo domates satacağımız sınır kalmıyor aşağıda. Ya ne olacak?
Türkiye diğer taraftan kavimler göçü gibi, 5 milyon insanı içimize aldık, 8
milyar dolar para harcamışız diyoruz. Bravo! Ah ne güzel, 8 milyar dolar! Kim
sizi takdir ediyor? Kim sizi takdir ediyor? 
RAMAZAN
CAN (Kırıkkale) – Vicdan, vicdan!
ÖZTÜRK
YILMAZ (Devamla) – Hiç kimse takdir etmiyor. 3 milyar euro veriyorlar, rüşvet
veriyorlar bu 5 milyon insanı barındıralım diye. Yarın seçime girseler, emin
olun barajı geçecekler bunlar! (CHP sıralarından alkışlar) 
(Mikrofon
otomatik cihaz tarafından kapatıldı) 
BAŞKAN
– Sayın Yılmaz, beş dakika daha ek süre veriyorum, buyurunuz.
ÖZTÜRK
YILMAZ (Devamla) – Teşekkür ederim Sayın Başkanım. 
Bakınız,
başka şeyler de oluyor dış politikada, sadece bu değil. Geçen, basına bir şey
yansıdı, ne diyor? “Kıbrıs’la müzakerelerde çok ileri bir safhaya ulaşıldı.” diyor.
Ya Allah aşkına, biz Kıbrıs’la müzakereleri biliyoruz, bir şeyler oluyor da
peki, siz biliyor musunuz ne olduğunu? Kıbrıs hani yavru vatanımızdı, biz
garantör ülkeydik? Ne oluyor? Bakınız, KKTC’de bütün milletvekilleri görüşme
tutanaklarını giriyorlar Mecliste okuyorlar, iki lider ne görüştüyse gidip
okuyorlar, bütün başlıkları okuyorlar; “Yönetim ve Güç Paylaşımı” başlığı var,
onu okuyorlar; “AB” başlığı var, onu okuyorlar; “Toprak” başlığı var, “Taşınmaz
Mallar” başlığı var, onu okuyorlar, en sonunda, garantilerle ilgili -henüz daha
bu konulara gelinmediği söyleniyor- onları okuyorlar ama her şeyi okuyorlar.
Çünkü önemli bir konu. Biz millî bir konu dediğimizde bile herhangi bir
bilgimiz yok, hiçbir şey bilmiyoruz.
ALTAN
TAN (Diyarbakır) – Musul’da takasta ne oldu, onu da bilmiyoruz. O da mı millî
konu? Takasta ne olmuş?
ÖZTÜRK
YILMAZ (Devamla) – Bakınız, aynen Annan Planı gibi, bir gün önce basına düşecek
bu ve emin olun, okuyana kadar referanduma gidecek bu; aynen Annan Planı gibi.
ALTAN
TAN (Diyarbakır) – Bari siz anlatın olan bitenleri. Takasta ne oldu?
ÖZTÜRK
YILMAZ (Devamla) – Bakınız, Kıbrıs’taki olay… Zannediliyor ki biz Kıbrıs
sorununu çözdüğümüz zaman hemen ertesi gün bütün fasıllar açılacak, AB’ye
gireceğiz; yok öyle bir şey.
AYTUĞ
ATICI (Mersin) – Havai fişek de atacağız.
ÖZTÜRK
YILMAZ (Devamla) – Kıbrıs sadece bir tanesidir, ondan sonra Türkiye’ye
uygulanan 40 tane daha şart var, Kıbrıs sorununu çözseniz bile 40 tane engel
var. Peki, hâl böyleyken neyin pazarlığını yapıyoruz biz?
Kıbrıs
konusunda da ben özellikle rica ediyorum, bu görüşmeleri biz de okuyalım. Biz
de bu ülkenin milletvekilleriyiz ve garantör bir ülkeyiz. Bu görüşmelerin ne
olduğunu, neler konuşulduğunu, nelerin öngörüldüğünü, neler verilmek
istendiğini, neler alındığını öğrenmek istiyoruz, bu al-ver sürecini öğrenmek
istiyoruz biz de, en doğal hakkımız. Biz neyi garanti edeceğimizi bilmek
istiyoruz. Neyi garanti edeceğiz? Garantör olarak kötü bir anlaşmayı mı garanti
edeceğiz, hangi anlaşmayı garanti edeceğiz? Ben inanıyorum ki burada kimse
bilmiyor. Dışişleri Bakanlığında da çok az insanın bildiğini biliyorum.
ALTAN
TAN (Diyarbakır) – Biz zaten hiçbir şey bilmiyoruz. Bunlar sadece uyutuyorlar
bizi. Siz bari anlatın.
ÖZTÜRK
YILMAZ (Devamla) – Hiç kimse bilmiyor bu konuyla ilgili. Lütfen, bu konularla
ilgili, Meclisi bilgilendirmenizi rica ediyoruz.
Artı,
bakınız, son bir şey söylemek istiyorum. Rusya’yla ilgili kriz yaşandı. Herkes
hamaset yapıyor, “Bize bir şey olmaz.” Deniyor, “Bizim ekonomimiz güçlü,
alternatiflerimiz güçlü, o güçlü, bu güçlü, her şey güçlü.” Emin olun, iki üç
ay sonra, bakınız, sizi üreticiler önce eleştirecek. Göreceksiniz, belki Rusya
gazı da kesecek buradan.
Hepinize
saygılar sunuyorum. (CHP sıralarından alkışlar)
BAŞKAN
– Teşekkür ederiz Sayın Yılmaz.
Üçüncü
konuşmacı, Halkların Demokratik Partisi Grubu adına Bingöl Milletvekili Sayın
Hişyar Özsoy.
Buyurunuz
Sayın Özsoy. (HDP sıralarından alkışlar)
Size
de on dakika vereceğim. Bitiremezseniz beş dakika daha ek süre vereceğim.
HDP
GRUBU ADINA HİŞYAR ÖZSOY (Bingöl) – Teşekkür ederim Sayın Başkan. Yeni
göreviniz de hayırlı olsun. 
Değerli
milletvekilleri, daha önce başka vesilelerle de bu kürsüde konuşurken yine
Türkiye'nin dış politikası üzerine bazı fikirler paylaşmıştım. Bugün de
grubumuz adına, tabii, Başika konusunda söz hakkı aldık ama biraz daha etraflı
bir şekilde Türkiye'nin Orta Doğu politikasına dair bazı fikirlerimi sizinle
paylaşmak istiyorum.
Şimdi,
tabii, Orta Doğu’nun bütün çivileri böyle yerinden çıkmışken aslında hiç kimse
“Türkiye hiçbir şey yapmasın, tutumsuz kalsın.” diye bir şey söylemiyor. Niye?
Çünkü Türkiye'nin sınırları boylu boyunca çatışma alanı ve bu, Türkiye'nin
üzerinde tabii ki ekonomik anlamda, siyasi anlamda, toplumsal anlamda,
demografik anlamda dünya kadar sorunu beraberinde getiriyor. Bölgede belli bir
nüfuz sahibi olan Türkiye'nin tabii ki bu konuda tamamen atıl, kayıtsız kalması
siyaset bilimi açısından gerçekçi değildir ancak “Türkiye böylesi bir karmaşa
içerisinde ne yapmalıdır?” sorusuna verilebilecek birden fazla cevap var.
AKP
daha önce verdiği cevapta ısrar ediyor yani 2011 yılından bu yana sürdürdüğü
dış politikasını sürdürmekte ısrar ediyor ancak geldiğimiz nokta, biliyorsunuz,
bütün komşularla dostluktan yani stratejik derinlikten değerli yalnızlığa
gelmiş durumda. Bunu öyle, hani, sırf eleştirmek için de söylemiyorum; bu kadar
komşusuzluk durumu içerisinde Türkiye tabii ki etki alanlarını da bir bir
yitiriyor. 
Bakın,
Rusya uçağı düşürüldüğü zaman memlekette bir tarafta, milliyetçi cenahta bayağı
bir heyecan vardı. Rus uçağını da düşürdük; aslında Türkiye'nin kendi ayağına
sıktığı bir kurşundu. O olaydan sonra Türkiye Rusya’nın dışına itildi.
Türkiye'nin kaç yıldır dilinden düşürmediği, daha doğrusu AKP Hükûmetinin
dilinden düşürmediği “uçuşa yasak bölge” tamamen rafa kalktı. Türkiye'nin
desteklediği bütün gruplar şu an Rusya’nın saldırıları altında. Türkiye, Suriye
politikasından çekilmek durumunda kaldı. 
Biz
şu Başika’ya yapılan bu müdahalenin, oraya asker göndermenin, askerî değil,
diplomatik ve siyasi bir girişim olduğunu düşünüyoruz. Herhâlde 25 tane tank,
150 askerle orada askerî bir operasyon yapacak hâlleri yok. Ancak, Suriye
politikasının dışına itilmiş olan Türkiye, bu defa Musul’da, Musul’un
kurtarılmasında askerî anlamda orada kalıcılaşarak belli bir rol kapmaya
çalışıyor ve dolayısıyla da özellikle Irak’ta yaşayan Şii’lerin inanılmaz
tepkisini almış durumda. Hem Rusya’dan hem İran’dan hem Amerika’dan hem de Irak
Hükûmetinden gelen baskılar karşısında askerlerini Kürdistan Bölgesel
Yönetimi’ndeki bir bölgeye çekmek durumunda kaldı. 
Şimdi,
Türkiye'nin içine -doğru- girdiği bir güvenlik krizi var, ciddi bir güvenlik
krizi var, bunun farkındayız ancak bu güvenlik krizine askerî birtakım
maceralarla müdahaleye çalışmak Türkiye'nin başına çok daha büyük belalar
açabilir. Öncelikle bunun farkında olmak lazım. Bakın, bölgesel güç olmak o
kadar kolay bir şey değil. Tabii, Türkiye'nin böyle bir “grandeur”, böyle bir
Osmanlı etkisiyle bölgede nüfuzunu genişletme isteği var, böyle bir hırsı var,
bunu görüyoruz, birçok bela da bunun için başımıza geldi ancak şunu da görmek
lazım: Bakın, şu an bölgede, evet, bölgesel bir güç var, İran bölgesel bir güç.
Bunu nasıl yapıyor? Bunu Irak’ta, Suriye’de, Lübnan’da, Yemen’de aktif olarak,
savaşarak yapıyor. Askeriyle, komutanıyla girmiş, evet, bütün buralarda belli
bir Şii hat oluşmuş durumda. Şu an Suriye’de ve Irak siyasetinde son derece
etkin bir güç, Rusya’yla birlikte oyun kurucu durumdalar ve Türkiye bu masanın
dışına itilmiş durumda. 
Şimdi,
geçen defa burada konuşurken Türkiye’nin Orta Doğu ve Suriye politikasının
yanılgılı olduğunu, özellikle -tabii bölgeden konuşan birisi olarak- Kürtlerle
kurduğu ilişkinin çok problemli olduğunu defalarca biz burada dile getirdik.
Temel yanlış orada. Türkiye'nin Suriye politikasında iki temel argüman vardı.
Birincisi: Kürtler Fırat’ın bu tarafına geçmeyeceklerdi, batısına
geçmeyeceklerdi, kırmızı çizgiydi, “Vururuz, kırarız, ederiz.” Birincisi, bu. İkincisi:
“Esad’ı biz oradan mutlak suretle düşüreceğiz.” Bu konuda da Türkiye açısından
kötü haberler var çünkü biliyorsunuz, Birleşmiş Milletler Güvenlik Konseyi
Rusya’nın önerisini kabul etmiş durumda. Ocak ayında masa kurulacak gibi
görünüyor, davetiyeler şimdiden gitmeye başladı, herkes masada yer kapmaya
çalışıyor. Esad en azından iki yıl daha kazandı, bu net. Resmî anlamda
görüşmelere başlayacaklar. Şimdi, geriye kaldı Kürtlerle olan münasebetleri
Türkiye'nin. Yani, Başika’ya asker gönderilmesinin Suriye’deki politikayla,
Rojava politikasıyla ilgisi olmadığını söylemek beyhude olur. Hepimiz biliyoruz
ki sınırın o tarafında da, sınırın bu tarafında da Türkiye’nin güvenlik
algısında Kürtler baş tehdit olarak hâlâ görünüyor. Bunun değişmesi lazım arkadaşlar,
bunun değişmesi lazım. 
Şimdi,
Türkiye'nin dış politikasının değişmesi gerektiğini buradan ifade etmiştik
geçen hafta. Tabii ondan sonra bazı gelişmeler oldu, ilk hamle İsrail
tarafından geldi. İsrail’le ilişkiler, işte, dostluk ilişkilerinin yeniden tesis
edilmesine yönelik olarak birtakım girişimlerde bulunuyorlar. Bazı gelen
haberler anlaşmaya varıldığı, bazı haberlerin daha anlaşma aşamasında olduğu,
bazı maddelerin müzakere edildiğini vesair söylüyor. 
Değerli
arkadaşlar, İsrail’le olan ilişkiler altı yıl boyunca Türkiye'nin en temel iç
gündem maddelerinden birisiydi, dış politika değil, iç gündem maddelerinden bir
tanesiydi. O kadar çok manipüle edildi ki, seçim meydanlarında o kadar çok
kullanıldı ki, bunun üzerinden o kadar çok kahramanlıklar yapıldı ki tabii
insan şu an sormadan edemiyor: Madem o kadar kötüydü, ne oldu da bir anda böyle
bir konjonktürde İsrail’le ilişkilerin tamir edilmesine çalışılıyor? Tamir
edilmesin demiyoruz, dünyadaki bütün devletlerle Türkiye’nin iyi ilişkilerinin
olması gerektiğini biz de söylüyoruz; başka halklara, toplumlara karşı
kullanılmamak üzere, böyle bir şerhle. Ne oldu? Türkiye Suriye’nin dışında şu
an; Irak’ın içine girmeye çalışıyor, oraya da giremiyor, oradan da dışarıya
çıkardılar bir şekilde; Rusya’yla ilişkiler kötü. Türkiye’nin Irak’la olan
ilişkilerinde Amerika’nın da desteğini alamadı, onlar da “Buradan çıkın,
merkezî hükûmeti tanıyın.” dediler. Bütün bu karmaşanın içerisinde “İsrail’le
ilişkilerin yeniden düzenlenmesi Türkiye’ye kısmi anlamda bir alan açabilir.”
gibi muhtemelen düşünülüyor. 
Şimdi,
böyle bir genel çerçeve içerisinde dönüp Türkiye’nin Başika’ya asker
göndermesine baktığımız zaman -Sayın Bakanımız da burada söyledi, Hükûmet
tarafından sürekli olarak böyle açıklamalar yapılıyor- diyorlar ki: “Biz oraya
gittik DAİŞ’le, IŞİD’le, orada onunla mücadele etmek için destek vermeye
gittik, yardımcı olmaya gittik.” Değerli arkadaşlar, eğer IŞİD’le mücadele
etmek gibi bir niyeti varsa Başika’ya gitmeden önce mesela benim memleketim
Bingöl’e gelsin, mesela Adıyaman’a gitsin, Konya’ya gitsin, İstanbul’da
çalışsın, sınırın güvenliğini tutmaya çalışsın. Buna gerçekten kimse inanmıyor
Sayın Bakanım. Eğer IŞİD’le mücadeleyse Irak’a asker göndermeye kadar
yapılabilecek onlarca şey var hem Türkiye içerisinde hem diplomatik alanda.
Dolayısıyla, bunun bir gerçekliğinin olmadığını düşünüyoruz. Türkiye bu tür
askerî maceralarla Irak’ta ve Suriye’de bölgesel etkinliğini artırabileceğini,
ilerideki Irak ve Suriye’de bir rol kapabileceğini düşünüyorsa tekrar düşünmesinde
fayda var çünkü öyledir, “Kaza bir defa olur.” derler trafikte. Allah korusun,
bir anda Türkiye kendisini kaldıramayacağı bir savaş, çatışma girdabının
içerisinde de bulabilir. Her ne kadar sırtımızı NATO’ya versek de, “NATO bizi
nasıl olsa korur.” gibi düşünsek de durum hiç de böyle olmayabilir. 
Onun için, şunu söylüyoruz, AKP
Hükûmetine bizim önerimiz şudur…
(Mikrofon otomatik cihaz tarafından
kapatıldı) 
BAŞKAN – Sayın Özsoy, beş dakika daha
süre veriyorum.
Buyurunuz.
HİŞYAR ÖZSOY (Devamla) - Öncelikle o Rus
uçağının nasıl düşürüldüğüne dair ciddi anlamda bizim bir bilgilenmemiz lazım
çünkü Türkiye o noktadan sonra sürekli olarak sarpa sarıyor. Bir hafta kadar
Türkmenleri konuştuk. Değil mi? Bütün Türkiye konuştu. Bakın, hafızasızız,
kimse Türkmenleri konuşmuyor. Değil mi? Kimse Türkmenleri konuşmuyor şu an, o
gündem kalktı. Bu defa Başika’ya gidiyoruz. Oraya Türkmenlere yardım için de
gitmiyoruz. IŞİD’e karşı mücadele verdiğini söyleyen grupların eğitimi için
orada olduğumuzu düşünüyoruz. Buna da kimse inanmıyor. Biraz uluslararası
basını, bu konu hakkında fikir üreten, böyle siyaset yapıcılarını, makalelerini
takip etmeye çalıştım dışarıdan; vallahi, hiç kimse Türkiye'nin dediğine
inanmıyor arkadaşlar. Ortada böyle bir durum söz konusu. 
Dolayısıyla, bu durumdan nasıl çıkacağız?
Yani, bu kadar karmaşanın içerisinde, tam bir labirente dönmüş Orta Doğu
sokaklarında, bir ülke olarak, Türkler olarak, Kürtler olarak biz bu girdabın
içerisinden nasıl çıkacağız? Tekrar söylüyoruz, altını çiziyoruz: Sınırın hem o
tarafındaki hem bu tarafındaki Kürtlerle bir an önce ilişkilerinizi toparlayın.
Aklıselim bunu gerektiriyor, bunu söylüyor. Tabii, biz bunları konuşurken şu an
Cizre’de, Sur’da, Silopi’de, Dargeçit’te, Nusaybin’de alabildiğine çatışmalar
devam ediyor. Bakın, Türkiye'nin askerî maceraları sadece sınırın o tarafında
değil, bu tarafında da var. Kapsamlı bir konsepttir, içte ve dışta askerî gücü
bir diplomatik siyasi araç olarak kullanıp hem içte hem dışta nüfuz elde etmeye
çalışıyor. Ama, bakın, sürekli olarak bizim elimizde patlıyor. Geçen hafta biz
burada konuştuğumuz zaman, “Kadınlar, çocuklar ölüyor.” dediğimiz zaman sürekli
olarak işte “Hendeklerin arkasına geçtiniz. Teröristsiniz.” diye dünya kadar
biz burada laf yedik arkadaşlar. Evet, bu hafta sonu da çocuklar ölmeye devam
etti. Sanırım biri 11 yaşındaydı, biri 70 yaşında bir amcaydı, biri hamile bir
kadının karnındaki 7 aylık bebekti; bütün bunların hepsi, oradaki çatışma
ortamında, işte tanklardan atılan top atışlarıyla işte bu keskin nişancıların
kurşunlarıyla bir şekilde hedef oldular ve öldüler. 
Türkiye
ve Kürt bölgesi, Türkiye’deki Kürtlerin yaşadığı bölge, bu savaş durumunu çok
daha fazla kaldırabilecek durumda değil arkadaşlar; patladı patlayacak,
sınırlar zaten patlamış durumda. Bu memleket hem genel olarak hem bölgesel
olarak patlamanın eşiğine gelmiş.
Onun
için, Hükûmete bizim salık vereceğimiz şey şudur: Orta Doğu’da askerî
maceralardan uzak durun. Bu askerî durumun derinleşmesi, Türkiye’ye hem
diplomatik alanda hem ekonomik anlamda hem de siyasi anlamda bir kayıptır. Yol
da, çıkış yolu da son derece basittir. Bu çıkış yolu da en başta, ilk başta
İsrail’le değil, binlerce yıldır bu coğrafyada birlikte yaşadığınız Kürtlerle
dostluk ve barış sürecini yeniden başlatmak, derinleştirmektir. 
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ederiz Sayın Özsoy.
Son
konuşma Adalet ve Kalkınma Partisi Grubu adına Malatya Milletvekili Sayın Taha
Özhan’a aittir. 
Süreniz
on dakika, bitiremezseniz size de beş dakika ek süre vereceğim.
Buyurun
Sayın Özhan. (AK PARTİ sıralarından alkışlar) 
AK
PARTİ GRUBU ADINA TAHA ÖZHAN (Malatya) – Teşekkürler Sayın Başkan.
Kıymetli
milletvekilleri, malumunuz olduğu üzere, bugün, oldukça sorunlu bir ülkeyi,
Irak’ı ve Irak’taki Başika kampı vesilesiyle son yaşanan gelişmeleri konuşmak
üzere bir aradayız. Cümlelerime böyle başlamak istedim çünkü bahsettiğimiz
bölge, gerçekten, uzun yıllardır ciddi anlamda kaosun içinde olan, diktatörlük
dönemlerinde bile uzun süreli çok totaliter istikrar anları bile yaşamakta
zorlanmış bir ülkedir. Irak, bölgemizde kurulduğu günden bu yana
istikrarsızlıktan bir türlü çıkamamış kaotik ülkelerin başında geliyor.
Özellikle son otuz beş yıldır savaş, işgal, iç savaş, ambargo, geçen yüzyılın
hem bölgesel düzen anlamında hem de ülke içindeki yönetim krizlerinden dolayı
ortaya çıkan siyasi, insani ve ekonomik maliyetlerin gerçekten eşsiz olduğunu
kayda geçirmek gerekiyor. 
Irak’ın
20 Mart 2003’te Amerika tarafından işgaliyle öncelikle Irak’taki devlet yapısı
tam anlamıyla çöktü, muazzam bir iktidar ve güvenlik boşluğu doğdu. İşgal
sonrası ortaya çıkan iktidar boşluğu hem Irak iç siyasi dengelerini hem de
bölgesel dinamikleri derinden sarstı. O gün yaşanan deprem pek hissedilmedi ama
ardından gelen tsunamiyle etnik, mezhepçi bütün fay hatlarının ciddi anlamda
ortaya çıktığına şahitlik ettik, hatta bunu Arap isyanları öncesi ilk
hareketlenme noktası olarak okuyanlar da oldu. Irak’ı kuşatan etnik ve mezhepçi
çatışma süreci bütün bölgeyi etkilemeye başladı; Irak bir taraftan siyasi
birliğini korumaya, diğer yandan da işgalin çok ağır sosyoekonomik
maliyetleriyle baş etmeye çalıştı, hâlâ da baş etmeye çalışıyor. Yani, dile
kolay, son otuz beş yıl içerisinde üç savaş ve ambargo yaşayan Irak, uzun
yıllar boyunca da bu restorasyonla ve yeniden toparlanmayla uğraşacak gibi
görünüyor. Zaten, daha ilk başta, 1921’de, bölge dışından güçlerin Bağdat ve
Basra vilayetleriyle başlattıkları, beş yıl sonra da Musul’u dâhil ederek
kurdukları Irak, bütün modern Irak tarihini çatışmalar ve savaşlarla geçirdi ve
son otuz yıl içerisinde, özellikle Saddam dönemi ve sonrasını hesaba
kattığınızda Irak’ta 2 milyona yakın insanın öldüğü tahmin edilmektedir. 
Irak,
Orta Doğu’da suni sınırların yarattığı sorunların en can alıcı şekilde tecrübe
edildiği ülkelerin gerçekten başında gelmektedir. Âdeta Sykes-Picot düzeninin
bitmez tükenmez maliyetleri Irak’a musallat olmuştur. Bunda Orta Doğu’da olup
da Irak’ta olmayan hiçbir ekonomik, siyasi ve toplumsal unsurun olmamasının çok
ciddi payı vardır. 
Tampon
bir dondurulmuş çatışma alanı olarak da değerlendirilen Irak, Amerikan
işgaliyle gerçekten yeni bir döneme girdi. Âdeta işgalle birlikte hem Irak’ta
hem de Orta Doğu’da Pandora’nın kutusu açıldı, Irak’ta Baas yönetimine Amerikan
işgaliyle son verilirken yeni bir otoriter ve kanlı dönemin de önü maalesef
açılmış oldu. Kazanımlar ciddi maliyetlerle beraber geldi. Siyasi bütünlüğü çok
kanlı bir şekilde bozulan Irak çok ağır bir faturayla karşı karşıya kaldı. Hem
oluşan güç boşluğunun yarattığı kaosun hem de iktidar açlığı içerisindeki
grupların çatışmasının bedelini Irak halkı çok ağır bir şekilde ödemek zorunda
kaldı. Bu kaos ortamı içerisinde büyüyen direnişçi gruplar ile Amerikan işgal
güçleri özellikle 2004-2006 arasında çok derin bir hesaplaşma içerisine girdiler
ama bu hesaplaşma çok daha büyük bir şekilde iç savaşı andıran dönemin
başlamasına da sebep oldu. 
Bugün,
Irak’ta karşı karşıya olduğumuz manzaranın arka planı unutularak yapılan
değerlendirmelerin gerçekten sağlıklı sonuçlar vermesi mümkün değildir.
Dolayısıyla, son, Başika kampındaki hareketlenmeyle ilgili olarak da en azından
7 Mart 2010 Irak seçimleri sonrası oluşan ikinci kaotik ve işgalin ötesinde
maliyetler ortaya çıkaran dönem göz ardı edilerek gerçekten sağlıklı
değerlendirme yapamayız. Son otuz beş yılını Saddam diktatörlüğünden Amerikan
işgaline, oradan da etnik, mezhebî kaosa sürükleyerek yaşayan bir ülkeden
bahsediyoruz ve bugün, Birinci Dünya Savaşı düzeninin icat ettiği her unsur
gibi Irak da krizini ağır bir şekilde yaşıyor. Musul’da yaşananlar, son beş yıl
boyunca türeyen farklı örgütler, bu örgütlerin Amerikan işgali ve Şii
aktörlerle olan çarpık ünsiyetlerini var eden ortamın bizatihi kendisi
sorgulanmadığı sürece bugün biz DAİŞ’i konuşuruz, Irak Merkezî Yönetimi’nden
kaynaklanan sıkıntıları konuşuruz, Irak’taki siyasi birliğin sıkıntılarını
konuşuruz ama bir türlü sorunun yapısal sebeplerine eğilmemiş oluruz. Irak
işgalinin ve 2010 sonrası Maliki yönetiminin var ettiği DAİŞ, bölgede Birinci
Dünya Savaşı düzenini nihayete erdirme ihtimali olan her gelişme karşısında
provokatör veya muhalifler karşısında bir hareket olarak karşımıza hep çıktı.
Suriye isyanını ve halkın değişim talebini kirleten, hatta muhaliflere karşı
zaman zaman Esed’in en önemli kozu, Batı’nın da en önemli mazereti hâline gelen
DAİŞ, Irak’ta ve Suriye’de etnik, mezhepçi fay hattını hayata geçirmek için Şam
ve Bağdat’ın mezhepçi politikalarının meşruiyet zeminini hazırlayan bir aktör
ve kisveye dönüşmüş durumda. Bugün DAİŞ’e karşı mücadele için oluşturulan
koalisyon tarafından 9 binden fazla hava saldırısı gerçekleştirilmiş olmasına
rağmen hâlen DAİŞ Irak’ın üçte 1’ini kontrol altında tutmaya devam ediyor.
DAİŞ’le mücadelede yerel unsurların etkin şekilde yer alması bu açıdan kilit
bir önemi haizdir. 
Irak’ta
Sünni ağırlıklı vilayetlerde DAİŞ’in etkinlik kazanmasının altında, geçmiş Irak
Hükûmetinin mezhepçi uygulamaları sonucunda Irak güvenlik güçlerinin yerel halk
tarafından benimsenmemesi, hatta bu güçlerin bir nevi işgalci olarak
algılanması da yatmaktadır. Haziran 2014’te Musul düşerken şehirde yer alan 72
bin güvenlik mensubu birkaç yüz DAİŞ teröristine karşı çarpışmadan,
silahlarıyla şehri terk etmişti. Bu hazin manzara bile aslında sürecin nasıl
işlediğinin en basit delillerindendir. 
Bu
itibarla, Türkiye, Irak’ta yerel unsurlardan müteşekkil ulusal muhafız
birliklerinin kurulması ve işgal altındaki şehirlerin bu kuvvetlerce
kurtarılmasını desteklemektedir. Bu genel çerçeve, ileride Musul ulusal muhafız
kuvvetinin çekirdeğini oluşturmak amacıyla dönemin Musul Valisiyle de istişare
hâlinde Başika-Zelikan kampında oluşturulan kuvvete on aya yakın bir süredir
yani Mart 2015’ten bu yana eğitim desteği sağlanmaktadır. Kamptaki eğitim ilk
günden beri Irak Hükûmetinin ve kamuoyunun bilgisine açık bir şekilde icra
edilmektedir. Kampta bugüne kadar 2.441 personelin eğitimi tamamlanmıştır.
Bunların içerisinde yaklaşık bin kişilik bir grup kamp içinde kendilerine
ayrılan yerde sürekli kalmakta, kalanlar ise temel eğitimin ardından çağrılınca
gelmek üzere kamptan ayrılmaktadır. 
Son
dönemde, kampın çatışma alanına yakın mesafede olması, DAİŞ ile PKK terör
örgütünden gelebilecek tehditlere karşı önlemleri artırma gereksinimi nedeniyle
kampın, eğitilen Iraklıların ve askerî eğitmen personelimizin korunması
amacıyla ekstra bir sevkiyat gerçekleştirilmiştir. Sevkiyatın oldukça abartılı,
maksatlı ve provokatif bir şekilde basına yansıtılmasıyla beraber konu
kamuoyunun gündemine yerleşmiş ve haberler Iraklı makamların da yorumlarına
konu olmuştur.
Buna
mukabil, meselenin ikili düzeyde çözülmesi ve artan tansiyonun düşmesi için
Türkiye tarafından ivedilikle gerekli adımlar atılmıştır. Sayın Bakanımız
burada dile getirdi ama bir kez daha sıralamak gerekirse: Sayın Başbakanımız 6
Aralıkta Irak Başbakanı Ebadi’ye bir mektup göndererek Irak’ın toprak
bütünlüğüne ve egemenliğine saygı duyduğumuzu, hassasiyetlerin göz önüne
alınacağını iletmiştir. Aynı şekilde, Sayın Millî Savunma Bakanımız da 5
Aralıkta ve Dışişleri Bakanımız da aynı şekilde 8 Aralıkta Iraklı
muhataplarıyla istişareler yapmışlardır. Dışişleri Bakanlığı ve MİT
Müsteşarımız Sayın Başbakanımızın özel temsilcisi sıfatıyla 10 Aralıkta
Bağdat’a gitmişler, Irak Başbakanı Ebadi, Dışişleri Bakanı İbrahim Caferi ve
Savunma Bakanı Halid Ubeydi’yle görüşmeler gerçekleştirmişlerdir. 
Bu
ziyaretlere ilişkin açıklamalar 11 Aralıkta yapıldı ve tamamının içeriğine
bakıldığında pozitif bir istişare ortamının gerçekleştiği görülür. Bu
görüşmeler neticesinde, Irak’ın egemenliğine ve toprak bütünlüğüne duyduğumuz
saygının vurgulandığı, DAİŞ’le mücadeleye katılacak Iraklı gönüllülerin
tarafımızdan eğitildiği, Başika kampına yönelik son dönemde yoğunlaşan güvenlik
riskleri nedeniyle artırılan koruma gücüne mensup askerî personelin alandaki
eğitim ve güvenlik durumuna göre yeniden tanzimi, Irak Hükûmetiyle güvenlik
alanında iş birliğinin derinleştirilmesini teminen yeni mekanizmalar
oluşturulması için bir çalışma başlatılması konusunda da mutabık kalınmıştır. 
Söz
konusu görüşmeler neticesinde Başika’daki kamptaki askerî varlığımıza ilişkin
14 Aralık tarihli yeni bir düzenlemeye gidilmiş ve kuvvetin belli bir kısmı
kamptan ayrılmıştır. Dışişleri Bakanlığımız tarafından 19 Aralıkta yapılan
açıklamada ise Irak tarafının hassasiyeti dikkate alınarak DAİŞ’le mücadelenin
gerektirdikleriyle uyumlu olacak bir şekilde mevcut iletişim kopukluğunun
kaynağını teşkil eden koruma kuvvetlerinin Musul vilayetine intikali için
başlayan sürecin devam ettirileceği ifade edilmiştir. Bu açıklamaya ilişkin
olarak Irak Dışişleri Bakanı İbrahim Caferi bunun iki ülke ilişkilerinin güçlenmesine
yardımcı olacak, doğru yönde atılmış bir adım olduğunu ifade etmiş ve kayıtlara
bu şekilde geçmiştir. 
Diğer
taraftan, 16 Aralıkta Başika’ya DAİŞ unsurlarınca top ve havanla saldırı
düzenlenmiştir. Aralıklarla 60 kadar top ve havan mermisi kampa düşmüş,
bunlardan 10 tanesi kampa isabet etmiştir.
(Mikrofon
otomatik cihaz tarafından kapatıldı)
BAŞKAN
– Sayın Özhan, size de ek beş dakika süre veriyorum.
Buyurunuz.
TAHA
ÖZHAN (Devamla) – Saldırıda yaralanan 4 TSK personeli ülkemize tahliye edilmiştir
ve yaralılarımızın hiçbir hayati tehlikesi bulunmamaktadır. Saldırıya kampta
bulunan unsurlarımızca gerekli şekilde mukabele edilmiş, tespit edilen bazı
DAİŞ mevzileri imha edilmiştir. Bu saldırı kampın güvenliği konusundaki
endişelerimizin ne kadar yerinde ve buraya konuşlandırmak istediğimiz koruma
unsurunun da ne kadar gerekli olduğunu göstermiştir. BM Güvenlik Konseyi,
Irak’ın Konsey Dönem Başkanına gönderdiği mektup çerçevesinde konuyu ele almak
üzere 18 Aralıkta Irak makamlarının talebince toplanmıştır. Meselenin ikili
çerçevede çözülmesi çağrısında bulunmuşlardır. Dolayısıyla Irak’ın beklediği
tarzda uluslararası bir destek ortaya çıkmamıştır ve toplantı neticesinde de
herhangi bir belge kabul edilmemiştir.
Kıymetli
arkadaşlar, tam da bu noktada Türkiye’nin pozisyonunun Irak’ın kaderinde etkili
olacağını söylemek gerekiyor. Başika, işgalinden başından beri yaşanan
süreçlerin, yaşanan olayların sadece son halkalarından bir tanesi. Eğer 2003
işgalinden bu yana Irak’la Türkiye’nin ilişkilerine gerçekten geniş bir
perspektiften bakılırsa işgalin ve Irak’ın daha sonrasında yaşadığı sürece bir
şekilde paydaş olan bütün unsurlardan Türkiye’nin pozitif bir şekilde ayrıştığı
görülecektir. 2003’te 20 Martta Irak işgal edilmeye çalışılırken Türkiye
işgalden çok önce Irak’a Komşu Ülkeler Konferansı’nı toplayarak bölgedeki
devletli ve devlet dışı bütün aktörlerin sürece katılmasını sağlamıştır. O gün
o konferansların yoğun bir şekilde devam ettirilmesiyle 20’ye yakın kez bir
araya gelmiştir bu unsurlar. 2005’te Irak’ta gerçekten yeniden bir toparlanma
için ilk moment yaşandığında sistem dışında kalacak ve seçime girmeyecek birçok
unsur Irak’a komşu ülkeler konferansları neticesinde oluşan siyasi sermayenin
kullanılmasıyla bir şekilde 2005 seçimleri hayata geçmiş ve ilk kez Irak’ta
yasal bir süreç işgal sonrası başlayabilmiştir. 
Aynı
şekilde 7 Mart 2010 seçimlerinde Türkiye’nin de büyük bir şekilde destek
verdiği, hayata geçmesi için ciddi emek sarf ettiği ve ilk kez Irak’ta bütün
unsurları; Şiileri, Sünnileri, kısmen Kürtleri, Türkmenleri, Hristiyanları,
hepsini içine alan tek hareket olan Irakiye seçimlere girmiş ve seçimlerden
başarıyla çıkmıştır. Birinci parti olarak seçimleri kazanmış ama buna rağmen
bölgedeki mezhepçi damar ve küresel müdahalelerle, bölge dışından müdahalelerle
seçimi Irakiye hareketi kazanmış olmasına rağmen Iyad Allavi’nin
Başbakanlığında Irak’ı da gerçekten kaosa götürecek bir hükûmetin kurulması on
ay gecikmeyle olsa da mecburen sağlanmıştır. Ardından da Irak, gerçekten, işgal
sonrası yaşadığı o kanlı süreci bir kez daha, 2010 seçimleri sonrasında yaşama
durumunda kalmıştır.
Burada
da Türkiye, gerçekten, Irak için tek kurtuluş reçetesinin Irak’taki bütün
farklı unsurların bir arada yer alacağı, Irakiye tarzı veya başka bir isimle
bir yönetim olduğunu söylemiş ve Maliki yönetimi de Türkiye’nin bu pozitif
beklentisini olabilecek en üst düzeyde negatife çevirmek için neredeyse ülke
içerisinde kavga etmediği, savaşmadığı, tutuklamadığı, tutuklamaya çalışmadığı
unsur bırakmayacak kadar, başta Şii gruplar olmak üzere, kaotik bir dönemin
önünü açmış, on binlerce insanın ölmesine yol açmıştır.
Dolayısıyla,
burada sık sık zikredilen, Irak Merkezî Hükûmeti diye bahsettiğimiz şey, 2010
sonrası, Iraklıların belli bölgelerde gerçekten artık Saddam’ı arar noktaya
geldikleri, akıl almaz bir mezhepçi ve kanlı dönemin başladığı merkezî hükûmet
politikalarıdır. Dolayısıyla, eğer Irak’ta merkezî hükûmet ve bölgesel yönetim
arasındaki sorunlar, aynı şekilde, üçüncü unsurların, Irak dışındaki ülkelerin
merkezî hükûmetle ve bölgesel yönetimle kurdukları ilişkilerde belli krizler,
sorunlar ve gelgitler yaşanıyorsa bunun baştan aşağıya müsebbibi Irak’ta,
sıfatı “merkezî” olan ama hiçbir şekilde ne toplumsal ne siyasi ne de ekonomik
merkezi temsil etme kabiliyeti bulunmayan mezhepçi yönetimin bizatihi
kendisidir.
Dolayısıyla,
Türkiye’nin, bölgesindeki ülkelerle dış politika anlamında kurduğu ilişkilerin
inişleri çıkışları salt Türkiye’nin kendisinden kaynaklanan durumlar değildir;
her aklıselim yaklaşımın kabul edeceği üzere, bu unsurların da kendi içlerinde
yaşadıkları gelgitlerden de kaynaklanmaktadır. Bütün bunlara rağmen Türkiye,
Irak işgalinin başlangıcından beri sürdürdüğü pozitif yaklaşımını hâlâ
sürdürmeye devam etmektedir ve gerçekten niyeti de eylemi de samimi bir
şekilde, Irak’ta istikrarın sağlanması için hayata geçirmeye çalıştıkları
politikaları açık bir şekilde bölgesel ve küresel kamuoyuna sunan bir ülke
durumundadır. Türkiye bu pozitif ayrıştırmasını da sürdürdüğü sürece orta ve
uzun vadede kazanan aktör olacaktır.
Çok
teşekkür ediyorum, saygılarımı sunuyorum. (AK PARTİ sıralarından alkışlar) 
BAŞKAN
– Teşekkür ederiz Sayın Özhan.
Sayın
milletvekilleri, Sayın Bakanın gündem dışı söz istemi üzerine yapılan
konuşmalar tamamlanmıştır. 
Teşekkür
ediyoruz.
Şimdi,
grup başkan vekillerinin söz talebi vardır. 
Sayın
Gök, buyurunuz. 
V.- AÇIKLAMALAR
1.- Ankara Milletvekili Levent Gök’ün, CHP Grubu olarak
TBMM Başkan Vekili Pervin Buldan’a görevinde başarılar dilediğine, Millî
Savunma Bakanı İsmet Yılmaz’a Meclisi bilgilendirdiği için teşekkür ettiğine,
Dilek Doğan’ın öldürülmesi sürecinde iktidarın bizzat sorumluluğu olduğuna,
Maraş katliamının 37’nci yıl dönümüne ve Mevlit Kandili’ni kutladığına ilişkin
açıklaması
LEVENT
GÖK (Ankara) – Teşekkür ederim Sayın Başkan. 
Öncelikle,
oturuma başlarken aslında duygu ve düşüncelerimi ifade edecektim. Bugün
Meclisimizi bir Meclis başkan vekili sıfatıyla ilk defa yönetiyorsunuz. Biz de
size bu görevinizde Cumhuriyet Halk Partisi Grubu olarak sonsuz başarılar
diliyoruz. Eminim ki ve sizi tanıdığım için de biliyorum ki İç Tüzük’ten
kaynaklanan tüm kuralları daha özgürlükçü bir anlayışla herkes adına -sadece
CHP, HDP, MHP değil, AKP adına da- değerlendireceğinizi umuyorum ve adaletli
bir yönetim gerçekleştireceğinize de her zaman yürekten inanıyorum; sizi tekrar
kutluyorum. 
Bu
arada Sayın Bakana da Meclisimizi bilgilendirdiği için teşekkür ediyorum.
Bunlara ihtiyacımız var. Bunların, çok önemli konularda, muhalefet talep
etmeden iktidar partisi tarafından dile getirilmesi ve Mecliste konuşulması
hepimizin arzu ettiği bir yöntem. Bunun bundan sonra da sürmesini diliyor,
Sayın Bakana teşekkür ediyorum. 
Sayın
Başkanım, 3 hususta birer cümleyle duygularımı ifade edeceğim. Dilek Doğan’ın
öldürülmesiyle ilgili ortaya çıkan görüntüler hepimizi derinden yaraladı. İç
güvenlik paketi görüşüldüğü zaman bu kürsüde ne söylediysek onların birer birer
ortaya çıkmasından fevkalade büyük üzüntü duyuyoruz. Polise verilen aşırı
yetkinin bu denli hoyratça kullanılmasının bir nedeni de polise arka çıkan bir
sahiplenmedir. Dolayısıyla, Dilek Doğan’ın öldürülmesi sıradan bir olay
değildir, bu olayı ölüme kadar götüren süreçte iktidarın bizzat sorumluluğu
vardır. İç güvenlik paketi işte bunun için tehlikeliydi ve bugün bir
yurttaşımızın ölümünü izlerken, öldürülmesini izlerken duyduğumuz üzüntü
derindir, korkarım ki doğu ve güneydoğuda terörle yürütülen mücadelelerde
benzer yöntemler uygulanmasın. Bu konuda Hükûmetin tekrar dikkatini çekiyorum
ve büyük üzüntümüzü paylaşıyorum. 
Sayın
Başkan, bu hafta Maraş katliamının 37’nci yıl dönümü. Tarihimizin utanç
sayfalarından biri olan Maraş katliamını yapanların tümünü lanetliyorum. Onlar
tarihte lanetli bir şekilde yerlerini aldılar ve Türkiye'nin barışına, iç
dinamiklerinin huzuruna ve Türkiye'nin demokrasisine gölge düşürenler elbette
her zaman bu dünyada da öbür dünyada da hesap vereceklerdir. Kahramanmaraş’ta
katledilen tüm Alevi dostlarımızı, canlarımızı saygıyla selamlıyorum, katliamı
gerçekleştirenleri de lanetliyorum. 
Son
olarak…
(Mikrofon
otomatik cihaz tarafından kapatıldı) 
LEVENT
GÖK (Ankara) – Bir cümle ilave edebilir miyim? Son cümlem…
BAŞKAN
– Bir dakika daha veriyorum Sayın Gök. 
LEVENT
GÖK (Ankara) – Teşekkür ederim. 
Sayın
Başkan, bugün Mevlit Kandili, Hazreti Muhammed’in doğuşunu kutladığımız bu günde,
Hazreti Muhammed’in yaşadığı dönemdeki israfa karşı, yolsuzluklara karşı
adaleti gerçekleştirmek ama elbette sade bir yaşantıyla gerçekleştirdiği,
hepimize ve tüm dünyadaki insanlara örnek olan yaşantısının, 17-25 Aralık
yolsuzluk haftasında Türkiye’deki herkese ve tüm siyasetçilere özellikle örnek
olmasını bir kez daha diliyorum. Biz Hazreti Muhammed’in bu öğretisinin
bugünlerde Türkiye’de uygulanmadığını düşünüyoruz ve herkesi bu Mevlit Kandili
münasebetiyle Hazreti Muhammed’in o sade yaşantısına ve israfa karşı tutumuna
yönelik bir tutum almaya tekrar davet ediyor ve tüm İslam âleminin Mevlit
Kandili’ni kutluyorum.
BAŞKAN
– Teşekkür ederiz Sayın Gök.
Sayın
Vural, buyurunuz.
2.- İzmir Milletvekili Oktay Vural’ın, Türk dış
politikasındaki gelişmelerle ilgili bilgi verilmesi gerektiğine, Millî Savunma
Bakanı İsmet Yılmaz’a Meclisi bilgilendirdiği için teşekkür ettiğine, Mevlit
Kandili’ni kutladığına, Bitlis Hizan’da PKK terör örgütünün saldırısı sonucu
hayatını kaybeden askere Allah’tan rahmet dilediğine, şüpheli bir ölüm
olmadıkça şehitlere otopsi yapılmaması gerektiğine ve terör örgütünün
ivedilikle temizlenmesi konusundaki girişimleri Milliyetçi Hareket Partisi
olarak desteklediklerine ilişkin açıklaması
OKTAY
VURAL (İzmir) – Teşekkür ediyorum. 
Gerçekten,
Türk dış politikasında çok önemli gelişmeler oluyor. Milliyetçi Hareket Partisi
olarak bu konunun Meclis gündemine getirilmesine ilişkin, hatta dış politikada
Mecliste bir genel görüşme açılmasına yönelik taleplerimiz vardı, daha sonra
Adalet ve Kalkınma Partisi Grubuyla bir sayın bakanın Meclise bilgi vermesi
suretiyle bu bilgilendirmeyi yapma konusundaki girişim bugün oluştu. Sayın
Bakan, tabiatıyla bunlar aslında Parlamentomuza bir talep üzerine değil,
doğrudan doğruya yürütmenin bu gelişmeler karşısında Parlamentoyu ve
milletimizi bilgilendirme ihtiyacından kaynaklanması gerekiyordu. Ama Sayın
Dışişleri Bakanı da buradayken… 
Sayın
Bakan, özellikle dış politikada çok önemli gelişmeler var; Avrupa Birliğiyle
ilgili ilişkiler, Kıbrıs’taki gelişmeler, Türkiye-Rusya ilişkileri. Takdir
edersiniz ki bugün tartıştığımız konu dış politikanın bir parçası. Bu bakımdan,
dış politikadaki bu gelişmeler konusunda da Parlamentoya bilgi verilmesi… Eğer
gruplar anlaşırsa hiç olmazsa bu konuda Genel Kurulda yine bir ön görüşme
yapalım. Hepimiz hep beraber, hep birlikte Türkiye’nin millî menfaatleri
konusunda ortak bir görüş ifade edeceksek bu durumda, bu zeminde hiç olmazsa
oluşturulmalı. Takdir edersiniz ki millî bir dış politika olmadan, millî
güçleri arkasına almayan bir dış politika olmadan başarı şansı da olmaz. Bu
bakımdan, özellikle bu konuda, Parlamentoya dış politikadaki gelişmeler
konusunda da bilgi verilmesi gerektiğini bu vesileyle ifade etmek istiyorum.
Bilgi veren Sayın Bakana da bu konuda bu girişimi bugün bu noktaya getiren
Adalet ve Kalkınma Partisi Grubuna da teşekkür ediyorum. 
Evet,
bugün mübarek Mevlit Kandili. Mevlit Kandili’ni, bütün milletvekillerimizin
Mevlit Kandili’ni kutluyorum, bütün milletimizin Mevlit Kandili’ni kutluyorum.
Umarım bu Kandil ışığı, Peygamber Efendimiz’in, âlemlere rahmet olarak
gönderilen Peygamber Efendimiz’in doğumu münasebetiyle bu Kandil ışığı bütün
insanlığa huzur ve esenlik getirir, inşallah İslam barışı bütün insanlığa hâkim
olur diye düşünüyorum. 
Bu
vesileyle de bir konuyu daha ifade etmek istiyorum. PKK terör örgütünün
katlettiği askerlerimize, Bitlis Hizan’da tekrar bir saldırı sonucunda hayatını
kaybeden askerimize Allah’tan rahmet diliyorum. 
Ancak,
Sayın Bakan, bu şehitlerle ilgili zannederim geçen şubat ayından itibaren
başlatılan bir prosedür var, hepsine otopsi yapılıyor. Yani iki gün önce orada
şehit olan bir şehidimizin vücudunun yarısı füzeyle gitmiş olmasına rağmen,
beyninde herhangi bir şey olmamasına rağmen bir otopsi yapılmış. 
(Mikrofon
otomatik cihaz tarafından kapatıldı) 
BAŞKAN
– Bir dakika daha veriyorum Sayın Vural. 
OKTAY
VURAL (İzmir) – Yani şehitlerimize eziyet etmeyelim, gerçekten önemli. Çünkü
bunlar o saldırı neticesinde olduklarına göre anladığım kadarıyla daha önceki
tartışmaları gidermek için bir otopsi konusu ama şehitlerimizin hiç olmazsa
gerçekten, vücutlarına yönelik bu otopsinin herhangi bir şüpheli ölüm olmadıkça
yapılmaması gerektiği kanaatindeyim. Bu vesileyle de maalesef geçen cuma günü
bin üç yüz yetmiş altı yıl sonra ilk defa Diyarbakır Ulu Camisi’nde bir cuma
namazı kılınamadı. Bugün de maalesef on sekiz camide, Ulu Cami’de bu mübarek
günler eda edilemeyecek. Dolayısıyla, bu, huzurumuzu bozan, orayı terörize eden
terör örgütünün ivedilikle temizlenerek o bölgenin huzura kavuşması konusunda
girişimlerin devam etmesi konusundaki kararlılığını Milliyetçi Hareket Partisi
olarak desteklediğimizi ve sonuç alması gerektiğini ifade etmek istiyorum.
Teşekkür
ederim.
BAŞKAN
– Sayın Bostancı, buyurun.
3.- Amasya Milletvekili Mehmet Naci Bostancı’nın,
Mevlit Kandili’ni kutladığına, Halkların Demokratik Partisinden bir başkan
vekilinin ilk kez bu görevi yerine getirmesinin önemli olduğuna, Dilek Doğan’ın
ölümüyle ilgili davadan ortak vicdanı tatmin edecek bir sonuç çıkmasını temenni
ettiğine ve Maraş katliamının 37’nci yıl dönümüne ilişkin açıklaması
MEHMET
NACİ BOSTANCI (Amasya) – Sayın Başkanım, teşekkürler.
Hepimizin
siyasal görüşleri farklı ama Mevlit Kandili’miz ortak. Sınırları aşan bu
Kandil’in ışığı herkesi aydınlatsın. Milletimizin, bütün insanlığın Mevlit
Kandili kutlu olsun. 
Sayın
Başkanım, bugün sizin ilk başkanlığınız. Halkların Demokratik Partisinden de
ilk defa bir başkan vekili Mecliste bu görevi yerine getiriyor. Bence çok
önemli. Türkiye’de demokratik süreçlerin işlediğine, problemlerin çözümü
konusunda da asıl adresin neresi olduğuna işaret eden bir anlamı olduğunu da
düşünüyorum sizin oradaki varlığınızın, yönetiminizin ve bundan sonraki idare
ederken göstereceğiniz tavrın önemli olduğunu düşünüyorum. 
Tabii,
başlangıçta bir konuşma yaptınız, ben konuşmanın metnini de aldım. Burada bir
tartışmaya meydan vermek istemem. Fakat birçok insanda, uzun yıllar görev
yapmış olduğunuz Halkların Demokratik Partisi Grup Başkan Vekilliğini
unutmadığınıza ilişkin birtakım ifadeler olduğu izlenimi uyandırdı bende de
aynı şekilde, onlara girmeyeceğim. Aynı zamanda, o ifadelerin dışında barışa ve
ortak hayata ilişkin çağrılarınız da oldu, bunları kıymetli görüyorum. Bundan
sonra orada gerçekleştireceğiniz görevde, bütün Türkiye'yi temsil eden, hukuk
çerçevesinde bu işlerin yürütülmesine aracılık eden, siyasal partilerin burada
zaten zikrettiği görüşlerinden, ifadelerinden öte genel ve kucaklayıcı bir
yaklaşımla bu yönetimi gerçekleştirirsiniz diye ümit etmek istiyorum ve esasen,
kişisel olarak sizin bu müktesebata sahip olduğunuza da inanıyorum. Bunu
belirtmek isterim. 
Sayın
Başkanım, CHP Grup Başkan Vekili Sayın Gök Dilek Doğan olayından bahsetti.
Allah’tan rahmet diliyorum Dilek Doğan’a bir kez daha. Maalesef, üzüntü verici
bir olay. Şu anda, hukukta, buradaki yargıdan ortak vicdanı tatmin edecek bir
sonuç çıkmasını temenni ederiz. Bu, aynı zamanda siyasal tartışmalara da son
verecek, acıları da dindirecek bir yoldur, hukukun temel görevlerinden birisi
de budur. 
Evet,
Maraş katliamının 37’nci yıl dönümü. Başka katliamlar da yaşandı bu ülkede o
alacakaranlık günlerde. Orada hayatını kaybeden, geçmişin karanlık günlerinde
hayatını kaybeden…
(Mikrofon
otomatik cihaz tarafından kapatıldı) 
BAŞKAN
– Bir dakika daha veriyorum Sayın Bostancı. 
MEHMET
NACİ BOSTANCI (Amasya) - …herkese Alevi vatandaşlarımıza, Sünni
vatandaşlarımıza, siyasal görüşleri ne olursa olsun provokasyonun, şiddetin,
terörün kurbanı olan insanlara bir kez daha bu vesileyle Allah’tan rahmet
diliyorum. Tarih, sadece geçmişte yaşanmış bir olay değil, aynı zamanda gelecek
için dersler çıkartılması gereken bir olaylar zinciridir. Bizim geçmişteki
katliamlardan çıkartacağımız kışkırtıcılığın, terörün, insanları birbirine
düşürmenin bu coğrafyada ne kadar felaketler doğurma kapasitesini görmek ve bu
çerçevede demokratik süreçleri destekleyen bir çizgide yer almak olduğunu
düşünüyorum. Bunları belirtmek istedim. 
Saygılar
sunuyorum. 
BAŞKAN
– Teşekkür ederiz Sayın Bostancı. 
Sayın
Baluken, buyurunuz. 
4.- Diyarbakır Milletvekili İdris Baluken’in, Halkların
Demokratik Partisi olarak TBMM Başkan Vekili Pervin Buldan’a görevinde
başarılar dilediğine, cumartesi annelerini bir kez daha andığına, Mevlit
Kandili’ni kutladığına ve Güneydoğu Anadolu Bölgesi’nin bazı yerleşim
yerlerindeki sokağa çıkma yasaklarının tam bir faşizm uygulaması boyutuna
geldiğine ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan. 
Sayın
Başkan, Türkiye halklarının demokrasi mücadelesinde, Kürt halkının özgürlük
mücadelesinde ve tüm kadınların erkek egemen sisteme karşı yürüttüğü kadın
özgürlük mücadelesinde büyük emelleri olan, büyük bedeller ödeyen, mücadele
pratiğiyle de ezilen tüm halkların bir umut sembolü hâline gelmiş olan
şahsınızın Meclis başkan vekilliği görevine başlamasından dolayı Halkların
Demokratik Partisi olarak duymuş olduğumuz memnuniyeti ifade etmek isterim. 
Siz,
aynı zamanda bir cumartesi annesiydiniz. Şu anda da, cumartesi annelerinin
yapmış olduğu bütün etkinliklerde bulunma gayretiniz var. Ben, şahsınızda, bu
ülkedeki en büyük talebini çocuklarının, katledilmiş çocuklarının cenazelerine,
kemiklerine ulaşarak bir mezar hakkı olarak ifade eden cumartesi annelerini de
buradan, şahsınızda, bir kez daha anmak istiyorum. Bu ülkenin, mezar arayan
annelerin değil, mezarı aranan gençlerin değil, barış içerisinde, gözyaşı
dökmeyen anaların ve yaşayan gençlerin ülkesi olması temennimi yinelemek
istiyorum. 
Buradaki
pratiğinizde, tarafsız, eşit, adaletli, referansını İç Tüzük’ten ve Anayasa’dan
alan bir tutum sergileyeceğinize dair olan inancımızı da vurgulamak istiyorum. 
Tabii,
bugün “Mevlit Kandili.” Son derece önemli bir gün. İnsanlığa hakikatin,
doğruluğun, ahlakın elçisi olarak gönderilen Hazreti Muhammed’in doğumunu
kutladığımız bugünde, biz, bütün halklarımızın Mevlit Kandili'ni buradan
kutlamak istiyoruz. İnsanlığa bıraktığı en önemli mirasın hak, hakkaniyet,
ahlak ve barış olduğunu ve şu anda ülkemizin geçtiği süreç açısından da bu
mirasa ne kadar ihtiyacımız olduğunu bir kez daha vurgulamak istiyorum. 
Sayın
Başkan, şu anda Silopi’de, Cizre’de, Sur’da, Nusaybin’de ve Dargeçit’te yaşanan
süreç, açık bir şekilde bu devletin kendi halkına karşı başlatmış olduğu bir
savaş sürecidir. Orada sokağa çıkma yasağı olarak devreye konan konsept artık
evde kalma yasağına ve pencereye çıkma yasağına kadar tam bir faşizm uygulaması
boyutuna gelmiştir. Silopi’deki insanların bir çoğu şu anda kendi evlerinde
kalamıyorlar; ya toplu olarak kapalı spor salonlarına zorunlu olarak
götürülüyorlar ya da binaların bodrum katlarında, sığınaklarda aç, susuz, top
atışları altında yaşam mücadelesi veriyorlar. 
(Mikrofon
otomatik cihaz tarafından kapatıldı) 
BAŞKAN
– Sayın Baluken, bir dakika daha veriyorum. 
İDRİS
BALUKEN (Diyarbakır) – Bir ülkenin kendi topraklarında yaşayan yurttaşlara bunu
yapma hakkı yoktur. Bir ilçede, bir kent merkezinde eğer insanların pencereye
çıkma hakkı engellenmişse, evde kalma hakkı engellenmişse oradaki durum son
derece vahimdir. Ben buradan gerek Hükûmete gerekse bütün Meclise bu konuda
tekrar Halkların Demokratik Partisi olarak gerekli uyarıları ifade etmek
istiyorum. 
Silopi’de
günlerdir defnedilmeyi bekleyen cenazeler sokak ortasında tutulduğu için,
definlerine izin verilmediği için çürüyorlar. Sayın bakanlar burada. Hangi
dinde, hangi insanlık değerinde, hangi uluslararası sözleşmede, hangi ahlaki
normda cenazelerin defnine izin verilmez, cenazeler sokak ortasında çürümeye
bırakılır? Bunun cevabını beklediğimizi ifade etmek istiyorum. 
Biz
insanlık adına utanç verici günlerin yaşandığı bu süreçte Hükûmeti bir an önce bu
yanlışlardan vazgeçmeye davet ediyoruz. 
Teşekkür
ediyorum.
BAŞKAN
– Teşekkür ederiz Sayın Baluken.
Sayın
Bakan, size de yerinizden söz hakkı veriyorum.
Buyurunuz.

5.- Dışişleri Bakanı Mevlüt Çavuşoğlu’nun, TBMM Başkan
Vekili Pervin Buldan’a görevinde başarılar dilediğine, İzmir Milletvekili Oktay
Vural’ın yaptığı açıklamasındaki bazı ifadelerine ve Mevlit Kandili’ni
kutladığına ilişkin açıklaması
DIŞİŞLERİ
BAKANI MEVLÜT ÇAVUŞOĞLU (Antalya) – Çok Değerli Başkanım, öncelikle, Meclis
Başkan Vekili olarak görevinizde başarılar diliyorum. 
MHP
Grup Başkan Vekili Sayın Oktay Vural’ın, Dışişleri Bakanı olarak yüce
Meclisimizi bilgilendirme çağrısını yerinde buluyorum. Bu düşüncemi dün AK
PARTİ Grup Başkan Vekilimiz Sayın İlknur İnceöz’le de paylaşmıştık. Esasen son
zamanlarda dış politikada bizi ilgilendiren önemli gelişmeler oldu; Rusya’yla
ilişkiler, Irak, Suriye’deki son durum, Birleşmiş Milletlerdeki gelişmeler. Çok
şükür, tüm bu gelişmelerin hepsi olumsuz değil. Örneğin Libya’da iki tarafı bir
araya getiren bir anlaşma imzalandı, siyasi süreç başladı, destek veriyoruz.
Kıbrıs’ta müzakereler ilerliyor, zor konularda bile mesafeler katedildi. Bizi
ilgilendiren birçok konuda Başkanlığınızın, yüce Meclisinizin uygun gördüğü bir
tarihte gelip değerli milletvekillerimizi bilgilendirmek isterim ve
milletvekillerimizin görüşlerinden, eleştirilerinden de faydalanmak isteriz,
bu, bize güç verir.
Çok
teşekkür ediyorum. Bu vesileyle çok değerli milletvekillerimizin ve tüm
vatandaşlarımızın mübarek Mevlit Kandili’ni tebrik ediyorum, hayırlara vesile
olmasını diliyorum. Saygılar sunarım. 
BAŞKAN
– Teşekkür ederiz Sayın Çavuşoğlu. 
III.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Pervin Buldan’ın,
Mevlit Kandili’ni kutladığına, Dilek Doğan’a Allah’tan rahmet dilediğine ve
Güneydoğu Anadolu Bölgesi’ndeki koşulların bir an önce normale dönmesini
temenni ettiğine ilişkin konuşması
BAŞKAN
– Değerli milletvekilleri, ben de bir kez daha düşüncelerimi ifade etmek
istiyorum özellikle Mevlit Kandili dolayısıyla. Peygamber Efendimiz’in kutlu
doğumunun 1.445’inci yıl dönümü olan Mevlit Kandili’ni kutluyorum, özellikle
ülkemize ve tüm insanlık âlemine barış, mutluluk ve huzur getirmesini temenni
ediyorum. Bu mübarek gecenin başta ülkemiz olmak üzere tüm dünyada akıtılan
kanın, dökülen gözyaşının durmasına vesile olmasını temenni ediyorum.
Ayrıca
grup başkan vekillerimizin de ifade ettiği gibi, sevgili Dilek Doğan’a bir kez
daha Allah’tan rahmet diliyorum ve en kısa zamanda faillerinin yargılanmasını
temenni ediyorum. 
Ayrıca
Sayın Baluken’in ifade ettiği, bölgedeki koşulların bir an önce normale
dönmesini ben de Divan Başkanı olarak temenni ettiğimi ifade ediyorum ve
teşekkür ediyorum. 
Sayın
milletvekilleri, gündeme geçmeden önce üç sayın milletvekiline gündem dışı söz
vereceğim. 
Şimdi,
gündem dışı ilk söz, bölgesel savaş politikaları hakkında söz isteyen İstanbul
Milletvekili Sayın Hüda Kaya’ya aittir. 
Buyurunuz
Sayın Kaya. (HDP sıralarından alkışlar)
Süreniz
beş dakikadır. 
IV.- GÜNDEM DIŞI KONUŞMALAR (Devam)
B) Milletvekillerinin Gündem Dışı Konuşmaları
1.- İstanbul Milletvekili Hüda Kaya’nın, bölgesel savaş
politikalarına ilişkin gündem dışı konuşması 
HÜDA
KAYA (İstanbul) – Sayın Başkan, sayın milletvekilleri; sizleri selamla yani
barışla selamlıyorum. 
Geçtiğimiz
bu gece, yılın en uzun gecesiydi. Bugünden sonra gündüzlerimiz uzayacak
gecelerimiz kısalacak. Allah’tan dileğim gündüzlerimiz ve gecelerimiz gibi yeni
yılımızın da aydınlıkların karanlıklara galip gelmesidir, inşallah. Bu
vesileyle hem gün dönümünün hem yeni yılın tüm mazlumlar, tüm insanlık ve
canlılar için barışa ve özgür yaşamlara vesile olmasını diliyorum. 
İnsanlık
tarihinde yüzlerce örneği olduğu gibi yine kötülük ve zulmün ayyuka çıktığı
karanlık bir süreçten geçiyoruz. 28 Şubatta, Sincan’da tanklar yürüdüğünde
halka savaş açıldı. “Millî iradeye, inancımıza darbe yapılıyor.” demiştik. Şu
anda onlarca tank şehir merkezlerinde, mahalle aralarında balans ayarı
yapmıyor; evlere, okullara, camilere bombalar yağdırıyor. Dolayısıyla, bu
manzara bize şunu göstermiyor mu? Sayın Cumhurbaşkanının dediği gibi şehir
merkezlerine, sokaklarına tankla, topla giren devlet meşruiyetini çoktan
yitirmiştir. Siyasi iktidar yüzde 5 dahi oy alamadığı yerlerde tankla, topla
tahakküm kurmaya çalışıyor ve yüzde 90-95 oyla seçilmiş belediye başkanlarını,
vekilleri yerlerde sürüklüyor, gaz ve TOMA’larla müdahale ediyor, evlerini
basıyor ve atanmışlar eliyle seçilmişleri zindanlara gönderiyor. Bir darbenin
ve işgalin daha büyük işareti ne olabilir?
Değerli
milletvekilleri, haftalardır gün geçmiyor ki evlerinde katledilen kadınların
infaz haberleri gelmesin. Dilek Doğan ve Hediye Şen onlarca örnekten sadece 2
tanesi. Aylarca “başörtülü bacım” diyerek Kabataş yalanlarıyla gündemi
oyalayanlar ve olmayan görüntülere inananlar, işte size hakikat ve görüntüler:
Abdest almaya giderken devlet güçlerince katledilen 2 çocuk annesi Hediye
Şen’in cansız bedenini görmeniz sizin için yeterli bir delil değil mi? “Canlı
bomba öldürüldü.” diye manşetler atılan Dilek Doğan’ın katledilme görüntüleri…
Ailesinin gözünün önünde kurşunlandığında, Dilek yere düştüğünde ambulans
çağırması gereken güvenlik, kolluk güçleri, acıyla isyan eden ağabeyi ve babası
için defalarca kelepçe istiyorlar. İşte, halka karşı gönderdiğiniz polislerin
yazdığı binlerce destandan bir tanesi. 
Sayın vekiller, sabahtan akşama, 7/24
saat sosyal medya ve ana akım medyası yalan, iftira ve hakaretten başka bir şey
yapmayan kalemşörler ve hakkında “Terör örgütü temsilcisi” başlıklarıyla
haberler yayınlayanlar tam devlet desteği almaya devam ederken devletin ve
iktidarın zulmüne ve israfına işaret eden, tek bir paylaşımda bulunan Diyanet
görevlileri, din öğretmenleri sorgusuz sualsiz meslekten atılmaya devam
ediliyor ve haklarında soruşturma başlatılıyor. Aynı şekilde, öğrenciler tek
bir “tweet” için yirmi dört saat içinde cezaevlerine gönderiliyor. Şimdi, şunu
soruyorum: Bu, hukukun üstünlüğü mü yoksa üstünlerin hukuku mu? 
Sayın vekiller, Türkiye-İsrail
anlaşmaları gündeme düşerken, iki gün önce, İsrail, Suriye’de IŞİD ve Nusra El
Kaidesine karşı savaşan Hizbullah komutanlarına bir hava saldırısı düzenledi.
Bu saldırı Türkiye ve İsrail ittifakının en somut işaretlerinden bir tanesi.
Nitekim Filistin direniş örgütlerinin ve Filistinli tutsakların İsrail
saldırısında hayatını kaybeden komutanlar için yas ilan ettiği saatlerde, AKP
yetkilisi İsrail devletinin Türkiye’nin dostu olduğunu açıklıyordu. Çöken Orta
Doğu stratejik derinlikli politikaların ağır bedelini bölge halklarına ödetmeye
devam eden iktidar şimdi kurtuluşu İsrail’in himayesinde buluyor. 
Değerli
milletvekilleri, maalesef inkâr ve imha politikalarında Türkiye Cumhuriyeti’nin
İsrail zulmünü bile geride bıraktığı günleri yaşıyoruz. “90’lara dönülmeyecek.”
diyen Hükûmet, değil 90’lar…
(Mikrofon
otomatik cihaz tarafından kapatıldı) 
HÜDA
KAYA (Devamla) – …80’ler, 1930’ları aşan bir kıyım ve bir kıyım harekâtı
sürdürüyor. 
BAŞKAN
– Sayın Kaya, gündem dışı konuşmalar beş dakikadır. Sadece bugüne mahsus olmak
üzere toparlamanız için bir dakika ek süre veriyorum. 
Buyurunuz.

HÜDA
KAYA (Devamla) – Sadece Sayın Cumhurbaşkanı ve Başbakanın konuşmalarına ve
merkez medya manşetlerine bile göz attığımızda, Türkiye’nin yeni bir Türkiye
değil gayet eski bir Türkiye olduğunun, hatta kelimesi kelimesine o günlerden
bugünlere aynı zihniyetin bildik ezberlerinin tekrarı olduğunu görüyoruz.
“Terörün belini kırdık.” “İnlerine girdik.” “Bilmem kaç yüz terörist, şaki
etkisiz hâle getirildi.” “Şu şehir temizlendi, bu dağ süpürüldü.” gibi doksan
yıllık devletçi, tekçi, Kemalist ve ırkçı ezberler din adına tekrarlanmaya
devam ediyor. 
Sayın
vekiller, kabul edersiniz veya etmezsiniz tarihsel bir gerçektir ki Fırat’ın
doğusu kürdistandır ve Kürt halkının öz yurdudur. (AK PARTİ sıralarından
gürültüler, HDP sıralarından alkışlar) 
HÜSNÜYE
ERDOĞAN (Konya) – Türkiye Cumhuriyeti topraklarıdır. 
HÜDA
KAYA (Devamla) – Sayın Cumhurbaşkanı ve Başbakanın konuşmalarında ısrarla
tekrarladıkları bir söylem vardır ki bu başlı başına sorunun ana kaynağını
ortaya koyar. 
(Mikrofon
otomatik cihaz tarafından kapatıldı) 
AHMET
HAMDİ ÇAMLI (İstanbul) – Yalanlar bitti!
HÜDA
KAYA (Devamla) – Teşekkür ediyorum. (HDP sıralarından alkışlar)
BAŞKAN
– Teşekkür ederiz Sayın Kaya. 
Gündem
dışı ikinci söz, Rusya’ya ihraç edilen yaş meyve ve sebzelerin geri
gönderilmesi ve ihracatçılarımızın yaşadığı sorunlar hakkında söz isteyen
Manisa Milletvekili Sayın Mazlum Nurlu’ya aittir. 
Buyurunuz
Sayın Nurlu. (CHP sıralarından alkışlar)
Süreniz
beş dakikadır. 
2.- Manisa Milletvekili Mazlum Nurlu’nun, Rusya’ya
ihraç edilen yaş meyve ve sebzelerin geri gönderilmesine ve ihracatçılarımızın
yaşadığı sorunlara ilişkin gündem dışı konuşması
MAZLUM
NURLU (Manisa) – Sayın Başkan, değerli milletvekilleri; Rusya’ya ihraç edilen
meyve ve sebzelerin gümrük kapılarından geri gönderilmesine, ihracatçılarımızın
yaşadığı sorunlara ve buna bağlı olarak üreticilerimizin yaşayacağı sorunlara
dair söz almış bulunuyorum. 
Sayın
Başkana yeni görevinde başarılar diliyor, yüce Meclisi saygıyla selamlıyorum. 
Sizlerin
de bildiği gibi, 24 Kasım 2015 tarihinde Rusya’ya ait bir savaş uçağı
sınırlarımızı ihlal ettiği gerekçesiyle düşürülmüştü. Bu olay üzerine Türkiye
ve Rusya arasında başlayan siyasi ve ekonomik gerginlik maalesef hâlâ devam
ediyor. Öncelikle, Türkiye Cumhuriyeti devletinin angajman kuralları kapsamında
sınırlarını ihlal eden yabancı uçakları uyarma ve müdahalede bulunma hakkının
meşruluğunu ve müdahalesinde haklı olduğunu ifade etmek istiyorum. Ancak,
siyasi ve ekonomik sıkıntıları, yankıları hâlâ devam eden bu krizin daha fazla
derinleşmesine izin verilmemesi gerektiğini, yaşanan krizin başta bölge
barışını, tarımsal ihracatımızı ve ülkemiz turizmini olumsuz yönde
etkilediğini, krizin aşılamaması durumundaysa daha büyük, makro düzeyde
etkilemeye devam edeceği endişemizi de sizlerle paylaşmak istiyorum. 
İhraç
edilen üzüm ve meyve yüklü tırların Rusya’ya sokulmaması nedeniyle
ihracatçılardan yoğun şikâyetler geliyor. Geçen yılın rakamlarıyla 157,6 milyar
dolar toplam ihracatımızın 6 milyar dolarlık kısmı Rusya’ya yapılmış. Rusya, en
fazla ihracat yaptığımız ilk 10 ülke arasında. Sofralık üzüm, meyve ve domates
gibi en fazla tarım ürünleri ihraç ettiğimiz ülke olan Rusya, 1 milyar dolarlık
meyve ve sebze ihracatıyla ilk sırada bulunmaktadır. Başta Antalya olmak üzere,
her yıl 4 milyon Rus turist ülke turizmine katkıda bulunuyor. Yaklaşık 40 bin
Rus Antalya’da yerleşik olarak yaşıyor. 
Değerli
milletvekilleri, görünen o ki, “Kış günü doğal gaz kesildi kesilecek.” derken,
asıl darbeyi çiftçimiz ve turizm sektörü yemiştir. Manisa ilimiz, 81 ilimiz
içinde yaklaşık 4 milyar lirayla tarımsal üretimin yarattığı artı değer
bakımından 1’inci sırada. Manisa ve ilçelerinde, 680 bin dekarlık sahada 90 bin
aile geçimini üzüm üretiminden sağlamaktadır. Üzüm kenti Manisa, yıllık
ortalama 250 bin ton yaş üzüm ihracatıyla ihracat gelirimize 280 milyon dolar
katkı yapmaktadır. Çekirdeksiz kuru üzüm ihracat gelirimiz ise ortalama 450-500
milyon dolar civarında. 
Sayın
Başkan, değerli milletvekilleri; uçak kriziyle başlayan bu süreçte şu an
yaşadığımız ve çözülemez ise ileride yaşayacağımız sıkıntılar, ülkemiz
tarımına, turizm sektörüne ve en çok da bölge barışına zarar verecektir.
Anadolu’da sıkça söylenen “Güneş çarığı sıkar, çarık da ayağı sıkar.”
özdeyişinden hareketle, ihracatçı satış yapamazsa çiftçiye olan borcunu
ödeyemeyecek ve maalesef, siyasi iktidar tarafından gözden çıkarılan, horlanan,
azarlanan, Tarım Kanunu’nun 21’inci maddesine göre millî gelirden hak ettiği
destekleri gasbedilen gariban çiftçimiz, her zaman olduğu gibi, yine boynu
bükük kalacaktır.
Değerli
milletvekilleri, başta bölge barışı olmak üzere, birçok sektör bakımından
yaşanan olumsuzlukların bilincinde olmasına rağmen, üstelik memleket yangın
yerine dönmüş durumda iken, bu ülkede birileri yaşanan uçak krizini bile
fırsata çevirip başkanlık ve sultanlık hayalleriyle yanıp tutuşurken, tabiri
caizse, Rus uçağının, tarım boyutuyla Manisa’nın üzüm bağlarına, tarıma; turizm
boyutuyla Antalya’ya, ülkemiz turizmine; siyasi ve askerî boyutuyla da bölge
barışına düştüğünü bir kez daha ifade etmek istiyorum.
Son
söz olarak, tarımdan, turizmden, ihracattan ekmek yiyen tüm sektörlerin
mağduriyet yaşamaması için ve en çok da büyük önderimiz Atatürk’ün ifadesiyle
yurtta barışın, dünya barışının bu coğrafyada tüm ama tüm komşularımızla
yeniden tesisi bakımından barışçıl çözümlerle Rusya’yla siyasi ve ekonomik
ilişkilerimizin düzeltilmesi çabalarının arttırılmasını, ihracat kapılarının
yeniden açılmasını diliyor, yüce Meclisi saygıyla selamlıyorum. (CHP
sıralarından alkışlar) 
BAŞKAN
– Teşekkür ederiz Sayın Nurlu. 
Gündem
dışı üçüncü söz, Mevlit Kandili hakkında söz isteyen Isparta Milletvekili Sayın
Sait Yüce’ye aittir. 
Buyurunuz
Sayın Yüce. (AK PARTİ sıralarından alkışlar) 
Süreniz
beş dakikadır. 
3.- Isparta Milletvekili Sait Yüce’nin, Mevlit
Kandili’ne ilişkin gündem dışı konuşması
SAİT
YÜCE (Isparta) – Sayın Başkan, değerli milletvekilleri; yüce heyetinizi
saygıyla selamlıyorum.
Öncelikle,
şehitlerimize ve hayatını kaybeden masum insanlara Allah’tan rahmet diliyorum,
Rabb’im cennetinde en yüce makamlarla onları mükafatlandırsın.
Salıyı
çarşambaya bağlayan bu gece, yüce Rabb’imizin bütün âlemlere rahmet olarak
gönderdiği Peygamber Efendimiz Muhammed Mustafa (SAV)’in mevlidişerifini idrak
edeceğiz. Bu vesileyle Resuluekrem Efendimiz (ASV), onun âl ve ashabına,
evladüıyaline, ehlibeytine salat ve selam ediyorum. Onun getirdiği nur ve
vahyin ışığı gönüllerimizi aydınlatırken bu ışığın bütün insanlığın muhtaç
olduğu manevi huzura dönüşmesini, vatanımız, milletimiz, tüm Âlemiislam için
rahmet, merhamet, kardeşlik, barış ve selamete vesile olmasını Rabb’imizden
niyaz ediyorum. 
Aynı
Allah’a, aynı kitaba, aynı peygambere inanan, aynı kıbleye dönen kardeşler
olarak bizler, asırlarca beraber, kardeşçe yaşadığımız bu topraklarda, bu
vatanda kardeşlik ahlakını, ulvi değerleri paylaşarak bu günlere geldik.
Mucizatıahmediye’de ifade edildiği gibi “Muhammedun Rasululluh” ve
Risatetimuhammediye kâinatın en büyük hakikati ve Zatıahmediyye bütün
mahlukatın en eşrefi ve iki cihanın en parlak bir güneşi olduğuna ve bu harika
makama liyakatine dair pek çok delilleri olan Efendimiz (ASV) hem öyle yüksek,
kuvvetli hitap ediyor ki bütün asırlar onu dinler. Evet, aksisadâsını her bir
asır işitiyor. 
Evet,
Zatıahmediye’nin (ASV) nuruyla âlemin şekli değişti. İnsan ve bütün kâinatın
mahiyetihakikiyeleri o nur, o ziya ile o ışıkla inkişaf etti. Eğer o nur
olmasaydı mevcudat
fenayı mutlaka mahkûm ve kıymetsiz, manasız, faydasız, abes, karma karışık,
tesadüf oyuncağı bir zulmeti evham içinde kalırdı.
Şu gördüğün
büyük âleme büyük bir kitap nazarıyla bakılırsa, nuru Muhammedi (ASV) o kitabın
kâtibinin kaleminin mürekkebidir.
Eğer o âlemi
kebir bir şecere, ağaç tahayyül edilirse, nuru Muhammedi hem çekirdeği hem
semeresi, meyvesi olur.
Eğer dünya
mücessem bir zihayat farz edilirse, o nur onun ruhu olur.
Eğer büyük bir
insan tasavvur edilirse, o nur onun aklı olur.
Eğer pek güzel
şaşalı bir cennet bahçesi tahayyül edilirse, nuru Muhammedi onun andelîbi yani
bülbülü olur.
Mahlukların en
ehemmiyetlisi olan nevi insanın güneşleri ve yıldızları ve kumandanları olan
bütün peygamberleri arkasına alıp onlara duasına “âmîn, âmîn” dedirten ve
ümmetinden her gün her ferdi mütedeyyin hiç olmazsa kaç defa ona salavat
getirmekle onun duasına “âmîn” diyen ve belki bütün mahlukat o duasına iştirak
ederek “Evet ya Rabbenâ! İstediğini ver, biz de onun istediğini istiyoruz.”
diyorlar. 
Efendimiz
(ASV)‘ın şahsı manevisine bak: Sathı arz bir mescit, yeryüzü bir mescit, Mekke
bir mihrap, Medine bir minber; o burhanı bahir olan Peygamberimiz (ASV), bütün
ehli imana imam, bütün insanlara hatip, bütün enbiyaya, peygamberlere reis,
bütün evliyaya seyit, bütün enbiya ve evliyadan mürekkep bir halka-i zikrin
serzâkiri; bütün enbiya hayattar kökleri, bir şecerei nuraniyedir ki, her bir
davasını mucizatlarına istinat eden bütün enbiya, peygamberler ve kerametlerine
itimat eden bütün evliya tasdik edip imza ediyorlar. 
Zira, o “Lâ
ilâhe illâllah” der, dava eder. Bütün sağ ve sol, yani mazi ve müstakbel
taraflarında saf tutan o nuranî zâkirler, aynı kelimeyi tekrar ederek -icmâ
ile, mânen sadakte ve bilhakkı natakte- “Doğru söyledin.” derler. Hangi vehmin
haddi var ki, böyle hesapsız imzalarla teyid edilen bir müddeâya parmak
karıştırsın.
(Mikrofon
otomatik cihaz tarafından kapatıldı)
SAİT
YÜCE (Devamla) – Tamamlıyorum Sayın Başkan. 
BAŞKAN
– Sayın Yüce, bir dakika toparlamanız için ek süre veriyorum.
Buyurunuz.

SAİT
YÜCE (Devamla) – İşte bak! O zât öyle bir salât-ı kübrâda, bir ibâdet-i ulyâda
saadet-i ebediyye için dua ediyor ki bütün arz onun azametli namazıyla namaz
kılar, niyaz eder. 
Bak,
hem öyle beka gibi bir hacet-i âmme için dua ediyor ki, değil ehl-i arz, belki
ehl-i semâvat, belki bütün mevcudat niyazına iştirak edip lisan-ı hâl ile:
“Evet yâ Rabbenâ, ver, duasını kabûl et. Biz de istiyoruz.” diyorlar.
Bu
mübarek gece hürmetine Cenab-ı Hak, insanlığa huzur, mazlum ve muhtaçlara
kurtuluş ve kolaylıklar nasip etsin.
Rabb’im,
ahlakımızı, Peygamber Efendimiz’in ahlakıyla ahlaklandırsın. 
Âmin.
Teşekkür
ederim. (AK PARTİ sıralarından alkışlar) 
BAŞKAN
– Teşekkür ederiz Sayın Yüce.
Değerli
milletvekilleri, İç Tüzük’ün 60’ıncı maddesine göre, yerinden söz talebi olan
vekillere sırasıyla söz vereceğim.
Şimdi
sisteme giren sayın milletvekillerinin isimlerini okuyorum: Sayın Atıcı, Sayın
Bayraktutan, Sayın Aksu, Sayın Akın, Sayın Petek, Sayın Bozkurt, Sayın Aydın,
Sayın Biçer, Sayın Gürer, Sayın Kayışoğlu, Sayın Çam, Sayın Sarıhan, Sayın
Emir, Sayın Göker, Sayın Akaydın, Sayın Erkek, Sayın Şimşek, Sayın Pekşen,
Sayın Arslan, Sayın Ağbaba, Sayın İrgil, Sayın Parsak, Sayın İlgezdi.
Fakat,
ben, önceliği, Sayın İlgezdi’ye vermek istiyorum. Kendisinin özel bir talebi
var. Sanırım uçağa yetişmek durumunda. Dolayısıyla, ilk sözü İlgezdi’ye
verdikten sonra sırasıyla devam edeceğiz.
Buyurunuz.

V.- AÇIKLAMALAR (Devam)
6.- İstanbul Milletvekili Gamze Akkuş İlgezdi’nin, TBMM
Başkan Vekili Pervin Buldan’a görevinde başarılar dilediğine, Dilek Doğan’ın
öldürülmesiyle ilgili görüntülere ve makul şüphe düzenlemelerinden derhâl
vazgeçilmesi gerektiğine ilişkin açıklaması
GAMZE
AKKUŞ İLGEZDİ (İstanbul) – Sayın Başkan, bu görevinizde öncelikle başarılar
diliyorum, tebrik ediyorum.
Değerli
vekiller, Sarıyer’deki evinde özel harekât polisince vurularak öldürülen Dilek
Doğan’ın son anlarına ilişkin video kayıtları biliyorsunuz ki sosyal medyaya
dün düştü ve birçok basın-yayın organından da zaten yayınlandı. Söz konusu
kayıtta operasyonu gerçekleştiren polislerin, iddia edildiği gibi direnişle
karşılaşmadıkları, Dilek Doğan vurulana kadar evin içinde herhangi bir arbede
yaşanmadığı açıkça görülmektedir. Bu görüntüler somut delil aranmadan makul
şüphe kriterine dayanılarak iletişimin izlenmesi, teknik takip, konut ve iş
yeri arama yapılması uygulamasının ne kadar ölümcül, kötü sonuçlar
doğurabileceğinin en açık göstergesi. İnsan hayatı bu kadar ucuz olmamalıdır.
Anayasal düzenin Anayasa’ya aykırı biçimde korunamaz olduğunu düşünüyorum ben.
Yine
Dilek Doğan vakaları yaşanmasın diye makul şüphe düzenlemelerinden derhâl
vazgeçilmeli, somut delile dayalı kuvvetli şüphe kriteri getirilmeli diye
düşünüyorum.
Teşekkürler.
BAŞKAN
– Teşekkür ederiz Sayın İlgezdi.
Sayın
Atıcı…
7.- Mersin Milletvekili Aytuğ Atıcı’nın, Enerji ve
Tabii Kaynaklar Bakanlığı tarafından, inceleme yapmak için Akkuyu Nükleer
Santral alanına girmesine izin verilmediğine ilişkin açıklaması
AYTUĞ
ATICI (Mersin) – Teşekkür ederim Sayın Başkan.
Değerli
milletvekilleri, size bir utanç öyküsü anlatacağım. Geçen hafta perşembe günü
Enerji Bakanlığına bir yazı yazarak kendi memleketim olan Mersin’de yapımı
planlanan Akkuyu Nükleer Santral alanına girmek ve Mersin halkı adına incelemeler
yapmak üzere izin istedim. İzin istememin ayıbı bir yana, bütün uğraşlarıma
rağmen bu izni alamadım.
Enerji
Bakanına sesleniyorum: Neden korkuyorsunuz? Akkuyu’ya girmemi neden
istemiyorsunuz? Orada neler dönüyor? Orada neler gizliyorsunuz? Her şeye rağmen
dün oraya kadar gidip içeri girmek istedim, AKP’nin talimatıyla içeri
alınmadım. Sınırlarımızı IŞİD teröristlerine karşı korumaktan âciz olan
Hükûmet, milletvekillerini Akkuyu’ya sokmamakta pek mahir.
Arkadaşlar,
şaka yapmıyoruz. Bu iğrenç santrali size yaptırmayacağız, bedeli ne olursa
olsun.
BAŞKAN
– Teşekkürler Sayın Atıcı.
Sayın
Bayraktutan…
8.- Artvin Milletvekili Uğur Bayraktutan’nın, Artvin
Cerattepe’de maden çıkartılmasıyla ilgili açılan davada beş buçuk aydır
yürütmeyi durdurma kararı verilmediğine ilişkin açıklaması
UĞUR
BAYRAKTUTAN (Artvin) – Teşekkür ediyorum Sayın Başkan. 
Artvin
Cerattepe’de çıkartılmak istenen maden girişimiyle ilgili olarak beş buçuk ay
evvel Türkiye’nin en büyük çevre davası açıldı 751 kişi tarafından. Rize İdare
Mahkemesinde açılan bu davada beş buçuk aydır yürütmeyi durdurma kararı
verilmiyor, ne ret kararı veriliyor ne kabul kararı veriliyor. 
Rize
İdare Mahkemesinde daha önceki heyet ne yazık ki değiştirildi. Daha önceki
heyet çevre davalarında çevreciler lehinde karar veriyordu. Özel bir talimatla
bu heyetin değiştirildiğini iyi biliyorum. 
Artvinliler
1.800 metrede beş buçuk aydır Orman İşletmesi ağaçları kesmesin diye nöbet
tutuyorlar. Benim avukatlık yaptığım yıllarda Orman İdaresi vatandaştan ormanı
korurdu; şimdi devir değişti, vatandaşlar Orman İdaresinden ormanı korumaya
çalışıyor. 
Beş
buçuk aydır insanlar yirmi dört saat nöbet tutuyorlar. Enerji Bakanını göreve
çağırıyorum, Sayın Başbakanı göreve çağırıyorum. Bu çile ne zaman bitecek, bu
rezalet ne zaman bitecek? Artvinliler bu cinayete izin vermeyecekler. Bu
mücadele gidebileceği yere kadar gidecek. Bunu yüce Parlamentoya bir kere daha
ifade ediyorum. 
Teşekkür
ediyorum. 
BAŞKAN
– Teşekkür ederiz Sayın Bayraktutan. 
Sayın
Aksu…
9.- İstanbul Milletvekili İsmail Faruk Aksu’nun, Mevlit
Kandili’ni kutladığına ve İstanbul’un Küçükçekmece ilçesinin Kanarya
Mahallesi’nde bölücü terör örgütünün çıkardığı olaylara ilişkin açıklaması
İSMAİL
FARUK AKSU (İstanbul) – Teşekkür ediyorum. 
Öncelikle
Türk İslam âleminin Mevlit Kandili’ni tebrik ediyorum. 
İstanbul’un
Küçükçekmece ilçesi Kanarya Mahallesi’nde 19 Aralık akşamı bölücü terör örgütü
militanları 22 yaşındaki Kahraman Kömürcü’yü canice öldürdüler. Aynı mahallede
daha önce de otobüse molotof atılması sonucu çıkan yangında lise öğrencisi
Serap Eser vahşice katledilmişti. 
Her
gün yaşanan olaylar nedeniyle mahalle sakinleri korku içindeler. Esnaf iş
yerlerini kapatmaları, halk ise örgüte biat etmeleri veya mahalleyi terk
etmeleri için tehdit ediliyor. İstanbul’un göbeğinde güvenlik ve huzur tesis
edilemiyor. Sayın Hükûmeti uyarıyorum, bu bölgedeki güvenlik zafiyeti derhâl
giderilmeli, bölücü unsurlar tamamen temizlenmelidir. Aksi takdirde, bölücü
terör örgütü militanları yol kesmeye ve ölüm kusmaya devam edeceklerdir.
Güvenlik güçlerinden çözüm bekleyen vatandaşlarımız bölücü örgüt militanlarıyla
karşı karşıya getirilecek ve telafisi imkânsız olaylar yaşanabilecektir. 
Teşekkür
ediyorum. 
BAŞKAN
– Teşekkürler. 
10.- Balıkesir Milletvekili Ahmet Akın’ın, Balıkesir
Sanat Merkezine polis eşliğinde yapılan baskınlara ve bu tür yöntemlerle CHP il
ve ilçe başkanlarını yıldıramayacaklarına ilişkin açıklaması
AHMET
AKIN (Balıkesir) – Teşekkürler. 
Balıkesir
Karesi İlçe Başkanımızın işletmekte olduğu Balıkesir Sanat Merkezi son bir ayda
2 kez polis eşliğinde Maliye, SGK, belediye ve Millî Eğitim Müdürlüğü
temsilcilerinden oluşan bir ekip tarafından basılıyor. Mevzuata aykırı hiçbir
iş ya da işlemi olmayan, çocuklarımıza sanat eğitimi verilen bir merkez, sadece
işletmecisi CHP ilçe başkanı olduğu için yıldırmak ve caydırmak amacıyla
basılıyor. Orada bulunan sanatseverler, sanatçılar, öğrenciler ve veliler taciz
ediliyor. 
Sanat
ve sanatçılar konusunda AKP’nin tavrını ve duruşunu biliyoruz, sanatsal
faaliyetlerden hoşlanmıyorsunuz. Ama bu ülkenin sanatseverlerinin sizin baskın
ve yıldırma girişimlerine de asla teslim olmayacağını bilmeniz gerekir. Bu
yöntemlerle ana muhalefet partisi CHP’nin il ve ilçe başkanlarını
yıldıracağınızı sanıyorsanız yanılıyorsunuz. 
Şimdi
buradan soruyorum: Ne buldunuz orada? Vergi mi kaçırılıyordu? Hayali ihracat mı
yapılıyordu? Rüşvet ve yolsuzluk pazarlığı mı yapılıyordu? Ayakkabı kutuları
içerisinde dolarlar mı buldunuz? Para sayma makineleri mi vardı? İhale
pazarlığı mı yapılıyordu?
(Mikrofon
otomatik cihaz tarafından kapatıldı)
AHMET
AKIN (Balıkesir) – Teşekkür ederim.
BAŞKAN
– Teşekkürler.
Sayın
Petek…
11.- Burdur Milletvekili Reşat Petek’in, Mevlit
Kandili’ni kutladığına ilişkin açıklaması
REŞAT
PETEK (Burdur) – Teşekkür ederim.
Sayın
Başkan, değerli milletvekilleri; ben de bugün idrak edeceğimiz Mevlit
Kandili’nizi tebrik eder, hayırlara vesile olmasını Cenab-ı Hakk’tan niyaz
ederim.
Bilindiği
gibi binlerce yıllık geçmişe uzanan insanlık tarihi boyunca gelen peygamberler
silsilesinin sonuncusu barış dini İslam’ı tebliğ eden, müjdeleyen Sevgili
Peygamberimiz Hazreti Muhammed Mustafa (SAV) olmuştur. O insanların en
hayırlısı idi. Herkesin güvendiği, bu nedenle “Muhammed-ül Emin” olarak anılan
insandı. Allah’ın insanlar arasından seçtiği doğruluk timsaliydi. Güzel
ahlakıyla, engin hoşgörüsüyle, adaletiyle, merhametiyle, mütevazılığıyla bütün
insanlığa kucak açan örnek bir şahsiyetti. Onun örnek yaşayışını rehber edinen
insanlık Peygamberimizin hayat ilkelerine bağlı kaldığı ölçüde huzur, barış,
sadakat içinde yaşama imkânı bulmuştur. Bu nedenle “Asr-ı Saadet” denildiğinde
de Peygamber Efendimiz’in dönemi anlaşılmaktadır. Bu çerçevede Mübarek Mevlit
Kandili vesilesiyle…
(Mikrofon
otomatik cihaz tarafından kapatıldı)
BAŞKAN
– Teşekkürler…
Sayın
Bozkurt…
12.- Konya Milletvekili Mustafa Hüsnü Bozkurt’un, Konya
Cihanbeyli’de Anadolu Holdingin işlettiği Panplast’taki PETROL-İŞ Sendikasına
bağlı işçilerin durumuna ilişkin açıklaması
MUSTAFA
HÜSNÜ BOZKURT (Konya) – Sayın Başkan, değerli milletvekilleri; Konya Cihanbeyli’de
kurulu bulunan Konya Şeker ve PANKOBİRLİK ortaklığındaki Anadolu Holdingin
işlettiği Panplast işçileri PETROL-İŞ Sendikasına üye olarak anayasal
örgütlenme haklarını kullandıkları için aylardır işveren tarafından büyük baskı
altına alınmışlar ve dün işten çıkarılan 11 işçiyle birlikte 87 işçinin
ekmeğiyle oynanmış, kapı önüne konulmuştur. Yarın bu konuyu 12.00’de bir basın
toplantısıyla gündeme getireceğim ama bugün gündeme getirme nedenim şudur:
Demin de gayet veciz bir vaaz dinledik, herkes Mevlit Kandili’ni kutluyor.
İnanıyorum ki Hazreti Peygamber’in insanlığa verdiği en büyük ama en önemli
buyruk dürüst olmak ve başkalarının hakkına saygılı olmaktır. 
Bu
anlamda, Panplast işverenini işçilerinin hakkına saygılı olmaya davet ediyor,
teşekkür ediyorum.
BAŞKAN
– Teşekkürler.
Sayın
Aydın…
13.- Bursa Milletvekili Erkan Aydın’ın, Kuzey Irak’taki
Türk askerî varlığının durumuna ilişkin açıklaması
ERKAN
AYDIN (Bursa) – Sayın Başkan, değerli milletvekilleri; Millî Savunma Bakanımıza
sormak istediğim konu: Türkiye’nin Kuzey Irak’taki askerî varlığı 1990’ların
ortasına dayanıyor. Bu nedenle ilk akla gelen soru “Yirmi senedir Kuzey Irak’ta
bulunan Türk askeri neden şimdi sorun oldu?” sorusu. Bu açıdan baktığımızda,
Irak’ta etkili bazı üçüncü tarafların bu meseleyi tırmandırdığını söyleyebilir
misiniz? 
Diğer
yandan, Bağdat yönetimi bu olayı ulusal ve uluslararası düzeyde bir millî onur
konusu hâline getirdi çünkü toprak egemenliğini koruyamayan bir ülke konumuna
düştüğünü hissetti. Bunun önüne geçilmesi için asker göndermeden önce Bağdat
yönetimiyle bir diplomasi yürütülemez miydi? 
Diğer
bir husus da Amerika Birleşik Devletleri bu konuda Irak’ın yanında yer aldı.
Yine, önceden Washington yönetimiyle görüşülüp IŞİD’le mücadele üzerinden bir
iş birliği aranamaz mıydı?
Teşekkür
ediyorum.
BAŞKAN
– Teşekkürler.
Sayın
Yıldız Biçer…
14.- Manisa Milletvekili Tur Yıldız Biçer’in, Manisa
Soma havzasındaki işçilerin sarı sendikaya mecbur bırakıldığına ve iktidarın
Soma halkına ve işçilerine verdiği sözleri derhâl yerine getirmesini
beklediğine ilişkin açıklaması
TUR
YILDIZ BİÇER (Manisa) – Sayın Başkan, değerli milletvekilleri; Manisa’nın Soma
havzasındaki tüm işçilerin sarı sendikaya, hatta sendikasızlığa mecbur
bırakılmaları artarak devam ederken, katliamdan sonra işsiz kalan madencilerin
durumu da vahametini korumaktadır. Hukuksuz ve ahlaksız bir şekilde 24 taksite
bölünen tazminatlarının sadece birinci taksitini göstermelik olarak bayramdan
önce alan madenciler yine açlığa mahkûm bırakılmışlardır.
Yine,
Soma’da Danıştayın açık kararına karşın başta Maden İşleri Genel Müdürlüğünün
yetkilileri olmak üzere, kamu görevlileriyle ilgili soruşturmanın akıbeti hâlâ
belirsizdir. Haklarında açılan bir dava hâlâ yoktur. Dönemin Enerji Bakanı
Taner Yıldız’ın sorumluluğu açıkken bu konuda da hâlâ bir gelişme yoktur.
Soma’da yargılamanın şu ana kadarki aşamalarında facianın göz göre göre geldiği
ve sorumluların hiçbir önlem almadığı ortadadır. Bir insan ve Manisa
Milletvekili olarak iktidarın, Soma halkına ve işçilerine verdiği sözleri
derhâl yerine getirmesini bekliyorum.
Teşekkür
ederim.
BAŞKAN
– Teşekkürler.
Sayın
Gürer…
15.- Niğde Milletvekili Ömer Fethi Gürer’in, Mevlit
Kandili’ni kutladığına ve Niğde Bor Şeker Fabrikasında çalışan geçici işçilerin
durumuna ilişkin açıklaması
ÖMER
FETHİ GÜRER (Niğde) – Sayın Başkan, değerli milletvekilleri; öncelikle Mevlit
Kandili’ni kutluyor, barış ve kardeşliğimize vesile olmasını diliyorum.
Taşeron
işçilerin kadroya alınmayı bekledikleri bu dönemde, şeker fabrikalarında
yıllardır aynı şartlarda çalışan geçici işçilerin kadro beklentisi yoğun
biçimde devam etmektedir. Örneğin, Niğde’nin Bor Şeker Fabrikasında on beş
yirmi yıldır geçici işçi statüsünde çalışanlar bulunmaktadır. Bu geçici işçiler
kadroya alınmayı beklemektedir. 
Şeker
fabrikasında tecrübeli işçi önemlidir. Üretim, işletme, bakım, onarım, enerji
faaliyetlerinde yetişmiş işçi sayısı giderek azalmaktadır. Geçici ama
tecrübeli, yıllardır çalışanlara bir an önce kadro verilmelidir. Aksi takdirde
üretim sorunları, iş kazaları olağan olacaktır. Üretimin aksamadan devamı,
verimli bir iş ortamı için şeker fabrikalarında çalışan geçici işçilerin
kadroya alınması ve bu yolda çalışma yapılması beklentidir.
Teşekkür
ediyorum.
BAŞKAN
– Teşekkür ederiz.
Sayın
Kayışoğlu…
16.- Bursa Milletvekili Nurhayat Altaca Kayışoğlu’nun,
bu yıl Kubilay’ı anma törenlerinin neden yapılmayacağını öğrenmek istediğine ilişkin
açıklaması
NURHAYAT
ALTACA KAYIŞOĞLU (Bursa) – Teşekkür ederim.
23
Aralık 1930’da Menemen’de katledilen öğretmen Kubilay’ın mezun olduğu okul Bursa’da
eski adıyla Muallim Mektebi yeni adıyla Çelebi Mehmet Lisesidir. Bahçesinde
anıtı bulunan Kubilay’ın her yıl 23 Aralıkta anması yapılırken yarınki yıl
dönümünde anma yapılmayacağı belirtilmiştir. Şeriat bayrağı altına
girmeyenlerin kılıçtan geçirileceğini ilan eden bu gerici ayaklanmaya karşı tek
başına duran ve başı kesilen Şehit Kubilay’ı anmak kimleri, neden rahatsız
etmiştir? Bu yanlışın giderilmesini ve gerici ayaklanmaların bu şekilde
meşrulaştırılmasının önüne geçilmesini diliyoruz. Yarın okulda bu anma
yapılmazsa, cumhuriyetin emanet edildiği duyarlı gençler bu anmayı yaparak
şehit öğretmen Kubilay’ı unutturmayacaklardır. 
Saygılarımla.
BAŞKAN
– Teşekkürler.
Sayın
Çam...
17.- İzmir Milletvekili Musa Çam’ın, TBMM Başkan Vekili
Pervin Buldan’a görevinde başarılar dilediğine ve siyasi partilerin çeşitli
etkinliklerine emniyet ve kolluk kuvvetlerinin müdahale etmesini şiddetle
protesto ettiğine ilişkin açıklaması
MUSA
ÇAM (İzmir) – Teşekkür ederim Sayın Başkan.
Gözaltında
kaybolanların, faili meçhul cinayetlere kurban gidenlerin ve cumartesi
annelerinin temsilcisi Sayın Pervin Buldan’a yeni görevinde başarılar
diliyorum. 
17-25
Aralık Türkiye'de yolsuzluğun, hırsızlıkların zirve yaptığı tarihtir. Bu
nedenle, Cumhuriyet
Halk Partisinin çeşitli il ve ilçe binalarında bununla ilgili -17-25 Aralık
yolsuzluk haftasıyla ilgili- döviz ve pankartlar asılmıştır. Bu asılan pankart
ve dövizlerin hiçbirinde, herhangi bir siyasi partinin veyahut da yöneticisinin
ismi veya simgesi bulunmamaktadır ama İzmir Bergama’da, Bergama İlçe
Örgütümüzün parti binasına asmış olduğu “Biz, simide ‘gevrek’, çekirdeğe
‘çiğdem’, hırsıza ‘hırsız’ deriz.” pankartının, Bergama Emniyet Müdürlüğü, dün
keyfî olarak, hiçbir mahkeme kararı ve savcılık kararı olmaksızın ilçe binasına
giderek indirilmesini talep etmiştir ve indirtmeye kalkmıştır. Dolayısıyla,
Türkiye'de şu anda olağanüstü bir sıkıyönetim ve olağanüstü hâl koşulları
yaşanmaktadır. Siyasi partilerin çeşitli etkinliklerine ve mücadelelerine
emniyet ve kolluk kuvvetlerinin müdahale etmesini şiddetle protesto ediyoruz.
Hukukun ve demokrasinin uygulanmasını talep ediyoruz.
Teşekkür ediyorum.
BAŞKAN – Teşekkürler.
Sayın Sarıhan...
18.- Ankara Milletvekili Şenal Sarıhan’ın, TBMM Başkan
Vekili Pervin Buldan’a görevinde başarılar dilediğine ve Ankara Keçiören’de
bulunan Osmanlı Çarşısı’nda çıkan yangına ilişkin açıklaması
ŞENAL SARIHAN (Ankara) – Değerli Başkan, öncelikle sizi
kutlarım. Faili meçhul cinayetler izleğinden buraya kadar sürdürdüğünüz insan
hakları mücadelesinden sonra, şimdi Meclisimizde Başkan Vekili olmanız bir
kadın olarak bana onur veriyor.
Değinmek istediğim konu şu: Pazar günü, Ankara'da 253
dükkânın yanmış olduğu ciddi bir yangın olayı oldu, Osmanlı Çarşısı yandı. Bu
yanıkla ilgili, elektrik kontağından yangının kaynaklandığı ifade edildi ancak
Elektrik Mühendisleri Odasının yaptığı araştırmaya göre bu yangının asıl nedeni
denetimsizlik olarak saptandı. Elektrik Mühendisleri Odası, 31 Mayıs 2005
tarihinde Enerji ve Tabii Kaynaklar Bakanlığına, Elektrik İç Tesisleri Yönetmeliğinde
yeterli düzenlemenin olmadığı, bu sebeple yeterli bir düzenlemenin yapılması
talebinde bulundular; bu dikkate alınmadı.
Bundan sonra yeni yangınların olmasını engellemek için yapmamız gereken
şeylerin ne olduğu ortadadır. Bakanlığı göreve davet ediyorum. 
Teşekkür
ederim. 
BAŞKAN
– Teşekkürler Sayın Sarıhan. 
Sayın
Emir…
19.- Ankara Milletvekili Murat Emir’in,
Cumhurbaşkanlığı Sarayı’nın yanına yaptırılan yeni konuta ilişkin açıklaması
MURAT
EMİR (Ankara) – Sayın
Başkan, değerli milletvekilleri; basından birkaç gün önce, Sayın
Cumhurbaşkanının kaçak sarayın bir kenarında yeni bir konut yaptırdığı ve oraya
sessiz sedasız taşındığını öğrendik. Buna tabii saraycık diyoruz ama saraycık
demek çok olanaklı değil. 250 odası olan bu alanda yok yok âdeta. Duyduğumuza
göre, basından öğrendiğimiz kadarıyla, içinde fitness center, masaj odaları,
özel dekorasyon alanları, şok duşları, 80 metrekarelik jakuzi, sauna, özel
buhar odaları ve 1.800 metrekare büyüklüğünde bir teras, tenis kortu,
basketbol, voleybol, halı saha gibi spor tesisleri olduğunu öğreniyoruz. Tabii,
ülkemizde insanlarımız ağır geçim sıkıntısıyla ve kredi kartı borçlarıyla
boğuşmaya çalışırken, özellikle israfın daha çok dikkatimize geldiği bu kandil
günlerinde bunun da gündeme gelmesinde yarar görüyorum. 
Saygılar sunuyorum. 
BAŞKAN – Teşekkürler. 
Sayın Göker…
20.- Burdur Milletvekili Mehmet Göker’in, Bitlis ve
Diyarbakır’da şehit olan askerlere Allah’tan rahmet ve TBMM Başkan Vekili
Pervin Buldan’a görevinde başarılar dilediğine, Türkiye Biyoteknoloji
Stratejisi ve Eylem Planı’nın tekrar gözden geçirilmesini talep ettiğine ilişkin
açıklaması
MEHMET GÖKER (Burdur) – Sayın Başkan, Bitlis ve
Diyarbakır’da şehit olan askerlerimize Allah’tan rahmet, yaralılara acil şifa
diyerek sözüme başlıyorum. Size de yeni görevinizde başarılar temenni ediyorum.

Bilim, Sanayi ve Teknoloji Bakanının hazırladığı Türkiye
Biyoteknoloji Stratejisi ve Eylem Planı geçen haziran ayında Resmî Gazete’de
yayımlanmıştır. Söz konusu bu planda Sağlık Bakanlığı bünyesinde bir biyoetik
kurulu kurulması öngörülmüştür. Sağlık Bakanının biyoetik kurulunu oluşturmak
için hazırlıklara başladığı ve bunun için hazırlanan kılavuzda üyelerden
birinin tercihen İslam hukuku alanında doktorasını yapmış ilahiyatçı olması
planlanmaktadır. “İlaç orucu bozar mı, ramazanda kan verilir mi, organ nakli
günah mı?” gibi sorulara sıkça maruz kalan tıp dünyamız, zaten uzun zamandır,
görev alanı içinde olmayan bu konuları tartışmaktadır. Üstüne üstlük, sağlık
alanını ilgilendiren konularda İslam hukukuna ve İslam’ın emrettiği yasalara
bakılacak olmasının insanlarımızı hastalığa, sakatlığa ve hatta ölüme bile
götürebilir korkusunu taşıyorum. Düzenlemenin tekrar gözden geçirilmesini talep
ediyorum. 
BAŞKAN
– Teşekkürler. 
Sayın
Akaydın…
21.- Antalya Milletvekili Mustafa Akaydın’ın,
gazetecileri tehdit eden ve Hürriyet gazetesini basan ekibin lideri
pozisyonundaki AK PARTİ eski milletvekili ve Gençlik Kolları Başkanının Gençlik
ve Spor Bakan Yardımcısı olarak atanmasına ilişkin açıklaması
MUSTAFA
AKAYDIN (Antalya) – 2 tane gazeteciyi “Bunlar henüz dayak yememişler bizden.”
diye aşağılayan ve bir ünlü Türk gazetecisini ve Hürriyet gazetesini tehdit
eden ve basan bir ekibin lideri pozisyonundaki Adalet ve Kalkınma Partisi eski milletvekili ve
Gençlik Kolları Başkanı, duyduğumuz kadarıyla Sayın Başbakan tarafından övgüyle
hakkında söz edilerek ödüllendirilmiştir. Bu beyefendinin, aynı zamanda,
Gençlik ve Spor Bakanlığına da Bakan Yardımcısı olarak atandığını da öğrenmiş
bulunuyoruz. 
Acaba CNN International’da “Basın özgürlüğü benim kırmızı
çizgimdir.” diyen Sayın Başbakan bu tavrı hangi ahlaki ve etik anlayışla izah
edebilecektir?
Teşekkür ediyorum. 
BAŞKAN – Teşekkürler. 
Sayın Erkek…
22.- Çanakkale Milletvekili Muharrem Erkek’in, bazı
kitap ve dergilerin toplatılma kararlarından bir hukukçu olarak büyük üzüntü
duyduğuna ilişkin açıklaması
MUHARREM ERKEK (Çanakkale) – Sayın Başkan, teşekkür
ediyorum. 
Anayasa ve evrensel hukukla güvence altına alınmış temel
hak ve özgürlüklerimiz ciddi tehdit altında. Soğuk savaş yıllarında, darbe
dönemlerinde yaşadığımız kitap yasakları utancını son günlerde maalesef AKP
iktidarıyla yeniden yaşamaya başladık. Gazeteciler hakkında verilen ağır ve
haksız tutuklama kararları yetmiyor; kitaplar, dergiler hakkında toplatma
kararları veriliyor. Bir hukukçu olarak tüm bu kararlardan büyük üzüntü
duyduğumu ifade etmek istiyorum. 
Cumhurbaşkanı Erdoğan, dönemin Başbakanı olarak 2002
yılında Ulusa Sesleniş konuşmasında şöyle diyordu: “Daha önceden verilmiş tüm
kitap toplatma kararlarını hükümsüz hâle getiriyoruz. Altı aylık bir geçiş
süreci içinde, yasaklı durumda bulunan 23 bin kitap özgürleşecek. Böylece
Türkiye yargı ayıplarından da arınmış olacak, demokrasi standardımız
yükselecek, Türkiye’nin dünyada itibarı artacaktır.” Ama maalesef itibarımız
zedeleniyor her geçen gün. AKP özgürlüklerden korkuyor ve korktukça
otoriterleşiyor. 
Gazetecileri Silivri Cezaevinde tutsak edebilirsiniz,
kitapları toplatıp imha edebilirsiniz. Ancak, fikirleri, düşünceyi ve gerçeği
hapsedemezsiniz, yok edemezsiniz.
Saygılarımla.
BAŞKAN – Teşekkürler. 
Sayın Şimşek…
23.- Mersin Milletvekili Baki Şimşek’in, Mevlit
Kandili’ni kutladığına, Millî Savunma Bakanından, Barzani’yle yapılan
görüşmeler ve PKK’nın elinde bulunan asker ve polislerle ilgili bilgi almak
istediğine ilişkin açıklaması
BAKİ ŞİMŞEK (Mersin) – Öncelikle bütün Türk milletinin ve
dünya insanlığının Mevlit Kandili’ni kutluyorum. Peygamberimizin yaşantısının
bütün dünya insanlığına örnek olmasını temenni ediyorum. 
Savunma Bakanımıza da şunu soruyorum: Geçtiğimiz hafta
peşmergebaşı Barzani Türkiye’yi ziyaret etti. En üst düzeyde ağırlandı ve kabul
edildi. Kuzey Irak’a gider gitmez de
referandum yapılacağından ve bağımsız Kürdistan’dan bahsetti. Bununla ilgili,
Türkiye Cumhuriyeti devletiyle bir görüşme yapmış mıdır?
Bir
de, PKK’nın elinde bulunan 20’ye yakın asker ve polisimizin bir operasyonla
kurtarılıp sağ salim ailelerine teslim edilmesiyle ilgili, Bakanlığınızın bir
çalışması var mıdır?
Teşekkür
ediyorum.
BAŞKAN
– Teşekkürler.
Sayın
Pekşen…
24.- Trabzon Milletvekili Haluk Pekşen’in, Gemi
Tanklarının Kalibrasyonuna Dair Yönetmelik’in uygulamadan kaldırılmasının
sonuçlarına ilişkin açıklaması
HALUK
PEKŞEN (Trabzon) – Teşekkürler Sayın Başkan.
2
Aralık 2015 tarihinde Gemi Tankları Kalibrasyon Yönetmeliği uygulamadan
kaldırıldı. 
Sayın
Başkan, Gemi Tankları Kalibrasyon Yönetmeliği, gemilerin tanklarının ne kadar
yakıt aldığını gösteren ve Kalibrasyon Yönetmeliği sertifikası varsa bu
gemilere uluslararası standartlarda yakıt yüklenmesine izin veren bir yönetmeliktir.
Şimdi yönetmelik kaldırıldığına göre, yönetmelik dışındaki gemilerden de
Türkiye’ye yakıt getirilebilir ve bu gemilerle de Türkiye'nin dışına yakıt
gönderilebilir. Bu gemilerin uluslararası alandaki adı “korsan gemi”dir. 
Şimdi
ilginç olan şu: Türkiye’de acaba menşesi bilinmemesi gereken bir petrol ürünü
mü vardır ki bu korsan gemilere ihtiyaç duyulmuştur? 
Akdeniz
sahilinde bazı limanlarımızdan bu tür, Kalibrasyon Yönetmeliği’ne uygun olmayan
gemilere yükleme yapılmış mıdır yoksa yurt dışından Türkiye’ye gelecek olan
birtakım yakıtların Türkiye’de gümrüklemesi yapılırken beyana tabi usulle
gümrüklemesine ihtiyaç mı vardır? 
Neden
Gümrük idaresi beyanı esas alsın da geminin teknik olarak ölçümlenmiş hâlini
esas almasın? 
Türkiye’de
menşesinden kuşku duyulan bir akaryakıt var mıdır veya başka bir ürün var
mıdır?
Çok
teşekkür ediyorum.
BAŞKAN
– Teşekkürler.
Sayın
Arslan…
25.- Denizli Milletvekili Kazım Arslan’ın, izlenen
yanlış iç ve dış politikalarla ülkenin yalnızlaştırıldığına ilişkin açıklaması
KAZIM
ARSLAN (Denizli) – Sayın Başkan, mevcut iktidar, Büyük Önder Mustafa Kemal
Atatürk’ün bize göstermiş olduğu “Yurtta barış, dünyada barış.” ilkesini
tamamen yok etmiştir. Cumhuriyetimizin kuruluşundan bu yana ilk defa bu iktidar
döneminde bu ilkeler tamamen ortadan kalkmıştır. Ülkemizde barışı ve huzuru yok
etmiş olan bu iktidar, komşularımızla olan ilişkilerimizi de tamamen bozmuş ve
tamamen barışı yok etmiştir. İzlenen bu yanlış iç ve dış politikalarla ülkemiz
yalnızlaştırılmış, bir Orta Doğu ülkesi gibi karışıklık yaratılan bir noktaya
getirilmiştir. 
Siyasi iktidara sesleniyorum: Artık bu
ilkeye sahip çıkın, yurtta barışı, komşularımızla barışı lütfen sağlayın ve
Türkiye’yi huzura kavuşturun.
Teşekkür ederim.
BAŞKAN – Teşekkürler.
Sayın Ağbaba…
26.- Malatya Milletvekili Veli Ağbaba’nın, Malatya’nın
sağlıkla ilgili sorunlarına ilişkin açıklaması
VELİ AĞBABA (Malatya) – Sayın Başkan,
Malatya’nın sağlığı çile ve kimse duymuyor maalesef. 769 bin nüfuslu Malatya
merkezinde 1 tane hastane var. 2 devlet hastanesi TOKİ’ye devredildi.
Hastanelerden biri kapatılarak sadece semt polikliniğine çevrildi. Malatya’nın
Fırat, Yıldıztepe, Çöşnük, Zafer, Göztepe, Tandoğan Mahallelerinde yaşayan
insanlar ve Kale, Doğanyol, Pütürge, Battalgazi ilçelerinde yaşayan insanlar şehrin
bir ucundan diğer ucuna giderek hastaneye ulaşmaya çalışıyorlar, tabii yol
parası bulabilirlerse ve yollarda başlarına iş gelmezse. Başbakan, 2014 Ekim
ayında Malatya’da sivil toplum kuruluşlarıyla yaptığı yemekte eski devlet
hastanesinin semt polikliniği projesi yerine hastane olarak düzenlenmesi
talimatını verdiğini açıkladı. Aradan on dört ay geçti, ya Başbakan
Malatyalıları kandırdı ya da birileri Başbakanın sözünü tutmuyor. Başbakanı bu
sözünü tutmaya çağırıyorum. Malatyalıların maalesef sağlıkları Allah’a emanet
ve Malatya’nın en eski hastanesi, bütün insanların istediği hastane, iktidar
duymazdan gelerek TOKİ’ye devredilmiş, orası bir konut alanı olarak yapılmaya
çalışılıyor. Ayrıca o semtte bulunan o caddede hayat ölmüş durumda. Daha önce
Malatya’nın en hareketli Hastane Caddesi şu anda ölü durumda.
Teşekkür ediyorum.
BAŞKAN – Teşekkürler.
Sayın İrgil…
27.- Bursa Milletvekili Ceyhun İrgil’in, TBMM Başkan
Vekili Pervin Buldan’a görevinde başarılar dilediğine ve Güneydoğu Anadolu
Bölgesi’nin bazı yerleşim yerlerinde uygulanan sokağa çıkma yasağı nedeniyle
eğitime devam edemeyen öğrencilerin durumuna ilişkin açıklaması
CEYHUN İRGİL (Bursa) – Sayın Başkan,
teşekkür ederim.
Ayrıca yeni görevinizi de kutlarım,
başarılar dilerim.
OECD’nin 2015 Mart ayında açıkladığı bir
raporda Türkiye, okula devamsızlık sıralamasında dünya 1’incisi olmuştu.
Biliyorsunuz, güneydoğuda çocuklar kırk gündür eğitim alamıyorlar. Birkaç gün
önce Millî Eğitim Bakanlığı bu süreçte güvenlik güçleri açısından yirmi güne
daha ihtiyaç olduğunu açıkladı. Peki, daha sonra ne olacak? Operasyonlar
başlamadan önce gerekli tedbirler alınmadı. Şimdi, sınavlara giremeyen ve
eğitim alamayan bu çocuklar için telafi dersleri, hafta sonu kursları
düşünülüyor. Hadi bunu hallettiniz diyelim ama bombalanan, kurşunlanan evlerde
yaşayan çocukların psikolojisi nasıl telafi edilecek? 
Aslında ben Sayın Bakana -biraz önce
oturuyordu- onu sormak için bu sözü almıştım fakat Sayın Bakan gittiğine göre,
zannederim daha önceki sorularımız gibi bu da havada kalacak.
Teşekkür
ederim.
BAŞKAN
– Teşekkürler.
Sayın
Budak…
Sayın
Budak yok mu? Sanırım yok.
Sayın
Parsak…
28.- Afyonkarahisar Milletvekili Mehmet Parsak’ın,
şehitlere Allah’tan rahmet dilediğine ve Mevlit Kandili’ni kutladığına ilişkin
açıklaması
MEHMET
PARSAK (Afyonkarahisar) – Teşekkür ediyorum Sayın Başkan.
Ben
de öncelikle haftalardır, günlerdir olduğu gibi bugün de şehit olan tüm aziz
şehitlerimize Yüce Allah’tan rahmet dileyerek sözüme başlamak istiyorum.
Malumunuz,
bugün Mevlit Kandili. Başta seçim çevrem olmak üzere, Afyonkarahisarlı
hemşehrilerim olmak üzere aziz Türk milletinin, Türk İslam dünyasının ve tüm
insanlık aleminin bu mübarek kandil gecesini ben de kutluyorum, hayırlara
vesile olmasını Cenab-ı Allah’tan niyaz ediyorum.
Mevlit
Kandili’nin 17-25 Aralık yolsuzlukla mücadele haftasına denk gelmesi
dolayısıyla beytülmale el uzatmamanın, şayet bir el uzatma söz konusu olursa bu
durumda adaletle hükmetmenin hem Yüce Yaradan’ın hem de Peygamber Efendimiz’in
buyruğu olduğunu hatırlatarak siyasi iktidar başta olmak üzere herkesi bu
konuda hassasiyete davet ediyor, teşekkür ediyorum.
BAŞKAN
– Teşekkürler.
Son
konuşmacı, Sayın Yalım…
29.- Uşak Milletvekili Özkan Yalım’ın, TBMM Başkan
Vekili Pervin Buldan’a görevinde başarılar dilediğine ve Banaz devlet
hastanesinin yapımıyla ilgili Sağlık Bakanından bilgi almak istediğine ilişkin
açıklaması
ÖZKAN
YALIM (Uşak) – Sayın Başkan, ilk önce görevinizde başarılar dilerim.
Buraya
gelirken, bugün, Uşak’ın Banaz ilçesinin ilçe başkanımızla ve Sayın
Kaymakamımızla görüştüm ve de Kaymakamımızın benden özel bir talebi oldu. Banaz
ilçesinin devlet hastanesinin yapımı için 2012 yılında ihale yapılıyor ve de
mevcuttaki yapıcı firma maalesef geçen yıl iflas ediyor ve de geçen yıl
iflasından bu tarafa en ufak bir kıpırdama yok. Ve de Banaz devlet hastanesinin
gerekli olan bütün teçhizatı gelmiş durumda, maalesef depoda çürümeye terk
edilmiş durumda. Bir an önce Sağlık Bakanımızdan bu konuya el atmasını rica
ediyorum.
BAŞKAN
– Teşekkürler.
Sayın
milletvekilleri, gündeme geçiyoruz.
Birleşime
on dakika ara veriyorum.
Kapanma Saati: 17.27
İKİNCİ OTURUM
Açılma Saati: 17.43
BAŞKAN: Başkan Vekili Pervin BULDAN
KÂTİP ÜYELER : Sema KIRCI (Balıkesir), Fehmi KÜPÇÜ
(Bolu)
------0-----
BAŞKAN
– Sayın milletvekilleri, Türkiye Büyük Millet Meclisinin 17’nci Birleşiminin
İkinci Oturumunu açıyorum.
Başkanlığın
Genel Kurula sunuşları vardır.
Sayın
milletvekilleri, Ulaştırma, Denizcilik ve Haberleşme Bakanı Sayın Binali
Yıldırım gündemin "Sözlü Sorular" kısmının 1, 37, 38, 39, 40, 41, 42,
43, 44, 45, 46, 47, 48, 56, 64, 69, 78, 79, 80, 85, 87, 88 ve 98'inci
sıralarında yer alan önergeleri birlikte cevaplandırmak istemişlerdir. Sayın
Bakanın bu istemini sırası geldiğinde yerine getireceğim.
Meclis
araştırması açılmasına ilişkin iki önerge vardır, ayrı ayrı okutuyorum:
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Adana Milletvekili Meral Danış Beştaş ve 22
milletvekilinin, 12/7/2015 tarihinde Ardahan ilinin Göle ilçesinde meydana
gelen silahlı saldırı ile ölüm olaylarının neden ve sonuçlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/31)
Türkiye Büyük Millet Meclisi Başkanlığına
12
Temmuz 2015 günü Ardahan ilinin Göle ilçesinde meydana gelen silahlı saldırı ve
ölüm olaylarının ne şekilde gerçekleştiği ile sebeplerini tespit etmek amacıyla
Anayasa’nın 98’inci, İç Tüzük’ün 104 ve 105’inci maddeleri gereğince ekte
sunulan gerekçe çerçevesinde Meclis araştırması açılmasını aşağıda imzası
bulunanlar olarak arz ve teklif ederiz.
1)
Meral Danış Beştaş  (Adana)
2)
İdris Baluken  (Diyarbakır)
3)
Filiz Kerestecioğlu  (İstanbul)
4)
Garo Paylan  (İstanbul)
5)
Hüda Kaya  (İstanbul)
6)
Müslüm Doğan  (İzmir)
7)
Ali Atalan  (Mardin)
8)
Erol Dora  (Mardin)
9)
Mithat Sancar  (Mardin)
10)
Ahmet Yıldırım  (Muş)
11)
Burcu Çelik Özkan  (Muş)
12)
Besime Konca  (Siirt)
13)
Kadri Yıldırım  (Siirt)
14)
Aycan İrmez  (Şırnak)
15)
Faysal Sarıyıldız  (Şırnak)
16)
Ferhat Encu  (Şırnak)
17)
Leyla Birlik  (Şırnak)
18)
Dilek Öcalan  (Şanlıurfa)
19)
İbrahim Ayhan  (Şanlıurfa)
20)
Osman Baydemir  (Şanlıurfa)
21)
Alican Önlü  (Tunceli)
22)
Nadir Yıldırım  (Van)
23)
Tuğba Hezer Öztürk  (Van)
Gerekçe:
12
Temmuz günü sabah saatlerinde, Ardahan Göle'ye bağlı Koyunlu köyünden Senemoğlu
Yaylası’na gitmek üzere yola çıkan Kamber Morkoç, Emine Morkoç, Harika Morkoç,
Kurtuluş Morkoç, Sabri Morkoç ile Altan Akın’ın içinde bulundukları minibüs
yayla yolunda ilerlerken, Erzurum, Ardahan ve Göle’den iki gün önce gelen ve
Erzurum-Göle sınırındaki ormanlık bölgede konuşlanan askerlerce uzun namlulu
silahlarla taranmıştır. 
Minibüs
şoförü kendilerine daha fazla kurşun isabet etmemesi için aracı 200 metre kadar
geriye sürerek daha fazla can kaybı olmasını önlemiştir. Tekerlekleri patlamış,
içinde yaralı bulunan minibüs, 500 metre ileride siyah bir Jeep tarafından
durdurulmuştur. Ellerinde uzun namlulu silah bulunan ve kendilerini sivil polis
olarak tanıtan 2 kişi, minibüstekilerin kimliğine bakmadan isimlerini telaffuz
ederek "Sizler teröristlerin yanına gidiyorsunuz." diye ithamlarda
bulunmuşlardır. Minibüstekilerin sivil polislerden ambulans çağırma yönündeki
talepleri reddedilmiş, minibüs şoförünün kimliğini almak kaydıyla kendi
araçlarını takip etmeleri istenmiştir. Bu da yaralıların hastaneye gecikmelerine
neden olmuştur. Olayın ardından jandarma ve polis karakollarına bu 2 sivil
polis sorulmuş ancak yetkililer bahsedilen kişilerin tanınmadığını söylemiştir.
İfadesine başvurulmak üzere karakola giden Alkan Akın'ın sivil polis
olduklarını söyleyen kişilerce alınan kimlik belgesi polislerce kendisine
teslim edilmiştir.
Söz
konusu saldırı neticesinde, araç içerisindeki yaralılar, sağlık kuruluşlarının
ambulans göndermemesi üzerine kendi imkânlarıyla hastaneye yetişmeye çalışmış
ancak 70 yaşındaki Kanber Morkoç yaşamını yitirmiştir. Halkların Demokratik
Partisi il yöneticilerinden Sabri Morkoç da karnına isabet eden kurşun
neticesinde ağır yaralanmış; Erzurum Atatürk Üniversitesi Tıp Fakültesi
Araştırma Hastanesinde ameliyat edilmiştir ancak sağlık durumu ciddiyetini
korumaktadır.
Ardahan
Valiliği ise yapmış olduğu açıklamada, su kesintileri için göndermiş oldukları
belediyeye ait aracın gasp edildiğini, su kesintilerini gidermek ve aracı
tekrar almak için Erzurum Valiliğiyle irtibata geçildiğini ve güvenlik
güçlerince operasyon başlatıldığını ifade etmiştir. Yine belediyeye ait aracın
yakılmış vaziyette bulunduğunu ve bu nedenle jandarmanın da olay günü inceleme
yapmak üzere o bölgede olduklarını belirtmiş ve bu sırada da PKK silahlı
güçlerince ateş açıldığını, açılan ateş sonucunda da sivil bir aracın
tarandığını ve 2 kişinin yaralanıp 1 kişinin yaşamını yitirdiğini dile
getirmiştir. 
Ancak,
Valilik tarafından yapılan açıklama çelişkili ve hayatın olağan akışına aykırı
iddialar içermektedir. Zira Göle halkıyla yapılan görüşmelerde bölgede suyla
ilgili herhangi bir problemin yaşanmadığı, belediye aracının bir süredir
ormanlık bölgeyle su problemi için değil, ağaç kesimi yapmak için getirildiği
ve kesilen ağaçların bahsi geçen belediye aracıyla taşındığı ifade edilmiştir.
Ayrıca, olayın gerçekleştiği tarihlerde olay bölgesi ve civarında askerî
yoğunluk ve yığınaklar olduğu kaydedilen bilgiler arasındadır.
Olayda
bahsedilen sivil polislerin, mağdurların isimlerini kimliklerine bakmaksızın
biliyor olması izaha muhtaçtır. Ayrıca, sivil güçlerin taranan aracın yanına
geldiği hâlde minibüs içinde bulunan ağır yaralıların ve ölmek üzere olan bir
kişinin yardım isteğine kayıtsız kalarak ambulans çağırmaması ve insanları
ölüme terk etmesi de kuşku içermektedir. Netice itibarıyla, valilik tarafından
yapılan açıklama gerçeği yansıtmadığı gibi, olayın gerçekleşme biçimi
sivillerin askerlerce tarandığına işaret etmektedir. Bir diğer önemli husus da,
olaydan bir gün önce Göle ilçesinde askerî yoğunluktan dolayı yaşanan gerginlikler
nedeniyle dönemin HDP Ardahan Milletvekili Taşkın Aktaş, Ardahan Valisiyle
görüşmüş olup süregelen barış müzakerelerinin ve yöre halkının zarar göreceği
askerî müdahalelerden kaçınılması gerekliliğini dile getirmiş olduğudur.
Açıklamış
olduğumuz hususlar doğrultusunda sivil insanların yaralanma ve ölümüne neden
olan Ardahan-Göle olayının açıklığa kavuşturulması elzemdir. Bu itibarla,
olayın meydana gelişi, neden ve sonuçlarıyla ilgili derinlikli bir araştırmanın
yapılması, sorumluların tespit edilerek bu tür olayların bir daha yaşanmaması
adına çözüm yollarının araştırılması amacıyla Meclis araştırması talep etmek
gerekmiştir.
2.- Adana Milletvekili Meral Danış Beştaş ve 23
milletvekilinin, toplumsal cinsiyet eşitsizliği ile kadına yönelik şiddetin hukuksal
boyutlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/32)
Türkiye Büyük Millet Meclisi Başkanlığına
Toplumsal
cinsiyet eşitsizliğiyle bu eşitsiz durumun beraberinde gelen kadına yönelik
şiddetin hukuksal boyutlarıyla araştırılması ve sorunların tespitine yönelik
olarak Anayasa’nın 98’inci, İç Tüzük’ün 104’üncü ve 105’inci maddeleri
gereğince Meclis araştırması açılması için gereğini arz ve teklif ederiz.
1)
Meral Danış Beştaş  (Adana)
2)
İdris Baluken  (Diyarbakır)
3)
Filiz Kerestecioğlu  (İstanbul)
4)
Garo Paylan  (İstanbul)
5)
Hüda Kaya  (İstanbul)
6)
Müslüm Doğan  (İzmir)
7)
Ayhan Bilgen  (Kars)
8)
Ali Atalan  (Mardin)
9)
Erol Dora  (Mardin)
10)
Mithat Sancar   (Mardin)
11)
Ahmet Yıldırım  (Muş)
12)
Burcu Çelik Özkan  (Muş)
13)
Besime Konca  (Siirt)
14)
Kadri Yıldırım  (Siirt)
15)
Aycan İrmez  (Şırnak)
16)
Faysal Sarıyıldız  (Şırnak)
17)
Ferhat Encu  (Şırnak)
18)
Leyla Birlik  (Şırnak)
19)
Dilek Öcalan  (Şanlıurfa)
20)
İbrahim Ayhan   (Şanlıurfa)
21)
Osman Baydemir  (Şanlıurfa)
22)
Alican Önlü  (Tunceli)
23)
Nadir Yıldırım  (Van)
24)
Tuğba Hezer Öztürk  (Van)
Gerekçe
Kadına
yönelik şiddet, Avrupa Konseyi Aile İçi ve Kadına Yönelik Şiddetle Mücadele
Kampanyası'nda yapılan tanıma göre kadına fiziksel, cinsel, psikolojik zarar
veya acı verme ile sonuçlanan, sonuçlanması muhtemel, zorlama, özgürlüğünden
keyfî olarak mahrum bırakma ve tehditleri de içeren cinsiyet temelli her türlü
harekettir. Bu tanım ayrıca, aile içinde veya ev ortamında fiziksel ve zihinsel
saldırılar, duygusal ve psikolojik istismar, tecavüz ve cinsel taciz, ensest,
eşler düzenli veya düzensiz bir arada bulunan çiftler arası tecavüz, kan
davaları ve zorla evlendirmeyi de kapsamaktadır.
Kadına
yönelik şiddet açık bir insan hakkı ihlalidir. Bu ihlal, kadınların temel hak
ve özgürlüklerini kullanmaktan yoksun kılmakta ve böylelikle kadınlar daha
büyük istismarlara maruz kalmaktadır. Söz konusu hâl ise kadın-erkek
eşitliğinin sağlanmasının önündeki en büyük engellerden birisini teşkil
etmektedir. Öyle ki, son yıllarda kadın cinayetlerinin artmış olması kadının
yaşam hakkının dahi olmadığı bir tabloyu gözler önüne sermektedir. Yani kadına
yönelik yukarıda sıraladığımız tüm şiddet türlerine maruz bırakılan kadın,
ayrıca bir cins kırımı ile karşı karşıya olup kadın örgütlerinin tüm çabaları
karşılıksız kalmakta, kadın cinayetleri giderek meşruiyet kazanmaktadır.
Yapılan yasal düzenlemeler uygulayıcılar elinde anlamını yitirmekte, kadın cinayetlerine
ilişkin bizzat yargı mekanizmalarının uyguladığı cezasızlık politikası
günümüzdeki acı tabloyu oluşturmaktadır. Kadın haklarının bilinçli bir biçimde
savunulduğu, toplumsal cinsiyet bilincinin gelişimi ve buna bağlı çeşitli
kazanımların elde edilmiş olduğu, bir çok yasal düzenlemenin kadınlar lehine
yapılmaya çalışıldığı günümüzde mahkemeler, eril zihniyet hegemonyasından
kurtulabilmiş değildirler.
Geçtiğimiz
aylarda verilen birkaç mahkeme kararına bakacak olur isek, günümüz
Türkiye’sinin acı panoraması önümüzde belirecektir. Bahse konu mahkeme
kararlarından bir tanesi, 20 yaşında silah zoru ile kaçırılarak Şanlıurfa'dan
İstanbul'a getirilen ve bir inşaat şantiyesinde hortumla dövülerek cinsel
istismara uğrayan bir kadının davasına ilişkin olup davada sanık kırk iki yıl
hapis cezasıyla yargılanırken, mağdurun rızası olduğu gerekçesiyle beraat
etmiştir. Yine 14 yaşındaki kıza tecavüz sanığına “saygın tutum” indirimi
uygulanmasına ilişkin bir dava örneği gündemde epeyce yer tutmuştur. Yakın
geçmişte yine bir kadın bıçaklanarak hayatını kaybederken, cinayetin görüldüğü
mahkemenin vermiş olduğu eril zihniyetin ürünü bir kararla 2 kez ölmüştür. 13
Eylülde meydana gelen elim olayda kadın on altı yerinden bıçaklanır iken, sanık
, mahkemenin "Sanık … içindeki tutku derecesindeki aşırı sevgiden kaynaklı
duygusallığın etkisi ve ruh hâli üzerinde yarattığı hiddetle yanına bıçak
alarak maktuleyle her zaman buluştukları parka gitmiş ve o hiddetin sonucu
olarak maktuleye bıçak darbelerini vurmuştur." ifadelerinin yer aldığı
kararıyla indirimli ceza almıştır.
Tüm
bu örneklerde de yer aldığı üzere, mahkemelerin kadına yönelik şiddete ilişkin
davalarda artık kendi literatürlerini oluşturduklarına da şahit olmaktayız.
"Kadının sırtından sopayı, karnından sıpayı eksik etmeyeceksin."
düsturuyla hareket eden eril yargı erki, "saygın tutum", "rıza
var", "sevgi indirimi" gibi kendi zihin dünyalarının
yansımalarını verdikleri kararlarla hayata geçirmekte beis görmemekte ve bu
kararların acı neticelerini sadece davaların mağduru olan değil, topyekûn bütün
kadınlar çekmektedirler. Üstelik, bu örnekler, kadın-erkek eşitsizliğinin ayan
beyan gün yüzüne çıktığının göstergesi olmasının ötesinde, kadına yönelik
şiddetin mahkeme kararlarıyla olumlanmasının da açık bir ifadesidir.
Türkiye'de
kadına yönelik şiddet aile içi şiddet olmaktan çıkmış ve kurumsal nitelik
kazanmıştır. Kadına yönelik şiddetin kurumsallaşmasına öncülük eden ve
toplumsal cinsiyet eşitsizliğini üreten kurumların başında da ne yazık ki yargı
erki gelmektedir. Açıklamış olduğum üzere, kadına yönelik şiddetin ve yaşam
hakkı ihlalinin neredeyse teşvik edici boyuta dönüşmesine ilişkin hukuk
uygulamalarının bütünüyle araştırılması ve sorunların tespiti için Meclis
araştırması açılmasını talep etmek gerekmiştir. 
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır.
Genel
görüşme açılmasına ilişkin bir önerge vardır, okutuyorum:
B) Genel Görüşme Önergeleri
1.- HDP Grubu adına, Grup Başkan Vekili Diyarbakır
Milletvekili İdris Baluken’in, Türkiye ve Rusya arasında uçak düşürülmesi
olayıyla başlayan gerilimler konusunda genel görüşme açılmasına ilişkin
önergesi (8/1)
Türkiye Büyük Millet Meclisi Başkanlığına
Türkiye
ve Rusya arasında uçak düşürülmesi olayıyla başlayan gerilimlere ilişkin
Anayasa’nın 98 ve İç Tüzük’ün 101, 102, 103'üncü maddeleri uyarınca HDP Grubu
adına genel görüşme açılmasını arz ve teklif ederiz.
İdris Baluken
HDP Grup Başkan Vekili
Diyarbakır
Gerekçe:
AKP'nin
özellikle 2010 sonrası yürürlüğe koyduğu dış politika her bir uluslararası
gelişmede boşa düşmüş ve iflasın eşiğine gelmiştir. Sıfır problem amacı sıfır
komşu olgusuna dönmüştür. Devletler düzleminde yaşanan mütekabiliyet sorunu AKP
tarafından çeşitli yapılarla ilişkiler kurulmaya çalışılarak giderilmek istense
de bu politikanın sonucu ülkemize ağır faturalar getirmiş ve getirmeye devam
etmektedir.
Geldiğimiz
dönem itibarıyla İran, Suriye, Irak’la yaşanan sorunlara ek olarak Rusya’yla
yaşanan uçak düşürme krizi, AKP'nin yanlış dış politikasının kendi boyunu
aşarak Türkiye halklarına fatura edilmesi şeklinde vuku bulmaktadır. Uzunca bir
süredir AKP dış politikasının iflas yaşadığı göz önünde bulundurulursa, AKP'nin
ortaya koyduğu pratik Türkiye halklarının geleceğine dair büyük kuşkuları ve
sorunları ayyuka çıkarmaktadır.
24/11/2015
tarihinde SU-24 tipi Rus uçağı Türkiye hava sahasını ihlal ettiği ve 10 defa
uyarılmasına rağmen bu ihlali bitirmediği iddiasıyla TSK'ya ait jetler
tarafından düşürüldü. Uçağın düşürülmesi ve sonrasındaki gelişmeler Türkiye
için tarihe not düşülecek bir krizin kapısını araladı. Rus uçağı düşürüldükten
sonra ilgili siyasi ve askerî yetkililer ardı ardına açıklamalar
gerçekleştirdi. Cumhurbaşkanı, Başbakan, TSK, Rusya, ABD, NATO, AB ve Suriye
yaptıkları açıklamalarla Türkiye hava sahasının ihlal edilip edilmediğine dair
birbirini tutmayan bilgiler kamuoyuna yansıttı.
Uçağı
TSK jetleri tarafından düşürülen Rusya, uçaklarının Türkiye hava sahasını ihlal
etmediğine dair elindeki uydu görüntülerini medya yoluyla tüm dünya kamuoyuyla
paylaşırken, NATO ise "Sınır ihlali yapan uçağın düşürülmesi durumunu
yakından takip ediyoruz." açıklaması yaptı. Türkiye ise siyasi yetkililer
aracılığıyla “Rus uçağının 10 defa uyarıldığı, uyarılara riayet etmeyince
müdahale edildiği” açıklamasını yaptı. Bunun yanı sıra Rus Devlet Başkanı
Vladimir Putin'in açıklamalarındaki ayrıntılar Rus uçağının düşürülmesi
olayının uluslararası ilişkiler açısından farklı boyutlara taşınacağını
göstermektedir. 
Putin
"Bu olay terörle mücadelenin ötesine geçmektedir. Bugün olanlar,
teröristlerin suç ortaklarının bizi arkamızdan bıçaklamasıydı. Bugün
yaşananları başka bir biçimde tanımlayamıyorum. IŞİD bir dizi ülkenin ordusu
tarafından da korunuyor. Bu da IŞİD’lilerin insanları en acımasız yöntemlerle
nasıl öldürebildiklerini ve Avrupa'nın kalbinde nasıl terör saldırıları
düzenleyebildiklerini açıklıyor." açıklamalarıyla söz konusu olayın farklı
mecralarda tartışılacağının işaretini vermiştir.
Ticari,
siyasi ve diplomatik açılardan ciddi ilişkilerin bulunduğu Rusya’yla yaşanan bu
krizin özü, AKP'nin dış politikadaki yanlışlarıdır. Avrupa Birliği
müzakerelerini donma noktasına getiren, ABD ile Suriye'de ciddi çelişkileri
devam eden, Orta Doğu'da müttefik ağı zayıflayan ve en son da Rusya ile krizin
eşiğine gelen AKP, ülkemizde ve bölgemizde bulunan tüm halkları zarar görmesi
muhtemel bir konuma getirmiştir. Türkiye'nin Suriye politikasını mezhepçi bir
hat üzerinden oluşturduğu ve Kürtlerin kazanım elde etmemesini istediği için de
IŞİD, El Nusra ve Ahrar-uş Şam gibi çetelere destek verdiği tüm dünya
kamuoyunun gündemindedir. AKP'nin mezhepçi ve Kürt karşıtı politikası
kapsamında çetelere destek vermesi; başta Kürtler, Türkmenler olmak üzere
Suriye'deki tüm halkların zarar görmesine yol açmaktadır
Rusya
ile doğal gaz, turizm başta olmak üzere birçok alan üzerinden gelişen devasa
ekonomik kapasitenin hasar görmemesi kaçınılmazdır. Rusya uçağının düşürüldüğü
gün borsanın büyük zarar görmesi ve doların ani yükselişi ekonomide alarmların
çalmasına neden olmuştur. Bölgesel barış konusunda başat öznelerden biri olan,
Çin ve İran'la koordineli hareket eden Rusya'yla bu tarz sorunlar yaşamak
Türkiye'ye her açıdan zarar getirecek bir duruma tekabül etmektedir.
HDP
olarak AKP'nin gittikçe artan oranda tüm Türkiye ve Orta Doğu halklarına
kabaran şekilde fatura edilen dış politikasından vazgeçmesi gerektiğini
düşünüyoruz. Yine, gruplar ve gayrimeşru yapıların değil, Orta Doğu halklarının
ve Türkiye halklarının yararını önceleyen bir dış politikanın acilen devreye
konması gerektiğini ifade ediyoruz. AKP'nin Suriye'de Kürt halkı başta olmak
üzere oradaki tüm halkların iradesini esas alması gerektiğini ve politikasını
da buna göre kurması gerektiğini düşünüyoruz. Demokratik cumhuriyeti inşa etmiş
bir Türkiye'nin bölgesel barışın tesisinde muazzam bir işlev göreceği
gerçekliği nettir.
Rusya
ile hızla gelişen krizin sadece AKP’yi değil tüm Türkiye halklarını ve bölge
halklarını ilgilendirdiği gerçekliğinden hareketle, TBMM’nin bilgilendirilmesi
ve en doğru dış politikanın bulunması amacıyla Anayasa’nın 98 ve İç Tüzük’ün
101, 102, 103’üncü maddeleri uyarınca HDP Grubu adına genel görüşme açılmasını
talep ediyoruz.
BAŞKAN
– Bilgilerinize sunulmuştur. 
Önerge,
gündemdeki yerini alacak ve genel görüşme açılıp açılmaması konusundaki ön
görüşme, sırası geldiğinde yapılacaktır. 
Sayın
Bektaşoğlu, sisteme girmişsiniz, yerinizden söz istiyorsunuz. 60’a göre bir
dakika yerinizden söz veriyorum size, buyurunuz.
V.- AÇIKLAMALAR (Devam)
30.- Giresun Milletvekili Bülent Yener Bektaşoğlu’nun,
Mevlit Kandili’ni kutladığına, şehit olan Birkan Gündüz’e Allah’tan rahmet
dilediğine ve Giresun’daki köy yollarının durumuna ilişkin açıklaması
BÜLENT
YENER BEKTAŞOĞLU (Giresun) – Teşekkür ederim Sayın Başkan.
Ben
de halkımızın kandilini tebrik ediyorum. 
Dün
şehit verdiğimiz, Giresun ilimizin Şebinkarahisar ilçesinden Birkan Gündüz
kardeşimize Tanrı’dan rahmet diliyorum. 
Sayın
Başkan, Giresun’da Karayolları ağına alınan köy grup yollarının pek çoğu
kaderine terk edilmiş vaziyette. Uzunlukları 20-30 kilometre olan bu yollar on
dört-on beş yıldır maalesef tamamlanamamıştır. 30 bin nüfusun yararlandığı
Giresun-Batlama yolu bunlardan bir tanesidir. Her seçim döneminde olduğu gibi
iş makineleri getirilerek üstünde şov yapılan ancak daha sonra çalışmaları
durdurulan bu yollar, sözleşmedeki tarih çoktan geçmiş olmasına rağmen maalesef
hizmete alınamamıştır. Türkiye’de Giresun-Batlama yolundan başka, Karayolları
ağında olup on beş yıldır bitirilemeyen başka bir yol mevcut mudur? 
Teşekkür
ederim. Bilgilerinize sundum. 
BAŞKAN
– Teşekkür ederiz.
Değerli
milletvekilleri, Halkların Demokratik Partisi Grubunun İç Tüzük’ün 19’uncu
maddesine göre verilmiş bir önerisi vardır. Okutup işleme alacağım ve
oylarınıza sunacağım.
VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Diyarbakır
Milletvekili İdris Baluken tarafından, AKP Hükûmetinin çatışmayı esas alan
politikaları sonrasında çeşitli valilikler tarafından hukuksuz bir biçimde ilan
edilen sokağa çıkma yasaklarının toplumda yarattığı tahribatların araştırılması
amacıyla 9/12/2015 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 22 Aralık 2015 Salı günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi 
22/12/2015
Türkiye Büyük Millet Meclisi Başkanlığına
Danışma
Kurulunun 22/12/2015 Salı günü (bugün) yaptığı toplantısında, toplanamadığından
grubumuzun aşağıdaki önerisinin, İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim.
İdris Baluken
Diyarbakır
Grup Başkan Vekili
Öneri:

9
Aralık 2015 tarihinde Diyarbakır Milletvekili Grup Başkan Vekili İdris Baluken
tarafından verilen (224 sıra no.lu) “AKP Hükûmetinin çatışmayı esas alan
politikaları sonrasında çeşitli valilikler tarafından hukuksuz bir biçimde ilan
edilen sokağa çıkma yasaklarının toplumda yarattığı tahribatların araştırılması
amacıyla Türkiye Büyük Millet Meclisine verilmiş olan Meclis araştırma
önergesinin, Genel Kurulun bilgisine sunulmak üzere bekleyen diğer önergelerin
önüne alınarak, 22/12/2015 Salı günlü birleşiminde sunuşlarda okunması ve
görüşmelerin aynı tarihli birleşiminde yapılması önerilmiştir. 
BAŞKAN
– Halkların Demokratik Partisi Grubu önerisi lehinde ilk konuşmacı, Şanlıurfa
Milletvekili Sayın İbrahim Ayhan. 
Sayın
Ayhan, süreniz on dakikadır, buyurunuz. (HDP sıralarından alkışlar) 
İBRAHİM
AYHAN (Şanlıurfa) – Sayın Başkan, değerli arkadaşlar; Türkiye olarak gerçekten
çok sancılı ve yakıcı bir süreçten geçiyoruz. İçinden geçtiğimiz dönem, hem dış
politika açısından hem de iç politika açısından oldukça tarihî öneme denk
düşebilecek bir süreçtir. 
Türkiye,
dış politikada tamamen AKP Hükûmetinin militarizasyon politikaları sonucu bir
savaş sürecine girmiş durumdadır. Bir taraftan Musul, diğer taraftan Rusya,
diğer yandan Suriye’ye ilişkin kışkırtıcı, şiddet eksenli politikalar
Türkiye’yi bölgede bir savaşın eşiğine getirmiş durumdadır. 
AKP,
kendi içerisinde çözemediği, Kürt sorunu başta olmak üzere, tüm toplumsal
sorunların çözüm adresi olarak savaşı başlatarak böylesi bir felaketle
Türkiye’yi ne yazık ki karşı karşıya getirmiş durumdadır ve Türkiye, hızlı bir
şekilde bir kaosun ve krizin içerisinde sürüklenmek durumundadır. Bunun herkes
tarafından çok iyi bilinmesi gerekiyor. 
Daha
yakın zamanda, beş aylık bir süreç içerisinde, 7 Haziran seçimlerinin hemen
arkasından, Türkiye’de sokağa çıkma yasaklarıyla beraber müthiş derecede bir
devlet terörü hayata geçirilmeye çalışıldı. Halkın iradesi, halkın öz yönetim
duruşu, polisiye ve askerî yöntemlerle terörize edilmeye, savaş yöntemleriyle
yok edilmeye çalışıldı. Bunun temel sebebi ise şu ana kadar, AKP’nin iktidarda
olduğu süreç de dâhil olmak üzere, yüz yıllık Kürt sorunundaki çözümsüzlük
politikalarıdır ve bugün AKP âdeta topluma savaşı ve şiddeti ısrarla dayatma
çabası ve gayreti içerisindedir. 
Bilmem
izleyeniniz oldu mu, “İhtiyarlara Yer Yok” filmi vardı. Orada bir replik var.
Katil, bir markete giriyor. Kurbanını işaret ederek elindeki parayı havaya
atıyor. “Yazı mı tura mı?” diyor. Kadın kurban “Ne söylesem beni öldüreceksin.”
diyor. Katil de ona dönüp diyor ki: “Yazı da desen, tura da desen ben seni
öldüreceğim.” Dolayısıyla, bugün AKP’nin bize reva gördüğü, toplumun önüne sunmuş
olduğu şey de budur. AKP “Her hâlükârda, her koşulda ben Kürt halkıyla,
Türkiye'de haklarını savunan herkesle savaşacağım.” diyor ve bunun
pervasızlığını da her geçen gün artırarak, sürdürerek devam ettiriyor.
AHMET
GÜNDOĞDU (Ankara) - Yok, biz öyle bir şey demiyoruz. Onu siz uyduruyorsunuz,
öyle bir şey demiyoruz.
İBRAHİM
AYHAN (Devamla) - Bakın, Kürt sorunu yüz yıllık bir sorundur ve bu sorunun
çözümüne dair son üç yıl içerisinde büyük bir irade ortaya konuldu. Kürt halkı,
bu iradeyi kendi öz yönetimini ve demokratik özerkliğini inşa etmek temelinde
ortaya koydu ve barış masasından, çözüm masasından kalkmayarak tüm varlığıyla
bu iradi duruşunu sergiledi ama ne oldu? Bu sürece, seçim hesabıyla, kendi
iktidarını daha fazla tahkim etme mantığıyla yaklaşan AKP ve Sayın Erdoğan
barış masasını ve çözüm masasını devirerek “Bu süreç bitmiştir.” dedi. 
AHMET
GÜNDOĞDU (Ankara) – Niye ateşkes kararını bozdunuz?
İBRAHİM
AYHAN (Devamla) - Dolayısıyla, bu süreci bitirenler, Kürt halkının özgür
iradesi karşısında kendi dayatmasını, kendi yarattığı vahşeti ve barbarlığı
onun önüne koymaya çalıştı. 
AHMET
GÜNDOĞDU (Ankara) - Ateşkes kararını siz bozdunuz. Silahları niye
gömdürmediniz?
İBRAHİM
AYHAN (Devamla) - Ve şunu buradan açık ve net şekilde ifade etmek gerekir: Biz
geçmişte ve şu anda birlikten, beraberlikten, bütünlükten yana olduk. Bunun sağlanması
için de elimizden geldiğince gayret ve çaba içerisinde olduk. Binlerce
insanımız katledildi, zindanlara atıldı, sürgün edildi, köyleri yakıldı ve her
türlü işkenceye maruz bırakıldı. Ama şunun çok iyi bilinmesi gerekir ki Kürtler
tüm bunlara rağmen birlikte yaşamaya mecbur değillerdir. Siz birlikte yaşamanın
önünü tıkarsanız Kürtler de kendi tercihlerini farklı bir şekilde ortaya koyma
iradesini ve duruşunu da sonuna kadar gösterecektir. 
ABDULLAH
AĞRALI (Konya) – Kimin adına konuşuyorsun?
İBRAHİM
AYHAN (Devamla) - Bakın, ben partim adına konuşuyorum.
SELÇUK
ÖZDAĞ (Manisa) – Kendi adına konuş.
ABDULLAH
AĞRALI (Konya) – Kendi adına konuş.
İBRAHİM
AYHAN (Devamla) - Bugün Kürtleri salt hendekler üzerinden değerlendirerek
Kürtlerin haklı mücadelesini terörize etmek ve onu kriminalize etmek kesinlikle
hakikati ve gerçekliği parçalamaktır.
AHMET
GÜNDOĞDU (Ankara) – Sırtınızı dayamayacaksınız o zaman hendeklere.
BAŞKAN
– Sayın milletvekilleri, hatibi dinleyelim lütfen.
İBRAHİM
AYHAN (Devamla) – Hendekler, Kürt halkının yüz yıllık direniş hikâyesinin bir
parçasıdır. Hiç kimse bunu saptırmasın ve çarpıtmasın.
AHMET
GÜNDOĞDU (Ankara) – O zaman siz halkların demokrasisi değil, hendek
partisisiniz.
İBRAHİM
AYHAN (Devamla) - Kürt halkı kendi varlığını, kendi kimliğini, kendi kültürünü
savunmak ve onu korumak gayesiyle yüz yılı aşkındır bir mücadele yürütüyor.
Bugün hendeklerin arkasındaki gençleri gerekçe göstererek Kürt halkına karşı bir
savaşı başlatmak, 12 Eylül faşizminin, Kenan Evren zihniyetinin bir
yansımasıdır, bundan öte bir anlam ifade etmemektedir.
Sayın
Davutoğlu, inkârın, asimilasyonun ve imhanın bittiğini söylüyor ama diğer
yandan da kendi irademize, kendi varlığımıza, kendi kimliğimize sahip
çıktığımız için her gün bizi ölümle tehdit ediyor. 
AHMET
GÜNDOĞDU (Ankara) – Terörist kimliği ile Kürtlerin kimliğini karıştırmayın.
İBRAHİM
AYHAN (Devamla) - Buradan ben Sayın Davutoğlu’na seslenmek istiyorum: Bizi
tehditlerinizle korkutamazsınız. Biz, her hâlükârda bu halkın onurlu
direnişinin yanında olacağız. Onursuz bir yaşamı, kimliksiz bir yaşamı asla
kabul etmiyoruz. Ne yaparsanız yapın, bu haklı mücadelemizden, bu onurlu
mücadelemizden ve duruşumuzdan bizi alıkoyamayacaksınız.
ABDULLAH
AĞRALI (Konya) – Kürtleri hiç anlamadınız. 
İBRAHİM
AYHAN (Devamla) - Dolayısıyla, bir çift sözümüz de özellikle Kürt halkı
üzerinde uygulanan bu vahşete karşı sessiz kalanlara yöneliktir. Bugün bölgede
çok derinleştirilmiş, yaygınlaştırılmış bir savaş konsepti hayata geçirilmeye
çalışılıyor.
YASİN AKTAY (Siirt) – Kürt halkı üzerinde
şiddet kullanan… Teröre karşı mücadeledir bu!
İBRAHİM AYHAN (Devamla) – Bu, terörle
mücadele değildir! 
YASİN AKTAY (Siirt) – Kürtler ile PKK’yı
özdeşleştirmeyin!
İBRAHİM AYHAN (Devamla) – Bu, sizin
faşizminize karşı mücadeledir! 
YASİN AKTAY (Siirt) – Faşist sensin!
İBRAHİM AYHAN (Devamla) – Biz sizin
faşizminize karşı direniyoruz. 
YASİN AKTAY (Siirt) – Faşist sizsiniz!
Sizden daha büyük faşist yok!
BAŞKAN – Sayın Ayhan, Genel Kurula hitap
ediniz lütfen.
İBRAHİM AYHAN (Devamla) – Kusura
bakmayın.
AHMET GÜNDOĞDU (Ankara) – Hem sırtınızı
dayıyorsunuz hem de faşizmden bahsediyorsunuz!
BAŞKAN – Sayın milletvekilleri, lütfen
hatibi dinleyelim.
İBRAHİM AYHAN (Devamla) – Biz, faşizme
boyun eğmedik, eğmeyeceğiz. Binlercemiz öldü ve yine de seve seve kendi
onurumuz için, kendi kimliğimiz için ölmekten de çekinmeyeceğiz. Bunun çok iyi
bilinmesi gerekiyor. (AK PARTİ sıralarından gürültüler)
ABDULLAH AĞRALI (Konya) - Kimin adına?
Kimin adına?
İBRAHİM AYHAN (Devamla) – Herkesin de
özellikle buna karşı bir sahiplenme içerisinde olması gerekiyor. 
SELÇUK ÖZDAĞ (Manisa) – Git hendeklere!
NURETTİN YAŞAR (Malatya) – Kürtleri
istismardan vazgeçin!
MERAL DANIŞ BEŞTAŞ (Adana) –Ya, bir
susun, dinleyin ya!
İBRAHİM AYHAN (Devamla) – Gerçeği
parçalayarak, hakikati parçalayarak sonuç alamazsınız. (AK PARTİ sıralarından
gürültüler) 
NURETTİN YAŞAR (Malatya) – Kürtler adına
konuşma!
BAŞKAN – Sayın milletvekilleri, lütfen
hatibi dinleyelim.
İBRAHİM AYHAN (Devamla) – Bakın, ben
geçen yıl Kobani’de IŞİD vahşetine karşı halkın göstermiş olduğu direnişin
yanındaydım. 
NURETTİN YAŞAR (Malatya) – Faşizm,
Kürtleri esir aldı!
İBRAHİM AYHAN (Devamla) – Bir yıla yakın
IŞİD barbarlığına karşı halkın direnişinin yanında oldum ve Kürt halkı orada
büyük bir insanlık mücadelesi yürüttü. 
NURETTİN YAŞAR (Malatya) – Halk sizden
şikâyetçi! Halk sizin faşizminizden şikâyetçi!
İBRAHİM AYHAN (Devamla) – Ne oldu? IŞİD
barbarlığı yenildi. Ne oldu? Kobani barbarlara, vahşilere teslim edilmedi. 
AHMET GÜNDOĞDU (Ankara) – PKK baskısına
karşı da olun o zaman!
NURETTİN YAŞAR (Malatya) – Kürtleri
istismar etmeyin!
İBRAHİM AYHAN (Devamla) – Bu neye rağmen
yapıldı? AKP’nin ve Sayın Erdoğan’ın IŞİD’e destek sunmasına rağmen yapıldı.
Aynen bugün, bakın bugün… (AK PARTİ sıralarından gürültüler) 
SELÇUK ÖZDAĞ (Manisa) – Güneydoğu Anadolu
ve Doğu Anadolu barbarlara teslim edilmeyecek!
BAŞKAN – Sayın milletvekilleri… Sayın
milletvekilleri, lütfen hatibi dinleyelim.
AHMET GÜNDOĞDU (Ankara) – Hatip, iftira
atıyor Sayın Başkan!
İBRAHİM AYHAN (Devamla) – Bakın, bugün
Cizre’de de, Nusaybin’de de, Silopi’de de, Sur’da da Kobani’de ortaya konulan
direnişe çarpacaksınız. Orada da bir insanlık mücadelesi veriliyor. Orada da
bir onur mücadelesi veriliyor, bir direniş mücadelesi veriliyor. Ontolojik bir
mücadeledir bu. İnsanlık mücadelesidir. (AK PARTİ sıralarından gürültüler) 
YASİN AKTAY (Siirt) – Vay vay vay!
İBRAHİM AYHAN (Devamla) – Bu insanlık
mücadelesine karşı kendine “İnsanım.” diyen, vicdan sahibi olan herkesin de
saygı göstermesi gerekiyor.
SELÇUK ÖZDAĞ (Manisa) – Doktor öldürerek,
imam öldürerek, doğru; çocukları öldürerek, doğru, doğru.
İBRAHİM AYHAN (Devamla) - Şunu çok açık
bir şekilde ifade edeyim...
SELÇUK ÖZDAĞ (Manisa) - Sadece polis,
asker öldürmüyorsunuz çocukları, kadınları, imamları, doktorları öldürüyorsunuz
orada; hastaneleri yakıyorsunuz orada. 
MERAL DANIŞ BEŞTAŞ (Adana) – Siz, anne
karnındaki 8 aylık bebeği öldürüyorsunuz.
İBRAHİM AYHAN (Devamla) - Kimin, kimlerle
iş birliği yaptığı, kimin kimlerle iş tuttuğunu bu halk çok iyi biliyor. (AK
PARTİ sıralarından gürültüler)
Bakın,
Sayın Davutoğlu “Cizre’de cuma namazı kılacağım.” diyor. IŞİD de, Kobani’de
cuma namazı kılmak için ha bire gün veriyordu. İşte budur, IŞİD’in kafası,
Davutoğlu’nun kafası aynıdır.
YASİN
AKTAY (Siirt) – Biz PKK’yı da lanetliyoruz, IŞİD’i de lanetliyoruz. 
NURETTİN
YAŞAR (Malatya) – Kürtler sizin terörle iş birliği yaptığınızı gördü.
YASİN
AKTAY (Siirt) – Kahrolsun IŞİD, kahrolsun PKK. 
BEHÇET
YILDIRIM (Adıyaman) – IŞİD senin kardeşin. 
İBRAHİM
AYHAN (Devamla) - IŞİD’leşen bir kafayla, barbarlaşan bir zihniyetle karşı
karşıyayız.
BÜLENT
TURAN (Çanakkale) - Adını söylüyorsun, adını.
İBRAHİM
AYHAN (Devamla) - Şunu söylemek istiyorum, son söz: Ya onurlu bir yaşam ya
görkemli bir direniş. Biz her zaman halkımızın direnişinin yanında olacağız;
asla, asla köleliği kabul etmeyeceğiz, teslim olmayacağız. (HDP sıralarından
alkışlar)
AHMET
HAMDİ ÇAMLI (İstanbul) – Zaten teslim oldunuz siz!
NURETTİN
YAŞAR (Malatya) – Kürtler sizi tanıdı. Bunlar retorik. 
BAŞKAN
– Teşekkürler Sayın Ayhan.
MEHMET
NACİ BOSTANCI (Amasya) – Sayın Başkan...
BAŞKAN
– Buyurunuz Sayın Bostancı.
MEHMET
NACİ BOSTANCI (Amasya) – Sayın konuşmacı yaptığı konuşmada AK PARTİ Grubunu ilzam
eden, suçlayan, savaş kışkırtıcılığı yapan bir siyasi irade olarak ifade
etmiştir. Bu çerçevede 69’a göre sataşmadan söz hakkı talep ediyorum. 
BAŞKAN
– Buyurunuz Sayın Bostancı.
İki
dakika süre veriyorum. (AK PARTİ sıralarından alkışlar) 
VIII.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın,
Şanlıurfa Milletvekili İbrahim Ayhan’ın HDP grup önerisi üzerinde yaptığı
konuşması sırasında AK PARTİ Grubuna sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; 7 Haziran
seçimlerinde Halkların Demokratik Partisi yüzde 13 küsur oy almıştı, 1 Kasımda
yüzde 10,7 oy aldı ama emin olun bu kafayla devam ederse baraj altı kalacak.
(AK PARTİ sıralarından alkışlar) 
BÜLENT
TURAN (Çanakkale) - Hendek altında kalacak.
AHMET
GÜNDOĞDU (Ankara) - Hendeklere gömülecek bu kafayla giderse.
İBRAHİM
AYHAN (Şanlıurfa) – Akıl vermeyin, işinize bakın. 
MEHMET
NACİ BOSTANCI (Devamla) - Kıymetli arkadaşlar, 7 Hazirandan bu yana ne yaşandı?
7 Hazirandan bu yana yaşanan ve Halkların Demokratik Partisinin görmezlikten
geldiği şudur…
BEHÇET
YILDIRIM (Adıyaman) – Saray savaşı.
MEHMET
NACİ BOSTANCI (Devamla) - …PKK denilen terör örgütü, Orta Doğu’daki gelişmeleri
fırsat bilerek doğuda bir teröre, tedhişe, baskı ve zulümle siyasal hedeflerine
varma, literatürdeki ifadesiyle “devrimci halk savaşı” stratejisini pratiğe
taşıma eylemine başladı. 
ENGİN
ALTAY (İstanbul) – Lojistiğini de siz hallettiniz işin, tamam.
MEHMET
NACİ BOSTANCI (Devamla) – Bu hendek kazmak, öz yönetimcilik oynamak, devlet ile
halkı karşı karşıya getirmek için halkın arkasına saklanarak güvenlik güçlerine
ateş etmek, her yeri kana ve ateşe bulamak için çatışmayı, şiddeti yükseltme
konsepti. Arkadaşların ağzından, bir kez olsun, PKK’nın bu terörist girişimini,
bu oradaki insanların hayatlarına, geleceklerine, kaderlerine yönelik faşizan
baskıyı eleştiren bir cümle duymadık. Emin olun, Kürtlerin adına konuştuklarını
söylüyorlar ya, bu da ne kadar haksız bir durum. Kürtler çok çeşitli partilerde
var, sadece sizde yok, bildiğim kadarıyla içinizde Türkler de var. 
İDRİS
BALUKEN (Diyarbakır) – Her halk var.
ÇAĞLAR
DEMİREL (Diyarbakır) – Herkes var.
MEHMET
NACİ BOSTANCI (Devamla) – Dolayısıyla, belli bir etnik kimlik adına
konuşuyormuş gibi çıkıp burada bunun kışkırtıcı bir diliyle değerlendirme
yapmak…
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Şu etnikçilikten kurtulun Başkan artık. Irkçılığa doğru
gidiyorsunuz yani pupa yelken.
MEHMET
NACİ BOSTANCI (Devamla) – …sanki PKK’lı teröristlerin girişimlerini kapatmak
için, sanki devlet ile halk karşı karşıya imiş gibi takdim etmek yanlıştır,
gerçekliğe gözleri kapamaktır, bu ülkede barışa hizmet etmez. Sizin yeriniz
barış olsun, barış! Çatışmanın arkasında yer almayın lütfen! (AK PARTİ sıralarından
alkışlar)
İDRİS
BALUKEN (Diyarbakır) – Sayın Başkan…
BAŞKAN
– Buyurunuz Sayın Baluken. 
İDRİS
BALUKEN (Diyarbakır) – Sayın hatip, açık bir şekilde, konuşması sırasında
“Sizin yeriniz barış olsun.” demek suretiyle bizi savaş yanlısı göstermiştir. Aynı
zamanda, HDP’nin 7 Hazirandan beri sürekli yanlış yaptığını, böyle giderse
baraj altı kalacağını söyledi.
BAŞKAN
– 69’a göre, size iki dakika söz veriyorum. 
Buyurun.

2.- Diyarbakır Milletvekili İdris Baluken’in, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında Halkların Demokratik Partisine sataşması nedeniyle konuşması
İDRİS
BALUKEN (Diyarbakır) – Teşekkür ediyorum. 
Sayın
Başkan, değerli milletvekilleri; hepinizi saygıyla selamlıyorum. 
7
Hazirandan sonra neler olduğunu burada defalarca dile getirdik: 7 Hazirandan
sonra bir darbe hukuku devreye girdi, darbe hukuku. Bu Meclisin kapısına kilit
vuruldu, Meclis iki gün üst üste çalışamadı, hiçbir Meclis komisyonu oluşmadan
tekrar seçim kararı saraydan alındı. O yapılan uygulamaların tamamı, 80
milletvekili ve yüzde 13 halk iradesini esas almayan açık bir siyasi darbeydi,
saray darbesiydi.
MEHMET
NACİ BOSTANCI (Amasya) – PKK’dan bahset Sayın Baluken, PKK’dan bahset.
İDRİS
BALUKEN (Devamla) – Bu saray darbesine karşı, Kürt halkı başta olmak üzere
bütün halkların bir direniş içerisine girmesinden daha doğal bir şey yok. 
AHMET
HAMDİ ÇAMLI (İstanbul) – “Tüm halklar” deme.
MEHMET
NACİ BOSTANCI (Amasya) – PKK’dan bahset.
İDRİS
BALUKEN (Devamla) – Çünkü siz o darbe konseptini bir savaş süreciyle beraber
sahaya sürdünüz. İlk olarak Diyadin’de orduyu kışladan çıkarıp operasyona siz
gönderdiniz. Adana’da, Mersin’de, Diyarbakır’da bombaları siz patlattırdınız.
MEHMET
NACİ BOSTANCI (Amasya) – Polisleri yatağında şehit eden teröristlerden bahset.
İDRİS
BALUKEN (Devamla) – Suruç’ta, Ankara’da katliamları siz yaptırdınız. Halka
karşı devlet terörü uygulamalarını siz başlattınız. (AK PARTİ sıralarından
gürültüler)
BÜLENT
TURAN (Çanakkale) – Yapma ya!
BAŞKAN
– Sayın milletvekilleri, sayın hatibi dinleyelim lütfen.
İDRİS
BALUKEN (Devamla) – Tabii ki bütün bu uygulamalara karşı halk direnişe
geçecekti, darbe ve savaş konseptine karşı barışın direnişini
gerçekleştirecekti, bundan daha doğal bir şey yok. 
SELÇUK
ÖZDAĞ (Manisa) – PKK’nın yaptıklarıyla ilgili elimizde yüzlerce delil var be!
Hani delillerin senin?
İDRİS
BALUKEN (Devamla) – Biz, darbeyle alacağımız yüzde 49,5 oydansa halkın
iradesini esas alan yüzde 5’lik oyu bile daha kıymetli kabul ederiz. 
İSMAİL
AYDIN (Bursa) – Hangi irade, silah mı?
MEHMET
METİNER (Adıyaman) – PKK’nın iradesi o.
İDRİS
BALUKEN (Devamla) – Bizim bugüne kadar HDP olarak duruşumuz net… 
HAKAN
ÇAVUŞOĞLU (Bursa) – PKK’nın yanındasınız, çok net.
İDRİS
BALUKEN (Devamla) – …biz hiçbir zaman savaş olsun demedik, hep barış dedik. 
PKK’ye
yönelik gelince… Ben o görüşmelerin içerisinde bulunan vekil olarak söylüyorum:
PKK açık bir şekilde, “Resmî müzakerelere geçilirse silahsızlanma kongresinin
hazırlıklarına başlıyorum.” iradesini gösterdi. Ama “Masa yok, çözüm yok, taraf
yok, mutabakat yok, Kürt sorunu yok.” diyen Erdoğan olduğu için bu savaş bugün
sürüyor. 
AHMET
GÜNDOĞDU (Ankara) – Onun için mi polisleri şehit ettiniz?
İDRİS
BALUKEN (Devamla) – Öyle, hiç çarpıtmanıza gerek yok, kimin savaşı başlattığı,
kimin katliam yaptığı, kimin anne karnındaki bebeği katlettiği bir utanç
abidesi olarak önünüzde duruyor. (HDP sıralarından alkışlar)
BAŞKAN
– Teşekkür ederim Sayın Baluken.
SELÇUK
ÖZDAĞ (Manisa) – 12.407 polis, asker, korucu öldürüldü be! Onların hepsinin
çocukları vardı, hepsinin çocukları vardı onların, hepsinin.
BAŞKAN
– Değerli milletvekilleri, lütfen…
İDRİS
BALUKEN (Diyarbakır) – Ne zaman öldürüldü? Hangi süreçte öldürüldü? Senin hiç
haberin yok, çözüm sürecinde kim öldürüldü? Çözüm sürecinde bir tek ölüm yok,
bir tek ölüm yok.
BAŞKAN
– Sayın Baluken, sayın milletvekilleri…
SELÇUK
ÖZDAĞ (Manisa) – Gözlerini kaybettiler, ayaklarını kaybettiler, kollarını
kaybettiler o adamlar vatan için.
İDRİS
BALUKEN (Diyarbakır) – Hiç kimse vatan için ölmedi, saray için öldü.
BAŞKAN
– Değerli milletvekilleri, şimdi, önerinin aleyhinde Adıyaman Milletvekili
Sayın Adnan Boynukara’ya söz vereceğim ama yerinden, 60’a göre bir söz talebi
var Sayın Yılmaz’ın.
Sayın
Yılmaz, bir dakika söz veriyorum.
Buyurun.

V.- AÇIKLAMALAR (Devam)
31.- Adana Milletvekili Seyfettin Yılmaz’ın, Adalet ve
Kalkınma Partisi ile Halkların Demokratik Partisinin çözüm sürecinde beraberlik
içinde bulunmalarına rağmen şu anda birbirlerini suçlayıcı konuşmalar
yaptıklarına ilişkin açıklaması
SEYFETTİN
YILMAZ (Adana) – Teşekkür ediyorum Sayın Başkan.
Şimdi,
Adalet ve Kalkınma Partisi ile HDP arasındaki konuşmalara bakınca… Bu sürecin
bu noktaya gelmesinde iki grubun bir beraberliği vardı. Yani en son, Yalçın
Akdoğan’ın başkanlığında Dolmabahçe Sarayı’nda bir tarafta AKP Grup Başkan
Vekili Mahir Ünal ve diğer grup başkan vekilleri, diğer tarafta HDP grup başkan
vekilleri vardı. Şimdi, neredeyse, bu yaşanan olaylardan birbirlerini suçlayan
bir kayıkçı kavgası görüyoruz. Türkiye bu noktaya geldiyse üç buçuk dört yıldır
Adalet ve Kalkınma Partisinin uygulamalarındandır. 
Kandil’de
yaşananlar… Kandil’e, HDP’li vekilleri bir umut olarak İmralı’ya Abdullah
Öcalan’a gönderen AKP Grubu değil miydi? Dolmabahçe Sarayı’nda siz beraber
değil miydiniz? Bu hendekler kazılırken neredeydiniz? Bu grup yok muydu burada?
O zaman biz bunları dile getirdiğimizde, bugünleri işaret ettiğimizde…
(Mikrofon
otomatik cihaz tarafından kapatıldı) 
SEYFETTİN
YILMAZ (Adana) - …bize “kandan beslenenler” diyenler, bugün akan kanda
sorumluluğunuz olduğunu hiç düşünmüyor musunuz da bugün burada bu tür kayıkçı
kavgalarına giriyorsunuz? Kandırıldınız mı yine?
III.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Pervin Buldan’ın,
çözüm sürecinde yapılan görüşmelerin barışa yönelik olduğuna ilişkin konuşması
BAŞKAN
- Değerli milletvekilleri, bu görüşmelere katılan bir milletvekili olarak ben
de görüşlerimi kısaca sizlerle paylaşmak istiyorum. (AK PARTİ sıralarından
gürültüler)
AHMET
GÜNDOĞDU (Ankara) – Siz, Meclis Başkan Vekilisiniz, grup başkan vekili değil.
BAŞKAN
- Vereceğim sayın milletvekilleri, vereceğim. 
Sayın
Yılmaz’dan sonra kısa da olsa bir değerlendirme yapma ihtiyacı duydum açıkçası.
AHMET
GÜNDOĞDU (Ankara) – Ama siz bugün Meclis Başkan Vekilliği ile grup başkan
vekilliğini bir arada yürütemezsiniz.
MEHMET
NACİ BOSTANCI (Amasya) – Sayın Başkanım, katılamazsınız tartışmalara.
AHMET
GÜNDOĞDU (Ankara) – Siz, Meclis Başkan Vekilisiniz, grup başkan vekili değil.
MEHMET
NACİ BOSTANCI (Amasya) – Tartışmalara katılmanız mümkün değil İç Tüzük gereği.
BAŞKAN
- Sayın milletvekilleri, ben o görüşmelere katılan bir milletvekiliydim. (AK
PARTİ sıralarından gürültüler) O döneme ilişkin yapılan görüşmeler barış için
yapılan görüşmelerdi, şimdi de olsa o görüşmelere aynen katılırız. Sadece bunu
paylaşmak istedim.
SEYFETTİN
YILMAZ (Adana) – Siz nede mutabakata vardınız Sayın Başkanım? Hangi
pazarlıkları yaptınız? Onları anlat bize Sayın Başkan o görüşmelerde bulunan
birisi olarak. 
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili Diyarbakır
Milletvekili İdris Baluken tarafından, AKP Hükûmetinin çatışmayı esas alan
politikaları sonrasında çeşitli valilikler tarafından hukuksuz bir biçimde ilan
edilen sokağa çıkma yasaklarının toplumda yarattığı tahribatların araştırılması
amacıyla 9/12/2015 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 22 Aralık 2015 Salı günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN
– Şimdi, önerinin aleyhinde Adıyaman Milletvekili Sayın Adnan Boynukara.
Buyurunuz
Sayın Boynukara. (AK PARTİ sıralarından alkışlar) 
Süreniz
on dakikadır, kusura bakmayın sizi beklettik. 
Buyurun.

ADNAN
BOYNUKARA (Adıyaman) – Başkan, yeni görevinizde başarılar diliyorum.
Değerli
milletvekilleri, HDP’nin sokağa çıkma yasaklarının toplumda yarattığı
tahribatların araştırılmasına ilişkin önerisi üzerinde söz almış bulunuyorum. 
Öneri,
7 Haziran seçimlerinden sonra demokratik siyaset yapmanın rafa kaldırıldığı
gibi talihsiz bir cümleyle başlıyor. 7 Hazirandan sonra neler yaşandığını
hepimiz iyi biliyoruz. 7 Haziran seçimlerinden sonra neler yaşandığını
hatırlamak için bazı bilgileri sizinle paylaşmak istiyorum. PKK terör örgütü,
11 Temmuzda çatışmasızlığı bitirdiğini ilan etti. PKK terör örgütü, 13 Temmuzda
devrimci halk savaşı başlattığını ilan etti. PKK terör örgütü, 20 Temmuzda
topyekûn silahlanma ve topyekûn savaş çağrısı yaptı. Peki, bu sürece gelene kadar
ne oldu? 
ERKAN
AKÇAY (Manisa) – Siz ne yaptınız o zamana kadar? 
ADNAN
BOYNUKARA (Devamla) – Yüzlerce terör olayları meydana geldi, baraj inşaatlarına
saldırıldı, bine varan araç yakıldı. Şimdi, bunlara bakıldığında, seçimden
sonra kim sivil siyasetin önünü kapattı? Kim savaş çağrısı yaptı? 
REŞAT
PETEK (Burdur) – PKK.
ADNAN
BOYNUKARA (Devamla) - Kim savaş istedi?
REŞAT
PETEK (Burdur) – PKK. 
ADNAN
BOYNUKARA (Devamla) – Cumhurbaşkanı Erdoğan, Türkiye’nin yüz yıllık
kangrenleşmiş sorununu çözmek için pozisyon alan, karar alan, bunu uygulayan
tek liderdir. Cumhurbaşkanı Sayın Erdoğan’a laf söylemek -burada siyaset yapan,
bu işin içinde olan arkadaşların çoğu iyi bilir- bence hadleri değil, yanlış
yapıyorlar. (AK PARTİ sıralarından alkışlar) 
İDRİS
BALUKEN (Diyarbakır) – Ne demek yani, ne demek “hadleri değil?”
ERKAN
AKÇAY (Manisa) – Ne demek o ya! 
ADNAN
BOYNUKARA (Devamla) – Yanlış bir şey yapılıyor. 
İDRİS
BALUKEN (Diyarbakır) – Ne konuşacağımızı siz mi belirleyeceksiniz, ne demek
yani?
ADNAN
BOYNUKARA (Devamla) – Ne konuşacağınıza siz karar verebilirsiniz, bir şey
demiyorum. 
MERAL
DANIŞ BEŞTAŞ (Adana) – Sizin de bize akıl vermeye haddiniz yok. 
İDRİS
BALUKEN (Diyarbakır) – Sizin bize akıl vermeye hakkınız yok, konuşmanızı yapın.
ADNAN
BOYNUKARA (Devamla) – Hanımefendi ben ne söylediğimi biliyorum. 
KAMİL
AYDIN (Erzurum) – Nedir bu sorun? Ezberlerinizi bozun artık ya!
ADNAN
BOYNUKARA (Devamla) – Kim küresel istihbarat örgütlerinin emrine girerek ülkeyi
kan gölüne çevirmek için çabaladı? 
Değerli
milletvekilleri, PKK terör örgütü ile küresel güçler arasında bir kullanma
ilişkisi var. Terör örgütünün, özellikle Suriye konusunda, küresel güçlerin
oluşturduğu projelerde rol aldığı biliniyor. PKK terör örgütü ve türevleri,
Kürt vatandaşlarımızın sorunlarıyla değil, bölgesel politik oyunlarda
kendilerine yüklenen misyonla gündeme geliyorlar. Bu nedenle de Kürtlerin
sorunları ve temsili üzerinden devletin ve milletin açtığı meşruiyet kredisini
dış güçlere pazarlamaktadırlar.
Bu
tartışmalar içinde yanlış kullanılan kavramlardan birisi de çözüm sürecidir.
Çözüm süreci, silahı bırakmak istemeyen terör örgütünü silahtan arındırmaktır;
Kürtlerin, Türklerin, kısacası bu coğrafyada yaşayan tüm insanların eşit
vatandaşlık taleplerinin önündeki engel olan silahın, şiddetin ve terörün
bertaraf edilmesidir. 
Değerli
milletvekilleri, yürütülen operasyonlar, bir hukuk devleti olarak vatandaşların
can güvenliğini korumak, terör şebekesinin iç savaş ve ayrışmaya yönelik her
tür fitne ve cinayetlerine son vermek için yapılıyor. Devlet, tüm vatandaşların
haklarını koruduğu gibi bölgede yaşayan vatandaşların da haklarını koruyor.
Örgütün, Kürtleri sürekli savaşa zorlayan tutumunun arkasındaki amaç, gariban
Kürt çocuklarını ölüme sürme ve ayrışmaya zorlamaktır. Bunun en somut göstergesi,
Diyarbakır’ın bazı bölgelerinde terör estirip bazı bölgelerinde en ufak bir
eylem yapmamaktır. Sorun, Kürtlere silah zoruyla ve dış güçler adına kan ve
gözyaşı dolu bir gelecek dayatan kanlı ve kirli örgütün şirretliğidir. Bu
ülkeye vatandaşlık bağıyla bağlı olan tüm kesimler, birlikte bu şirret çetesini
tasfiye edeceklerdir.
HASAN
TURAN (İstanbul) – İnşallah.
ADNAN
BOYNUKARA (Devamla) – Değerli milletvekilleri, AK PARTİ iktidarında, ülkemizin
sürekli ertelenen ve ertelendikçe de karmaşık bir hâle gelen köklü sorunlarıyla
cesaretle yüzleşildi ve bu sorunlara yönelik kalıcı çözümler geliştirildi. Uzun
yıllara dayanan mağduriyetlerin oluşturduğu toplumsal sorunlarımızı kardeşlik
ve eşit vatandaşlık hukuk çerçevesinde çözme iradesi sergilendi. Terörün ürettiği
ve beslediği ortamı ortadan kaldırmak, eşit vatandaşlığı pekiştirmek ve
Türkiye’nin demokrasi açığını kapatmak için çözüm süreci başlatıldı. Gerek
içeriden gerekse dışarıdan gelen her türlü tehdit, şantaj ve provokasyona
rağmen bu süreç büyük bir kararlılıkla ve yoğun bir gayretle devam etti ancak
başta bahsettiğimiz olayları hatırladığınızda, PKK terör örgütü tarafından
kesintiye uğratıldı. 
Bu
sorunun silahla çözülebileceğine dair bir beklenti içinde değiliz. Ancak,
PKK’nın devrimci halk savaşı ilanını müteakip başlattığı saldırıların son
bulması ve sınırlarımız içindeki illegal silahlı unsurların bölgeden
temizlenmesi amacıyla başlatılan operasyonların devamı konusunda hiç kimsenin
kuşkusu ve şüphesi yok. Diyarbakır, Şırnak ve Hakkâri’de gündelik hayat
İzmir’deki, Kocaeli’deki gibi olağan hâle gelinceye kadar yani PKK’nın silahlı
unsurları ülke dışına çıkıncaya kadar bu operasyonlar devam edecektir. (AK
PARTİ sıralarından alkışlar) 
Ellerindeki
silahlara, mayınlara rağmen, dillerindeki küfre, hakaretlere rağmen,
kalplerindeki öfke ve şiddete rağmen, her türlü gayriahlaki iftira ve ithamlara
rağmen, bütün provokasyon ve manipülasyon çabalarına rağmen güçleri, hiçbir
şekilde toplumsal temellerimizin sarsılmasını engellemeye, eşit vatandaşlık
hukukumuzu ve irademizi bozmaya yetmedi, yetmiyor ve yetmeyecek de. 
Kısacası,
doğuda hiçbir ilde ve ilçede hendek kazılmasına, haraç toplanmasına, insanların
tehdit edilmesine kesinlikle müsaade edilmeyecektir. Ülke sınırları içinde tek
bir silahlı unsur vardır, o ise güvenlik güçleridir. Bunun dışında silahlı
hiçbir yapılanmaya ülke sınırları içinde izin verilmeyecektir. 
AK
PARTİ’nin sorunların çözümü için bildiği tek yol, konuşma ve tartışmadır. Bütün
sorunların tek çözüm adresinin siyaset olduğuna inanıyoruz. Siyaseti yok sayan,
etkisiz kılmaya çalışan hiçbir tutuma prim vermeyeceğiz. 
Değerli
milletvekilleri, hendek kazarak, yollara mayın döşeyerek, gençlerimizin canına
kıyarak hangi hak talep ediliyor? Hendek terörü ve hendek terörü üzerinden
geliştirilen hendek siyasetinin çözüm olmadığı açıktır. Çözüm, siyaset, Meclis
ve eşit vatandaşlık esasına dayalı yeni anayasadadır. 
Değerli
milletvekilleri, AK PARTİ, kanlı, kirli hiçbir tutumun politik ortağı ve
paydaşı olmamıştır, olmayacaktır. AK PARTİ, millî, yerli ve eşit vatandaşlığı
temel alan iradenin adıdır. Herkes kendi adına veya temsil ettiği kesim adına
konuşsun. Biraz önce hatip, tüm Kürtler adına ayrılıktan bahsetti. Bence, 7
Haziranda, 1 Kasımda “Türkiyelileşme” sloganıyla oy isteyen arkadaşların, şu an
geldikleri tutumu kamuoyuyla paylaşmaları gerekir. 
Değerli
milletvekilleri, maske takmak insana yüktür, hem taşıyana hem de onu anlamaya
çalışana; sahiden de maske yük. Esas olan, insanların olduğu gibi ortaya
çıkmasıdır, düşüncelerini açık açık ortaya koymalarıdır, takiye yapılmamasıdır.
Takiye yapan anlayışın çözümden, eşit vatandaşlıktan ve Kürtlerin çıkarından
bahsettiğini düşünmüyoruz. 
Yüce
Meclisimizi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederiz Sayın Boynukara. 
İDRİS
BALUKEN (Diyarbakır) – Sayın Başkan… Sayın Başkan…
BAŞKAN
– Buyurunuz Sayın Baluken.
İDRİS
BALUKEN (Diyarbakır) – Sayın hatip konuşması esnasında hem bir önce grubumuz
adına konuşan sayın hatibi kastederek, ayrılığı savunduğunu ve Türkiyelileşme
projesinden bir ayrılık söylemine geldiğimizi ifade ederek şahsına sataştı hem
de defaaten HDP’ye yönelik sataşmalarda bulundu. Hem şahıs adına hem de grup
adına sataşmalara cevap vermek istiyoruz İç Tüzük 69’a göre. 
ADNAN
BOYNUKARA (Adıyaman) – Sayın Başkan, konuşmamın hiçbir yerinde “HDP”
geçmemiştir, tutanakları isteyip bakmanızı öneririm.
BÜLENT
TURAN (Çanakkale) – Tutanaklara bakılsın Sayın Başkan.
BAŞKAN
– Sayın Baluken, hem grup adına hem şahıs adına size söz vereceğim.
BÜLENT
TURAN (Çanakkale) – Hangi gerekçeyle Sayın Başkan?
İDRİS
BALUKEN (Diyarbakır) – İbrahim Bey’in şahsı adına sataşılmıştır. İbrahim
Bey’den sonra ben grup adına tekrar ifade edeceğim. 
BAŞKAN
– Peki.
Sayın
Ayhan, buyurun. 
ENGİN
ALTAY (İstanbul) – Sayın Başkan, beni de dinleyin, öyle verin isterseniz. Ben
çünkü kürsüden söz istemiyorum. 
BAŞKAN
– Çok özür dilerim Sayın Altay. 
Sayın
Ayhan, bir saniye lütfen… 
Sayın
Altay, buyurunuz. 
V.- AÇIKLAMALAR (Devam)
32.- İstanbul Milletvekili Engin Altay’ın, Adıyaman
Milletvekili Adnan Boynukara’nın HDP grup önerisi üzerinde yaptığı
konuşmasındaki bazı ifadelerine ilişkin açıklaması
ENGİN
ALTAY (İstanbul) – Görevinizde başarılar dilerim öncelikle. 
Eğer
ben yanlış anlamadıysam, sayın milletvekilim bu kürsüden “Sayın Cumhurbaşkanına
laf edilemeyeceği” mealinde bir şey söyledi. 
BÜLENT
TURAN (Çanakkale) – Konuyla ilgili... 
ENGİN
ALTAY (İstanbul) – Bu kürsüden Sayın Cumhurbaşkanına değil, hiç kimseye
hakaret, şu bu edilemez, eyvallah ama bu kürsüden, yanlış yaptığı müddetçe,
Sayın Cumhurbaşkanına laf edilecektir. 
Arz
ederim. (CHP sıralarından alkışlar) 
NURETTİN
YAŞAR (Malatya) – Ne alakası var şimdi, Allah’ını seversen ne alakası var
şimdi? 
ENGİN
ALTAY (İstanbul) – Edilecek, yapmasın yanlış kardeşim. 
NURETTİN
YAŞAR (Malatya) – Dam üstünde saksağan… 
ENGİN
ALTAY (İstanbul) – Kim onu diyen?
NURETTİN
YAŞAR (Malatya) – Ben, ben… 
ENGİN
ALTAY (İstanbul) – Peşin şey yapmayın, yani Cumhurbaşkanına laf… Öyle
alışkanlık hâline getirdiniz. Yanlış yaptığı sürece oradan laf edilecek. 
BAŞKAN
– Sayın Ayhan, buyurunuz.
Süreniz
iki dakikadır. 
Yeni
bir sataşmaya mahal vermeyiniz Sayın Ayhan. 
VIII.- SATAŞMALARA İLİŞKİN KONUŞMALAR (Devam)
3.- Şanlıurfa Milletvekili İbrahim Ayhan’ın, Adıyaman
Milletvekili Adnan Boynukara’nın HDP grup önerisi üzerinde yaptığı konuşması sırasında
şahsına sataşması nedeniyle konuşması
İBRAHİM
AYHAN (Şanlıurfa) – Sayın Başkan ve değerli arkadaşlar; ben az önceki
konuşmamda kesinlikle ayrılıktan, ayrılığı savunduğumuzdan söz etmedim. Ben,
Kürtler üzerinden uygulanan bu savaş politikalarına karşı Kürtlerin ısrarla
ayrılmaya, ısrarla farklı tercihler yapmaya zorlandığını söyledim ve
özellikle...
NURETTİN
YAŞAR (Malatya) – Kürtler kim kardeşim, Kürtler kim?
İBRAHİM
AYHAN (Devamla) – Ben bir Kürt’üm. 
NURETTİN
YAŞAR (Malatya) – Kürtler kim? Kim Kürt?
İBRAHİM
AYHAN (Devamla) – Ben bir Kürt’üm!
NURETTİN
YAŞAR (Malatya) – Ben de Kürt’üm! 
İBRAHİM
AYHAN (Devamla) – Ben Kürt olarak böyle bir muameleye, böyle bir faşizan
uygulamaya mecbur değilim. 
NURETTİN
YAŞAR (Malatya) – Sen mi Kürt’sün, ben mi Kürt’üm, kim Kürt?
BAŞKAN
– Değerli milletvekilleri, lütfen dinleyelim. 
MEHMET
METİNER (İstanbul) – Yeter artık ya! Sabah akşam siz zulmediyorsunuz ya!
BAŞKAN
– Değerli arkadaşlar, lütfen… 
İBRAHİM
AYHAN (Devamla) – Dolayısıyla, biz… 
NURETTİN
YAŞAR (Malatya) – “Kürtler” diye nasıl konuşabiliyorsun sen? Sen kimsin? Sen
kimsin ya? (HDP sıralarından “Ne demek?” sesleri, gürültüler)
BAŞKAN
– Sayın milletvekilleri… 
NURETTİN
YAŞAR (Malatya) – Hayır, “Kürtler” diye nasıl konuşabiliyorsun?
BAŞKAN
– Buyurun Sayın Ayhan. 
NURETTİN
YAŞAR (Malatya) – Sen kimsin ya?
FİLİZ
KERESTECİOĞLU (İstanbul) – Ne biçim konuşuyorsun ya, ne biçim konuşuyorsun! 
İDRİS
BALUKEN (Diyarbakır) – Ne demek kimsin? Milletvekili. Otur yerine!
İBRAHİM
AYHAN (Devamla) – Sen kimsin, sen kimsin? 
BAŞKAN
– Sayın milletvekilleri…
FİLİZ
KERESTECİOĞLU (İstanbul) – Hatibe böyle bir şey söyleyemezsiniz! 
NURETTİN
YAŞAR (Malatya) – Ben Kürt’üm!
İBRAHİM
AYHAN (Devamla) – Sen kimsin?
NURETTİN
YAŞAR (Malatya) – Kürt’üm ben! 
İBRAHİM
AYHAN (Devamla) – Ben Kürt’üm! 
NURETTİN
YAŞAR (Malatya) – Ben Kürt’üm! 
İBRAHİM
AYHAN (Devamla) – Ben de Kürt’üm! 
İDRİS
BALUKEN (Diyarbakır) – Otur yerine! Otur yerine!
BAŞKAN
– Sayın milletvekilleri… 
NURETTİN
YAŞAR (Malatya) – Ben Kürt’üm, ben!
İBRAHİM
AYHAN (Devamla) – Kimsin sen? 
NURETTİN
YAŞAR (Malatya) – Ben Kürt’üm, anam babam Kürt benim! 
BAŞKAN
- Sayın Ayhan… 
OKTAY
ÇANAK (Ordu) - Sen Kürtleri istismar ediyorsun! 
NURETTİN
YAŞAR (Malatya) – Sen Kürtleri istismar ediyorsun! Sen Kürtlerin sırtından
geçiniyorsun! 
İBRAHİM
AYHAN (Devamla) – Başkasının diliyle konuşmayın!
İDRİS
BALUKEN (Diyarbakır) – Sayın Başkan… 
BAŞKAN
- Sayın Ayhan, Genel Kurula hitap ediniz lütfen.
İBRAHİM
AYHAN (Devamla) – Siz maskelerle yaşıyorsunuz, siz başkasının diliyle
konuşuyorsunuz!
NURETTİN
YAŞAR (Malatya) – Sen Kürtlerin kanıyla besleniyorsun!
OKTAY
ÇANAK (Ordu) – İstismar ediyorsunuz! 
NURETTİN
YAŞAR (Malatya) – Sen Kürtlerin cesediyle geçiniyorsun! 
İBRAHİM
AYHAN (Devamla) – Siz kendiniz değilsiniz.
NURETTİN
YAŞAR (Malatya) – Sen kimsin?
İBRAHİM
AYHAN (Devamla) – Siz muktedirsiniz! 
BAŞKAN
– Sayın Ayhan, Genel Kurula hitap ediniz. 
NURETTİN
YAŞAR (Malatya) – Kürtlerin yakasını bırak!
İDRİS
BALUKEN (Diyarbakır) – Otur orada, otur! Elini sallama öyle! Otur yerine!
Terbiyesizlik yapma! Otur yerine! 
İBRAHİM
AYHAN (Devamla) – Biz size köle olmadık, köle olmayacağız. Dolayısıyla, bakın,
biz, zalimlere karşı…
NURETTİN
YAŞAR (Malatya) – Kürtlerin yakasını bırakın! Kürtler sizi bıraktı, siz de
bırakın! 
BAŞKAN-
Sayın milletvekilleri, lütfen… 
MEHMET
METİNER (İstanbul)- Zalim sizsiniz! Silahlarınızla halka zulmediyorsunuz!
İBRAHİM
AYHAN (Devamla) - …halktan yana bir mücadele veriyoruz.
Yani
on beş günlük çocuğu öldüren, binlerce insanı katliamdan geçiren zihniyetin
dili yaşamdan yana olamaz.
BÜLENT
TURAN (Çanakkale) - “Lanet olsun PKK’ya.” diyebiliyor musun? 
İBRAHİM
AYHAN (Devamla) - Şunu benden önce konuşan hatip, beni çok iyi tanıyor, bilir:
Biz büyük bir bedel ödedik. 
(Mikrofon
otomatik cihaz tarafından kapatıldı)
NURETTİN
YAŞAR (Malatya) - PKK’nın yargısız infazlarıyla yüzleş, yüzleşmeden
konuşamazsınız! PKK’nın yargısız infazlarıyla yüzleşmeden konuşamazsınız! 
İBRAHİM
AYHAN (Devamla) – Sözümü kesiyor Sayın Başkan, ben konuşamıyorum.
NURETTİN
YAŞAR (Malatya) - Konuşamazsınız! Konuşamazsınız!
MEHMET
METİNER (İstanbul) - Katliamı yapan sizsiniz!
İBRAHİM
AYHAN (Devamla) - Siz de söz hakkınızı kullanın. 
Kürtlere…
NURETTİN
YAŞAR (Malatya) – Kürtlerin temsilcisi değilsiniz. “PKK” de, başka bir şey de,
“Kürtler” deme. "Kürtler” demeyin, “PKK” deyin, “HDP” deyin! “Kürtler”
demeyin, çok ayıp! 
İDRİS
BALUKEN (Diyarbakır) – Ya o parmağını sallama öyle! O parmağı sallama! Efendi
ol, efendi ol!
FİLİZ
KERESTECİOĞLU (İstanbul) – O parmağını indir bir! İndir parmağı!
MERAL
DANIŞ BEŞTAŞ (Adana) – Sen kimsin ya!
BAŞKAN
– Sayın Ayhan, iki dakikanız doldu.
İBRAHİM
AYHAN (Devamla) - Ben konuşamadım ki.
NURETTİN
YAŞAR (Malatya) – Kimsiniz siz ya, kimsiniz siz!
İDRİS
BALUKEN (Diyarbakır) - O parmağını öyle sallama! Efendi ol! Terbiyesizlik
yapma! Terbiyesizlik yapma!
MERAL
DANIŞ BEŞTAŞ (Adana) - Siz kimsiniz ya!
NURETTİN
YAŞAR (Malatya) – Ben Kürt’üm, Kürtler adına konuşmayın! Ayıp!
İBRAHİM
AYHAN (Devamla) – Bir dakika… Bir dakika…
BAŞKAN
- Sayın milletvekilleri… Sayın milletvekilleri… Değerli arkadaşlar… (AK PARTİ
ve HDP sıraları arasında karşılıklı laf atmalar)
AHMET
YILDRIM (Muş) – Niye uyarmıyorsunuz? Kimdir!
MERAL
DANIŞ BEŞTAŞ (Adana) - Parmağa bak ya!
BAŞKAN
– Sayın milletvekilleri, lütfen…
AHMET
YILDIRIM (Muş) – Sen kimsin, sen! Sen kimsin!
BAŞKAN
– Sayın Yıldırım, lütfen…
NURETTİN
YAŞAR (Malatya) - PKK’nın öldürdükleri Kürt çocuklarıydı, Kürt! PKK Kürt
çocuklarını öldürdü, onları söyle! Kürtleri savunuyorsan kim Kürtleri öldürürse
ona karşı konuş.
İDRİS
BALUKEN (Diyarbakır) - Bağırma öyle! Bağırma!
İBRAHİM
AYHAN (Devamla) - Bir dakika… Gelin burada konuşun… Bakın, aynı otoriter dili
kullanıyorsunuz.
BAŞKAN
– Sayın milletvekilleri, birleşime beş dakika ara veriyorum.
Kapanma Saati: 18.36
ÜÇÜNCÜ OTURUM
Açılma Saati: 18.46
BAŞKAN: Başkan Vekili Pervin BULDAN
KÂTİP ÜYELER : Sema KIRCI (Balıkesir), Fehmi KÜPÇÜ
(Bolu)
------0-----
BAŞKAN
– Sayın milletvekilleri, Türkiye Büyük Millet Meclisinin 17’nci Birleşiminin
Üçüncü Oturumunu açıyorum.
Halkların
Demokratik Partisi Grubu önerisinin görüşmelerine kaldığımız yerden devam
ediyoruz.
Geçen
oturumda Halkların Demokratik Partisi Grup Başkan Vekili Sayın Baluken’in
sataşmadan dolayı söz talebi vardı. Fakat ara verdiğimiz için bu talebini
yerine getiremeyeceğim. Dolayısıyla görüşmelere kaldığımız yerden devam
ediyoruz. 
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili Diyarbakır
Milletvekili İdris Baluken tarafından, AKP Hükûmetinin çatışmayı esas alan
politikaları sonrasında çeşitli valilikler tarafından hukuksuz bir biçimde ilan
edilen sokağa çıkma yasaklarının toplumda yarattığı tahribatların araştırılması
amacıyla 9/12/2015 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 22 Aralık 2015 Salı günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN
– Halkların Demokratik Partisi Grubu önerisinin lehinde üçüncü konuşmacı
İstanbul Milletvekili Sayın Mustafa Sezgin Tanrıkulu. 
Buyurunuz
Sayın Tanrıkulu. 
Süreniz
on dakikadır. (CHP sıralarından alkışlar)
MUSTAFA
SEZGİN TANRIKULU (İstanbul) – Sayın Başkan, öncelikle, yeni görevinizde sizi
kutluyorum. Siz sadece Kürt kadınlarının değil bütün kadınların vicdanı olarak
bu kürsüdesiniz. Yıllarca sizinle Galatasaray Meydanı’nda Cumartesi
Anneleri’yle beraber olduk. Bu vicdani tutumunuzu Meclis Başkan Vekilliğinde de
sürdüreceğinizi biliyorum, başarılar diliyorum. 
Ayrıca,
yurttaşlarımızın kandilini de kutluyorum, hayırlara vesile olmasını diliyorum. 
Değerli
arkadaşlar, biraz önce… Yani burada, gerçekten de bilmediğiniz kadar Parlamento
izleniyor, bilmediğiniz kadar, saniye saniye ama bu konuşmalar yurttaşlarımızı
yaralıyor gerçekten. Büyük insani dramlar yaşanıyor, tahmin etmediğiniz,
bilmediğiniz kadar büyük insani dramlar yaşanıyor. 
Bakın,
değerli arkadaşlar, 7 kentin 18 ilçesinde 54 kez sokağa çıkma yasağı ilan
edildi, 200 günden fazla sokağa çıkma yasağı ilan edildi, 211 gün bugün
itibarıyla. Cizre’de bugün 9’uncu gün, Silopi’de 9’uncu gün, Nusaybin’de 9’uncu
gün, Dargeçit’te 12’nci gün, Sur’da değerli arkadaşlar, Sur ilçesinde, bugün
tam 21 gündür sokağa çıkma yasağı var, 21 gün değerli arkadaşlar. Sur,
Diyarbakır’ın, bölgenin merkezi, kalbi, her şeyi neredeyse, ticari merkezi,
tarihî merkezi, 21 gündür 5,5 kilometrekarelik alanda sokağa çıkma yasağı var
ve insanlar özgürlüklerinden yoksun. Bunu burada izah eden, bunu anlayan, bu
insani dramı anlayan birisi var mı acaba, yani gerçekten? İnsani olarak
neredeyiz, insani olarak?
Dün
ben Diyarbakır’daydım. Biraz sonra Sayın Bakana oradaki esnafın, yurttaşların
taleplerini ileteceğim. Kulağımızın üstüne yatıyoruz değerli arkadaşlar. Nasıl
bu konuya geldik, nasıl bu duruma geldik? Hiç kendimizi gözden geçiriyor muyuz
gerçekten?
AHMET
HAMDİ ÇAMLI (İstanbul) – Bir CHP’yi gözden geçirelim ya.
MUSTAFA
SEZGİN TANRIKULU (Devamla) – Geçiriyor muyuz değerli arkadaşlar? 
Değerli
arkadaşlar…
AHMET
HAMDİ ÇAMLI (İstanbul) – Nasıl bu duruma geldi? Seksen senedir bu duruma nasıl
geldi?
BAŞKAN
– Sayın milletvekilleri, lütfen hatibi dinleyelim.
MUSTAFA
SEZGİN TANRIKULU (Devamla) – Bak, terbiyesizlik yapma, terbiyesizlik yapma!
AHMET
HAMDİ ÇAMLI (İstanbul) – El sallama, el sallama bana.
MUSTAFA
SEZGİN TANRIKULU (Devamla) – Terbiyesizlik yapma, terbiyesizlik yapma! 
AHMET
HAMDİ ÇAMLI (İstanbul) – El sallama öyle! Pişkin pişkin konuşuyorsun.
MUSTAFA
SEZGİN TANRIKULU (Devamla) – Geçen gün de aynı terbiyesizliği yaptın. Geçen gün
de aynı terbiyesizliği yaptın, tamam mı?
AHMET
HAMDİ ÇAMLI (İstanbul) – Pişkin pişkin konuşma, sensin terbiyesiz!
MUSTAFA
SEZGİN TANRIKULU (Devamla) – Utanmaz!
BAŞKAN
– Sayın Tanrıkulu, lütfen siz Genel Kurula hitap ediniz. 
MUSTAFA
SEZGİN TANRIKULU (Devamla) – Değerli arkadaşlar, işte, bakın, durum bu. Adalet
ve Kalkınma Partisini izah eden tablo bu. Anlamayan, insani bir duruştan
anlamayan tablo bu. Kürsüdeki vekile laf atan, insanların ölümüyle dalga geçen
ve gülen anlayış bu değerli arkadaşlar. İnsani bir durumdan söz ediyorum ben,
insani, sadece insani. 
OKTAY
ÇANAK (Ordu) – Kürsüde hakaret ediyorsun.
MUSTAFA
SEZGİN TANRIKULU (Devamla) – Nasıl izah edeceksiniz değerli arkadaşlar bu
durumu? Birisi, bir hukukçunuz çıksın, uygulanan bu durumun Anayasa’ya, Mahalli
İdareler Yasası’na uygun olduğunu bana bir izah etsin gerçekten. Çok değerli
hukukçular var, desinler ki: “Yirmi bir günlük sokağa çıkma yasağı Mahalli
İdareler Yasası’nın şu maddesine göre Anayasa’ya uygundur.” Elimizi vicdanımıza
koyalım. İnsanlar bizi dinliyorlar gerçekten. 
Evet,
Türkiye’nin Kürt meselesini AKP icat etmedi, etmedi icat ama bu noktaya getiren
sizlersiniz, sizin politikalarınızdır, siz bu noktaya getirdiniz, bu ölümlerden
sorumlu sizlersiniz, sizin politikalarınızdır, böyledir. 
Bakın,
değerli arkadaşlar, çok şey var söyleyecek. Ben, sözü -beni günde bin kişi
arıyor değerli arkadaşlar- Silopi’den bir yurttaşa vereceğim, o sizlerle
konuşsun.
(Hatibin
cep telefonundan bir ses kaydı dinletmesi) 
MUSTAFA
SEZGİN TANRIKULU (Devamla) – Alo! Dinliyor musun Yusuf bizi? Bak, hitap eder
misin sana zahmet, hitap eder misin. (AK PARTİ sıralarından sıra kapaklarına
vurmalar, gürültüler)
MUHAMMET
BALTA (Trabzon) – Şov yapma, şov! Şov yapma!
ENGİN
ALTAY (İstanbul) – Aşağı tut Sezgin Bey, aşağı tut.
LEVENT
GÖK (Ankara) – Sezgin Bey, mikrofonu aşağı tut.
VELİ
AĞBABA (Malatya) – Devam, devam.
İLKNUR
İNCEÖZ (Aksaray) – Sayın Başkanım, böyle bir usul yok. Kürsüde çıkar, hatip
konuşur. Böyle bir usul yok. 
MUSTAFA
SEZGİN TANRIKULU (Devamla) – Dinleyin, dinleyin! Dinleyin, bakın, dinleyin.
İLKNUR
İNCEÖZ (Aksaray) – Sayın Başkanım, mâni olun lütfen.
BAŞKAN
– Sayın Tanrıkulu…
MUSTAFA
SEZGİN TANRIKULU (Devamla) – Ben bu duyguyla anlatamam. 
İLKNUR
İNCEÖZ (Aksaray) – Böyle bir usul yok. Sayın Başkanım, lütfen müdahale edin.
BAŞKAN
– Sayın Tanrıkulu, İç Tüzük’ümüzde ve teamüllerimizde böyle bir uygulama
yoktur. 
MUSTAFA
SEZGİN TANRIKULU (Devamla) – Ben bu duyguyla anlatamam. Yurttaşın sesini
dinleyin. Ben bu duyguyla anlatamam. (AK PARTİ sıralarından sıra kapaklarına
vurmalar) 
İLKNUR
İNCEÖZ (Aksaray) – Böyle bir usul yok.
MUSTAFA
SEZGİN TANRIKULU (Devamla) – Dinleyin arkadaşlar, dinleyin.
BAŞKAN
– Sayın Tanrıkulu…
MUSTAFA
SEZGİN TANRIKULU (Devamla) – Bakın, dinleyin, dinleyin, bir dakika dinleyin.
BAŞKAN
– Sayın Tanrıkulu…
MUSTAFA
SEZGİN TANRIKULU (Devamla) – Bir dakika tahammülünüz yok, bir dakika
tahammülünüz yok. İnsanların hangi dramı yaşadığını, hangi insani dramı
yaşadığını…
ENGİN
ALTAY (Sinop) – Vatandaşı dinlemeye tahammülleri yok.
İLKNUR
İNCEÖZ (Aksaray) – Hayır, tahammül meselesi değil, böyle bir usul yok. 
AHMET
HAMDİ ÇAMLI (İstanbul) – Şov yapma! Şov yapma!
MUSTAFA
SEZGİN TANRIKULU (Devamla) – Bakın, dünden beri…
İLKNUR
İNCEÖZ (Aksaray) – Sayın Başkanım, lütfen müdahale edin, lütfen…
BAŞKAN
– Sayın Tanrıkulu, kürsüden sayın milletvekillerinin Genel Kurula hitap ederek
konuşma yapması gerekmektedir.
LEVENT
GÖK (Ankara) – Siz hitap edin artık Sezgin Bey.
MUSTAFA
SEZGİN TANRIKULU (Devamla) – Sayın Başkan, usulü biliyorum, usulü biliyorum
Sayın Başkan. 
BAŞKAN
– İç Tüzük’ümüzde ve teamüllerimizde böyle bir uygulama bulunmamaktadır.
İLKNUR
İNCEÖZ (Aksaray) – O zaman böyle birden çok bağlantı yaparız. Böyle bir usul
yok.
MUSTAFA
SEZGİN TANRIKULU (Devamla) – Var, böyle bir usul de var. Çünkü dinlemiyorsunuz,
yurttaşları dinlemiyorsunuz, hiç kimseyi dinlemiyorsunuz, hiç kimseyi. (AK
PARTİ sıralarından “Rusya’dan bağlanmışsındır.” sesi)
MUHAMMET
BALTA (Trabzon) – Şov yapma, şov!
MUSTAFA
SEZGİN TANRIKULU (Devamla) – Utanmazlık yapmayın! Utanmazlık yapmayın! (AK
PARTİ sıralarından sıra kapaklarına vurmalar, gürültüler)
OKTAY
ÇANAK (Ordu) – Hakaret etme!
MUSTAFA
SEZGİN TANRIKULU (Devamla) – Haddinizi bilin!
OKTAY
ÇANAK (Ordu) – Sabahtan beri hakaret ediyorsun!
MUSTAFA
SEZGİN TANRIKULU (Devamla) – Haddinizi bilin! Haddinizi bilin, tamam mı?
BÜLENT
TURAN (Çanakkale) – Bu dille mi çözeceksin?
BAŞKAN
– Sayın Tanrıkulu, lütfen Genel Kurula hitap ediniz.
Buyurunuz
Sayın Tanrıkulu.
MUSTAFA
SEZGİN TANRIKULU (Devamla) – Sayın Başkan, değerli milletvekilleri; bakın,
gerçekten, dün, ateş altında Diyarbakır Ticaret Odasına gittim, ateş altında;
ateşlerin altında gittim, silah sesleri altında gittim değerli arkadaşlar. Bir
Diyarbakırlı olarak son derece, son derece üzgünüm bu noktaya geldiği için ve
burada konuşulamadığı için. Sonra Sur esnafıyla görüştüm, inisiyatif almışlar,
bin esnaf bir araya gelmiş, 20 kişilik bir komite kurmuşlar, Diyarbakır Mali
Müşavirler Odasında kendilerini dinledim değerli arkadaşlar.
OKTAY ÇANAK (Ordu) – Partini değiştir,
partini değiştir.
MUSTAFA SEZGİN TANRIKULU (Devamla) –
Sonra Diyarbakır Barosuna gittim, Diyarbakır Barosunda arkadaşlarımı dinledim. 
OKTAY ÇANAK (Ordu) – Partini değiştir. HDP’den
ol, HDP’den.
BAŞKAN – Lütfen hatibi dinleyelim sayın
vekiller.
MUSTAFA SEZGİN TANRIKULU (Devamla) –
Terbiyesizsiniz ya, hakikaten terbiyesizsiniz ya! Gerçekten terbiyesizsiniz ya,
hakikaten terbiyesizsiniz ya, gerçekten ya! (AK PARTİ sıralarından sıra
kapaklarına vurmalar, gürültüler)
BAŞKAN – Sayın Tanrıkulu, lütfen Genel
Kurula hitap ediniz.
MUSTAFA SEZGİN TANRIKULU (Devamla) –
Değerli arkadaşlar, bütün hepsini dinledim, raporları burada değerli
arkadaşlar. 
OKTAY ÇANAK (Ordu) – Bir de hukukçusun,
sabahtan beri hakaret ediyorsun.
MUSTAFA SEZGİN TANRIKULU (Devamla) –
Tahammülsüz, kimseyi dinlemeyen, tahammül edemeyen… Bana bile tahammül
edemiyorsanız müstahaksınız her şeye!
OKTAY ÇANAK (Ordu) – Hakaret ediyorsun,
sen hakaret ediyorsun, sen hukukçusun bir de.
MUSTAFA SEZGİN TANRIKULU (Devamla) – Bana
bile tahammül edemiyorsanız bu kürsüde, müstahaksınız!
BAŞKAN – Lütfen sözlerinize dikkat edin
Sayın Tanrıkulu.
MUSTAFA SEZGİN TANRIKULU (Devamla) –
Değerli arkadaşlar, dinledim tümünü. Bakın, talepleri burada ama tek talepleri
var her şeyden önce: “Bizim, tamam, ekonomimiz bozuldu, bir sürü zarara
uğradık, zarara uğramaya devam ediyoruz ama bizim meselemiz öncelikle
Türkiye’nin Kürt meselesinin çözülmesidir, önceliğimiz budur.”
BÜLENT TURAN (Çanakkale) – Bu dille mi
çözeceksin?
MUSTAFA SEZGİN TANRIKULU (Devamla) –
“Evet, zarara uğradık, zarara uğramaya devam ediyoruz, bir sürü insani dram
yaşanıyor ama ilk önce siz bu meseleyi çözün.” O nedenle söylüyoruz. 
Evet, hendekle çözülmez Türkiye’nin Kürt
meselesi, barikatla çözülmez ama tankla, topla da çözülmez. Üçüncü bir yol
mümkündür, o da bu Parlamentodur. İşte, bunda yoksunuz, bunda. Geçtiğimiz dönem
verdiğimiz hangi yasa teklifine evet dediniz, bir adıma niye evet demediniz?
Şimdi, hâlen karşısındasınız, hâlen. Gelin, başlayalım burada diyoruz ya.
Onlara bir inanç yaratalım, “Başka bir yol mümkündür.” diyelim bu
arkadaşlarımıza, dostlarımıza, bizi dinleyenlere.
Yirmi bir gündür Diyarbakır’da, dokuz
gündür Silopi’de, Cizre’de, on dört gündür Dargeçit’te yaşayan insanlara bir
tek bir şey söyleyelim ya: “Biz sizin yanınızdayız.” Yurttaşlarımızın büyük
çoğunluğu vazgeçilmişlik duygusu yaşıyorlar. 
HÜSNÜYE ERDOĞAN (Konya) – Siz PKK’ya bir
şey söyleyin o kürsüden.
MUSTAFA SEZGİN TANRIKULU (Devamla) –
Bizden bu devlet vazgeçmiş duygusu yaşıyorlar. Bunlara iyi bir şey verelim. Bir
tane bakanınız yirmi gündür Diyarbakır’a gitti mi, bir bakan, bir tek bakan?
Gidenler askerler sadece. 
Bakın, ilkokulda modern matematik
kümelerle başlar, ortaokulda kümelerle başlar, lisede kümelerle başlar.
OKTAY ÇANAK (Ordu) – Ya bir de PKK’ya
söyle kardeşim, PKK’ya söyle bir de. PKK’ya da bir şey söyle, PKK’ya da söyle.
MUSTAFA SEZGİN TANRIKULU (Devamla) – Dön
dolaş aynı kümeleri oku, sar başa kümeler. Otuz yıl sonra geldiğimiz nokta,
yeniden savaş, yeniden güvenlik politikaları. Ne zaman konuşacağız? Nerede
konuşacağız? Nasıl yapacağız bütün bu meseleleri? 
MEHMET
NACİ BOSTANCI (Amasya) – Silahla konuşulmaz. 
MUSTAFA
SEZGİN TANRIKULU (Devamla) – Değerli arkadaşlar, o nedenle, bakın, yol yanlış.
Bu yol Türkiye’yi yıkıma götürüyor, bu yol Türkiye’yi başka bir yol ayrımına
götürüyor. Bu kürsüde ben üzerime düşeni söylüyorum, söylemeye devam edeceğim
sorumluluğumla ama sizler de kulağınızı açın. 
FARUK
ÖZLÜ (Düzce) – PKK’ya da söyle!
MUSTAFA
SEZGİN TANRIKULU (Devamla) - Bu Parlamentoda oluşturabileceğimiz mekanizmalar
var, o mekanizmaları oluşturmaya çalışalım.
FARUK
ÖZLÜ (Düzce) – Günaydın!
MUSTAFA
SEZGİN TANRIKULU (Devamla) - 2013’te önerdiğimiz yönteme “Hayır.” dediniz. Biz
hep şunu söyledik: “Evet, siyasette ve çözümde aktörlerin rolü önemlidir ama
aktörlerle olmaz. O nedenle, Parlamento hukuku çerçevesinde bir mekanizma
başlatalım.” dedik. “Yok.” dediniz. Geçen hafta itibarıyla bir daha verdik.
Gelin, başlayalım bir yerden. “Bizim önerdiğimiz yöntem bu sorunu çözer.”
demiyoruz ama bir yol açar, yurttaşlarımıza bir inanç veririz, bir güven
veririz. Evet, bu Parlamento artık birbirini dinliyor bu sorun konusunda ama
kavga ediyoruz. Bana bile tahammülünüz yok ya, bana bile yok! 
SALİH
CORA (Trabzon) – Ya “terbiyesiz” diyorsun! 
KEMALETTİN
YILMAZTEKİN (Şanlıurfa) – Milletvekillerine “terbiyesiz” diyorsun terbiyesiz
herif! İki saattir dinliyoruz seni!
MUSTAFA
SEZGİN TANRIKULU (Devamla) – Değerli arkadşalar bakın, bir sürü insani dram
yaşanıyor, 200 binden fazla yurttaşımız kendi topraklarında mülteci oldu,
sığınmacı oldu. 54 çocuk öldü, 54 çocuk, bu dönem içerisinde. 191 sivil ölüm
var, 191. Bu sokağa çıkma yasakları döneminde 191 insan öldü. 400’e yakın
insan, asker, polis yaşamını yitirdi, şehit edildi. Bunlara sessiz mi kalacak
bu Parlamento, sessiz mi kalacağız?
FARUK
ÖZLÜ (Düzce) – Bunları PKK’ya söyle.
MUSTAFA
SEZGİN TANRIKULU (Devamla) – Dolayısıyla, burada Hükûmetin uyguladığı yol
dışında başka yol, başka mekanizma, başka yöntemleri bulabilmeliyiz, bir araya
gelebilmeliyiz.
Benim
sözlerim bu kadar. Umarım dediklerimden bir şey çıkarmışsınızdır. Umarım… 
BÜLENT
TURAN (Çanakkale) – Bu dille bir şey olmaz Sayın Başkan.
MUSTAFA
SEZGİN TANRIKULU (Devamla) – Teşekkür ediyorum Sayın Başkan. (CHP ve HDP
sıralarından alkışlar)
BAŞKAN
– Teşekkürler Sayın Tanrıkulu. 
SALİH
CORA (Trabzon) – O “terbiyesiz” lafını geri alacaksın. 
KEMALETTİN
YILMAZTEKİN (Şanlıurfa) – O “terbiyesiz” lafını sana iade ediyorum, tamam mı!
(AK PARTİ sıralarından “O lafı geri alın.” sesleri)
MEHMET
NACİ BOSTANCI (Amasya) – Sayın Başkan…
KEMALETTİN
YILMAZTEKİN (Şanlıurfa) – Siz vekillere nasıl “terbiyesiz” dersiniz! Bir gruba
nasıl “terbiyesiz” dersiniz! İade ediyoruz sana! 
SALİH
CORA (Trabzon) – O lafı sana iade ediyorum!
EMRE
KÖPRÜLÜ (Tekirdağ) – Kalk cevap ver o zaman.
KEMALETTİN
YILMAZTEKİN (Şanlıurfa) – Haydi yerine… Yürü git! Haddini bil! Kendini ne
sanıyorsun sen!
BAŞKAN
– Sayın milletvekilleri, grup başkan vekiliniz söz istedi. Sayın
milletvekilleri… Sayın milletvekilleri… 
Sayın
Bostancı… 
MEHMET
NACİ BOSTANCI (Amasya) – Sayın Başkanım, Sayın konuşmacı…
BÜLENT
TURAN (Çanakkale) – “Terbiyesiz” demesini iade ediyorlar Sayın Başkan.
BAŞKAN
– Sayın milletvekilleri, ben ikaz ettim.
KEMALETTİN
YILMAZTEKİN (Şanlıurfa) – Haddini bilecek! Diyemez, “terbiyesiz” diyemez.
“Terbiyesiz” diyemez. Milletvekillerine bakıp “terbiyesiz” diyemez! Haddini
bilecek!
ENGİN
ALTAY (İstanbul) – Terbiyesize terbiyesiz denir.
EMRE
KÖPRÜLÜ (Tekirdağ) – Ya, bağırma oradan ya! Bağırma oradan ya! Ya, bağırma
oradan, bağırma! Yahu, varsa rahatsızlığın al söz, cevap ver kürsüden. Niye
bağırıyorsun?
KEMALETTİN
YILMAZTEKİN (Şanlıurfa) – Burada büyük bir toplumu temsil eden milletvekilleri
var.
BAŞKAN
– Sayın milletvekilleri, grup başkan vekiliniz söz istiyor.
Sayın
Bostancı, önce bir susturursanız.
Sayın
Bostancı, buyurunuz.
MEHMET
NACİ BOSTANCI (Amasya) – Sayın konuşmacı konuşmasını yaparken grubumuza yönelik
bir genellemeyle “Terbiyesizler, utanmazlar” ifadelerini kullanmıştır.
LEVENT
GÖK (Ankara) – Hayır, hiç de öyle bir şey yok ya.
BÜLENT
TURAN (Çanakkale) – Aynen böyle söyledi, iade ediyoruz Sayın Levent Gök.
LEVENT
GÖK (Ankara) – Kime söyledi ya? Orada kendisine müdahale eden arkadaşa söyledi.
BÜLENT
TURAN (Çanakkale) – Hayır. “Terbiyesiz” diyen terbiyesizdir! 
MUSTAFA
SEZGİN TANRIKULU (İstanbul) – Ayaklarını kırarım senin! Ayaklarını kırarım
senin!
BÜLENT
TURAN (Çanakkale) – “Terbiyesiz” diyen terbiyesizdir!
MUSTAFA
SEZGİN TANRIKULU (İstanbul) – Ayaklarını kırarım senin! Utanmaz!
LEVENT
GÖK (Ankara) – Sezgin, sen bir sus, sen bir sus.
BAŞKAN
– Sayın milletvekilleri, lütfen… Sayın Bostancı konuşuyor. Sayın Bostancı’yı
duyamıyorum yalnız.
MUSTAFA
SEZGİN TANRIKULU (İstanbul) – Ayaklarını kırarım senin! Ayaklarını kırarım
senin!
BÜLENT
TURAN (Çanakkale) – Tehdit etme! Tehdit etme!
MEHMET
NACİ BOSTANCI (Amasya) – Aynı zamanda “Bu ölümlerden siz sorumlusunuz.”
demiştir. (AK PARTİ ve CHP sıraları arasında karşılıklı laf atmalar)
ERGÜN
TAŞCI (Ordu) – Ne söylediğini duyuyor musunuz?
BÜLENT
TURAN (Çanakkale) – Haddini bileceksin!
BAŞKAN
– Sayın Bostancı, sizi duyamıyorum.
MEHMET
NACİ BOSTANCI (Amasya) – 69’a göre sataşmadan söz istiyorum efendim.
ERGÜN
TAŞCI (Ordu) – Duyuyor musunuz, söyleneni duyuyor musunuz beyler? (AK PARTİ
sıralarından “Ayaklarını kırarım diyor." sesi)
BÜLENT
TURAN (Çanakkale) – Demedim diyebiliyor musun? Demedim de! Ayıp ya!
BAŞKAN
– Sayın Bostancı, önce lütfen milletvekillerine bir ikazda bulunursanız, ben
bulunuyorum ama siz de bulunursanız… Lütfen…
MEHMET
NACİ BOSTANCI (Amasya) – Arkadaşlar…
BAŞKAN
– Sayın milletvekilleri, grup başkan vekiliniz şu anda söz söylüyor.
ERGÜN
TAŞCI (Ordu) – Bir grup başkan vekiline böyle bir şey söylenir mi? Söylenir mi
böyle bir şey?
ENGİN
ALTAY (İstanbul) – Sen de “terbiyesiz” diyorsun buna canım. Sen dediğin için
diyor adam. Allah Allah!
BÜLENT
TURAN (Çanakkale) – “Terbiyesiz” diyen terbiyesizdir!
ERGÜN
TAŞCI (Ordu) – Başkanım, söyleneni duysanıza.
BAŞKAN
– Sayın Altay, lütfen… Sayın Bostancı söz istedi ve kendisini dinliyoruz. (AK
PARTİ ve CHP sıraları arasında karşılıklı laf atmalar)
LEVENT
GÖK (Ankara) – Bir bağırma! Bağırmadan konuşun ya! Bostancı’yı bir dinleyelim.
ERGÜN
TAŞCI (Ordu) – Siz kırıcı mısınız Beyefendi?
İDRİS
BALUKEN (Diyarbakır) – Ya, grup başkan vekiliniz söz istedi.
BÜLENT
TURAN (Çanakkale) – Levent Bey, dur desenize ya.
LEVENT
GÖK (Ankara) – Diyoruz, sen de onlara de Bülent. Biz deriz ama konuşurken
müdahale ediyorlar.
BAŞKAN
– Sayın milletvekilleri, değerli arkadaşlar; bir grup başkan vekili şu anda söz
istedi ve konuşuyor.
Buyurunuz
Sayın Bostancı.
MEHMET
NACİ BOSTANCI (Amasya) – Sayın Başkanım, sayın konuşmacı konuşmasında grubumuza
yönelik olarak “Terbiyesizler, utanmazlar” ifadelerini kullanmıştır.
BÜLENT
TURAN (Çanakkale) – Sayın Tanrıkulu, yakışıyor mu ya? Yakışıyor mu, gözünü
seveyim?
MUSTAFA
SEZGİN TANRIKULU (İstanbul) – Sen daha fazla konuşma, daha fazla konuşma.
BÜLENT
TURAN (Çanakkale) – Dövecek misin?
LEVENT
GÖK (Ankara) – Bir saniye arkadaşlar, grup başkan vekili konuşuyor.
İDRİS
BALUKEN (Diyarbakır) – Kendi grup başkan vekilinizi dinleyin ya.
BAŞKAN
– Sayın Bostancı, buyurun, size iki dakika söz veriyorum. (AK PARTİ
sıralarından alkışlar)
VIII.- SATAŞMALARA İLİŞKİN KONUŞMALAR (Devam)
4.- Amasya Milletvekili Mehmet Naci Bostancı’nın,
İstanbul Milletvekili Mustafa Sezgin Tanrıkulu’nun HDP grup önerisi üzerinde
yaptığı konuşması sırasında AK PARTİ Grubuna sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; tabii, barış
istiyorsak, çözüm istiyorsak barışın ve çözümün diline uygun bir şekilde
konuşmak boynumuzun borcu olur. Kürsüye “barış ve çözüm” diye gelerek bırakın sahadaki
barışı, Mecliste bile barış ortamını torpilliyorsak bu bir barış talebi
değildir. 
Ben, Sayın
Sezgin Tanrıkulu’nu tanırım, kesinlikle niyetinin iyi olduğunu da bilirim, bu
meselelere bakışının barışçı bir tavra sahip olduğunu da bilirim ama maalesef,
gözlemim odur ki ne zaman kürsüye çıksa… Bu Meclis grubu, AK PARTİ Grubu, emin
olun herkesi dinliyor, hatta sabırla dinliyor ama Sayın Tanrıkulu’nun ifadeleri
son derece sert, kaba ve yaralayıcı. Sayın Tanrıkulu böyle bir dille, meramı
barışsa ve çözümse bunu sağlayamaz. Bizim ondan istirhamımız, aslında bütün
konuşmacılardan istirhamımız, burada müzakere yapacaksak kendi aramızda,
kimseyi tahkir etmeden, incitmeden, öyle “Terbiyesizler, ahlaksızlar!” vesaire
sözlerini, burası kürsü, buradan söylemeden konuşmak ve sözlerimizi karşı
tarafa dinletmek durumundayız. Lütfen, kimse kimsenin sabrını, onurunu, burada
sorgulayacak tarzda bir dille konuşmasın, kimse kimseye had bildirmeye
kalkmasın. Hele hele, çok talihsiz laf atmalar oluyor. Bakın, burada
söylemekten taaccüb ederim, utanırım yani Sayın Tanrıkulu yerine otururken
bizim grup başkan vekilimize söylediği bir söz var. 
BÜLENT TURAN
(Çanakkale) – Mahkemede hesaplaşacağız.
MEHMET NACİ
BOSTANCI (Devamla) – Eminim, şahsen gidip özür dileyecektir o sözden dolayı,
şahsen özür dileyecektir. Uygun sözler değil bunlar. 
Arkadaşlar, bu
konulara ilişkin fikirlerimiz…
(Mikrofon
otomatik cihaz tarafından kapatıldı)
MEHMET NACİ
BOSTANCI (Devamla) - …farklı olabilir, yaklaşımlarımız farklı olabilir ama
dilimiz medeni bir dilde, ortak olsun. 
Saygılar. (AK
PARTİ sıralarından alkışlar) 
MEHMET METİNER
(İstanbul) – Ne söylemişse aynen iade ediyoruz, aynen.
BAŞKAN – Sayın
Bostancı, teşekkür ederiz.
ENGİN ALTAY
(İstanbul) – Sayın Başkan…
BAŞKAN – Sayın
Altay, buyurunuz.
ENGİN ALTAY
(İstanbul) – Sayın Başkan, biraz önce meydana gelen tartışmayla ilgili ve Sayın
Bostancı’nın değerlendirmeleriyle ilgili, tabii ortamı yumuşatma amaçlı,
grubumuzun değerlendirmesini iki dakikada nakletmek istiyorum. 
BAŞKAN –
Buyurunuz Sayın Altay.
İki dakika süre
veriyorum.
Lütfen, yeni bir
sataşmaya mahal vermeyiniz.
5.- İstanbul Milletvekili Engin Altay’ın, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında CHP Grubuna sataşması nedeniyle konuşması
ENGİN ALTAY
(İstanbul) – Teşekkür ederim.
Sayın Başkan,
sayın milletvekilleri; yüce heyetinizi saygıyla selamlıyorum. 
Değerli
arkadaşlar, her vesileyle söylediğim bir şey vardır: Siyaset öncelikle bir
nezaket ve vicdan işidir. Bunun altını çizmek isterim; bir. 
İkincisi:
Parlamentomuz kurulduğu günden bugüne yerinden sataşma, laf atma bir ritüeldir.
Bu, Parlamentonun olmazsa olmazıdır. Buna da bir itirazım yok; iki. 
Ama
biraz önce Sayın Tanrıkulu’nun bölgenin bir evladı olarak bölgede yaşananlarla
ilgili yaptığı konuşmaya ki yapıcı bir konuşma diye değerlendiriyorum… Elbette
muhalefetin Hükûmeti eleştirmesinden daha doğal bir şey olamaz. Sizinki… (AK
PARTİ sıralarından gürültüler) 
BÜLENT
TURAN (Çanakkale) – Hakaret… Hakaret…
ENGİN
ALTAY (Devamla) – Yok, sabır yok sizde. 
AHMET
GÜNDOĞDU (Ankara) – Temiz bir dil…
ENGİN
ALTAY (Devamla) – Sizinki yerinden sataşmayı, efendim, laf atmayı çok aşan, bir
toplu tacize dönüştü. Sayın Tanrıkulu’nun on dakikalık konuşmasından ben hiçbir
şey anlamadım. Bu doğru değildir.
Değerli
arkadaşlar, şunu söyleyeyim: Bu kürsüde her şey konuşulacak kırıcı, onur kırıcı
olmamak kaydıyla. Bu kürsüde onuru korurken orada dinleyenler de kürsüdekinin
onurunu koruyacak. Yani kimse şunu yapmayacak: Kürsüde konuşulan konuşmayı
beğenmeyip de masaya yumruğunu oradan “pat” diye vurmayacak! Orada vurulan
yumruk edep dışı bir harekettir! (AK PARTİ sıralarından gürültüler) Bunun
altını çizmek isterim. 
Son
olarak şunu söyleyeyim: Siz iktidarsınız, size sükûnet yakışır. Muhalefet sizi
doğru yapsanız da eleştirir, yanlış yapsanız da eleştirir. Siz eleştiriye
tahammül göstermezseniz, siz eleştiriye tahammül göstermezseniz… (AK PARTİ
sıralarından gürültüler) Şu konuşmama da tahammül edemediğinize göre, size daha
ne söyleyeyim ben! 
MEHMET
METİNER (İstanbul) – Biz terbiyesizliğe tahammül etmeyiz!
SALİM
USLU (Çorum) – Eleştiri başka, hakaret başka.
ENGİN
ALTAY (Devamla) – Eleştiriye tahammül göstermezseniz bu Meclis çalışmaz! Bu
Meclis çalışmaz! 
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkür ederiz Sayın Altay.
BÜLENT
TURAN (Çanakkale) – Sayın Başkan…
BAŞKAN
– Sayın Turan, buyurunuz.
BÜLENT
TURAN (Çanakkale) – Sayın Başkan, az önce ilgili partinin ilgili konuşmacısının
nezaket dışı konuşmasının içeriğiyle ilgili…
ENGİN
ALTAY (İstanbul) – “İlgili parti” değil! O partinin bir adı var! “İlgili parti”
denmez! (AK PARTİ sıralarından gürültüler)
BAŞKAN
– Sayın Turan, grubunuz adına Sayın Bostancı cevap verdi.
ENGİN
ALTAY (İstanbul) – “İlgili parti” demek nezaketsizliktir! Olmaz, yanlış.
Tecrübeli bir milletvekili. Bilecek onu!
BÜLENT
TURAN (Çanakkale) – Sayın Başkan, az önce, CHP’li milletvekilinin hiç nezaket
kurallarına uymayan konuşmasının, Meclisin mehabetine yakışmayan konuşmasının
içeriğine girmeyeceğim ancak sizin üslubunuz ve usulünüzle ilgili, izin
verirseniz… 
Madde
67 “Genel Kurulda kaba ve yaralayıcı söz söyleyen kimseyi Başkan derhal
uyarır.” der. 
BAŞKAN
– Ben uyardım Sayın Turan, uyardım. 
BÜLENT
TURAN (Çanakkale) – Uyarmadınız. 
Özür
diliyorum. Lütfen, bitireyim cümlemi. 
Maddenin
devamında “Eğer uyarmaya rağmen, aynı kişi o kaba sözlere devam ederse onunla
ilgili disiplin uygulanır.” der. 
Ben
sizin Başkanlığınızdan bu tarafsızlığı bekliyorum ve bizim grubumuza dönüp
“Terbiyesiz!” deme cüretini gösteren, ahlaksızlığını gösteren kişiyle ilgili
disiplin uygulamasına başlamanızı istiyorum. Madde 67 lütfen.
BAŞKAN
– Sayın Turan, ben sayın hatibi uyardım, uyarımı yaptım; uyarımdan sonra da
sayın hatip dilini düzeltti. (AK PARTİ sıralarından gürültüler)
SALİM
USLU (Çorum) – Tutanakları getirtin.
BAŞKAN
- Dolayısıyla Sayın Bostancı da grubunuz adına çıktı ve kendisine cevap verdi.
BÜLENT
TURAN (Çanakkale) – Bu madde 67’yi kaldıralım Sayın Başkan İç Tüzük’ten!
BAŞKAN
– Sayın Turan, ifadeleriniz tutanaklara geçmiştir.
Teşekkür
ediyorum.
BÜLENT
TURAN (Çanakkale) – İşlem bekliyoruz Sayın Başkan sizlerden.
BAŞKAN
- Sayın Turan, teşekkür ediyoruz.
BÜLENT
TURAN (Çanakkale) – O zaman, her bir ifadeyi kullanalım biz de gruba karşı!
BAŞKAN
- Değerli arkadaşlar…
MUSTAFA
SEZGİN TANRIKULU (İstanbul) – Sayın Başkan…
BAŞKAN
– Buyurunuz Sayın Tanrıkulu.
MUSTAFA
SEZGİN TANRIKULU (İstanbul) – Özür dilerim efendim. Bana söz atan, kaba laf
söyleyen milletvekillerine karşı bu şeyi söyledim. 
BÜLENT
TURAN (Çanakkale) – Kürsüden söylesin Sayın Başkan, anlayamıyoruz, kürsüden
söylesin lütfen.
SALİM
USLU (Çorum) – “Terbiyesizsiniz!” dedi.
MUSTAFA
SEZGİN TANRIKULU (İstanbul) - Hakikaten AK PARTİ Grubuna karşı böyle bir şey
söylemedim. Kimse yanlış anlamasın ancak şimdi konuşan grup başkan vekili… 
Şunu
ifade edeyim: Yani onun “ahlaksızca” lafını kendisine iade ediyorum ve siz de
kendisini uyarmadınız; onu da uyarmanızı istiyorum efendim.
BAŞKAN
– Sayın Tanrıkulu, sizin de ifadeleriniz tutanaklara geçmiştir.
Teşekkür
ediyorum.
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili Diyarbakır
Milletvekili İdris Baluken tarafından, AKP Hükûmetinin çatışmayı esas alan politikaları
sonrasında çeşitli valilikler tarafından hukuksuz bir biçimde ilan edilen
sokağa çıkma yasaklarının toplumda yarattığı tahribatların araştırılması
amacıyla 9/12/2015 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 22 Aralık 2015 Salı günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN
- Şimdi, Halkların Demokratik Partisi Grubunun önerisi üzerine son konuşmacı,
aleyhinde, Isparta Milletvekili Sayın Nuri Okutan.
Süreniz
on dakikadır.
Buyurunuz
Sayın Okutan. (MHP sıralarından alkışlar)
NURİ
OKUTAN (Isparta) – Sayın Başkan, değerli milletvekilleri; öncelikle, sizlerin
ve aziz milletimizin ve tüm İslam âleminin Mevlit Kandillerini tebrik ediyorum,
herkesi saygı ve hürmetle selamlıyorum.
Verilen
önergenin kabul edilip edilmemesinin görüşülmesi yeniden bir durum
değerlendirmesine imkân vermiştir. Hemen herkesin bildiği gibi, bir yerde
devletten bahsedilebilmesi için asgari üç şartın yerine getirilmesi gerektir.
İster faşist devlet olsun ister sosyalist devlet ister demokratik devlet olsun
muhakkak egemenliğinizi ilan ettiğiniz ülke sınırları içerisinde vatandaşın can
ve mal güvenliğini korumak zorundasınız. Ayrıca, kim haklı, kim haksız, siz
belirlemelisiniz, aksi takdirde anarşi olur; adalet dağıtmalısınız. Belki de
sadece bu iki hizmeti yapmış olmak karşılığında vergi toplamalısınız. Daha
sonra sosyal devlet kavramı gelişmiş, eğitim, sağlık ve benzeri hizmetler de devletin
“Devletim.” diyebilmesi için hizmetleri arasına girmiştir ama bu asgari üç
şartı her devlet, “Devletim.” diyen her devlet gerçekleştirmek zorundadır. 
Güçlü
devlet olabilmek için de millet ülküsü ve değerleri etrafında birbirine sımsıkı
sarılmalı ve güçlü kurumlarını korumalı, yaşatmalı, ayakta tutmalı, ihata
etmelidir. Biz ne yaptık? Bir taraftan, başta Silahlı Kuvvetler olmak üzere, bu
kurumlarımızı örseledik. Yani yargı kurumumuzu, başta güvenlik birimlerimiz
olmak üzere örseledik. Bilhassa terörle mücadele eden Silahlı Kuvvetler
mensupları ve Jandarma, Emniyet görevlilerini hedef hâline getirerek yıprattık.
Diğer taraftan, yargının üzerine gidilerek darmadağın yapıldı ve bağımsız bir
yargı yerine kutuplara ayrılmış, hukukun siyasallaştığı bir dönemi yaşadık,
yaşıyoruz. Terör örgütü meşru hâle getirildi. O bölgedeki esnafa, eşrafa,
koruculara, kanaat önderlerine güven telkin edilemedi. Daha önce bölgede
terörle mücadelede görev alan güvenlik güçlerinin ayrı ayrı örselendiğini hep
gördük. Dahası, bizi bir arada tutan değerlerimiz örselendi; anne baba kavramı,
namus kavramı, dürüstlük kavramı, aile kavramı, helal kavramı, haram kavramı,
vatan kavramı, millet kavramı örselendi, hafife alınır hâle geldi. 
Değerli
milletvekilleri, sokakların ihata duvarlarıyla bölünmesi, kanallar kazılması
dış politikadan, dış güvenlikten bağımsız düşünülemez. Ülkemizin yukarısında
bir Şia çemberi oluşturulurken altta da egemen devletlerin etkisi hâlinde
hareket edecek ve onların “Böl, parçala ve yönet.” politikasına uygun hareket
edecek Kürt otonom bölgelerinin oluşturulması ve bunun Türkiye’yi çevreleme
hareketini hep birlikte yaşıyoruz. Bu husus, aslında Haçlı seferlerinin, Haçlı
zihniyetinin bir uzantısıdır. Bush’un 11 Eylülden sonra ilan ettiği hususu
hepimiz biliyoruz, Haçlı seferlerinin yeniden başladığını ilan etti. Onların
izlerini şimdi biz hep birlikte yaşıyoruz. Bu hususlar da müttefiklerimizin
bilgisi ve desteğiyle ayrıca yapılmaktadır.
Değerli
milletvekilleri, şunu bilmeliyiz: Türkiye dış güvenlik açısından kuşatılmaya
çalışılıyor. İçinde bulunduğumuz sürede kuşatmanın Suriye kısmı tamamlanmaya
çalışılmaktadır. İç güvenlik boyutunda da hem dış kuşatmayı yapanların işini
kolaylaştırmak, Türkiye’ye fren yaptırmak hem de ayrılıkçılığı bir üst noktaya
taşımak için yeni bir terör modeline, sözüm ona şehir savaşları modeline
geçilmiştir. Yapılan iş bilinçlidir ve dış planlama ürünüdür. Ayrılıkçı hareket
bu model için uzun hazırlıklar yapmıştır. 
Milliyetçi
Hareket Partisi bugünlerin geleceğini öngörmüş, bugünleri işaret ederek sürekli
tedbir alınmasını istemiştir. Hükûmet, siyasi ayak oyunları nedeniyle siyasi
kararlılık gösterememiş veya siyasi rant peşinde koşmuştur. Halk aldatılmış,
barış ve huzur dolu günler beklerken ateşin içine düşmüştür, halk hazırlıksız
yakalanmıştır. 
Yapılması
gerekenler: PYD Kuzey Suriye’de etnik temizlik yapıyor, PKK ise bölgede politik
temizlik yapıyor, iç ortamı yaratarak PKK’lı olmayan vatandaşları göçe
zorluyor, bölgeyi tamamen PKK’ya terk ediyor ve homojenleştiriyor, âdeta Orta
Doğulaştırıyor. Devletin bu göçü mutlaka önlemesi gerekiyor. Bunun için her
türlü tedbirin alınması lazım geliyor.
Türkiye
yeni bir mücadele dönemine girmiştir. İç ve dış güvenlikte yeni bir anlayışa
geçmek gerekmektedir. Sadece iç barış yetmez; kuşatmayı görmek ve bu kuşatmayı
yarmak gerekiyor. Kuşatmayı Suriye’de yaramazsak ülkemiz tam bir cendere içine
çekilecektir.
Değerli
milletvekilleri, dış güvenliğimiz de NATO’ya girdiğimiz günden bu yana en
yüksek risk noktasına ulaşmıştır. Rusya, İran, Irak, Suriye çevrelemesiyle
karşı karşıyayız. Aynı anda çift set çekiliyor; yukarıda Şia seti, önde de Kürt
“aparatçik” yönetimleri, Batı da bu çevrelemeye onay ve destek veriyor. 
Şehir
savaşları modelini başarısızlığa uğratmak için derhâl yeni yasal düzenlemeler
yapılmalıdır. Güvenlik güçlerinin ihtiyaçları, sıkıntıları dikkate alınmalıdır.
Sokağa çıkma yasağı için yeni bir kanun yapılmalıdır. Asker kullanımı için yeni
düzenlemelere ihtiyaç vardır. Bugün, Silahlı Kuvvetleri iç güvenlik birimleri
gibi kullanıyoruz. Bunun aslında birtakım yasal boşlukları olduğu malumlarıdır,
muhakkak bu boşluk düzeltilmeli ve tamamlanmalıdır. Şehir savaşları modelinden
etkilenen ev sahipleri, kiracılar, oradaki vatandaşlarımız, esnaflar,
çalışanlar ve benzeri tüm mağdurlar için acil bir tazminat fonu kurulmalı ve
işletilmelidir, onların yaraları sarılmalıdır. 
Aslında,
sokağa çıkma yasağı sündürülmüş, sulandırılmış bir hadisedir. Hendeklere
indirgeyerek bir tanımlama, sığınak yapma ve orada sözde bir mücadele
yürütülüyor. Bu, yeni bir durumdur. İkinci aşamaya, yeni düzleme geçmeden yasal
düzenlemelere ihtiyaç vardır, aksi takdirde biz daha büyük tehlikelerle karşı
karşıya kalmaya mahkûmuz. 
Olağanüstü
bir dönemi yaşıyoruz. Bu şartlara uygun yeni yasal düzenlemelere ihtiyaç var.
İçinde bulunduğumuz durumu “şehir savaşları” diye tanımlıyorlar. Bunlara
yönelik yasal düzenlemelere ihtiyaç var. Hükûmet ikircikli politikalardan
derhâl vazgeçmeli; başta güvenlik güçlerine güven vermeli, o bölge halkına
güven vermeli. Dün onları yalnız bıraktık, bölgeyi örgütün inisiyatifine terk
ettik, şimdi bu hususun bir daha yaşanmayacağına onlar inanmalı. Güvenlik
güçleri, bölgede çok riskli bir şekilde terörle mücadele ederken onlar da yarın
tekrar, önceki gibi bir hesap sorulmayacağından emin olmalı. Onların gerekli
eğitimden geçirilmesi ve gerekli teçhizatlarının, mühimmatlarının ve diğer
eksiklerinin derhâl tamamlanması gerekiyor. 
Değerli
milletvekilleri, diğer taraftan, aslında Hükûmetimize düşen, Sayın
Cumhurbaşkanımıza düşen, bizim değerlerimizi ön plana çıkaran, bizi biz yapan
kurumlarımıza, milletimizin tüm o biraz önce saydığım değerlerine sahip çıkmalı
ve günlük, başkanlık sistemi gibi tali sistemle yoğunlaşma yerine, Türkiye’nin
önemli bu sorununa ağırlık vermeli ve kurumları koordine edecek, vatandaşlarımızı,
sivil toplum kuruluşlarını koordine edecek yaklaşımlarda bulunmalıdır. 
Bu
duygularla herkesi tekrar saygıyla, hürmetle selamlıyor, kandilinizi tekrar
tebrik ediyorum. (MHP sıralarından alkışlar)
BAŞKAN
– Teşekkür ederiz Sayın Okutan.
Değerli
milletvekilleri, Halkların Demokratik Partisi Grubunun önerisi üzerindeki
konuşmalar tamamlanmıştır.
İDRİS
BALUKEN (Diyarbakır) – Karar yeter sayısı istiyoruz.
BAŞKAN
– Şimdi, Halkların Demokratik Partisi Grubunun önerisini oylarınıza sunacağım.
Karar yeter sayısı istenmiştir. Karar yeter sayısı arayacağım: 
Kabul
edenler… Kabul etmeyenler… Karar yeter sayısı vardır, öneri kabul edilmemiştir.
Şimdi,
diğer öneriye geçiyoruz.
Adalet
ve Kalkınma Partisi Grubunun İç Tüzük'ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
2.- AK PARTİ Grubunun, gündemdeki sıralama ile Genel
Kurulun çalışma gün ve saatlerinin yeniden düzenlenmesine; 22 ve 29 Aralık 2015
ile 5, 12, 19 ve 26 Ocak 2016 Salı günkü birleşimlerinde bir saat süreyle sözlü
soruların görüşmelerinin tamamlanmasına kadar çalışmalarını sürdürmesine
ilişkin önerisi
22/12/2015
Türkiye Büyük Millet Meclisi
Başkanlığına
Danışma Kurulunun 22/12/2015 Salı günü (bugün) yaptığı
toplantıda siyasi parti grupları arasında oy birliği sağlanamadığından, İç
Tüzük'ün 19’uncu maddesi gereğince, grubumuzun aşağıdaki önerisinin Genel
Kurulun onayına sunulmasını arz ederim.
İlknur
İnceöz
Aksaray
AK PARTİ
Grup Başkan Vekili
Öneri: 
Bastırılarak dağıtılan 11, 3, 4, 6 ve 7 sıra sayılı kanun
tasarılarının, kırk sekiz saat geçmeden, gündemin "Kanun Tasarı ve
Teklifleri ile Komisyonlardan Gelen Diğer İşler" kısmının sırasıyla 1, 2,
3, 4 ve 5’inci sıralarına alınması, Genel Kurulun 23 Aralık 2015 Çarşamba günkü
birleşiminde 11 sıra sayılı Kanun Tasarısı’nın görüşmelerinin tamamlanmasına
kadar, 24 Aralık 2015 Perşembe günkü birleşiminde ise 4 sıra sayılı Kanun
Tasarısı’na kadar olan işlerin tamamlanmasına kadar, 4 sıra sayılı Kanun
Tasarısı’na kadar olan işlerin görüşmelerinin 24 Aralık 2015 Perşembe günkü birleşiminde
tamamlanamaması hâlinde, Genel Kurulun haftalık çalışma günlerinin dışında 25
Aralık Cuma günü saat 14.00'te toplanarak bu günkü birleşiminde gündemin
"Kanun Tasarı ve Teklifleri ile Komisyonlardan Gelen Diğer işler"
kısmında yer alan işlerin görüşülmesi ve 4 sıra sayılı Kanun Tasarısı’na kadar
olan işlerin görüşmelerinin tamamlanmasına kadar, yukarıda belirtilen
birleşimlerde gece 24.00'te günlük programın tamamlanamaması hâlinde günlük
programın tamamlanmasına kadar çalışmalarını sürdürmesi, 22 ve 29 Aralık 2015
ile 5, 12, 19 ve 26 Ocak 2016 Salı günkü birleşimlerinde bir saat süreyle sözlü
soruların görüşmelerinin tamamlanmasına kadar çalışmalarını sürdürmesi
önerilmiştir.
BAŞKAN – Adalet ve Kalkınma Partisi Grubu önerisi
üzerinde ilk konuşmacı, lehte, İstanbul Milletvekili Sayın Halis Dalkılıç. 
Sayın Dalkılıç, buyurunuz. (AK PARTİ sıralarından
alkışlar) 
Süreniz on dakikadır.
HALİS
DALKILIÇ (İstanbul) – Sayın
Başkan, değerli milletvekilleri; yüce Meclisi saygıyla selamlıyorum. Bu vesileyle
İslam âleminin mübarek Mevlit Kandili’ni tebrik ediyorum. Siz değerli
milletvekillerinin şahsında da tüm milletimizin Mevlit Kandili’ni tebrik
ediyorum, hayırlara vesile olsun. 
Adalet ve Kalkınma Partisi grup önerimiz adına söz almış
bulunuyorum. Bastırılarak dağıtılan 11, 3, 4, 6 ve 7 sıra sayılı Kanun
Tasarılarının kırk sekiz saat geçmeden gündemin “Kanun Tasarı ve Teklifleri ile
Komisyonlardan Gelen Diğer İşler” kısmında sırayla 1, 2, 3, 4 ve 5’inci
sırasına alınmasını; Genel Kurulun 23 Aralık 2015 Çarşamba günkü birleşiminde
11 sıra sayılı Kanun Tasarısı’nın görüşmelerinin tamamlanmasına kadar; 24
Aralık 2015 Perşembe günkü birleşiminde ise 4 sıra sayılı Kanun Tasarısı’na
kadar olan işlerin tamamlanmasına kadar; 4 sıra sayılı Kanun Tasarısı’na kadar
olan işlerin görüşülmesinin 24 Aralık 2015 Perşembe günkü birleşiminde
tamamlanamaması hâlinde, Genel Kurul haftalık çalışma günlerinin dışında 25
Aralık Cuma günü saat 14.00’te toplanarak o günkü birleşiminde gündemin “Kanun
Tasarı ve Teklifleri ile Komisyonlardan Gelen Diğer İşler” kısmında yer alan
işlerin görüşülmesi ve 4 sıra sayılı Kanun Tasarısı’na kadar olan işlerin
görüşmelerinin tamamlanmasına kadar; yukarıda belirtilen birleşimlerde gece
24.00’e, günlük programın tamamlanamaması hâlinde günlük programın
tamamlanmasına kadar çalışmaların sürdürülmesi; 22 ve 29 Aralık 2015 ile 5, 12,
19 ve 26 Ocak 2016 Salı günkü birleşimlerinde bir saat süreyle sözlü soruların
görüşmelerinin tamamlanmasına kadar çalışmalarının sürdürülmesi önerilmiş. 
Grup önerisinin lehinde olduğumu bildiriyor, yüce Meclisi
saygıyla selamlıyorum. (AK PARTİ sıralarından alkışlar) 
BAŞKAN – Teşekkür ederiz Sayın Dalkılıç. 
İkinci konuşmacı, aleyhinde İstanbul milletvekili Sayın
Mehmet Bekaroğlu. (CHP sıralarından alkışlar) 
Sayın Bekaroğlu, süreniz on dakikadır, buyurunuz. 
MEHMET BEKAROĞLU (İstanbul) – Sayın Başkan, ben de sizi
görevinizde tebrik ediyorum, başarılar diliyorum. 
Değerli milletvekilleri, Adalet ve Kalkınma Partisi grup
önerisi üzerinde CHP’nin düşüncelerini açıklamak üzere söz aldım. Hepinizi
saygıyla selamlıyorum. 
Şimdi, deniliyor ki
bu öneride:“…Kırk sekiz saat beklenmeden…” Diğerlerine girmiyorum. Bu,
değerli arkadaşlarım, çoğunluk gücünü kullanarak, çoğunluğa dayanarak
Anayasa’yı ve İç Tüzük’ü ihlal etmektir. Bu tutum yanlış bir tutumdur değerli
arkadaşlarım. Çoğunluk elbette karar verecek, demokrasiler böyledir, Anayasa da
böyledir fakat çoğunluğa dayanarak hiçbir şekilde hukukun dışına çıkılamaz; siz
bunu yapıyorsunuz, yanlış yapıyorsunuz. 
Değerli arkadaşlarım,
sabahtan beri bu Genel Kurulda yapılan tartışmaları dinliyorum. Adalet ve
Kalkınma Partisinin yani iktidar partisi grubunun gerçekten tahammülsüzlüğünü
anlamak mümkün değil. Değerli arkadaşlarım, siz iktidarsınız, devleti siz
yönetiyorsunuz. Siz dinlemek zorundasınız, en ters gelen şeyleri bile
dinleyeceksiniz. Ama görünen o ki sizde tahammül kalmamış. 
Bakınız, bir süre
önce Sayın Meclis Başkanını ziyaret etmek istedim, Sayın İsmail Kahraman’ı,
hemşehrimdir. On iki gün bekledim randevu almak için. Sonunda randevu geldi ve
saatinde gittim ziyarete. Bir başka eski milletvekili arkadaşımız orada
bekliyordu, bir işi vardı, benden yaşlı, ona benden önce girmesi için -benden
izin istedi- izin verdim. Görüşme devam ederken bir başka Adalet ve Kalkınma
Partisi milletvekili geldi -ben orada otururken- hiç dinlemeden, içeri girdi.
Yarım saat geçti değerli arkadaşlarım benim randevu saatimin üzerinden,
bekliyorum. İçeriye haber gönderdik, yine cevap gelmedi. Sonra, sekreterine
dedim ki: “Ben gidiyorum, Sayın Başkan isterse tekrar randevu verir.” Bugün bir
hafta oldu, randevu vermedi. 
Değerli arkadaşlarım, eğer Sayın İsmail Kahraman’la
görüşme imkânı bulsaydım ona söyleyeceklerimi burada sizinle paylaşmak
istiyorum. Diyecektim ki: Sayın Kahraman , -hatta “İsmail Ağabey” diye hitap
edecektim, böyle hitap etmek için hukukumuz yeterli- siz görmüş geçirmiş bir
insansınız, bu Mecliste daha evvel de
bulundunuz. Türkiye’de yaşanan gerginlikleri, geçmişte bütün millet olarak
ödenen bedelleri biliyorsunuz. Bakınız, bugün Türkiye Cumhuriyeti tarihinde hiç
yaşanmamış büyük bir kutuplaşma yaşanıyor. Siz, Meclis Başkanı olarak, böyle
bilge bir kişi olarak bu kutuplaşmayı düşürecek şekilde davranın. Ben 60 yaşına
gelmiş bir insan olarak Türkiye’deki bu kutuplaşmanın gerçekten bizi bir
karanlığa doğru sürüklediğini fark ediyorum ve endişe ediyorum. Sayın Başkan,
bu konuda sizin yapacağınız önemli şeyler var diyecektim, görüşemedim
kendisiyle.
Diyecektim
ki yine: Sayın Başkan, bu ülkede, bu ülke tarihinin görmediği kadar ayrımcılık yapılıyor,
kayırmacılık yapılıyor. Bu, toplum vicdanını zedeliyor. Siz bunu
engelleyebilirsiniz, yapmayın, etmeyin diyecektim. Bu kutuplaşma, kimlik
siyaseti insanları itiyor. 
Bakınız,
değerli arkadaşlarım, kızmayın ama bir şey söyleyeceğim. Var mı bu ülkede bir
tane bugün Alevi kimliğiyle vali? On dört seneden beri var mı birkaç tane örnek
olarak gösterebileceğiniz, “Bu da Alevi, hâkim ve savcı oldu.” diyebileceğimiz
bir insan var mı? (AK PARTİ sıralarından gürültüler) Bunlar yanlıştır değerli
arkadaşlarım. “Eşit yurttaşlık var.”
REŞAT
PETEK (Burdur) – Çok, çok.
MEHMET
BEKAROĞLU (Devamla) – Hayır, yok değerli arkadaşlarım, daha evvel de sordum. 
Bakınız,
diyecektim ki: Sayın Başkan, hukuk ayaklar altında, yine cumhuriyet tarihinde
görülmediği kadar emirle mahkemeler karar veriyor; yanlıştır bunlar diyecektim.
Yargının bağımsızlığı önemlidir, adalet bir gün hepimize lazım olacak
diyecektim ama görüşemedim.
Diyecektim
ki Sayın Başkana: Sayın Başkan, insan ifade özgürlüğüyle vardır. Kur'an-ı
Kerim’de bu “beyan” kelimesiyle ifade edilir. Beyan edemeyen insanın insanlığı
elinden alınmıştır. Siz ifade özgürlüğünü çiğniyorsunuz, basın özgürlüğünü
çiğniyorsunuz. Siz, yaşlı, bilge bir Meclis Başkanı olarak bu konuda grubunuzu
uyarın diyecektim ama görüşme imkânım olmadı.
Diyecektim
ki: Gazeteciler haber alma özgürlüğümüzü, haber alma hakkımızı yerine
getirdikleri için içeri atılıyor; hiçbir şey yapmıyorsunuz, bunlar yanlıştır.
Siz bu konuda bir şeyler yapabilirsiniz, “Ağabey”siniz, Meclis Başkanısınız.
Sadece Adalet ve Kalkınma Partisi Grubunun Meclis Başkanı değilsiniz, bütün
Meclisin Başkanısınız. Ama maalesef,
görüşemedim.
Değerli
arkadaşlarım, bugün izlediğim sabırsızlığınızda bir kibir de görüyorum,
büyüklenme de görüyorum, çoğunluğun vermiş olduğu bir kibir görüyorum. Bu da
çok yanlış. Bu Meclis, bu ülke nice muktedirleri gördü. Diyecektim ki Sayın
Meclis Başkanına: Sayın Başkanım, bu konuda da arkadaşlarınızı uyarın, bu
büyüklenme iyi değildir, tevazu gerekir.
Yine,
diyecektim ki: Sayın Başkanım, Meclisi çalıştırın. Bakın, bugün Türkiye
yönetilemiyor. “İki başlılık” diyorsunuz, bu iki başlılığın kalkması için
başkanlık sistemini dayatıyorsunuz. Bunlar yanlıştır diyecektim. Meclisi
çalıştırın. 4 parti grubu var. “Ortak akıl” derdiniz. Siz hep ortak akılla bu
Adalet ve Kalkınma Partisini kurdunuz, ben şahidim. Dolayısıyla, ortak aklı
harekete geçirin. Meclisi, Parlamentoyu, parlamenterleri dinleyin, grupları
dinleyin, partilerin görüşlerini alın, sivil toplum örgütlerini dinleyin. 
Bakın,
bu getirmiş olduğunuz teklif “Biz kimseyi dinlemeyiz, bizim çoğunluğumuz var,
bildiğimizi yaparız…” Bu bir büyüklenmedir, kibirdir, yanlıştır değerli
arkadaşlarım. İhtiyacımız olan ortak akıldır. İnsanı dinleyin, evet, insanı
dinleyin; dinlemek zorundasınız, iktidarsınız, devletsiniz.
Yine,
Sayın Başkana diyecektim ki: Sayın Başkanım, Cumhurbaşkanımız Sayın Recep
Tayyip Erdoğan gerçekten tarafsızlığını, yeminini bozuyor. Kimseyi dinlediğini
sanmıyorum ama siz “İsmail Ağabey”siniz, bir zamanların “İsmail Ağabeyi”siniz,
gidin Sayın Cumhurbaşkanına deyin ki: Sayın Cumhurbaşkanı, siz
Cumhurbaşkanısınız, tarafsız Cumhurbaşkanısınız, siz siyasetin üstündesiniz,
siz gerginlikleri azaltacak bir pozisyondasınız, size yakışan, uygun olan
budur. Her gün üç tane, beş tane konuşma yaparak, her gün sanki iktidar
partisinin ya da herhangi bir partinin genel başkanıymış gibi muhalefet
partilerini incitecek, onları aşağılayacak şekilde konuşma size yakışmaz, bu
doğru değil Sayın Cumhurbaşkanı. Ama bunları yapamadım; Sayın Meclis Başkanı
bana randevu vermedi, verdiği randevuda da benimle görüşmedi.
Değerli
arkadaşlarım, bu şekilde bu ülkeyi yönetemezsiniz, nitekim ülke yönetilemiyor.
Elbette toplumda yaşıyorsunuz, elbette siz de seçim bölgelerine gidiyor,
insanlarla görüşüyorsunuz. Toplumda bugüne kadar, bugün yaşandığı kadar bir
gerginlik, kutuplaşma hiç yaşandı mı, gördünüz mü? Bu kutuplaşmayla nereye
gideceksiniz? Elbette yüzde 49 oy aldınız, elbette çoğunluk sizde, elbette
netice itibarıyla demokrasilerde kararlar çoğunluk reyiyle alınır; buna bir itirazımız
yok ama yönetme hukuk içinde olur değerli arkadaşlarım, vicdan içinde olur.
Hukuku beğenmeyebilirsiniz; gelirsiniz, çoğunluğunuz var, burada
değiştirirsiniz. Sayın Grup Başkan Vekilimiz, çoğunluğa dayanarak kırk sekiz
saat beklemeden yasaları görüşelim yanlıştır. Kırk sekiz saat niye ayrılmıştır,
bilirsiniz siz bunu. Çünkü, milletvekilleri ne teklif geliyor, bunları oturup
konuşacaklar, tartışacaklar, dolayısıyla bir kanaat oluşturacaklar ve o
kanaatleri burada dile getirecekler. Siz bunlardan kaçıyorsunuz. Yanlış
yapıyorsunuz değerli arkadaşlarım. Bugünler geçer, bu çoğunluk biter, bu güç
biter. Kibirli kibirli bu Meclis kulislerinde dolaşan çok insan gördük ama
bunların hiçbiri yok, yarın siz de olmayacaksınız değerli arkadaşlarım, bunu
unutmayın!
Hepinizi
saygıyla selamlıyorum. (CHP sıralarından alkışlar)
BAŞKAN
– Teşekkür ederiz Sayın Bekaroğlu.
Şimdi,
önerinin lehinde üçüncü konuşmacı, Kırıkkale Milletvekili Sayın Ramazan Can.
Buyurunuz
Sayın Can. (AK PARTİ sıralarından alkışlar) 
Süreniz
on dakikadır. 
RAMAZAN
CAN (Kırıkkale) – Sayın Başkanım, değerli milletvekilleri; Genel Kurulu
saygıyla selamlıyorum. 
Konuşmama
başlarken Mevlit Kandili’nizi tebrik ediyorum.
Grup
önerimizle, Plan ve Bütçe Komisyonundan gelen 11 sıra sayılı Gelir Vergisi
Kanunu ile Bazı Kanunlarda Değişiklik Yapılmasına Dair Kanun Tasarısı’nın
gündemin 1’inci sırasına alınmasını; yine, Dışişleri Komisyonundan gelen
uluslararası sözleşmelerden 3, 4, 6 ve 7 sıra sayılı Kanun Tasarılarının kırk
sekiz saat geçmeden gündemin 2, 3, 4 ve 5’inci sıralarına alınmasını
öneriyoruz.
Yine,
grup önerimizle, 23 Aralık 2015 yarın, Çarşamba günü 11 sıra sayılı Kanun
Tasarısı’nın görüşmesinin tamamlanmasına kadar Genel Kurulu çalıştırmayı
öneriyoruz; bitmezse, aynı şekilde, saat 14.00’te Genel Kurulu açarak perşembe
ve cuma günleri Genel Kurulu çalıştırmayı öneriyoruz.
Ayrıca,
bugün -vakit yetmedi- ve 29 Aralık 2015; 5, 12, 19, 26 Ocak 2016 Salı günkü
birleşimlerde ise bir saat süreyle sözlü soruların görüşülmesini öneriyoruz.
Önerimize
Genel Kurulun desteğini bekliyor, Genel Kurulu tekrar saygıyla selamlıyorum.
(AK PARTİ sıralarından alkışlar) 
BAŞKAN
– Teşekkür ederiz Sayın Can.
Şimdi,
önerinin aleyhinde son konuşmacı Diyarbakır Milletvekili Sayın Çağlar Demirel.
Buyurunuz
Sayın Demirel. (HDP sıralarından alkışlar) 
Süreniz
on dakikadır.
ÇAĞLAR
DEMİREL (Diyarbakır) – Sayın Başkan, öncelikle, yeni görevinizde başarılar
diliyorum. Kadın özgürlük mücadelenizde yürüttüğünüz başarının, özelde
yürüttüğünüz başarının yeni görevinizde de daha eşit, adaletli, hakkaniyete
dayalı bir yönetim anlayışını hâkim kılacağını düşünüyorum. Bu nedenle sizi
tekrar kutluyor ve yeni görevinizde başarılar diliyorum. 
Sayın
Başkan, değerli milletvekilleri; her ne kadar bugünkü gündemimizde gelen
önergeyle ilgili bir durum söz konusu olsa da şu anda halkın gündeminde olan ve
yakıcı bir sorun olarak önümüzde duran durumu değerlendiren bir konuşma yapmak
istiyorum. Özelde söylenenleri dinleyen ya da duyan değil, bizzat yaşayan ve
gören biri olarak ifadelerime başlayacağım.
Evet,
Sayın Başkan, değerli milletvekillerimiz; bugün, sadece bugün üzerinden
konuşursak kaç kişi yaşamını yitirdi? Burada oturduğumuz süre içerisinde, daha
belki bu sürede, aktaracağım zamanlarda yaşamını yitiren insanların haberini
duyacağız. Bildiğim kadarıyla, daha önce de ifade ettik, Dilek Doğan’la ilgili
daha önce basında çıkan duruma ilişkin açıklamalar vardı; daha sonrasında
basında çıkan görüntülerle asıl, gerçek yüz ortaya çıktı. Bugün de İstanbul’da
yaşanan 2 kadına yönelik katliamla, Nusaybin’de yaşayan 2 kişinin yaşamını
yitirmesiyle; bugün, az önce Diyarbakır’da, Diyarbakır merkezde Seyrantepe
Mahallesi’nde 13 yaşındaki Şiyar Baran’ın katledilmesiyle; Cizre’de kadın
arkadaşlarımızın, yine kadınların katledilmesiyle bugün 10’a yakın insanın
yaşamını yitirdiğini ve katledildiğini ifade edebiliriz.
Ben
Nusaybin’de, Dargeçit’te, Sur’da, Cizre ve Silopi’de yaşananlar üzerinden,
yaşananlara dair birkaç örnek vermek istiyorum. 
Sur
bugün 21’inci gününde; Sur’da sokağa çıkma yasağının uygulandığı 21’inci gündeyiz.
Herkesin bir empati yapmasını istiyoruz. 21’inci günde Diyarbakır halkı
demokratik hakkı olan basın açıklamasını yapmak isterken insanların üzerine
ateşler açılıyor, silahlarla kurşunlanıyor ve çocuklar, kadınlar katlediliyor. 
Sadece
Nusaybin’i ifade edeyim: Dokuz gündür… Nusaybin’de 9’uncu günde, Dargeçit’te
12’nci günde, Silopi ve Cizre’de 9’uncu günde… Hepsinin tek tek örneklerini
vererek aktarabiliriz size. 
Şu
anda Silopi’de cenazelerini alamayan… Taybet Ana’nın cenazesi kapısının önünde,
yerde bekliyor. Şu anda, Silopi’de 3 cenaze camiye zorla taşınarak buzlar
içerisinde dondurulmaya çalışılıyor. Şu anda, Silopi’de 12 kişinin cenazesi
hâlâ morga götürülememiş; 12 cenaze yerde, dokuz gündür 12 cenaze Silopi’de
yerde duruyor; bunların birçoğu da kadındır. Kadınların cenazeleri yerde
dururken bu ülkede biz neden bahsediyoruz? 
Bu
ülkede anlatacaklarımızı, yaşadıklarımızı, gördüklerimizi ifade edeceğiz.
Tanklarla, toplarla, helikopterlerle insanların üzerine bomba yağdırılırken biz
burada oturmuş seyrediyoruz. Oysa, Meclis bugün bir karar almalıydı; oraya
gidip, orada yaşananları yerinde görüp, oradaki halkla konuşup birlikte bir
karar almalıydı. Sokağa çıkma yasaklarıyla, insanları katletmekle bu sorun
çözülmez. Kadınlar direniyor, direnmeye de devam edecektir. 81 yaşındaki ana
katledildi, 30 yaşındaki Hediye katledildi. Yine, Taybet’in cenazesi, Ayşe’nin
cenazesi hâlâ sokaklarda. Şimdi, biz bu ülkede neyi konuşacağız? Bu ülkede
bahsettiğimiz şeyler yanı başımızda yaşananlardır. Hâlâ bu ülkede bir darbe
gerçekleştirdiğini kabul etmeyen bir Hükûmet söz konusudur. Şu anda Urfa’dan
Mardin’e, Diyarbakır’a, Şırnak’a giden tank ve topların, zırhlı araçların
konvoyları geçiyor. Nerede yaşıyoruz? Türkiye'de yaşıyoruz. Kimler
katlediliyor? 
NİHAT
ÖZTÜRK (Muğla) - PKK’lılar.
ÇAĞLAR
DEMİREL (Devamla) - Bu ülkede yaşayan vatandaşlar katlediliyor. 
FARUK
ÖZLÜ (Düzce) – PKK, PKK.
ÇAĞLAR
DEMİREL (Devamla) - Bunların hepsinin hesabını tek tek soracağız. Biz
yaşananların tek tek hesabını soracağız. 
FARUK
ÖZLÜ (Düzce) – PKK’ya mı soracaksın!
ÇAĞLAR
DEMİREL (Devamla) - Diyarbakır’da gaz bombasıyla başından vurulan kadın
arkadaşımızın kafası kırılıyor. Yaşamları tehlikededir. 
AHMET
GÜNDOĞDU (Ankara) – Bağırma, niye bağırıyorsun ya!
ÇAĞLAR
DEMİREL (Devamla) - Şu anda ülkeyi cehenneme döndüren bir anlayış söz
konusudur; bir darbe, bir iç savaş söz konusudur. Bunu burada konuşmayacaksak,
Mecliste, kürsüde, burada ifade etmeyeceksek, yaşadıklarımızı burada dile
getiremeyeceksek nerede dile getireceğiz? Biz sorunun çözümünün halkın
iradesini görmekle olacağını söylüyoruz. Evet, orada yaşayan halkı görmek
zorundasınız, neler yaşadıklarını görmek zorundasınız. Cizre’de, Silopi’de top
atışlarıyla evler başlarına yıkıldı ve 2 çocuk yaşamını yitirdi. Şu anda
Silopi’de yaralılar hastaneye götürülemiyor. Şu anda Cizre’de hastaneler,
okullar; Silopi’de belediye işgal altındadır; polisler, askerler oraları işgal
etmiş durumdadır. Şu anda Silopi’de insanların evlerine girip evleri karargâha
döndüren askerler ve polisler söz konusudur. Halkı evden zorla çıkartan,
anonslar yapıp çıkartan bir anlayış söz konusudur. 
Şimdi Hükûmete bir kez daha seslenmek istiyorum. Yani
evet, Hükûmet, 2015 yılında bir tarihe imza atmıştır. Tarihe imza attığıyla
övünen Hükûmet, 2015 yılında bir tarihe daha imza atmıştır. Bin üç yüz yetmiş
yedi yıl boyunca o Diyarbakır Ulu Camisi’nde kılınan namaz... Bu cuma,
geçtiğimiz cuma Ulu Camisi’nde namaz kılınmamıştır. Bu, bir tarih olarak tarih
sayfalarında yerini koruyacaktır.
HÜSNÜYE ERDOĞAN (Konya) – Sayenizde. 
ÇAĞLAR DEMİREL (Devamla) - Bunun hesabı verilecektir,
bu çok nettir.
FARUK ÖZLÜ (Düzce) – PKK’ya söyle. 
ÇAĞLAR DEMİREL (Devamla) - Bunu çok net ifade ediyoruz
ki kendisi “Cuma namazlarını Cizre’de kılacağım.” diyenler Ulu Camisi’nde namaz
kılınmasına izin vermemiştir.
21’inci gündür Diyarbakır Sur’da sokağa çıkma yasağı
uygulanıyor; halkın üzerine tankla, topla, evler yıkılarak gidiliyor. Bu nerede
görülmüş? Bu, Türkiye’de görülmüş ve AKP Hükûmeti döneminde görülmüş, 2015
yılında görülmüştür. Bu, tarihe geçecektir; bu, tarihe çok net olarak
geçecektir. 
Evet, bugün Maraş katliamının yıl dönümü. Orada
yaşamını yitirenleri biz saygıyla anıyoruz. Aleviler, düşünce özgürlüğüyle
düşüncelerini dile getirenler, inanç özgürlüğünü ifade edenler orada
katledildi. Evet, otuz yedi yıl önce gelişti ama bugün, aynı darbe hükûmeti şu
anda Sur’da, Dargeçit’te, Nusaybin’de, Cizre’de ve Silopi’de halkına ateş
açmıştır ve halkını katletmiştir. Toplam dokuz günde Silopi’de 12 kişi yaşamını
yitirmiştir, Cizre’de dokuz günde 8 kişi yaşamını yitirmiştir. Bugün biz burada
konuşurken insanlar orada yaşamlarını yitiriyor. Her gün kadınlar, çocuklar...
Bunları bir kez daha ifade ediyoruz, sekiz aylık hamile olan kadının çocuğuna
kurşun sıkılıyor. Yani bunları yap… Biz gözlerimizle gördük, gördüklerimizi ve
yaşadıklarımızı anlatıyoruz. Gelin, sizinle beraber gidelim, yaşananları kendi
gözlerimizle görelim. 
Bu
ülkede milletvekili seçilmişler… Halkın üzerine bombalar yağdırılırsa,
kurşunlanırsa, gaz bombalarıyla, tankıyla, topuyla gidilirse hiç kimse bunu
kabul edemez. Bugün gündemimiz bu olmalıydı, bütün milletvekilleri bu
sorumlulukla hareket edip buna bir çözüm üretmeliydi. 
Evet,
halkımız direniyor, halkımızın direnişinin yanında olduğumuzu biz bir kez daha
ifade ediyoruz. Halkımız direniyor, “Her gün işkenceden, katliamdan,
tutuklanmaktan, bunları yaşamaktan artık bıktık.” diyor ve Kürt halkı bir bütün
olarak direniyor, direnmeye de devam edecektir. Biz halkımızla -yaşananlarla-
birlikte, onlarla birlikteyiz; şu an yarıdan fazla milletvekilimiz Mardin’de,
Diyarbakır’da ve Şırnak’tadır. Biz bunları hem halkımızın yanında olacak hem de
Mecliste tek tek bunları Meclisin gündemine getireceğiz; halkımızın yanında
olarak onlarla birlikte direneceğiz, direneceğiz ve kazanacağız, bir bütün
olarak kazanacağız!
Teşekkür
ediyorum. (HDP sıralarından alkışlar) 
BAŞKAN
– Teşekkür ederiz Sayın Demirel.
Değerli
milletvekilleri, Adalet ve Kalkınma Partisi Grubunun önerisi üzerinde yapılan
konuşmalar tamamlanmıştır. 
Şimdi,
öneriyi oylarınıza sunacağım. 
Kabul
edenler… Kabul etmeyenler… Öneri kabul edilmiştir.
MEHMET
NACİ BOSTANCI (Amasya) – Sayın Başkanım, yerimden söz alabilir miyim?
BAŞKAN
– Buyurunuz Sayın Bostancı.
V.- AÇIKLAMALAR (Devam)
33.- Amasya Milletvekili Mehmet Naci Bostancı’nın,
Diyarbakır Milletvekili Çağlar Demirel’in AK PARTİ grup önerisi üzerinde
yaptığı konuşmasındaki bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, teşekkür ediyorum. 
Biraz
önce konuşan değerli hatip “darbe yaparak iş başına gelen Hükûmet” şeklinde çok
talihsiz, bu çatı altında kabul edilmesi mümkün olmayan bir iddiada bulundu.
Hükûmetin nasıl işbaşına geldiği ortada, yaşanan süreçler ortada. Tabii, halka
nasıl bir anlam verdiğiniz önemli. Eğer halk, sandığa giden, oy kullanan ve bu
yöntemle siyasi iradeyi seçense demokratik süreçler çerçevesinde halk faildir
ama “halk” derken eğer başka unsurları, küçük grupları kastediyorsanız o zaman
farklı bir yargıda, farklı bir değerlendirmede bulunuyorsunuz demektir. AK
PARTİ Hükûmetinin kurulması 1 Kasım seçimlerinin ardından halkın iradesiyle
olmuştur.
Doğuda yaşanan olaylara ilişkin, yerinde
görmek, gözlemlemek, olaylara şahit olmak... Evet, gözlerimiz bakar ama
gözlerimizle olaylar arasında ideolojinin o puslu gözlükleri varsa neyi
gördüğümüz meselesi karışıktır, ideoloji bize farklı bir hikâye anlatır. Doğuda
yaşanan, PKK’nın Kürtler için en büyük problem, en büyük tehlike, en büyük
tehdit olması gerçekliğidir. Bugün, Kürt meselesinin de çözümünün önündeki,
Türkiye’de barışın da önündeki en büyük engel PKK’nın terörüdür. Eğer biz barış
ve çözüm istiyorsak, eğer biz olağan siyasal süreçlerle demokrasi ve özgürlük
temelinde bir Türkiye talep ediyorsak öncelikle teröre karış çıkmamız gerekir.
Doğuda yaşanan olaylar... Hastanelere kim roketatar atmış? Ambülansları kaçıran
kim, sivil halkın üzerinde ateş açan kim? Bütün bunlar ve sayısız örnek
buradaki hendeklerin arkasında yer alan eli silahlı terör örgütü elemanlarını
işaret ediyor.
Bakın, Diyarbakır’da bir Kurşunlu Camisi
hadisesi yaşandı. Halkların Demokratik Partisinin Sayın Eş Başkanlarından biri
“Havadan bombalandı.” dedi, diğeri “Karadan tankla vuruldu.” dedi. Herhâlde
aralarında irtibat da yok yani bu propaganda meselesine ilişkin olarak. 
Gerçekten
de biz bu demokratik süreçleri önemsiyoruz, Halkların Demokratik Partisinin
Türkiye’nin bu önemli Kürt probleminin çözümünde oynaması gereken rolü
önemsiyoruz. Bu rol, kesinlikle teröre karşı durmakla ve demokratik süreçleri
desteklemekle olur. Kendilerinde de esasen Türkiye’nin barışı ve sadece Türkiye’nin
değil, bölgenin de barışı için beklentimiz, adil olmak, hakkaniyetli olmak,
teröre karşı durmak, Kürtlerin, Türklerin, herkesin barışı için çaba
göstermektir. Bunu samimi bir dilek olarak ifade ediyorum. 
Saygılar
sunuyorum. (AK PARTİ sıralarından alkışlar) 
BAŞKAN
– Teşekkürler Sayın Bostancı. 
Sayın
Baluken’in söz talebi vardır. 
Buyurunuz
Sayın Baluken. 
34.- Diyarbakır Milletvekili İdris Baluken’in, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan. 
Tabii,
adımıza kürsüye çıkan her sayın milletvekili 10 defa düşündükten sonra orada o
söylemi dile getiriyor; bunu öncelikle ifade etmek istiyorum. Biz, o kürsüden
kullanmış olduğumuz her cümlenin arkasındayız. 
Bu
Hükûmetle ilgili “darbe Hükûmetidir” derken de demin ben o kürsüden neden
“darbe Hükûmeti” dediğimizi ifade ettim. Eğer bir ülkede demokratik yollarla
yapılmış seçimlerde ortaya çıkan sonuçlar tanınmıyorsa, o ülkede ortaya çıkan
halk iradesiyle yapılan koalisyon görüşmelerine müdahale ediliyorsa; en fazla
oy alan 2’nci siyasi partiye hükûmet kurma görevi anayasal süre içerisinde, bir
hafta kalmasına rağmen, verilmiyorsa; bir Meclis, bir Parlamento bir tek
komisyonunu bile oluşturmadan tekrar seçime gidiyorsa, seçimden sonra iki gün
üst üste bile Genel Kurul toplanıp bir çalışma ortaya koyamıyorsa orada açık
bir darbe vardır. Ve bu darbeyi yapan da gerek saray gerekse de onun
talimatlandırdığı AKP’nin kendisidir. Yasa ve Anayasa, maalesef, 7 Haziran
seçimlerinden sonra tamamen rafa kaldırılmıştır. Şu anda da o darbe süreci aynı
şekilde devam ediyor. 
Bir
kentte yirmi bir gün süren sokağa çıkma yasaklarının dayandığı hukuki gerekçe
nedir? Soruyoruz, çıkıp açıklasınlar. 3 sayın bakan var burada… Anayasa’nın
yaşam hakkı, seyahat hakkı, eğitim hakkı, sağlık hakkı başta olmak üzere temel
hak ve özgürlüklerin tamamını rafa kaldıran, sokağa çıkma yasakları hangi
hukukla açıklanacak? Ben oturumun başında da belirtmiştim, sokağa çıkma yasağı
artık evde kalma yasağına ve pencereye çıkma yasağına dönüştü. Silopi’de
insanlar pencereye çıktığı için keskin nişancılar tarafından katlediliyorlar.
Silopi’de insanlar kendi evlerinden zorla toplanıp kapalı spor salonlarına
götürülüp orada hapsediliyorlar. Bize inanmıyorlarsa seçimde ittifak yaptıkları
HÜDA PAR’ın bugün yapmış olduğu açıklamalara baksınlar. HÜDA PAR yaptığı
açıklamada, üyelerinin evlerinin zorla askerler tarafından gasbedildiğini ve
cephe olarak kullanıldığını söylüyor. AKP’nin sayın grup başkan vekili burada
“Hastaneye roket atıldı, şuraya şu atıldı.” diyerek durumu kurtaramaz. Cizre
Devlet Hastanesinin şu anda karargâh olarak kullanıldığını bilmiyor mu? Bakın
size birkaç tane resim göstereyim, şu anda Silopi’de, Cizre’deki mevcut durum
bu, bakın: Öğrencilerin olması gereken okulda “Öğretmenler yeni nesil sizin
eseriniz olacaktır.” denilen tablonun arkasındaki, pankartın arkasındaki resim
budur. Bu, darbe dönemini bile aşan, sıkıyönetim dönemlerini bile aşan açık bir
faşizm uygulamasıdır. Dolayısıyla sokakta cenazeleri çürümeye bırakan, günlerce
orada katlettikleri cenazelerin defnine izin vermeyen, yürüttükleri savaşın
hukukuna bile uymayan bir anlayış darbe hükûmetinden çok daha ağır siyasi
eleştirileri fazlasıyla hak ediyor. 
Biz
ne söylediğimizi biliyoruz, bundan sonra da bu konuda gerekli olan şeyleri
söylemeye, kürsüden bütün Türkiye kamuoyunu bilgilendirmeye devam edeceğiz.
Teşekkür
ediyorum. 
ÇAĞLAR
DEMİREL (Diyarbakır) – Sayın Başkan…
BAŞKAN
– Sayın Demirel, buyurunuz.
ÇAĞLAR
DEMİREL (Diyarbakır) – AKP grup başkan vekili, özelde eş başkanlarımızın ifade
ettiği Kurşunlu Camisi’ne ilişkin ifadelerinin birbiriyle haberdar olmadıkları
bilgisini aktardı. Ben ona ilişkin, o sataşmaya ilişkin söz hakkı istiyorum. 
BAŞKAN
– Sayın Demirel, buyurun. 
69’a
göre size iki dakika söz veriyorum. Yeni bir sataşmaya mahal vermeyiniz lütfen.

VIII.- SATAŞMALARA İLİŞKİN KONUŞMALAR (Devam)
6.- Diyarbakır Milletvekili Çağlar Demirel’in, Amasya
Milletvekili Mehmet Naci Bostancı’nın yaptığı açıklaması sırasında şahsına
sataşması nedeniyle konuşması
ÇAĞLAR
DEMİREL (Diyarbakır) – Sayın Başkan, değerli milletvekilleri; evet, Kurşunlu
Camisi’ni sokağa çıkma yasağının kaldırıldığı anın akabinde gidip gören biri
olarak ifade ediyorum: Evet, yukarıdan helikopterlerle yakıcı madde atılıyor ve
yere düştüğü an itibarıyla yanmaya başlıyor. Bunu direkt gözlerimizle
gördüğümüz için ifade ediyoruz, bu bir. 
İkincisi:
Hem havadan bombalanmayla hem de karadan tankların, topların, akreplerin,
zırhlı araçların oradan ateş açmasıyla yakılan bir Kurşunlu Camisi profilini
oraya gelen arkadaşların hepsi çok net görebilirdi. O dönemde… 
REŞAT
PETEK (Burdur) – PKK yapıyor!
ÇAĞLAR
DEMİREL (Devamla) – Evet, o dönemi bizzat gören, helikopterden nasıl yakıcı
maddenin atıldığını bizzat gören, tanıklık eden biri olarak konuşuyorum. (AK
PARTİ sıralarından gürültüler) Ve aynı zamanda oradaki esedullah timinin
yazımına da direkt tanıklık eden biri olarak söylüyorum. Kimdir esedullah timi?
Verseydi bu Hükûmet cevabını şimdiye kadar, neden vermedi? Dokuz gündür 12
yurttaşımız Silopi’de hastaneye götürülemiyor, cesetler Silopi Devlet
Hastanesine götürülmüyor. Yani siz nasıl bir inanç özgürlüğünden
bahsedebilirsiniz burada, nasıl bir demokrasiden, özgürlüklerden
bahsedebilirsiniz? Evler işgal ediliyor, okullar işgal ediliyor. 
OKTAY
ÇANAK (Ordu) – Devlet işgal etmez! 
ÇAĞLAR
DEMİREL (Devamla) - Şu anda Silopi Belediyemiz işgal altındadır. Bunu hepiniz
çok iyi biliyorsunuz. Belediyeye polis, asker el koymuş durumdadır. Ben, şunu
çok net söyleyeyim: Okullar, hastaneler, evler… Silopi’ye gidelim, birlikte
görelim; halkın evlerine el konulmuş, ya çıkarmışlar dışarıda bekletiyorlar,
“Gidin, gidin.” diyorlar, kurşunların altına sürüyorlar ya da…
(Mikrofon
otomatik cihaz tarafından kapatıldı)
ÇAĞLAR
DEMİREL (Devamla) - …evde bütün eşyalarına el koyuyorlar, onları rehin
tutuyorlar. Bu mudur sizin anlayışınız?
OSMAN
AŞKIN BAK (Rize)– Koskoca yalan söyledin.
BAŞKAN
– Teşekkür ederiz Sayın Demirel.
Değerli
milletvekilleri, birleşime beş dakika ara veriyorum.
Kapanma Saati: 19.56
DÖRDÜNCÜ OTURUM
Açılma Saati: 20.07
BAŞKAN: Başkan Vekili Pervin BULDAN
KÂTİP ÜYELER : Sema KIRCI (Balıkesir), Fehmi KÜPÇÜ
(Bolu)
------0-----
BAŞKAN
– Sayın milletvekilleri, Türkiye Büyük Millet Meclisinin 17’nci Birleşiminin
Dördüncü Oturumunu açıyorum.
Değerli
milletvekilleri, gündemin “Sözlü Sorular” kısmına geçiyoruz.
IX.- SÖZLÜ SORULAR VE CEVAPLARI (x)
1.- Bolu Milletvekili Ali Ercoşkun'un, kamu personeli
ile ilgili bazı verilere ilişkin Çalışma ve Sosyal Güvenlik Bakanından sözlü
soru önergesi (6/11) ve Ulaştırma, Denizcilik ve Haberleşme Bakanı Binali
Yıldırım’ın cevabı 
2.- İstanbul Milletvekili Erkan Kandemir'in, akaryakıt
desteklerinden faydalanan balıkçı gemilerine ve yenilenen balıkçı barınakları
sayısına ilişkin sözlü soru önergesi (6/48) ve Ulaştırma, Denizcilik ve
Haberleşme Bakanı Binali Yıldırım’ın cevabı 
3.- İstanbul Milletvekili Erkan Kandemir'in, deniz
ticareti istatistiklerine ilişkin sözlü soru önergesi (6/49) ve Ulaştırma,
Denizcilik ve Haberleşme Bakanı Binali Yıldırım’ın cevabı 
4.- İstanbul Milletvekili Erkan Kandemir'in, havayolu
sektörü ile ilgili verilere ilişkin sözlü soru önergesi (6/50) ve Ulaştırma,
Denizcilik ve Haberleşme Bakanı Binali Yıldırım’ın cevabı 
5.- İstanbul Milletvekili Erkan Kandemir'in, İstanbul'da
yapımı devam eden 3. köprünün çevreye etkisine ve köprünün proje maliyetine
ilişkin sözlü soru önergesi (6/51) ve Ulaştırma, Denizcilik ve Haberleşme
Bakanı Binali Yıldırım’ın cevabı 
6.- İstanbul Milletvekili Erkan Kandemir'in, 2003-2014
yılları arasında yenilenen demir yolu hatlarına ve demir yollarında yaşanan
kazalara ilişkin sözlü soru önergesi (6/52) ve Ulaştırma, Denizcilik ve
Haberleşme Bakanı Binali Yıldırım’ın cevabı 
7.- Bolu Milletvekili Ali Ercoşkun'un, 2002-2005
yılları arasında ulaştırma, depolama, bilgi ve iletişim sektörlerinde yaşanan
gelişmelere ilişkin sözlü soru önergesi (6/53) ve Ulaştırma, Denizcilik ve
Haberleşme Bakanı Binali Yıldırım’ın cevabı 
8.- Bolu Milletvekili Ali Ercoşkun'un, elektronik
haberleşme, havacılık ve uzay teknolojileri alanında yürütülen çalışmalara
ilişkin sözlü soru önergesi (6/54) ve Ulaştırma, Denizcilik ve Haberleşme
Bakanı Binali Yıldırım’ın cevabı 
9.- Bolu Milletvekili Ali Ercoşkun'un, kara yolu yapım
çalışmalarına ilişkin sözlü soru önergesi (6/55) ve Ulaştırma, Denizcilik ve
Haberleşme Bakanı Binali Yıldırım’ın cevabı 
10.- Bolu Milletvekili Ali Ercoşkun'un, 2003-2015
yılları arasındaki kara yolu taşımacılığı verilerine ilişkin sözlü soru
önergesi (6/56) ve Ulaştırma, Denizcilik ve Haberleşme Bakanı Binali
Yıldırım’ın cevabı 
11.- Bolu Milletvekili Ali Ercoşkun'un, kara
yollarındaki denetim ve araç muayene istasyonu sayılarına ilişkin sözlü soru
önergesi (6/57) ve Ulaştırma, Denizcilik ve Haberleşme Bakanı Binali
Yıldırım’ın cevabı 
12.-Bolu Milletvekili Ali Ercoşkun'un, 2003-2015
yılları arasındaki demir yolu yapım çalışmalarına ilişkin sözlü soru önergesi
(6/58) ve Ulaştırma, Denizcilik ve Haberleşme Bakanı Binali Yıldırım’ın cevabı 
13.-Trabzon Milletvekili Haluk Pekşen'in,
Beşikdüzü-İskenderli-Tonya yolu yapım çalışmalarına ilişkin sözlü soru önergesi
(6/66) ve Ulaştırma, Denizcilik ve Haberleşme Bakanı Binali Yıldırım’ın cevabı 
14.- Trabzon Milletvekili Haluk Pekşen'in, Trabzon
Limanı'nın transit ticaret amacıyla kullanımının teşvik edilmesine yönelik
çalışmalara ilişkin sözlü soru önergesi (6/74) ve Ulaştırma, Denizcilik ve
Haberleşme Bakanı Binali Yıldırım’ın cevabı 
15.- Trabzon Milletvekili Haluk Pekşen'in, Yomra-Özdil
yolunun yapım ve iyileştirme çalışmalarına ilişkin sözlü soru önergesi (6/79)
ve Ulaştırma, Denizcilik ve Haberleşme Bakanı Binali Yıldırım’ın cevabı 
16.- Konya Milletvekili Mustafa Kalaycı'nın, Konya Yeni
Çevre Yolu Projesi'ne ilişkin sözlü soru önergesi (6/89) ve Ulaştırma,
Denizcilik ve Haberleşme Bakanı Binali Yıldırım’ın cevabı 
17.- Konya Milletvekili Mustafa Kalaycı'nın, Konya'daki
araç muayene istasyonu sayısının yetersizliğine ilişkin sözlü soru önergesi
(6/90) ve Ulaştırma, Denizcilik ve Haberleşme Bakanı Binali Yıldırım’ın cevabı 
18.- Konya Milletvekili Mustafa Kalaycı'nın, Konya
Ereğli'ye bölgesel bir havalimanı açılıp açılmayacağına ilişkin sözlü soru
önergesi (6/91) ve Ulaştırma, Denizcilik ve Haberleşme Bakanı Binali
Yıldırım’ın cevabı 
19.- Trabzon Milletvekili Haluk Pekşen'in, bakan
korumalarının uçaklara silahlı olarak bindiği iddialarına ilişkin Başbakandan
sözlü soru önergesi (6/97) ve Ulaştırma, Denizcilik ve Haberleşme Bakanı Binali
Yıldırım’ın cevabı 
20.- Konya Milletvekili Mustafa Kalaycı'nın, Konya
Metro Projesi'ne ilişkin sözlü soru önergesi (6/99) ve Ulaştırma, Denizcilik ve
Haberleşme Bakanı Binali Yıldırım’ın cevabı 
21.- Konya Milletvekili Mustafa Kalaycı'nın,
Konya-Kayacık Lojistik Merkezi Yapımı ihalesine ilişkin sözlü soru önergesi
(6/100) ve Ulaştırma, Denizcilik ve Haberleşme Bakanı Binali Yıldırım’ın cevabı

22.- Niğde Milletvekili Ömer Fethi Gürer'in, baz
istasyonlarına ve insan sağlığına etkilerine ilişkin sözlü soru önergesi
(6/110) ve Ulaştırma, Denizcilik ve Haberleşme Bakanı Binali Yıldırım’ın cevabı 
BAŞKAN
– Sayın milletvekilleri, “Sunuşlar” bölümünde belirttiğim, Ulaştırma,
Denizcilik ve Haberleşme Bakanı Sayın Binali Yıldırım’ın birlikte
cevaplandırmak istediği sözlü soru önergelerini cevaplandırmak üzere Sayın
Bakanı kürsüye davet edeceğim. 
Sayın
milletvekilleri, siyasi parti gruplarının anlaşması nedeniyle, soru-cevap
işlemine ayrılan süreyi daha verimli kullanmak için önergelerin okunması işlemi
yapılmayacaktır. Önergeler tam metin hâlinde tutanak dergisinde
bastırılmaktadır. Ayrıca, cevaplanacağı önceden bildirilen soru önergelerinin
özet bilgilerini içeren liste gruplara dağıtılmıştır. 
Şimdi
Sayın Bakana söz vereceğim. 
Buyurunuz
Sayın Bakan. (AK PARTİ sıralarından alkışlar) 
ULAŞTIRMA,
DENİZCİLİK VE HABERLEŞME BAKANI BİNALİ YILDIRIM (İzmir) – Sayın Başkan, değerli
milletvekilleri; bugün mübarek Mevlit Kandili, sözlerimin başında sizlerin ve
milletimizin kandilini tebrik ediyorum.
Bugün
cevaplandıracağım sorular: Birinci soru, Bolu Milletvekili Sayın Ali
Ercoşkun’un Çalışma ve Sosyal Güvenlik Bakanlığına yönelttiği (6/11) esas
numaralı soru, kamudaki istihdamla ilgili bir sorudur. 
2002-2015
yılları arasında kamu personelindeki artış oranı yüzde 30,34’tür. Başka bir
deyişle, istihdam edilen kamu personeli sayısı 3 milyon 339 bin 86’dır. Kamuda
çalışan kadın sayısı oransal olarak yüzde 37’dir. Kamu kurumlarında yüzde 3’lük
engelli personel kapsamında çalışanların sayısı da 63.207’dir. Ancak bazı
branşlarda, öğretmen, din görevlisi, sağlık personeli gibi yeterli talep
olmadığından boşluklar mevcuttur. 2002-2015 yılları arasında engelli çalışan
adedi yüzde 604 oranında artmıştır.
Bolu
Milletvekilimiz Sayın Ali Ercoşkun’un (6/53) esas numaralı soru önergesinde
ulaştırma ve iletişim sektörünün gayrisafi millî hasıladaki payları
istenmektedir. 
Değerli
milletvekilleri, ulaştırma ve haberleşme alanında yaptığımız yatırımların
ekonomiye olumlu yansıları her yıl, geçtiğimiz on yılda görülmüştür.
İhracatımız 3 kat, toplam ticaretimiz 400 milyarın üzerine çıkmış ve buna uygun
olarak da ulaşım ve iletişim altyapısı önemli ölçüde gelişmiştir. Bunun sonucu
gayrisafi millî hasıla içerisindeki -yurt içi hasıladaki- ulaşım ve iletişim
payı yüzde 11’den yüzde 15,6’ya çıkmıştır. Bu da ülkemizin büyümesiyle beraber
ulaşım ve iletişimdeki büyümenin, hatta iletişimdeki büyümenin ülke genel
büyüme oranının biraz daha üzerinde olduğunu göstermektedir. 
Ulaşım
ve iletişim bir ülkenin kalkınmasının, büyümesinin, vatandaşın yaşam
kalitesinin artmasının, hayatının kolaylaştırılmasının olmazsa olmaz şartıdır.
Bu anlamda, yurdun her tarafında yaptığımız bölünmüş yollarla ülkenin doğusunu
batısıyla, kuzeyini güneyiyle birleştirdik, yolları böldük, hayatları
birleştirdik. Diğer bir yandan da hava yolunu halkın yolu hâline getirdik.
Yaklaşık 15 milyon vatandaşımız da ilk defa uçakla tanıştı. Artık bütün
kesimlerden vatandaşlarımız rahatlıkla uçağa biner hâle geldi, hava yolunu
kullanır hâle geldi. Dolayısıyla hava yolu artık imtiyazdan çıktı, ihtiyaca
dönüşmüş oldu. 
Değerli
milletvekilleri, diğer bir soru, yine Bolu Milletvekilimiz Ali Ercoşkun’un
sorusu kara yolu ağ uzunluğuyla ilgilidir. 
Kara yolu ağ uzunluğumuz bugün itibarıyla
66.244 kilometreye ulaşmıştır ancak Türkiye’deki tüm yol ağ uzunluğu 420 bin
kilometrenin üzerindedir. Bunda ne var? Köy yolları var, belediye yolları var,
orman, arazi yolları var. Kara yollarının ağı dışındaki bütün yolları dâhil ettiğimizde
420 bin kilometredir.
Kara yollarındaki önemli bir gelişme
sathi kaplama-sıcak asfalt dengesidir. 2003 öncesi sathi kaplama miktarı
yaklaşık 50 bin kilometre yani 63 bin kilometre yolun 50 bin kilometresi sathi
kaplamayken bugün sathi kaplama miktarı 43 bine gerilemiş, sıcak karışım
miktarı da 19.300 kilometreye çıkmıştır. Bunun anlamı nedir? Bunun anlamı
yollarımızın kalitesinin artmasıdır, yollardaki seyahatin daha konforlu hâle
gelmesidir, daha emniyetli hâle gelmesidir, zaman ve akaryakıt tasarrufundan
ülkenin kazançlı çıkmasıdır. Bunun üç tane somut örneği var, bir tanesi: Kara
yollarındaki trafik 3 kat arttı geçtiğimiz on iki yıl içerisinde. Motorlu taşıt
miktarı 8,5 milyondan 20 milyona çıktı. Kara yollarındaki kazalar da 3 kat
arttı ama ölümlü kazalar yüzde 63 oranında azaldı. Bu da yolların standardının
geliştirilmiş olmasından kazalarda yol kusuru tamamen en arka sıralarda artık
yer almakta, kazaların hâlâ birinci ve öncelikli nedeni insan hatası olarak önümüze
çıkmaktadır. Dolayısıyla, bundan sonra kazaları daha da aşağıya çekmenin yolu
insanımızın, sürücülerimizin bilinçlenmesi ve eğitilmesinden geçmektedir. Bu da
toplumsal bir seferberliğin sonucu gerçekleşecektir. 
Zaman
darlığı yüzünden kısa kısa geçiyorum. 
İstanbul
Milletvekilimiz Sayın Erkan Akdemir’in soru önergesi Yavuz Sultan Selim Köprüsü
ile onun bağlantı yollarına aittir. 
Sizin
de İstanbul’a gittiğinizde görebileceğiniz gibi, dünyanın en geniş açıklığa
sahip köprüsü. Üzerinde 4 gidiş, 4 geliş kara yolu olan ve 2 tren hattı bulunan
ve yine dünyanın en yüksek kule sahipliğini haiz bu köprü büyük oranda
tamamlanmıştır. Köprünün tabliye yerleştirme işi yüzde 95 seviyesindedir, ana
kablo montajı yüzde 97’i geçmiştir. Genel gerçekleşme yüzde 88’e ulaşmıştır.
Buna sadece köprü değil, etrafındaki 115 kilometre bağlantı yolları da
dâhildir. Bu hâliyle, köprümüz 2016’nın ilk yarısında, tahminen nisan, mayıs
ayında hizmet vermeye başlayacaktır. (AK PARTİ sıralarından alkışlar) Bu
köprünün ve bağlantı yollarının hizmete girmesiyle İstanbul’daki şehir içi ağır
vasıta trafiği tamamen kuzeydeki köprüye aktarılmış olacak ve dolayısıyla
İstanbul’daki birinci köprü, ikinci köprü daha ziyade küçük araçlara tahsis
edilecek ve trafik sıkışıklığı bir anlamda biraz daha rahatlayacaktır. 
Tabii,
köprünün devamı olan, Kuzey Marmara Otoyolu, bir ucu Akyazı’dan başlayıp Şile
istikametinde köprüye bağlanan, diğer taraftan da Kınalı ile Yassıören arasında
gerçekleşecek kısmı da önümüzdeki mart ayında yap-işlet-devret modeliyle
gerçekleştirilecek, ihalesi yapılacaktır.
Bir
başka soru, (6/56) esas numaralı, Bolu Milletvekili Sayın Ali Ercoşkun’un
sorusudur. Bu da yine kara taşımacılığıyla ilgili bir sorudur. Soruları tam
okumuyorum, zaman tasarrufu nedeniyle. Doğrusu bu soruda sorulan şey, kara
taşımacılığında ne gibi değişiklikler olduğu yönündedir. 
Kara
yolu taşımasının bir mevzuatı yoktu, mevzuata bağlandı. Taşımalar belgelendirme
sistemine bağlandı. Sadece taşımacılık vardı, taşımacılığın alt grupları
tanımlandı. Lojistikler, uluslararası taşımalar, şehir içi taşımalar, şehirler
arası taşımalar vesaire 35’ten fazla taşıma sektörünün alt grupları tanımlanmış
oldu. 
Trafiğe
kayıtlı araç sayısı -az önce söyledim- 19 milyon 793 bin 995. Bunun yarısı
otomobil, diğeri de diğer türlerden oluşuyor, detaya girmek istemiyorum. Bu
sistemle yol kontrollerinde aşırı yüklemelerin de önüne geçilmiş hem trafik
kazaları hem de yolların daha kısa zamanda tahrip olması önlenmiş durumdadır.
Ayrıca, hurda araçlar, özellikle 22 yaş ve üzerindeki araçlar trafikten
çekilmek suretiyle hem sürdürülemez olan, sürücüler için büyük bir yük olan bu sorun ortadan
kaldırılmış, ayrıca hak sahiplerine de önemli miktarda maddi katkı
sağlanmıştır. 
(6/57) esas
numaralı, yine Sayın Ali Ercoşkun’un sorusu piyasadan çekilen araçlarla
ilgilidir. Bunu zaten cevaplandırdım. 
Şimdi bir başka
soru, Sayın Erkan Akdemir’in (6/58) esas numaralı sorusu hızlı tren hatları ve
demir yolu yapım çalışmalarıyla ilgilidir. 
2003 yılında
ülkemizde 10.984 kilometre demir yolumuz vardı ama bu demir yollarımızın 1950
yılından itibaren maalesef gerektiği kadar üzerinde durulmadı ve yenilenmesi
yapılmadı, yeni hatlar doğru dürüst yapılmadı. Elimizdeki 11 bin kilometre
demir yolunun büyük bir kısmı Osmanlı’dan zamanımıza kalan 4 bin kilometre ve
onun üzerine yapılan 7 bin kilometre, cumhuriyetimizin ilk yıllarında
Atatürk’ün bizzat demir yolu seferberliğiyle başlattığı demir yollarıdır. Demir
yollarındaki bu ihmal büyük boyutlara ulaşmış, artık demir yollarında
sürdürülemez bir hâl almıştır. 
Göreve
geldiğimizde demir yollarıyla ilgili çok önemli kararlar aldık. Bu kararlardan
bir tanesi hızlı tren. Yıllarca konuşulan, ülkemizin özlemini duyduğu hızlı
treni devreye soktuk. Burada da hedef, üç medeniyetin, Selçuklu’nun,
Osmanlı’nın ve modern Türkiye Cumhuriyeti’nin başkentlerini birbiriyle hızlı
trenle bağlamaktı. Yani önce Ankara-İstanbul’a başladık, daha sonra
Ankara-Konya ve Konya-İstanbul olarak şu anda hızlı tren faaliyet gösteriyor ve
milyonlarca… Sadece Ankara-Konya’dan bahsediyorum, 7,5 milyon insan demir
yoluyla seyahat ediyor. Eskişehir’deki sayı bunun çok daha üzerinde. Âdeta bu
şehirler birbiriyle birleşmiş durumdalar. Eskişehir’de oturuyor insanlar,
Ankara’da üniversitede okuyor veya Ankara’da oturuyor, Eskişehir’de çalışıyor.
Böylece, hem şehirler arasındaki hareketlilik artmış hem de vatandaşlarımızın
hayatı kolaylaşmıştır. 
Diğer
yaptığımız önemli bir şey demir yollarında -çok fazla şey var ama zaman
darlığıyla detaya girmeyeceğim- sinyalleme işine ağırlık verdik. Demir yolu
hatlarımızda sinyalleme çok azdı, elektrifikasyon çok azdı. Yani dizelli setler
vardı, sinyalsiz sistemler vardı. Bu da verimli işletmecilik için önemli bir
engeldi. Sinyallemede şu an itibarıyla elektrikte 3.748, sinyalde de 4.412’ye
ulaştık. Daha çok gidecek yolumuzun olduğunu buradan ifade edebilirim. Bu
konuyu da şimdilik burada kesiyorum daha farklı sorulara cevap vermek
bakımından.
Sayın
Erkan Akdemir’in sözlü sorusu da hemzemin geçitlerle ilgilidir. Hemzemin
geçitleri… 2003 yılında 447 tane kontrollü geçiş varken şu anda 1.068’e
ulaşmıştır. Şu andaki toplam hemzemin geçit 4.810, bu yaptıklarımızı da düşmüş
olup 3.110 adet. Bundan sonraki hedefimiz, olabilecek her yerde kontrollü
geçişlerin sağlanması şeklinde olacaktır. 
Diğer
bir sorumuz havacılıkla ilgilidir. Yine, Erkan Akdemir’in (6/50) sayılı sorusu…
BAŞKAN
– Sayın Bakanım, sayın vekilin soy ismi “Akdemir” değil, Sayın Kandemir.
ULAŞTIRMA,
DENİZCİLİK VE HABERLEŞME BAKANI BİNALİ YILDIRIM (Devamla) – Kandemir... Özür
dilerim, düzeltiyorum.
ÖZGÜR
ÖZEL (Manisa) – Onu da “ak” yaptınız yani.
ULAŞTIRMA,
DENİZCİLİK VE HABERLEŞME BAKANI BİNALİ YILDIRIM (Devamla) – Kandemir, Akdemir…
O benim hatam, düzeltiyorum, Erkan Kandemir.
ÖZGÜR
ÖZEL (Manisa) – Sayın Başkanın dikkatine de teşekkür ederiz, harika. 
ULAŞTIRMA,
DENİZCİLİK VE HABERLEŞME BAKANI BİNALİ YILDIRIM (Devamla) – Teşekkür ederiz. 
ÖZGÜR
ÖZEL (Manisa) – Bundan sonra eskisi gibi olmayacak, öyle yani…
ULAŞTIRMA,
DENİZCİLİK VE HABERLEŞME BAKANI BİNALİ YILDIRIM (Devamla) – Eyvallah…
Hava
yoluyla ilgili on üç yıl önce 34 milyon toplam taşıma vardı Türkiye’de, şu anda
180 milyon; 26 açık havalimanı vardı, şu anda 55 havaalanına çıktı; 65 bin
çalışan vardı, 170 bine çıktı. Yani şöyle bir karşılaştırma yapmanızı
istiyorum: 2003’teki bütün havacılıkta çalışanların sayısı kadar bugün Atatürk
Havalimanı’nda çalışan var, sadece bir havalimanımızda. Değişim dünyadaki
havacılığın büyümesinin üst üste 3 katından fazla olmuştur. Türkiye’deki
havacılıkta büyüme hiçbir zaman yüzde 10’un altına düşmemiş ve genellikle de
yüzde 14-15 seviyesinde gerçekleşmiştir. 
Bütün
bunlar olurken yap-işlet-devret modelini kullanarak birçok yeni havalimanımızı
devreye aldık. Antalya var, İzmir var, İstanbul’un ilave kısımları var, Dalaman
var, Milas var, Zafer Havalimanı var ve ayrıca, yine genel bütçe imkânlarıyla
da birçok ilimizde yeni terminaller, yeni apronlar ve yeni pistler devreye
alınmıştır. Gündemimizde şu anda yapılacak yine yeni havalimanları var. Bunları
da zaman içerisinde halkımızla, sizlerle paylaşmış olacağız.
Sayın
Erkan Kandemir’in diğer bir sorusu, deniz taşımacılığında sağlanan ÖTV
muafiyetinin sektöre yansımalarıyla ilgilidir. 
Burada
da kısaca sonuçlara değineceğim. Kabotaj hattında taşınan yolcu sayısında yüzde
61 artış olmuştur yakıtın ucuzlamasıyla, araç sayısında yüzde 95 artış olmuş,
yük taşımasında da yüzde 74 artış sağlanmıştır. Bu ÖTV’siz yakıt uygulamasıyla
sektöre yaklaşık olarak 3,5 milyar bir kaynak aktarılmıştır. 
Balıkçılar
için ayrı soruluyor. Balıkçılara da yaklaşık 1 milyon ton yakıt verilmiş ve
bunun karşılığında sektöre parasal olarak 1 milyar 331 milyon destek
sağlanmıştır. Her ikisini topladığımızda rakam yaklaşık 5 milyara ulaşmaktadır.
Bu süre içerisinde 45 adet balıkçı barınağının yapımı gerçekleştirilmiş,
önümüzdeki dönem içerisinde de ihtiyaç olan bütün yerlere balıkçı barınağı
yapılacaktır. 
Sayın
Erkan Kandemir’in (6/49) sayılı sorusunda da yine limanlarla ilgili yük
taşımaları sorulmaktadır. 
Limanlarımızda
yük taşımalarında 2003’ten 2014 sonu itibarıyla artışlar şu şekildedir: 283
milyon tona erişmiştir toplam dış taşımalar, böylece yüzde 90 artmıştır.
Ülkemizin dış ticaret içerisindeki deniz yolunun parasal değer payı 57 milyar
dolardan 2014 yılı sonu itibarıyla 228 milyar dolara yükselmiştir. Bu çok
çarpıcı bir yükselmedir. 
Diğer
bir yükselen oran da kruvazör taşımacılığındadır. Kruvazör taşımacılığında da
yüzde 56 artış sağlanmış ve ülkemize gelen, 12 limanımızdaki yolcu sayısı 580
binden 1 milyon 800 bin mertebesine ulaşmıştır.
Evet,
denizcilik sektörünü de geçiyoruz. Daha çok konu var. Tabii, zaman sıkıntısı
var. Diğer, biraz da muhalefet partilerimizin sorularına gelelim. Can kulağıyla
dinleyin, sıra sizde.
Trabzon
Milletvekili Sayın Haluk Pekşen… Soruyu biliyorsunuz, değil mi? Bir yol,
Beylikdüzü-İskenderli-Tonya yolu.
HALUK
PEKŞEN (Trabzon) – “Beşikdüzü” diye düzeltelim Sayın Bakanım.
ULAŞTIRMA,
DENİZCİLİK VE HABERLEŞME BAKANI BİNALİ YILDIRIM (Devamla) – Beşikdüzü mü?
Karıştırıyoruz bugün. Beşikdüzü, tamam. 
GÜLAY
YEDEKCİ (İstanbul) – Beylikdüzü İstanbul’da.
ULAŞTIRMA,
DENİZCİLİK VE HABERLEŞME BAKANI BİNALİ YILDIRIM (Devamla) – Beşikdüzü,
düzelttik. Beylikdüzü de bizim, neyse. 
Yolun
toplam boyu 25 kilometre. Birinci ihalesinde -3/2007’de yapmışız- Şen-Gök
Keleşoğlu Atabey Ortak Girişimi kazanmış. Daha sonra, tabii, oradaki arazi zor
bir arazi, çok fazla deplasmanlar var, çok fazla kamulaştırma var. Yolun
esasında gecikmesinin nedenlerinden bahsediyorsunuz. 3 ana nedeni var. Bir
tanesi kamulaştırmanın, mahkemelerin çok uzun süre alması ve kamulaştırmaların
yapılamaması. Hâlâ devam eden kamulaştırma problemleri var. Bir diğer konu
trafik altında çalışma mecburiyeti var. Aynı zamanda trafik çalışıyor ve yol
yapılıyor, onun kaybettirdiği bir zaman var. Bir başka konu da deplaseler var,
elektrik hatları var, su hatları var çeşitli diğer kurumlara ait. Onların
aktarılması, yolun temiz hâle getirilmesi ciddi bir sorun. Daha sonra yeniden
ihale yapılmış 15/05/2012’de, bu sefer de Güçlü ve Askal Ortak Girişimi ihaleyi
almış, çalışmalar devam ediyor. Şu ana kadar yaklaşık olarak toplam 9
kilometrelik bölümü sathi kaplama olarak trafiğe açılmış, yapım çalışmaları
kamulaştırma sorunu olmayan 4 ve 7’nci kilometrelerde devam ediyor.
31/12/2017’dir işin yapım tarihi, sözleşme süresi, bu süre içerisinde yapılması
için gereken çaba gösterilecektir.
Diğer
bir soru Trabzon Limanı’yla ilgilidir. Bilindiği gibi, Trabzon Limanı 2003’te
otuz yıllığına özel sektöre devredilmiştir. Devlet tarafından işletildiğinde
Trabzon Limanı’nda bir yılda taşınan toplam yük 997 bin tondu, özel sektöre
geçtikten sonra bir yılda taşınan yük miktarı 2 milyon 824 bine çıkmış. Yine,
konteyner elleçlemesiyse 2002 yılında 1.046 adetken 2012 yılında 45 bine
çıkmıştır ve özel sektöre geçtiği ilk günden bugüne kadar 35 milyon dolarlık
yeni yatırım yapılmış, kapasite 3.9 milyondan 10 milyon tona çıkarılmıştır. 
Bu
limanımız, bilindiği gibi, Afganistan’a sevkiyatta yoğun olarak kullanılmış,
NATO tarafının Afganistan’dan çekilmesi esnasında bütün yüklerin transfer
merkezi hâlinde uzun süre hizmet vermiştir. Liman işletmesinin çeşitli dış
transferlerle ilgili, transit taşımalarla ilgili çalışmaları devam ediyor.
Kazakistan’la transit görüşmelerinin hâlen devam ettiği ve prensip anlaşmasına
varıldığı ifade edilmektedir. Bir limanın transit liman olması limanın tek
başına çok iyi olmasına bağlı değil. Arka planına, pazarlara yakınlığına bağlı,
altyapı imkânlarına bağlı. Dolayısıyla, bir de ülkemizin diğer ülkelerle ilgili
stratejilerine de yakından bağlıdır.
Diğer
bir soru, Sayın Haluk Pekşen’in. Bu da Yomra-Özdil yoluyla ilgilidir.
Yomra-Özdil yolu, ilk ihalesi TERYAP-Mehmet Patır ortak girişimine yapım ve
iyileştirme olarak verilmiş, 8 kilometrelik kısmı tamamlanmış ve sathi kaplama
seviyesinde trafiğe açılmıştır. Ancak, yol bitmemiş, daha sonra diğer kısmı
için de ihale gerçekleşmiş, şu anda KİK’te. İhaleyi Bakanlık yapıyor, bir karar
veriyor, katılanlar itiraz ediyor, KİK’e gidiyorlar. KİK’te çözümlenirse
çözümleniyor, çözümlenmezse yargıya götürüyorlar. Dolayısıyla, hukuki süreç
devam ediyor, bu süreç tamamlanınca işe başlanacak ve süratle yapımı tamamlanacaktır.
Yine buradaki gecikmelerde de az önce bahsettiğim hususlar geçerlidir.
Konya
Milletvekili Sayın Mustafa Kalaycı’nın soruları: Konya Çevre Yolu Projesi.
Konya Çevre Yolu Projesi’ni Mustafa Bey bilir. Konya çevre yoluyla ilgili bir
bölümünde, 122 kilometrelik bölümün 25 kilometresinin yapımı devam etmektedir.
Global kaleminden yapılan bu iş, hacmi büyük olduğu için, 2016 yatırım yılında
tamamı ayrı, müstakil bir proje olarak teklif edilecektir. Yol üzerinde 6 adet
tünel, 14 adet viyadük vardır. Kamulaştırma problemi olmayan kesimde çalışma
başlamıştır, diğer kesimlerde DOP ve KOP uygulamaları marifetiyle
kamulaştırmanın daha ekonomik olarak gerçekleştirilmesi için çalışma
başlatılmıştır.
Yine,
Sayın Mustafa Kalaycı’nın (6/90) numaralı soru önergesi araç muayene
istasyonlarıyla ilgilidir. “Konya’da sadece 1 tane vardır.” diyor. İkincinin
açılması için çalışma başlatılmış olup 2016’da tamamen faaliyete geçmesi için
gerekli firmayla mutabakat sağlanmıştır, daha doğrusu 2016 içerisinde
bitecektir. Bunlar, tabii, ihtiyaçlara göre belirleniyor. Bu araç muayene
istasyonları 2008’den itibaren tamamen serbestleştirilmiştir. Yurt genelinde
313 tane istasyon hizmet veriyor. Eskiden -bu muayeneler- bürolarda mühürler
vardı, geliyorlardı trafik komisyoncuları, demet demet bunları işaretleyip
gösteriyor, mühürleyip veriyorlardı ama yeni sistemde artık bunlar iğneden
ipliğe çok detaylı muayenelerden geçiyor. Bunu şuradan anlıyoruz: Muayeneye
giren araçların yüzde 40’ı ilk muayenede geçemiyor, mutlaka tekrar ediliyor bir
ay içerisinde. Bugüne kadar 40 milyon araç muayene edilmiştir. Bu sistemle de
kamuya şu ana kadar 4 milyar 300 milyon da kaynak sağlanmıştır, ayrıca 3.500 iş
imkânı sağlanmıştır, vatandaşımıza iş bulunmuştur. Ortalama yıllık muayene 8,5
milyon mertebesindedir. 
Yine,
Konya Milletvekilimiz Sayın Mustafa Kalaycı’nın sorusu: “Seçim arifesinde
dönemin Enerji Bakanı Ali Rıza Alaboyun ‘Ereğli’ye bölgesel bir havalimanı
yapılacak.’ demiştir. ‘Konya’nın yeni bir havalimanına ihtiyaç yok.’ sözünüzü
hâlâ muhafaza ediyor musunuz?” Evet, muhafaza ediyorum, Konya’nın havalimanı
vardır, gayet güzel de çalışmaktadır. Kapasite artırımı yeni terminal yapılmak
suretiyle 25 bine çıkarılmıştır, ihtiyaç hâlinde de büyüme imkânı mevcuttur.
Ali Rıza Bey’in bahsettiği konu biraz farklıdır. Ben kendisiyle de konuştum,
onun söylediği şu: “Ereğli, Niğde, Aksaray ve Karapınar’ın faydalanabileceği
bölgesel bir havalimanı için Bakanlık tarafından çalışmalar devam ediyor.”
Söylediği aynen böyle. Dolayısıyla, Karaman’da bir havalimanı planlaması
vardır, Ereğli’ye hizmet edecektir çünkü Ereğli’ye oldukça yakın mesafededir,
60 kilometredir; Konya’ya 135 kilometrededir, Konya’ya hizmet etmesi asla
mümkün değildir. Onun dışında da Niğde, Aksaray’ın ihtiyaçları için
Bakanlığımız çalışmaları sürdürmektedir. 
Sayın
Mustafa Kalaycı’nın (6/99) esas numaralı sözlü soru önergesi Konya’nın
metroları hakkındadır. Bilindiği gibi, Konya’da toplam 45 kilometrelik bir
raylı sistemin bu yılın ilk aylarında Bakanlar Kurulu kararıyla Bakanlığımız
tarafından gerçekleştirilmesi yönünde karar alınmıştır. Bu hat 2 kısımdan
oluşuyor: Bir tanesi Selçuk Üniversitesi-Beyhekim ve hızlı tren gar istasyonu;
diğeri Necmettin Erbakan Üniversitesi-Gar-Fetih Caddesi-Meram arasında
gerçekleştirilecektir. İşin safahatı şöyledir: 2015 tarihinde proje ihalesi
yapılmıştır. Ön yeterlilikle yapılan ihalenin kısa listesi 30 Kasımda belli
olmuştur. Şu anda teknik değerlendirmesi devam etmekte ve mali teklifler
açılacak ve proje ihalesi sonuçlandırılacaktır. Proje ihalesinden sonra, tabii,
yapım için Kalkınma Bakanlığına teklif edilecek, yapım işine geçilecektir.
İhtiyaç, talep durumuna göre hangi hat daha fazla ihtiyaçsa ondan başlanacak,
bilahare de diğer hatta sıra gelecektir. 
Sayın
Mustafa Kalaycı’nın diğer bir sorusu Konya Kayacık Lojistik Merkezi’yle
ilgilidir. Lojistik merkezi işinde bir ihale yapılmış ancak gerçek ihtiyaç
durumu değiştiğinden bu ihalenin tekrarlanmasına karar verilmiştir. Yeni
ihtiyaç değişikliği de şundan kaynaklanmaktadır: Konya’ya, bu bölgeye uzanan
birtakım altyapı projeleri vardır. Bu altyapı projeleriyle entegrasyonu
sağlayabilmek için lojistik merkezinin büyüklüğü ve imkânları tekrar gözden
geçirilmiştir. Lojistik, artık, gelecek ulaştırmasının en gözde alanıdır.
Lojistik bir taşıma değildir; depolama, elleçleme, gümrükleme, paketleme,
kombine taşımacılık, sigortacılık, stok yönetimi, muayene, gözetim, müşteri
hizmetleri, bankacılık, posta hizmetleri gibi entegre bir altyapıdır. Bizim
Ulaştırma Bakanlığı için en az 20 adet lojistik merkezinin önümüzdeki beş yıl
içerisinde limanlarımız, demir yollarımız, kara yollarımızla entegre olacak bir
şekilde yapılması konusunda bir çalışmamız var. Bugüne kadar 6 tane demir yolu
lojistik merkezi, 1 tane de kara yolu lojistik merkezi tamamlanmış, diğeri için
çalışmalar devam etmektedir.
Sayın
Trabzon Milletvekilimiz Haluk Pekşen’in (6/97) esas numaralı sorusu sivil
havacılıkta kurallarına göre silahla uçağa binilip binilemeyeceği üzerinedir.
Bu anlamda da özellikle bakanların korumalarının silahla uçağa bindiği ve bunun
da kurallara aykırı ve tehlike teşkil ettiği yönündedir. 
Millî
Sivil Havacılık Güvenlik Programı’nda bir yönetmelik var. Bu yönetmelikte “Üst
düzey devlet görevlilerine refakat eden koruma görevlilerinin silahla uçağa
binmelerine müsaade edildiği takdirde…” Kim müsaade edecek? Kaptan. Kaptan
etmezse giremez. Bu bir; kural böyle. “…genel veya özel bir görevlendirme emri
aranır. Oturdukları koltuk numaraları kaptan pilota bildirilir.”
Doğrusu
bu soruyu da dikkate aldıktan sonra ben bu hükmün biraz gözden geçirilmesi
gerektiğine karar verdim ve arkadaşlar bir çalışma yapıyorlar. 
Şu
olabilir: Yani silahla binmeye sınırlı olarak ne yapılabilir? Silah, bindiği
anda teslim edilir, kapalı bir yerde, kilitli bir yerde muhafaza edilir,
inerken tekrar kendisine teslim edilir. Yani otururken üzerinde olması birtakım
sakıncalar doğurabilir. Bu konuda bir yönetmelik değişikliği çalışmasını
arkadaşlarımız yapıyor.
Son
sorumuz, Niğde Milletvekili Sayın Ömer Fethi Gürer’in (6/110) numaralı
önergesi: Bu da baz istasyonlarının özellikle oyun parklarında, okulların
yanında kurulmasının sağlığa zararlı olup olmadığı yönünde. Bir de bu baz
istasyonlarını bazen süslüyorlar, ağaca benzetiyorlar, bunların sebebi nedir
diye soruyor. Şimdi, bu baz istasyonlarının sağlığa zararlı olup olmadığı
konusu çok uzun yıllardan beri dünya çapında tartışılan bir konu olmakla
beraber bugüne kadar bunların somut olarak sağlığa zararlı olduğuna dair bir
bulgu yok ama bütün bu tartışmaları ortadan kaldırmak için uluslararası düzeyde
bir kural geliştirildi. O da, kural da şudur: Kurulacak baz istasyonunun yatay
düzlemdeki en yakınındaki binaya 40 volt/metre oranında, bunun üzerinde
elektromanyetik dalga neşretmeyecek. Bu ne için konuyor? Meskûn mahaller ile
baz istasyonunun konulacağı mesafe için geçerli. Bunun da yaklaşık 20 metrenin
altında olmasını biz önermiyoruz, buna izin vermiyoruz. Ama burada bu 20
metreyi şöyle anlamamız lazım: Baz istasyonunun direğinin tepesindeki o
elektromanyetik dalga yayan alıcının yatay bir çizgiyle gittiği noktadaki 20
metrede kimse varsa bunun kurulmasına izin verilmiyor tedbir olarak. Ama biz
bir şey daha yaptık, bütün dünyada 40 volt/metre uygulaması varken biz 10
volt/metre uygulaması gerçekleştiriyoruz yani 4 kat daha emniyetli bir sınırda
bu işi yapıyoruz. 
“İstanbul’da
ne kadar baz istasyonu var?” diye sorulmuş. 27.110 adet baz istasyonumuz var.
Bu baz istasyonlarının kamufle edilmesi bunun zararlarıyla alakalı olmayıp
belediyeler burada görsel amaçlı birtakım böyle işler yapmaktadır, yoksa bunun
zararlarını gizlemeye yönelik bir konu söz konusu değildir. 
Arz
ederim.
“Bir
tane soru eksik.” demişler ama bilmiyorum, sayfa 29…
Sayın
Başkanım, isterseniz onu da cevaplayayım, eksik soru kalmamış olsun.
Sayın
Ali Ercoşkun’un (6/54) numaralı TÜRKSAT ile ilgili bir sorusu; TÜRKSAT uydu
tasarım çalışmaları, yerli uçak ve havacılık, uzay konusundaki AR-GE
faaliyetleriyle ilgili. 
Açıkçası,
TÜRKSAT’la ilgili, şu anda uydu kapasitesi yeterince vardır ve en gelişmiş
uydularla hizmet vermektedir. En son, 2 adet TÜRKSAT 5A-5B uyduları
yörüngelerine gönderilmiştir, şu anda da TÜRKSAT 6A uydusu için millî uydu
yapımı konusunda TÜBİTAK’la da çalışmalar devam etmektedir. 2019’da tamamen
kendi mühendisimiz, kendi akıl, terimizle yaptığımız uyduyu yörüngesine
göndermiş olacağız. 
Bölgesel
yerli uçak çalışmalarıyla ilgili de Savunma Sanayii Müsteşarlığı, STM Şirketi
ve Bakanlığımız arasında bir çalışma devam etmektedir. Önümüzdeki aylarda bu
konuda da somut gelişmeleri sizlerle paylaşma fırsatını bulmuş olacağız. 
Beni
sabırla dinlediğiniz için hepinize teşekkür ediyorum.
Yeni
çalışma dönemimizin hayırlı uğurlu olmasını diliyor, hepinize saygılar
sunuyorum. (AK PARTİ sıralarından alkışlar)
Buyurun.

BAŞKAN
– Sayın Bakan, size ayrılan süre dolmadı ama isterseniz yerinize
oturabilirsiniz, soru sahibi sayın milletvekillerine yerlerinden söz vereceğim.
İlk
söz, Sayın Pekşen.
Buyurunuz,
yerinizden açıklama yapabilirsiniz.
HALUK
PEKŞEN (Trabzon) – Sayın Başkan, sayın milletvekilleri; Sayın Bakanın
açıklamaları, doğrusu, beni hiç tatmin etmedi. Nezaketine teşekkür ediyorum
tabii, havacılıkla ilgili söyledikleri beni çok mutlu etti çünkü Türkiye’nin
havacılık yatırımına yirmi yılını vermiş, havacılık konusunda da çok büyük
emeği olan bir hukukçu olarak bunları söyleyeceğim.
Sayın
Bakan, ben merak ediyorum tabii, eğer hafızasında varsa, hatırlıyorsa,
kendisinin bugün Türkiye’de uçan herhangi bir hava yolu şirketinin lisansına
imza attığı var mıdır? Onun döneminde, Sayın Bakanın döneminde kurulmuş ve uçan
herhangi bir hava yolu şirketi adı hatırlıyor mu? Bu bir.
İkincisi:
Sayın Bakan çok ciddi havacılık yatırımları yaptıklarını ifade ettiler. Ben
yine şunu soruyorum: Sayın Bakan, bu yaptığınız yatırımlar Eurocontrol
gelirlerinin dışında herhangi bir gelir kaynağından yapılmış mıdır? Sizin
Eurocontrol gelirlerini artırma yönünde herhangi bir faaliyetiniz oldu
mu? Ama burada oturan bir grup başkan vekili eski bir bakanın attığı bir imzayı
hatırlıyorum, kendisine Türkiye adına da teşekkür ediyorum, çok sayıda da bu
yönde yapılmış olan işlemleri hatırlıyorum. Biz de bu görevlerin içerisinde
olduk.
Evet,
uçaklara silahla binilmesine ilişkin yönetmelik değişikliği konusundaki
söylediklerinize teşekkür ediyorum, dikkate aldığınız için. Dünyada ICAO
kurallarına aykırı yönetmelik yalnızca bizde vardı, bunu gözden geçireceğiniz
için çok mutlu oldum Sayın Bakanım.
Bir
diğeri de memleketim Trabzon’la ilgili. Evet, limanın kapasitesi artırıldı,
keşke artırılmasaydı çünkü oraya kömür tozu geldi, şu anda insanlar kanserle
boğuşuyor Trabzon’da, bu ayrı bir problem ama benim sorduğum asıl soru şuydu
Sayın Bakanım: Trabzon Limanı’ndan sizin Bakanlığınız döneminde özellikle 2006
yılından sonra İran’a konteyner ya da kara yükü taşıması neden sona erdi?
Herhangi bir tır taşıması niye yok? Bu bir.
İki:
Limana neden büyük kapasiteli gemiler giremiyor? 10,25 metre o limanın
derinliği; doğal olarak uluslararası taşımacılık yapan gemiler o limana o
“draft”tan dolayı giremiyorlar. Bu da Bakanlığınızın bilgisinde olmasına rağmen
bugüne kadar herhangi bir tedbir neden alınmadı? Bunu da açıklamanızı istirham
ediyorum Sayın Bakanım.
Bir
başka konu da, sizi dikkatle takip eden bir milletvekili olarak ifade ederseniz
sevinirim Sayın Bakanım, açıklarsanız: İpekyolu Demiryolu Projesi’ni
anlattığınız bir açıklamanızı izledim, bu projeyi de partinizin yaptığına
ilişkin bir açıklamaydı, doğrusu çok şaşırdım. 1996 yılı Türkiye İhracatçılar
Meclisinde tarafımdan sunulmuş, 1997 yılı zamanın Başbakanı Sayın Tansu Çiller
tarafından KEİPA’da kabul edilmiş olan bir projedir. Uygulama şansı size nasip
oldu. Umuyorum iktidarınız döneminde de bunu bitirme şansına Türkiye sahip
olur. Çok önemsediğim bir projedir, bu anlamda size teşekkür ediyorum.
Evet,
Beşikdüzü-İskenderli yoluna ilişkin açıklamanız da, Sayın Bakan, ne yazık ki
bizi biraz şaşırttı çünkü daha bu Beşikdüzü yolunun ilk ihalesindeki beyanınız
“Dört yüz günde bu yolu bitireceğiz.” yönündeydi. Aradan dört yüz gün değil
dokuz yıl geçti, üzerine şimdi bir üç yıl daha eklediniz, evet dört yüz gün, on
iki yıl oldu. Doğrusu verilen cevap bu yolun da çok ciddi bir şekilde
tamamlanacağına ilişkin umutları ciddi anlamda karşılamadı.
Sayın
Bakan, size şahsınızın beyanıyla ilgili bir soru daha sormak isterim:
Erzincan-Trabzon hızlı demir yoluna diyorsunuz ki: “Bu mantıklı değil, akıllı
değil. Benim Bakanlığım döneminde böyle bir yolun yapılması söz konusu olamaz.”
Erzincan-Trabzon hızlı demir yolu projesi. Sayın Bakan, seçim döneminde,
özellikle 7 Haziran ve 1 Kasım döneminde partiniz yoğun bir şekilde Trabzon’da
Erzincan-Trabzon hızlı demir yolu projesini kamuoyuna tanıttı ve bunu devlet
projesi olarak anlattılar. Takip ettim, herhangi bir yatırım planı içerisinde
göremedim. Siz şimdi tekrar Bakan oldunuz. Siz Bakanlığınız döneminde yine
önceki düşüncenizde misiniz yoksa partinizin seçimlerde vadettikleri düşüncede
misiniz?
Daha
fazla soru var ama çok zamanınızı almak istemiyorum.
Çok
teşekkür ediyorum.
BAŞKAN
- Teşekkürler Sayın Pekşen.
Sayın
Gürer, buyurunuz.
ÖMER
FETHİ GÜRER (Niğde) – Sayın Başkan, öncelikle Sayın Bakana açıklamalarından
dolayı teşekkür ediyorum. 
Bu
baz istasyonlarıyla ilgili sorun, mahkemelerde olan ya da sitelerde ya da
insanların başvuru kaynağı saydıkları yerlere ilettikleri sorun olarak devam
ediyor. Bununla ilgili bilimsel olarak yayınlanan bir çalışmanın olması
gerektiğini düşünüyorum. Örneğin, kamu spotu yöntemiyle televizyonlarda
toplumun bu konuda da bilgilendirilmesi gerekiyor. Eğer, burada herhangi bir
sorun, sıkıntı yoksa bununla ilgili yansımaların da halka doğru aktarılması
gerektiğini düşünüyorum ama eğer sorun varsa bunun da halk tarafından bilinmesi
gerekiyor. 27.130 yalnızca İstanbul’da belirtildi. Bunların çoğu da çocukların
oyun parklarının olduğu yerlerde ve bir kısmı da seyyar yani yurttaş o
mahallede, o sokakta izin vermediği için seyyar olarak konuyor, sonra kalkıyor.

Teknolojinin
olduğu yerde ve kullandığımız telefonların da özellikle varlığında baz
istasyonlarının bir gerekliliği var ama bunların topluma yansıtılışının da
doğru olması gerektiğini düşünüyorum ve bu baz istasyonlarının hepsinin de aynı
statüde ya da aynı yapılanma içinde olup olmadığı da bir soru işareti. Bu
anlamda Bakanlığın mevcutlar üzerinde yapacağı çalışmanın önemine inanıyorum.
Çünkü biliyorum ki belediyelerin mavi masası, beyaz masası bu konuda gelen
şikâyetlerle dolu ve çoğu yerde de, dediğim gibi, vatandaşlar arasında önemli
bir sıkıntı yaratıyor. Birisinin izin verdiğine diğeri karşı çıkıyor. Bu baz
istasyonları hepimizin yaşamını ilgilendiriyor. Bunun siyaseten partisi de yok,
insan yaşamı önemli olan. Bu bağlamda bir çalışma yapılmasının gerekliliğine
inanıyorum.
Teşekkür
ediyorum.
BAŞKAN
– Teşekkürler Sayın Gürer.
Sayın
Kalaycı…
MUSTAFA
KALAYCI (Konya) – Teşekkür ediyorum Sayın Başkan.
Sayın
Bakanım, size de teşekkür ediyorum verdiğiniz bilgilerden dolayı. Bazı
sorularıma cevap verilmedi, ben onları hatırlatmak istiyorum. 
Lojistik
merkez yapımıyla ilgili ihalenin iptal edildiğini söylediniz ama yeniden ne
zaman ihaleye çıkacak, ne zaman bu hizmete açılacak, bununla ilgili hiçbir
bilgi vermediniz. Diğer lojistik merkezlerden birçoğu biliyorsunuz tamamlandı
ama Konya’daki lojistik merkezle ilgili henüz hiçbir mesafe katedilmedi.
Çevre
yolu projemizle ilgili de, hatırlarsınız Sayın Bakanım, 2012 yılında devrin
Başbakanı şu anki Sayın Cumhurbaşkanımız söz vermişti, hatta size yine Genel
Kurulda sorduğumda “Sayın Başbakan, ‘yapınız demedi, bakınız dedi.’
demiştiniz.” Verdiğiniz cevaplara bakınca hâlen bakıyorsunuz, onu anlıyorum.
Sadece kısmi bir yer yapılıyor, onun bilgisini verdiniz, 25 kilometrelik kısım
ama esas Konya için önemli sorun olan bölümde hâlen kamulaştırma çalışmaları
yürütülüyor. Bu, ne zaman hızlanacak, ne zaman bitecek? 
Bir
diğer konu, bu konuda Konyalılardan çok büyük tepki aldığınızı da biliyorsunuz,
“Konya’nın yeni bir havalimanına ihtiyacı yok görüşümü muhafaza ediyorum.” diye
zabıtlara da geçirdiniz. Konya’daki havalimanı, biliyorsunuz, askerî
havalimanı. Birçok konuda yeni yatırım yapmada maalesef izin alınamadığı için
sıkıntı çekiliyor. Konya’nın gerçekten bir sivil havalimanına ihtiyacı var. Ya
askeriye oradan taşınır ya da başka bir yere sivil havalimanı yapılması lazım.
Ben bu konuyu Konya’mıza da aktaracağım.
1
Kasım seçimleri arifesinde Bakan olan Ali Rıza Alaboyun Bey “Ereğli için
bölgesel havalimanı.” demişti, Ereğli’ye müjdelemişti ama anlaşıldı ki
Ereğli’nin oylarını almak için söylenmiş bir söz. Sizin ifadenizle, Karaman’a
yapılacak bu.
Sayın
Bakanım bir de şu konuda eksik cevap var: Bu metro projesi, biliyorsunuz, 7
Haziran öncesinde Konya’da yoğun bir şekilde seçim malzemesi yapıldı. Ben şunu
sordum: Ortada proje yok, programda yok, yatırım programında yok ama
Bakanlığınız, yoğun bir şekilde reklam kampanyası yürüttü, billboardlarda,
televizyonlarda, gazetelerde çok yoğun harcama yapıldı. Sorumda bu reklam,
tanıtım için ne kadar harcama yaptığınız sormuştum. Bu konuda bilgi vermediniz.
“2016 Yatırım Programına teklif edeceğiz.” dediniz, bundan memnun olduğumuzu
Milliyetçi Hareket Partisi Konya Milletvekili olarak memnun olduğumuzu ifade
ediyorum. İnşallah, yatırım programına da alınır çünkü Sayın Başbakanın da bu konuda
sözü var.
Teşekkür
ediyorum. 
BAŞKAN
– Teşekkürler Sayın Kalaycı.
Sayın
Bakan, sizi tekrar kürsüye davet ediyorum.
Buyurunuz.
(AK PARTİ sıralarından alkışlar) 
ULAŞTIRMA,
DENİZCİLİK VE HABERLEŞME BAKANI BİNALİ YILDIRIM (İzmir) – Sayın Başkan, değerli
milletvekilleri; sorularla ilgili ilave açıklama ihtiyacı doğdu, bunlarla
ilgili elimdeki bilgilerle cevap vermeye çalışacağım, burada bahsetmediğim
konular da olursa onları da ayrıca yazılı olarak cevaplandıracağım.
Sayın
Pekşen’in soruları var, özellikle sivil havacılıkla ilgili bahsettiğiniz
konular var. Sivil havacılıkta Türkiye’de yaşanan gelişmeyi bütün dünya
gıptayla izliyor yani hiçbir ülkede iç hatlarda 8 milyondan 85 milyona yolcu
taşınmadı dünyada. Büyüme yüzde 5’in altındadır, Türkiye’de üst üste yüzde
15’tir. 2.000 pilot çalışırken 8.500 pilot çalışıyor. 26 havalimanı açıkken şu
anda 55 havalimanı hizmet veriyor. Avrupa’da ilk defa denizin ortasına
havalimanı yapan ülkenin adı Türkiye’dir. (AK PARTİ sıralarından alkışlar)
Türkiye’de havayolu halkın yolu olmuştur, benim hangi havayolu şirketinin
lisansına imza attığım, atmadığım önemli değildir, biz havayolunu halkın yolu
yaparak imzamızı attık. (AK PARTİ sıralarından alkışlar) Bu yüzdendir ki Avrupa
ECAC’ta Türkiye başkan vekilidir, önümüzdeki sene de Türkiye ICAO’nun
cumhuriyet tarihinde ilk defa konsey üyesi olacaktır. Bunlar Türkiye’nin kaşına
gözüne meraklı olduğu için değil, havacılıkta bir otorite olduğu için hak
ettiği unvanlardır, hak ettiği yerdir, bunu belirtmek isterim.
Şimdi, diğer taraftan, Trabzon Limanı’yla
ilgili, tabii, özel sektör, limanın en verimli işletilmesi için elinden gelen
gayreti gösteriyor. Bir limanı özelleştirdikten sonra biz kamu olarak oraya
yatırım yapmaya kalkarsak herhâlde bu, doğru bir iş olmaz, kamu kaynağını biz
oralarda kullanamayız. Onların taleplerine destek olmak, önlerini açmak için
her şeyi yaparız, yaptık da ve zaten oradaki elleçlenen yük miktarları da
sonucu ortaya koyuyor. Yük miktarı 1 milyonun altındayken şu anda -işte, 3
milyon, şurada rakamlar var- 3 milyon tona erişmiş durumda. Kapasite, 3,9
milyondan 10 milyon tona çıkmış. Yani, liman, ciddi anlamda bir yük elleçler
hâle gelmiştir. Daha iyi olamaz mı? Mutlaka olur, onda şüphe yok ama bundan
sonra da bu görev, limanı işletecek işletmecinin görevidir. Biz, sadece ona bu
transit yüklerde yapması gereken konularda devlet olarak elimizden gelen
katkıyı sağlarız, oradaki otoritelerle daha fazla transit trafiği sağlanması
için yardımcı oluruz, bunu da yapmaya devam ediyoruz.
Trabzon-Erzincan demir yolu için benim
böyle bir beyanatım yok. Burada bir yanlışlık var, onu öncelikle düzeltmek
istiyorum ama bir şey söyleyeyim: Trabzon-Erzincan demir yolu yıllardır ülkenin
gündemindedir. Yani, şimdi niye söylüyorsunuz, niye söyleniyor? Önce projeler
konuşulur. Önce vizyonunuzu, hedeflerinizi ortaya koyarsınız. Daha sonra bunlar
planlamaya alınır, projeleri yapılır, yatırım programına gelir. Ondan sonra da
imkân dâhilinde, ülkenin kaynaklarıyla yapımı gerçekleştirilir. Türkiye’nin zor
bir coğrafyası var, bunu biliyoruz. Trabzon’a, Erzincan’a demir yolu yaparken
yapacağınız bir tünelin uzunluğu 22 kilometredir, sadece bir tünelin. 1 tünel
yok, sayısızca tünel var ama yapılacak. (AK PARTİ sıralarından alkışlar)
Unutmayalım ki proje çalışmalarının en iyi şekilde yapılması ciddi bir zaman
almaktadır. Bu zamanı en iyi şekilde kullanalım…
(Mikrofon
otomatik cihaz tarafından kapatıldı) 
BAŞKAN
– Sayın Bakan, süreniz doldu fakat ben size bitirmeniz için ek süre veriyorum,
devam edebilirsiniz, buyurun.
ULAŞTIRMA,
DENİZCİLİK VE HABERLEŞME BAKANI BİNALİ YILDIRIM (Devamla) – Teşekkür ediyorum. 
Dolayısıyla,
Trabzon-Erzincan demir yolu da bizim projemiz değil, Atatürk’ün bizzat yazılı
vasiyet ettiği bir proje. (AK PARTİ sıralarından alkışlar) Onun için, eninde
sonunda bu proje yapılacaktır, bunu buradan ifade etmek isterim. 
Yollarla
ilgili açıklamalarımı, açıkçası, beğenmediniz. Yani, gecikme var, ben de kabul
ediyorum ama hiç yapılmamasından daha iyidir. Eskiden hiç yapılmıyordu, şimdi
artık gecikmeli de olsa yapılıyor ama gecikmeleri ben bir mazeret olarak
anlatmadım; yaşadığımız, bizim dışımızdan kaynaklanan sorunlar var.
Kamulaştırmada insanlar fedakârlık yapmıyor; fedakârlık yapsa, terk yapsa daha
kolay yapılacak, yapmıyor. İki tür yaklaşım var: Bir yaklaşım, “Yol yapılacak,
ne güzel, konforumuz artacak, gelen giden artacak, ekonomi canlanacak.” diye
tarlasından, bahçesinden… “Bir evlek yer ver, gel kardeşim para istemiyorum.”
diyor. Bir yaklaşım da yol yapacak yolumuzu bulamıyor. Gerçek bu. Siz
avukatsınız, kamulaştırma davalarında bedellerin nerelerden nereye gittiğini,
yolun yapım bedelinin 5 katına, 10 katına çıktığını biliyoruz. Hukuk sistemi
karşısında bizim yapacağımız bir şey yok hem zaman kaybediyoruz hem para
kaybediyoruz. Kanuni Bulvarı’nda daha yolun üçte 1’ini yaptık, kamulaştırma
bedeli, yolun yapım bedelinden fazladır; onun için kamulaştırmayı mutlaka bu
yüce Meclis bir esasa bağlamalıdır, ticaret amaçlı kullanılmamalıdır
kamulaştırma. Genel olarak yapılan yolların ekonomiye katacağı, civardaki
yapılaşmaya getireceği şerefiyeler de dikkate alınarak yeni bir kamulaştırma
yasasına ihtiyaç var; bunu yapabilirsek kamulaştırma için ödediğimiz fazla
paraların birçoğunu da yeni yollar yapmak için ayırma imkânımız doğacaktır. 
Baz
istasyonlarıyla ilgili Sayın Gürer’in açıklamaları için teşekkür ediyorum.
Açıkçası, kanser yaptığına dair somut bir tespit yok ama bu konu bir algı
olarak yaygın olarak var insanlar içerisinde ama şunu unutmayalım, her nimetin
bir külfeti var. Bugünkü teknolojiyle baz istasyonu olmadan cep telefonuyla
haberleşme imkânımız yok. Aslında şu anda sizin cebinizdeki cep telefonu, o baz
istasyonundan daha fazla risk oluşturuyor. Eğer böyle bir şey yapacaksak
hepimiz cep telefonunu terk etmemiz lazım, o zaman da hayat çok zor olur. Cep
telefonu artık, bizim ailemizin bir bireyi hâline geldi; çocuklarımız kadar,
aile bireylerimiz kadar aradığımız, eksik olduğunda da âdeta yaşamın duracağı
bir noktaya geldik. Dolayısıyla tabii ki bilerek, zarar vereceğini gördüğümüz
anda bunlara müdahale ediyoruz; bunların kuralı var, esasları var -az önce
anlattım- ne kadar elektromanyetik dalga neşredeceğine dair konulmuş kurallar
var. Bu alanda ne kargaşa var? Yerel yönetimler ile BTK… Bilgi Teknolojileri ve
İletişim Kurumu, Bakanlığımızın bağlı bir üst kuruludur, yetki buradadır ancak
yerel yönetimler, uygulamada bu yetkilere maalesef çok müdahale etmektedir ve
dolayısıyla buradaki yetki kargaşasını da giderme yönünde bir adım atma
ihtiyacı mevcuttur. 
Sayın
Konya Milletvekilimiz Mustafa Kalaycı’nın ilave soruları var. Onlarla ilgili de
birkaç şey söylemek istiyorum. Lojistik merkezi yeniden yapılacak, hemen
yapılacak. Orada bir endişeniz olmasın. Diğer yandan, Konya çevre yolu, tamam,
yani talep olarak Konyalılar tarafından, sizler tarafından, vekillerimiz
tarafından gündeme getirildi. O günkü proje yükümüz itibarıyla, bütçemiz
itibarıyla bunu hemen gündeme alamadık ama şimdi aldık ve 25 kilometresinde
çalışma devam ediyor, siz de biliyorsunuz. Diğer kısımdaki programımız da
belli, 2016’da oraya da başlayacağız. Ama burada en önemli konumuz
kamulaştırmadır. 
Özellikle
şehirlerde çevre yolu taleplerinde bizim bir önerimiz var yerel yönetimlere:
“Siz İmar Kanunu’nun 18’inci maddesini uygulayın, KOP ve DOP, düzenleme
ortaklık payı, kamu ortaklık payı gibi paylarla bize bir koridor açın, biz de
koridorda yolu yapalım.” Bunu başarıyla yaptığımız belediyeler var. Bir örnek:
Elâzığ Belediyesi. Elâzığ’da 3x2 çevre yolu yaptık. Yolun tamamı zannediyorum
24 kilometre, yolun kamulaştırma bedeli 135 trilyon, yolun kendi maliyeti 30
trilyon. Belediye, bu uygulamaları yaparak bedava kamulaştırmayı gerçekleştirdi
ve biz de yolu hızlı bir şekilde tamamlamış olduk. Bunu bütün belediyelerden
talep ediyoruz ve bu şekilde bir an önce işlerin yapılmasını hedefliyoruz. 
Tabii,
havalimanıyla ilgili: Konya’nın havalimanı asker-sivil kullanımlı. Biz, uzun
vadede, ileride ayrı bir askerî meydanın yapılıp oradaki askerî ana jet üssünün
başka bir yere taşınmasından yanayız çünkü atış talim merkezleri de şu anda
sanayinin yakınında ve onda risk oluşturuyor. Bu konuda askerler de,
Genelkurmay da olumlu bakıyor ama bu, bir planlama meselesidir, bir zamanlama
meselesidir, zamanı geldiğinde bunu da gerçekleştirmiş olacağız. 
Ereğli
havalimanı -az önce söyledim- daha doğrusu Karaman havalimanı, Ereğli’ye 60
kilometredir dolayısıyla bir bölgesel havalimanı niteliğinde olacaktır hem
Karaman’a 34 kilometre dolayısıyla ikisine de rahatlıkla hizmet verebilecek
durumdadır. Yeni gelen bir not. Trabzon Limanı’na 20 bin dwt’luk tonluk
konteyner gemileri yanaşabilmektedir. 20 bin tonluk konteyner gemisi de küçük
bir gemi değil, bu bilgi doğruysa bakacağım, bu, gelen bir bilgidir. Orada da
dediğiniz draftın üstünde bir draft, 14 metreye kadar bir draft gerekir, buna
ayrıca bakacağız.
Teşekkür
ediyoruz. (AK PARTİ sıralarından alkışlar)
ÖZGÜR
ÖZEL (Manisa) – Sayın Başkan…
BAŞKAN
– Sayın Bakan, teşekkür ediyoruz. 
Değerli
milletvekilleri, soru önergeleri cevaplandırılmıştır.
Şimdi,
60’a göre, sisteme giren sayın milletvekilleri vardır, onlara söz vermeden önce
Sayın Grup Başkan Vekili Özel’e söz vermek istiyorum.
Buyurun
Sayın Özel. 
V.- AÇIKLAMALAR (Devam)
35.- Manisa Milletvekili Özgür Özel’in, TBMM Başkan
Vekili Pervin Buldan’a görevinde başarılar dilediğine, Mevlit Kandili’ni
kutladığına ve Ulaştırma, Denizcilik ve Haberleşme Bakanı Binali Yıldırım’ın
sözlü sorulara cevabına ilişkin konuşmasındaki bazı ifadelerine ilişkin
açıklaması
ÖZGÜR
ÖZEL (Manisa) – Çok teşekkür ederim. 
Sayın
Başkanım, ben de yeni üstlendiğiniz ve bugün ilk kez icra ettiğiniz görevinizde
başarılı olacağınıza inanıyorum. Özellikle bugün söz bitmeyip de sürenin
bittiği durumlarda gösterdiğiniz tolerans, Parlamentonun, özellikle kürsüdeki
milletvekillerinin düşüncelerini yeterince ifade etmeleri ve Parlamentonun
sağlıklı bir yasama ve sağlıklı bir denetim faaliyeti yapması açısından çok
önemlidir. Sizin yapmış olduğunuz bu yaklaşımın diğer mevkidaşlarınıza da ilham
vereceğini ve diğer arkadaşların da böyle davranmasını ümit ederiz. 
Tabii,
kandil gecesindeyiz, herkesin kandilini kutluyoruz. 
Her
ne kadar iktidar partisinden gelen bir son dakika önerisiyle bir saatlik ilave
çalışma olmuş olsa da sonuçta iyi bir şey yaptık. Sayın Bakan sorulara cevap
verdi. 
Tabii,
cevapların tatminden uzak olduğunu hepimiz değerlendiriyoruz ama, benim,
burada, özellikle Sayın Bakandan düzeltmesini çok istediğim bir husus var. O
diyor ki: “Biz yol yapacak oluyoruz, vatandaş -elini de şöyle yaptı- yolumuzu
bulalım diye bakıyor.”
Sayın
Bakan, her vatandaş, öyle, yolu terk edecek ve terk ettiği arazinin kendisinden
götüreceklerinden vatan, millet hayrına vazgeçebilecek ekonomide değil
maalesef. Sizin, tabii, kendinizin ve etrafınızdaki siyaset arkadaşlarınızın
mal varlığı üzerinden yaptığınız bu değerlendirme öyle olur. (AK PARTİ
sıralarından gürültüler) 
RAMAZAN
CAN (Kırıkkale) – Ne alakası var ya? Ayıp ya!
AHMET
ARSLAN (Kars) – Saçmalama ya!
TÜLAY
KAYNARCA (İstanbul) – Yapma ya! Düzeltir misiniz cümlelerinizi? Yapma şunu!
Hayret bir şey! Hatanızı düzeltir misiniz Sayın Özel?
ÖZGÜR
ÖZEL (Manisa) – Ancak, babadan, dededen kalma 10 dönümlük zeytinliğine, 5
dönümlük çay tarlasından siz yol geçireceğinizde “Ya, terk etsinler de yol
hızlı olsun.” diye bir yaklaşım yok. Belki verdiğiniz para dahi o vatandaşın
emsal değerde bir yer edinip de onun hayatiyetini sürdürmesine imkân vermiyorsa
bu, çok ciddi bir sıkıntı. 
TÜLAY
KAYNARCA (İstanbul) – Kelime oyunu yapıyorsun. 
ÖZGÜR
ÖZEL (Manisa) – Bunu lütfen, böyle, Meclis kürsüsünden vatandaşın taklidini
yaparak, “Yolunu bulalım…” diye yapmayın da gidin bakalım o kamulaştırmaya
muhatap vatandaşlarla oturup bir sohbet edin, bir konuşun. 
RAMAZAN
CAN (Kırıkkale) – “2 yaklaşım var.” dedi, “2 yaklaşım.”
ÖZGÜR
ÖZEL (Manisa) – Tepkileri anlıyorum. Tepkiler sinir ucuna doğru yerden
dokunduğumuzdandır. (AK PARTİ sıralarından gürültüler)
Bugün
ayrıca…
RAMAZAN
CAN (Kırıkkale) – Ne alakası var ya?
SEBAHATTİN
KARAKELLE (Erzincan) – Lüzumsuz konuştuğundan, lüzumsuz!
ÖZGÜR
ÖZEL (Manisa) – Sayın Bakan doğru söylüyorsa eğer Sayın Bakanın vebalini
paylaşırsınız bu kandil gecesinde. 
SEBAHATTİN
KARAKELLE (Erzincan) – Lüzumsuz konuşuyorsun, lüzumsuz.
ÖZGÜR
ÖZEL (Manisa) – Öyle “Terk etseydiniz.” falan demeyin kimseye. 
Çok
da uzatmayacağım
AHMET
ARSLAN (Kars) – İyi ki uzatmadın.
ÖZGÜR
ÖZEL (Manisa) – Şunu söyleyeyim: Sayın Bakan diyor ki Konya’yla ilgili cevap
verirken -sayın milletvekili de mutlaka vermek ister ama- “Atış talimi
yapılıyor.” O yüzden Sayın Bakanın atış talimleriyle ilgili bir zafiyeti ortada
çünkü Konya’da yapılan iş, Türk yıldızlarının eğitimidir. Öyle atış talimi
falan da yapılmıyor. Değerli milletvekillerimizin uyarılarıyla aktarmış olayım.

Hepinize
teşekkür ediyorum, sağ olun.
BAŞKAN
– Teşekkürler Sayın Özel.
Bir
grup başkan vekili daha sisteme girmiş ama Bostancı olarak gözüküyor bende
Sayın İnceöz.
İLKNUR
İNCEÖZ (Aksaray) – Muhtemelen daha önce girmiş olduğu olabilir. Ben tekrar
kendi adıma girmek istemiştim ama isabet olmuş.
BAŞKAN
– Peki, size veriyorum o zaman, buyurunuz.
36.- Aksaray Milletvekili İlknur İnceöz’ün, TBMM Başkan
Vekili Pervin Buldan’a görevinde başarılar dilediğine, Mevlit Kandili’ni
kutladığına ve Manisa Milletvekili Özgür Özel’in yaptığı açıklamasındaki bazı
ifadelerine ilişkin açıklaması
İLKNUR
İNCEÖZ (Aksaray) – Teşekkür ediyorum Sayın Başkanım.
Öncelikle,
tekrar, Başkan Vekilliğiniz hayırlı olsun demek istiyorum. İnşallah İç Tüzük’e
bağlı ve tarafsız bir şekilde, adres sadece İç Tüzük olacak şekilde bir yönetim
sergilemenizi temenni ediyorum.
Şimdi,
tüm arkadaşlarımın da Mevlit Kandili’ni kutluyorum, İslam âleminin Mevlit
Kandili’ni kutluyorum. 
Hakikaten
bugün güzel bir çalışma gerçekleştirdik. Biraz evvel Sayın Bakanımız sözlü
sorulara cevap verdi. Tam böyle derken, sayın grup başkan vekilimiz… Buradaki,
Sayın Bakanımızın ifadesi -muhtemelen kendisi de, Sayın Bakanımız da, cevap
verecektir ama- buradaki ifade çok açık ve netti. Burada, kamulaştırmada iki
türlü bir yaklaşımdan bahsetti. Bir tanesi, vatandaşımızın genel anlamda böyle
yaklaştığını, “bir başka bakış” dedi, yani işin doğrusu, orada da onu da
vurguladı. Burada birçok…
ÖZGÜR
ÖZEL (Manisa) – “Yol yaparken yolumuzu bulalım, yol yapılacak, yolumuzu
bulalım.” Böyle yapıyor bir de.
AYTUĞ
ATICI (Mersin) – Bakan burada, kendini savunacak. Siz niye savunuyorsunuz
Bakanı?
İLKNUR
İNCEÖZ (Aksaray) – Böyle insanlar da yok değildir yani vardır muhakkak ki onun
üzerine… Karşılaştığı olaylar, vakalar vardır. Burada avukat arkadaşlar var,
bunların hepsini hepimiz biliyoruz. Vatandaş adına bir ön yargıyla, burada
söyleyen kişiyi de, söylenenleri de, kastedilen kişileri de zan altında
bırakmanın çok doğru bir yaklaşım olmadığını düşünüyorum; ne olursa olsun.
ZİHNİ
AÇBA (Sakarya) – Vatandaş zan altında bırakılıyor, suçluyorsunuz bir de. Siz
zan altında bırakıyorsunuz.
İLKNUR
İNCEÖZ (Aksaray) – Böyle yaklaşımlar da vardır, karşılaştığı -Sayın Bakanımız
kendisi cevap verecektir- somut olaylar vardır ki muhakkak bunu söyleme gereği
duymuştur. Ama buradan niyet okuyuculuğu yapmak doğru değildir. 
ÖZGÜR
ÖZEL (Manisa) – Tutanak okuyuculuğu yapalım, tutanak okuyalım. “Yol yapılacak,
yolumuzu bulalım.” diyor.
İLKNUR
İNCEÖZ (Aksaray) – “Sinir uçları…” Neyin sinir uçları? Neyin sinir uçları?
Bakın, şu konuda çok açık ve net söylüyorum: Geçtiğimiz hafta da konuşuldu,
bundan sonra da konuşulacaktır, önümüzdeki yıllarda ve en ufak bir şeyde bu,
söylenecektir ama kesinlikle bu konudaki hiçbir isnadı, hiçbir “sinir ucu”
suçlamasını asla ve kata grubumdaki hiçbir arkadaşım da kabul etmiyor. 
Bakın,
bizler burada milletimizden aldığımız vekâletin gereğini yerine getirmek için
gayret sarf ediyoruz. 
ZİHNİ
AÇBA (Sakarya) – Evet, onları “yol bulucu” olarak suçlamak için buradasınız. 
İLKNUR
İNCEÖZ (Aksaray) – Hiç şüpheniz olmasın, hiçbir konuda yol bulmak gibi bir
derdimiz yok. 
Bakın,
bugün kürsüye çıkan her arkadaşımız dedi ki: “Tahammül gösterin.” Emin olun ki
çok ciddi anlamda tahammül gösteriyoruz. Hiçbir arkadaşımız, burada, dil olarak
ötekileştirmeyi tercih etmemektedir. Tahammülü gösteriyoruz ama tahammülü
gösterirken de, evet, niyet okuyuculuğu yapmayalım. 
AYTUĞ
ATICI (Mersin) – Göstermeyin tahammül.
İLKNUR
İNCEÖZ (Aksaray) – Burada sürekli niyet okuyuculuğu üzerinden birtakım
suçlamalar isnat edilmek isteniyor.
ÖZGÜR
ÖZEL (Mersin) – Tutanak okuyalım. Tutanak okuyalım.
İLKNUR
İNCEÖZ (Aksaray) – Tutanakları okuyalım. Sayın Bakanımız zaten gereken cevabı
da verecektir ayrıca. 
ÖZGÜR
ÖZEL (Mersin) – Keşke vakit olsa, Başkan tutanağı getirtse, okusak.
İLKNUR
İNCEÖZ (Aksaray) – Ama bu anlamda hiç kimseye ithamda bulunmamak gerektiği
kanaatindeyim.
Tekrar
Mevlit Kandili’niz mübarek olsun diyorum. Güzel bir çalışmanın sonunu bu
şekilde kapatmaktan da üzüntü duyduğumu ayrıca belirtmek istiyorum. (AK PARTİ
sıralarından alkışlar)
BAŞKAN
– Teşekkür ederiz Sayın İnceöz.
Sayın
Şimşek, İç Tüzük 60’a göre söz veriyorum. 
Buyurunuz.

37.- Mersin Milletvekili Baki Şimşek’in, Ulaştırma,
Denizcilik ve Haberleşme Bakanı Binali Yıldırım’ın görevinin hayırlı olmasını
dilediğine, Çukurova havaalanı ihalesinin ne zaman bitirileceğini ve
Adana-Mersin, Çeşmeli-Taşucu ile Tarsus-Çamlıyayla yollarının durumunu öğrenmek
istediğine ilişkin açıklaması
BAKİ
ŞİMŞEK (Mersin) – Sayın Bakanım, yeni göreviniz tekrar hayırlı uğurlu olsun
diyorum.
Ben
öncelikle yılan hikâyesi değil, artık yalan hikâyesine dönen Çukurova
havaalanının ihalesinin ne zaman yapılacağını soruyorum. 20 Ekimde yapılacağı
söylenmişti ama tekrar iptal oldu, ihalenin şimdi ocak ayında yapılacağı
söyleniyor. 
Adana-Mersin
yolunun 8 şerit olacağıyla ilgili billboardlar asıldı. Bu mantıktaki
kamulaştırma anlayışınızla bunu nasıl yapacaksınız? 
Aynı
şekilde Çeşmeli-Taşucu yolunun otoban olacağı ve bağlantı yolu olarak
bitirileceği söyleniyor. Bu kamulaştırma mantığınızla nasıl yapacaksınız? 
Henüz
Tarsus-Çamlıyayla yolunun kamulaştırmasını on yılda bitiremedik, on dört yılda
14 kilometre yol yapabildik. Bu yolları ne zaman bitirmeyi düşünüyorsunuz?
Teşekkür
ediyor, saygılarımı sunuyorum. 
BAŞKAN
– Sayın milletvekilleri, normalde sisteme giren sayın vekillerimize İç Tüzük
60’a göre söz vereceğim fakat Sayın Bakana soru soruluyor. Sayın Bakan isterse
şimdi cevap verebilir. 
Muhtemelen
diğer milletvekilleri de size soru soracaklardır. Talep ediyorsanız en son size
söz hakkını verelim, nasıl isterseniz
ULAŞTIRMA, DENİZCİLİK VE HABERLEŞME
BAKANI BİNALİ YILDIRIM (İzmir) – Olur.
İLKNUR İNCEÖZ (Aksaray) – Sayın Başkan…
MEHMET DOĞAN KUBAT (İstanbul) – Sayın Başkanım,
soru süresi bitti efendim, yazılı olarak versin. Kendi kişisel görüşüyle ilgili
kanaatini alalım.
İLKNUR İNCEÖZ (Aksaray) – Belirtti zaten.
BAŞKAN – O zaman şimdi Sayın Bakana söz
verelim, grup başkan vekillerinin de ifadeleri var. Daha sonra 60’a göre diğer
vekillere söz vereceğim.
AYTUĞ ATICI (Mersin) – Hepsine birden
cevap versin Sayın Bakan, yormayalım sık sık kürsüye…
BAŞKAN – Sayın milletvekilleri, böyle bir
usul yok. Soru-cevap şekline geçiyoruz bu hâlde. Dolayısıyla, böyle bir usul
olmadığı için sizlere sadece 60’a göre yerinizden söz vereceğim sisteme
girdiğiniz için. 
AYTUĞ ATICI (Mersin) – Bakanı yormayalım,
çok yoruluyorlar yol yaparken.
BAŞKAN – Buyurunuz Sayın Bakan. (AK PARTİ
sıralarından alkışlar)
38.- Ulaştırma, Denizcilik ve Haberleşme Bakanı Binali
Yıldırım’ın, Manisa Milletvekili Özgür Özel ile Mersin Milletvekili Baki
Şimşek’in yaptıkları açıklamalarındaki bazı ifadelerine ilişkin açıklaması
ULAŞTIRMA, DENİZCİLİK VE HABERLEŞME
BAKANI BİNALİ YILDIRIM (İzmir) – Cumhuriyet Halk Partisi grup başkan
vekilimizin kamulaştırmayla ilgili yaptığım değerlendirme… (AK PARTİ VE CHP
sıraları arasında karşılıklı laf atmalar)
BAŞKAN – Sayın Bakan, siz buyurunuz
lütfen.
ULAŞTIRMA, DENİZCİLİK VE HABERLEŞME
BAKANI BİNALİ YILDIRIM (Devamla) – Evet, değerli arkadaşlar, şimdi, ben burada
sahada yaşadığımız bir olayı samimiyetle anlattım. (AK PARTİ VE CHP sıraları
arasında karşılıklı laf atmalar)
BAŞKAN – Sayın milletvekilleri, Sayın Bakan
kürsüde ve konuşma yapıyor.
ULAŞTIRMA, DENİZCİLİK VE HABERLEŞME
BAKANI BİNALİ YILDIRIM (Devamla) – Bunun arkasında kastetmediğim, aklımdan
geçmeyen yorumlarla işin başka bir boyuta taşınmasını doğrusu yadırgıyorum ve
kabul etmiyorum. Bunu bir kere söyleyeyim. Herkes biliyor ki bir yerde bir
kamulaştırma yapılacağı zaman bu işi meslek edinmiş adamlar var, piyasaya
geliyorlar “Senin arsana 10 kat, 15 kat alırım, yarısı benim olsun.” Bu, bir
hadise, bu, yaşanan bir şey, biz bunu sahada yaşıyoruz. Benim kastettiğim
budur. Bilirkişilerin verdiği raporlara göre beyan değerinin 10 katı, 15 katı
mahkeme tahakkuk ediyor, karar veriyor. Bu seferde yola ayıracağınız kaynak
gidiyor kamulaştırmaya. Bu, haksız bir kazançtır. Benim kastettiğim budur.
Hiçbir kimseyi de hedef almadan sadece “iki türlü düşünce var” dedim, bunun
üzerindeyim, bu iki türlü düşünce devam ediyor. Bazı insanlara da gidip diyoruz
ki: “Buraya yol yapacağız.” Onlar da “Ne güzel, buyurun yolu yapın.” diyor.
Terk yaptıklarını biliyoruz, bedelsiz. Yaşadığımız, sahadaki bir olaydan
bahsediyorum ve bunun yanlış bir uygulama olduğunu, bunun, mutlaka yeni yasal
düzenlemeyle bu haksızlığın ortadan kaldırılmasını, kamu kaynağının daha fazla
insana hizmet edecek şekilde tasarruf edilmesidir. Esas olan budur, bunun
dışında bir yanlış anlama varsa bunu düzeltmek isterim. Söylediğim budur, başka
bir şey değildir. 
Amacımız
yol yapmak. Yani, bize söyleyebilirsiniz, işte sayın vekilim şu kadar yol
yapılamadı, edemedi, ama Türkiye’de yol konusunda son on üç yılda yaşananlar
cumhuriyet tarihinde hiçbir dönemde olmamıştır. (AK PARTİ sıralarından
alkışlar) 6 bin kilometre bölünmüş yolu 24 bin kilometreye çıkardık. 5 ilimiz
arasında bölünmüş yol vardı, şu anda 75 ilimiz arasında bölünmüş yol var. (AK
PARTİ sıralarından alkışlar) Bütün bunlar yapılan işler. 240 milyar TL kaynak
kullanmışız yollara. Yani, bütün bunlar, geçtiğimiz AK PARTİ iktidarları döneminde
gerçekleştirilen hizmetlerdir. Bazı aksayan, geciken işler vardır, bunu da
peşinen kabul ediyoruz. Bu da bizim yönetemediğimiz şartlardan kaynaklanmıştır
çoğu kere. Bizim de hatamız olmuştur, onu da kabul ediyorum. İhale şeklinde
eksiklikler olmuştur vesaire vesaire. İnsanın olduğu yerde hata da her zaman
mümkündür. 
Bir konuyu düzelteyim: Konya askerî havalimanı, sadece
Türkkuşu değil, 3. Ana Jet Üs
Komutanlığıdır, hâlen atışlar yapılmaktadır. Mustafa Bey bunu bilir. Bu bilgiyi
de düzeltmek isterim. 
Diğer
bir konu, Çukurova havalimanı. Çukurova havalimanı da yine bizim gündeme
getirdiğimiz bir projedir. Birkaç sene önce yap-işlet-devret modeliyle
ihalesini yaptık, çalışmaları başladı, 50 milyon euro kadar da firma para
harcadı, sonra mali zorluklar içerisine girdi, hem Sabuncubeli’ni hem de burayı
yapamaz hâle geldi. Hukuki süreçler işletildi, sözleşmesi feshedildi. Şimdi
tekrar yapılıp iş tamamlanacak. Bu, bu kadar basit. Yani dediğim gibi, bizim
dışımızda gelişen nedenlerden dolayı bu gecikme olmuştur ama mutlaka Çukurova
havalimanını bir an önce yapacağız, buna ihtiyaç var. Adana Havalimanı artık bu
ihtiyacı karşılayamıyor ve etrafındaki yapılaşmalardan dolayı mânialar ciddi
risk oluşturuyor. 
(Mikrofon
otomatik cihaz tarafından kapatıldı) 
ULAŞTIRMA
DENİZCİLİK VE HABERLEŞME BAKANI BİNALİ YILDIRIM (Devamla) – O bakımdan bu
havalimanını mutlaka gerçekleştireceğiz ve önümüzdeki sene kaldığımız yerden
devam edeceğiz.
Teşekkür
ederim. (AK PARTİ sıralarından alkışlar) 
BAŞKAN
– Teşekkür ederiz Sayın Bakan.
Değerli
milletvekilleri, aslında çalışma süremiz bitti fakat sisteme giren sayın
milletvekilleri var. Lütfen, yeni girişler olmasın.
Sisteme
giren sayın milletvekillerine birer dakika yerlerinden söz vereceğim ve
bitireceğim.
Sayın
Petek, buyurunuz…
MEHMET
AKYÜREK (Şanlıurfa) – Sayın Başkanım, mübarek gecedir.
ÖZGÜR
ÖZEL (Manisa) – Gruba söyleyecektin ağabey onu, onlar uzattı. Sekizde
bitiyordu. 
BAŞKAN
– Sayın Petek yok.
Sayın
Öz? Sayın Öz yok.
Sayın
Arslan? Sayın Arslan da yok. 
Sisteme
girip gitmişler sayın milletvekilleri.
OSMAN
AŞKIN BAK (İstanbul) – Sayın Başkan, böyle bir uygulama yok zaten. Süre bitti,
konuşma bitti.
BAŞKAN
– Sayın Atıcı…
39.- Mersin Milletvekili Aytuğ Atıcı’nın, Çukurova
havaalanının, Mersin-Antalya otoyolunun ve Tarsus-Kazanlı Turizm Projesi’nin ne
zaman bitirileceğini öğrenmek istediğine ilişkin açıklaması
AYTUĞ
ATICI (Mersin) – Teşekkür ederim Sayın Başkan.
Sayın
Bakan, Mersin’in bütün partilerinden olan milletvekilleri şu anda salondalar.
Mersin’in 3 önemli projesi her seçim dönemi AKP Hükûmeti tarafından pişirilir,
getirilir ama seçim bittikten sonra unutulur. Bir tanesini arkadaşlarım
söylediler, Çukurova havalimanı; bir tanesi Mersin-Antalya otoyoludur, bir tanesi de
Tarsus-Kazanlı Turizm Projesi’dir. Şimdi, Allah aşkına, kendi yaptığınız işleri
“Biz yaptık.” diyorsunuz, yapamadığınız işleri başkalarının üstüne atıyorsunuz.
“Firma yapamadı; efendim, işte kamulaştırma yapamadık, suç bizde değil.”
diyorsunuz. Allah aşkına, bize bir tarih verin, Çukurova havaalanına ilk uçak
ne zaman inecek? Antalya’ya doğrudan doğruya otobandan ne zaman gideceğiz?
Tarsus-Kazanlı ne zaman bitecek? Net. 
Teşekkür ederim.
BAŞKAN – Sayın
Budak…
40.- Antalya Milletvekili Çetin Osman Budak’ın,
Antalya’nın çevre yolları ve Demre havaalanının durumuyla ilgili bilgi almak
istediğine ilişkin açıklaması
ÇETİN OSMAN
BUDAK (Antalya) – Sayın Bakanım, yeni döneminiz hayırlı olsun. 
Biraz önce 75
ilde bölünmüş yolun tamamlandığını söylemiştiniz. Ben Antalya Milletvekiliyim.
Konya, Isparta, Mersin, 3 il. Yani 75, 81’den çıkarırsanız 6 il kalıyor. Demek
ki Antalya komşusu olan 3 ille bağlantı kuramamış. Biraz önce sayın vekilim
sordu: Mersin-Antalya kara yolu hâlâ tamamlanamadı. Batı çevre yolu vardır,
yılan hikâyesidir -siz gayet iyi biliyorsunuz- tam on iki yıldır bitirilemedi.
Toplam 12 kilometre yoldur, Antalya’yı Kemer’e bağlar. Şu anda Konyaaltı
Sahili’nden tırlar geçiyor. Kuzey çevre yolu, doğu çevre yolu, Demre havaalanı,
bunlar her seçim döneminde söylenmiştir ama maalesef hâlâ proje bile yoktur. Bu
konuları öğrenmek istiyorum.
Teşekkür ederim.
BAŞKAN – Sayın
Tezcan…
41.- Mersin Milletvekili Yılmaz Tezcan’ın, Mevlit
Kandili’ni kutladığına, Ulaştırma, Denizcilik ve Haberleşme Bakanına yaptıkları
hizmetler için teşekkür ettiğine ve baz istasyonlarının kanser yapma riskinin
düşük olduğuna ilişkin açıklaması
YILMAZ TEZCAN
(Mersin) – Sayın Başkan, değerli milletvekilleri; ben de özellikle Mersinli
hemşehrilerimin, sizlerin Mevlit Kandili’ni tebrik ediyorum. 
Ben Değerli
Bakanımıza çok teşekkür ediyorum şimdiye kadar yapmış oldukları hizmetler için.
Ankara’yı Pozantı’ya, Ulukışla’ya, Adana’ya, Mersin’e bağladıkları için çok
teşekkür ediyorum. 
Baz istasyonlarıyla ilgili, bir akademisyen olarak bir
iki hususu söylemek istiyorum. Biliyorsunuz elektromanyetik radyasyonları ikiye
ayırıyoruz, kanser yapan ve yapmayan olmak üzere. İyonizan radyasyonlar kanser
yapabiliyor ama baz istasyonları noniyonizan elektromanyetik radyasyon
oldukları için kanser yapma riski çok
düşük. Dolayısıyla, uluslararası yayınlarda, kanıt düzeyi çok yüksek, level 1
seviyede, baz istasyonlarının, cep telefonlarının kanser yapıcı etkileri
kanıtlanmamış. Bunu bu şekilde düşünmek lazım. 
(Mikrofon
otomatik cihaz tarafından kapatıldı) 
YILMAZ
TEZCAN (Mersin) - Özellikle 1 Kasım seçimlerinde necip halkımız, ulaştırma,
denizcilik, haberleşme ve sağlığa önemli katkıları nedeniyle AK PARTİ’ye rey
vermiştir. Ben ulaştırma için, gerçekten, Sayın Bakanımıza, AK PARTİ Hükûmetine
çok teşekkür ediyorum. (AK PARTİ sıralarından alkışlar)
BAŞKAN – Teşekkürler.
Sayın Depboylu…
42.- Aydın Milletvekili Deniz Depboylu’nun,
Aydın-Denizli otoyolunun ne zaman tamamlanacağını ve Çıldır Havaalanı’nın
durumunu öğrenmek istediğine ilişkin açıklaması
DENİZ
DEPBOYLU (Aydın) – Teşekkür ederim Sayın Başkan.
Sayın
Bakana sormak istediğim iki soru var bir Aydın Milletvekili olarak. Bu, seçim
vaadi olarak Aydınlılara da AKP tarafından sunuldu.
Birincisi:
2002 yılından bu yana bitirilmesi beklenen bir otoban var, Aydın-Denizli hattı.
Bu ne zaman tamamlanacak? 
Yine,
ikinci sorum Çıldır Havaalanı’yla ilgili. Aydınlılar bir havaalanı bekliyor.
Biliyorsunuz ki Aydın, taze gıda ihraç ve ithalatıyla ünlenen bir ilimizdir ve
kargo taşımacılığıyla birlikte şehirler arası ulaşıma da açılmasını istiyor
havaalanının. Çıldır Havaalanı gerekli standartlara sahip değildir. Bu konuyla
ilgili ne zaman bir çalışma yapılacak? Ne zaman bir havaalanımız olacak?
BAŞKAN
– Teşekkürler.
Sayın
Özel…
43.- Manisa Milletvekili Özgür Özel’in, Ulaştırma,
Denizcilik ve Haberleşme Bakanı Binali Yıldırım’ın yaptığı açıklamasındaki bazı
ifadelerine ilişkin açıklaması
ÖZGÜR
ÖZEL (Manisa) – Sayın Başkan, çok teşekkür ederim.
Sayın
Bakan mutlaka yarın tutanağı inceleyecek ve Özgür Özel iyi ki onu söylemiş ki
bu tutanak hakikaten ancak böyle düzeltilebilirdi diyecek. Çünkü tutanak çok
net. “Yol yaparken iki seçenek çıkıyor karşımıza.” diyor. “Yol yapılacak terk
edenlerle…” Terk etmeyenler için şunu söylüyorsunuz: “Yolumuzu bulalım
diyenler.” Demek ki şöyle demek lazım: “Terk eden var, etmeyen var.
Etmeyenlerle ilgili de ayrıca iyi niyetle bu paraya ihtiyacı olanlar var. Bir
de şunlar oluyor...” O zaman, o, bir başka kulakla dinlenir. Ama deminki
yaklaşım çok hatalıydı özellikle şöyle denirken. 
İktidar
partisi milletvekillerine ricam: Şu İç Tüzük ve Meclis Gündemi herkesin her gün
okuması gereken bir şey. Bugün sekizde kapatıyorduk. İktidar partisi grup
önerisi getirdi, son satırına ilave etmiş sözlü sorular için ilave çalışılsın
diye. Hatta ben dedim ki, ya, bunu biz getirsek “CHP zihniyeti” dersiniz,
“Kandil gecesi Meclis çalıştırıyor.” dersiniz dedim ve bizi eleştirirsiniz, siz
kendiniz yapıyorsunuz dedim. Siz bize çatıyorsunuz oradan.
Bir
de şunu da söyleyelim, bir espriyle kapatalım: Arkadaşlar biliyorlar, bugün bir
arkadaşınız beş dakika, bir arkadaşınız bir dakika yerinden gündem dışı söz
aldı. Ne hakkında? Mevlit Kandili hakkında. Tüm İslam âleminin ana gündeminin
olduğu bu mukaddes geceye gündem dışı muamelesi yapmak da sizlere nasip oldu.
Çok
teşekkür ediyoruz. 
İyi
akşamlar dileriz. (CHP sıralarından alkışlar)
BAŞKAN
– Teşekkürler Sayın Özel.
Son
olarak Sayın Bakan, buyurun, size söz veriyorum.
OSMAN
AŞKIN BAK (Rize) – Karşıyaka’dan Buca’ya yol yapamadılar, park bile
yapamadılar. 55 tane havaalanı yaptınız ya, tebrik ediyorum.
ÖZGÜR
ÖZEL (Manisa) – Öyle olsa yüzde 50 oy mu alırız İzmir’de?
OSMAN
AŞKIN BAK (Rize) – 1 Kasımda da sandığa gömdünüz, helal olsun! Helal olsun,
sandığa gömdünüz! Bu da size yeter! (AK PARTİ sıralarından alkışlar)
ÖZGÜR
ÖZEL (Manisa) – Vatandaş sandıkta yüzde 50 oy verdi, yüzde 50.
OSMAN
AŞKIN BAK (Rize) – Dört yıl sonra gel, dört yıl sonra! Dersini çalış da gel!
Dersini çalış da gel! Çocuk parkı yapamadınız siz be!
ÖZGÜR
ÖZEL (Manisa) – İzmirli seçmedi Bakanını, İzmirli.
OSMAN
AŞKIN BAK (Rize) – Antalya’da çocuk parkı yapamadı belediye be, ne
konuşuyorsunuz siz!
ÖZGÜR
ÖZEL (Manisa) – Sayın Bakanı sandığa gömdüler İzmir’de.
BAŞKAN
– Sayın milletvekilleri, Sayın Bakana söz verdik.
Sayın
Bakan, buyurunuz.
44.- Ulaştırma, Denizcilik ve Haberleşme Bakanı Binali
Yıldırım’ın, Mersin Milletvekili Aytuğ Atıcı, Antalya Milletvekili Çetin Osman
Budak, Aydın Milletvekili Deniz Depboylu ile Manisa Milletvekili Özgür Özel’in
yaptıkları açıklamalarındaki bazı ifadelerine ilişkin açıklaması
ULAŞTIRMA,
DENİZCİLİK VE HABERLEŞME BAKANI BİNALİ YILDIRIM (İzmir) – Sayın Başkan, değerli
milletvekilleri; ya, “Hem çok vakit geçti.” diyorsunuz hem de konuşmaya devam
ediyoruz. Nasıl olacak?
ÖZGÜR
ÖZEL (Manisa) – Osman Bey’in huyu böyle Sayın Bakan.
ULAŞTIRMA,
DENİZCİLİK VE HABERLEŞME BAKANI BİNALİ YILDIRIM (İzmir) – Evet, neyse, mübarek
gün ben uzatmayacağım. Soruları aldım. Bir kısmını yazılı vermek gerekiyor,
detay içeriyor. 
Çıldır
Havalimanı Türk Hava Yollarında, onlar işletmek üzere aldı eğitim amacıyla.
Ancak Aydın’ın özellikle kargo taşımacılığı amacıyla buranın kullanılması
isteğini biliyoruz. Bu yönde çalışmalar yapacağız. Bunun bilinmesini isterim.
Aydın-Denizli
otoyolu da yap-işlet-devret modeliyle önümüzdeki dönem içerisinde yapılacaktır,
başlanacaktır en azından. Bunu da bilmenizi istiyorum. 
Konya-Isparta-Mersin
bağlantıları var. Bunları bölünmüş yola çevirme çalışmaları devam ediyor.
Oldukça fazla tünel var. Coğrafyamız zor yani Alanya-Mersin-Antalya
bağlantısında 36 tane tünel var sadece. Bu tüneller bir günde açılmıyor, bu
yolun daha önümüzdeki beş yıl çalışması devam edecek. Bunun bilinmesinde fayda
var. 
Bunları
söyledikten sonra diğer konulara da yazılı cevap vereceğim. Tekrar…
AYTUĞ
ATICI (Mersin) – Sayın Bakan, Mersin’i yine cevaplamadınız. 
ULAŞTIRMA,
DENİZCİLİK VE HABERLEŞME BAKANI BİNALİ YILDIRIM (İzmir) – Efendim?
AYTUĞ
ATICI (Mersin) – Mersin’i gene es geçtiniz, cevaplamadınız. 
ULAŞTIRMA,
DENİZCİLİK VE HABERLEŞME BAKANI BİNALİ YILDIRIM (İzmir) – Mersin’le ilgili es
geçmedim cevabı, “Çukurova havalimanına başlayacağız, yapacağız.” dedim. 
AYTUĞ
ATICI (Mersin) – Uçak ne zaman inecek?
ULAŞTIRMA,
DENİZCİLİK VE HABERLEŞME BAKANI BİNALİ YILDIRIM (İzmir) – Bugün ben “Uçak ne
zaman inecek?” cevabını vermem. İhaleyi yapalım, teklifleri alalım, orada
süreler ortaya çıksın, o zaman size cevabını vereyim. 
ÖZGÜR
ÖZEL (Manisa) – Onlar bellidir Sayın Bakanım.
ULAŞTIRMA,
DENİZCİLİK VE HABERLEŞME BAKANI BİNALİ YILDIRIM (İzmir) – Efendim?
ÖZGÜR
ÖZEL (Manisa) – Onlar bellidir çoktan, birbirimizi kandırmayalım. 
ULAŞTIRMA,
DENİZCİLİK VE HABERLEŞME BAKANI BİNALİ YILDIRIM (İzmir) – Yok, belli değil,
belli değil. Belli değil ama şunu herkesin bilmesi lazım: Altyapı
yatırımlarında mutlaka, öngörülemeyen, sahadaki birtakım nedenlerden dolayı
gecikme olur. 
AYTUĞ
ATICI (Mersin) – Hep de Mersin’e denk geliyor. 
ULAŞTIRMA,
DENİZCİLİK VE HABERLEŞME BAKANI BİNALİ YILDIRIM (İzmir) – Efendim?
AYTUĞ
ATICI (Mersin) – Hep Mersin’e denk geliyor Sayın Bakan. 
ULAŞTIRMA,
DENİZCİLİK VE HABERLEŞME BAKANI BİNALİ YILDIRIM (İzmir) – Yok, her yerde var
ama Mersin’e bugüne kadar yapılanların hiç de azımsanamayacak derecede işler
olduğunu siz de bizzat biliyorsunuz. Mersin-Adana arasındaki raylı sistemi ne
hâle getirdiğimizi, Mersin-Adana, Erdemli-Taşucu’na kadar yolun ve Mut’tan
Sertavul Geçidi’nden Mersin’e, Silifke’ye inen bölünmüş yolun, daha birçok
yolun yapıldığını biliyorsunuz. 
Sayın
Özel, şu konuya tekrar girdiniz, ben de bir cümle söyleyeyim. Bakın, burada bir
gerçeği söylüyorum ben, gerçek şu: Kamulaştırmanın ticaretini yapan hukuk
büroları var, bunu görmemiz lazım. Bu, hak değil, alınan para vatandaşa da
gitmemektedir. Benim dikkat çekmek istediğim husus budur. Yoksa vatandaşın
eline geçecek para anasının ak sütü kadar helaldir ve nitekim birçoğuyla da
uzlaşarak, görüşerek, anlaşarak bu işleri yapıyoruz. Bedelsiz verenler de
vardır. Benim dediğim budur. Onun için bu durumun böyle olduğunun bir kez daha
bilinmesini istiyorum. 
Sayın
Başkan, size de hayırlı olsun, hayırlı çalışmalar temenni ediyorum.
Hepinizin
bir kez daha Mevlit Kandili’ni tebrik ediyorum. Hayırlı akşamlar diliyorum. Sağ
olun. (AK PARTİ sıralarından alkışlar)
OSMAN
AŞKIN BAK (Rize) – Sandık 1 Kasımdaydı Sayın Bakanım, sandık 1 Kasımdaydı. Dört
sene sonra görüşürüz.
BAŞKAN
– Teşekkür ederiz Sayın Bakan.
Alınan
karar gereğince, kanun tasarı ve teklifleri ile komisyonlardan gelen diğer
işleri sırasıyla görüşmek için 23 Aralık 2015 Çarşamba günü saat 14.00’te
toplanmak üzere birleşimi kapatıyorum.
Kapanma Saati: 21.43




(x) Sözlü
soru önergeleri Genel Kurulda okunmamış olup tutanağa eklidir.




