



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

25’inci Birleşim
10 Aralık 2014 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

İÇİNDEKİLER


I.- GEÇEN TUTANAK
ÖZETİ
II.- GELEN KÂĞITLAR
III.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- 2015 Yılı Merkezi Yönetim Bütçe Kanunu Tasarısı ile
Plan ve Bütçe Komisyonu Raporu (1/978) (S.Sayısı 656 ve 656’ya 1’inci Ek)
2.- 2013 Yılı Merkezi Yönetim Kesin Hesap Kanunu
Tasarısı, 2013 Yılı Merkezi Yönetim Kesin Hesap Kanunu Tasarısına İlişkin Olarak
Hazırlanan 2013 Yılı Genel Uygunluk Bildiriminin Sunulduğuna İlişkin Sayıştay
Başkanlığı Tezkeresi, Merkezi Yönetim Kapsamındaki Kamu İdarelerine, Sosyal
Güvenlik Kurumlarına ve Diğer Kamu İdarelerine Ait Toplam 157 Adet Denetim
Raporunun Sunulduğuna İlişkin Sayıştay Başkanlığı Tezkeresi, 2013 Yılı Dış
Denetim Genel Değerlendirme Raporunun Sunulduğuna İlişkin Sayıştay Başkanlığı
Tezkeresi, 2013 Yılı Faaliyet Genel Değerlendirme Raporunun Sunulduğuna İlişkin
Sayıştay Başkanlığı Tezkeresi, 2013 Yılı Mali İstatistikleri Değerlendirme
Raporunun Sunulduğuna İlişkin Sayıştay Başkanlığı Tezkeresi ile Plan ve Bütçe
Komisyonu Raporu (1/949, 3/1575, 3/1576, 3/1577, 3/1578, 3/1579) (S.Sayısı:
657) 
IV.- SATAŞMALARA İLİŞKİN KONUŞMALAR
1.- Konya Milletvekili Faruk Bal'ın, İstanbul
Milletvekili Mehmet Muş’un 656 ve 656’ya 1’inci Ek sıra sayılı Bütçe Kanunu
Tasarısı ile 657 sıra sayılı Kesin Hesap Kanunu Tasarısı’nın tümü üzerinde AK
PARTİ Grubu adına yaptığı konuşması sırasında şahsına ve Milliyetçi Hareket
Partisine sataşması nedeniyle konuşması
2.- İstanbul Milletvekili Mehmet Akif Hamzaçebi'nin,
İstanbul Milletvekili Mehmet Muş’un 656 ve 656’ya 1’inci Ek sıra sayılı Bütçe
Kanunu Tasarısı ile 657 sıra sayılı Kesin Hesap Kanunu Tasarısı’nın tümü
üzerinde AK PARTİ Grubu adına yaptığı konuşması sırasında Cumhuriyet Halk Partisine
sataşması nedeniyle konuşması
3.- İstanbul Milletvekili Mehmet Akif Hamzaçebi'nin,
Başbakan Ahmet Davutoğlu’nun 656 ve 656’ya 1’inci Ek sıra sayılı Bütçe Kanunu
Tasarısı ile 657 sıra sayılı Kesin Hesap Kanunu Tasarısı’nın tümü üzerinde
Hükûmet adına yaptığı konuşması sırasında CHP Grup Başkanına ve Cumhuriyet Halk
Partisine sataşması nedeniyle konuşması
4.- Trabzon Milletvekili Koray Aydın'ın, Başbakan Ahmet
Davutoğlu’nun 656 ve 656’ya 1’inci Ek sıra sayılı Bütçe Kanunu Tasarısı ile 657
sıra sayılı Kesin Hesap Kanunu Tasarısı’nın tümü üzerinde Hükûmet adına yaptığı
konuşması sırasında şahsına sataşması nedeniyle konuşması
5.- Kayseri Milletvekili Mustafa Elitaş'ın, İstanbul
Milletvekili Mehmet Akif Hamzaçebi’nin sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
V.- YAZILI SORULAR VE CEVAPLARI 
1.- Kütahya Milletvekili Alim Işık'ın, seçim dönemleri
öncesinde taşeron şirketler aracılığıyla işçi alımlarının artış gösterdiği
iddialarına ilişkin sorusu ve Başbakan Yardımcısı Numan Kurtulmuş’un cevabı
(7/47409) (Ek cevap)
2.- Ankara Milletvekili Özcan Yeniçeri'nin, 2002-2014
yılları arasında TBMM ile bağlı kurum ve kuruluşlarınca satın alınan sigorta hizmetlerine
ilişkin sorusu ve Türkiye Büyük Millet Meclisi Başkan Vekili Sadık Yakut’un
cevabı (7/54684)
3.- İstanbul Milletvekili D. Ali Torlak'ın, 17 Aralık
2013 tarihinden itibaren görevden alınan bürokratlara ilişkin sorusu ve
Başbakan Yardımcısı Numan Kurtulmuş’un cevabı (7/54720) 
4.- Manisa Milletvekili Erkan Akçay'ın, Türk Dil Kurumu
tarafından hazırlanan Türkçe-Kürtçe sözlüğün satışlarına ilişkin sorusu ve
Başbakan Yardımcısı Numan Kurtulmuş’un cevabı (7/54997)
5.- İstanbul Milletvekili D. Ali Torlak'ın, Haydarpaşa
Garı ve çevresinin özelleştirilmesine ilişkin sorusu ve Maliye Bakanı Mehmet
Şimşek’in cevabı (7/55446)
6.- İstanbul Milletvekili Mustafa Sezgin Tanrıkulu'nun,
2004-2014 yılları arasında bağlı kurum ve kuruluşlarda görev yapan müsteşarlara
ilişkin sorusu ve Başbakan Yardımcısı Numan Kurtulmuş’un cevabı (7/55817)
7.- Mersin Milletvekili Ali Öz'ün, Süleymaniye
Camii'nin restorasyon çalışmaları tamamlandığı halde avludaki şantiyenin
kaldırılmadığı iddiasına ilişkin sorusu ve Başbakan Yardımcısı Numan
Kurtulmuş’un cevabı (7/56141)
10 Aralık 2014 Çarşamba
BİRİNCİ OTURUM
Açılma Saati: 13.00
BAŞKAN: Cemil ÇİÇEK
KÂTİP ÜYELER:
Muhammet Rıza YALÇINKAYA (Bartın), Fehmi KÜPÇÜ (Bolu)
----0----
BAŞKAN – Sayın milletvekilleri, Türkiye
Büyük Millet Meclisinin 25’inci Birleşimini açıyorum.
Toplantı yeter sayısı vardır, gündeme
geçiyoruz.
Gündemimize göre 2015 Yılı Merkezi
Yönetim Bütçe Kanunu Tasarısı ile 2013 Yılı Merkezi Yönetim Kesin Hesap Kanunu
Tasarısı’nın görüşmelerine başlayacağız.
III.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve
Teklifleri
1.- 2015 Yılı Merkezi
Yönetim Bütçe Kanunu Tasarısı ile Plan ve Bütçe Komisyonu Raporu (1/978)
(S.Sayısı 656 ve 656’ya 1’inci Ek) (X)
2.- 2013 Yılı Merkezi
Yönetim Kesin Hesap Kanunu Tasarısı, 2013 Yılı Merkezi Yönetim Kesin Hesap
Kanunu Tasarısına İlişkin Olarak Hazırlanan 2013 Yılı Genel Uygunluk
Bildiriminin Sunulduğuna İlişkin Sayıştay Başkanlığı Tezkeresi, Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 157 Adet Denetim Raporunun Sunulduğuna İlişkin Sayıştay
Başkanlığı Tezkeresi, 2013 Yılı Dış Denetim Genel Değerlendirme Raporunun
Sunulduğuna İlişkin Sayıştay Başkanlığı Tezkeresi, 2013 Yılı Faaliyet Genel Değerlendirme
Raporunun Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657) (*)
BAŞKAN – Komisyon? Burada.
Hükûmet? Burada.
Sayın milletvekilleri, Komisyon Raporları
656 ve 656’ya 1’inci Ek ve 657 sıra sayılarıyla bastırılıp dağıtılmıştır.
Şimdi Hükûmetin sunuş konuşmasını
yapmak üzere Maliye Bakanı Sayın Mehmet Şimşek’e söz vereceğim.
Buyurun Sayın Bakan. (AK PARTİ ve
Bakanlar Kurulu sıralarından alkışlar)
MALİYE BAKANI MEHMET ŞİMŞEK (Batman) –
Sayın Başkan, değerli milletvekilleri; yüce heyetinizi ve ekranları başında
bizi izleyen değerli vatandaşlarımızı saygıyla, sevgiyle selamlıyorum. 
Bugün 2013 yılı Merkezi Yönetim Kesin
Hesap Kanunu Tasarısı ile 2015 yılı Merkezi Yönetim Bütçe Kanunu Tasarısı’nın
görüşmelerine başlıyoruz. Yoğun ve özverili çalışmalar sonucunda bu tasarıların
Genel Kurula getirilmesinde emeği geçen Plan ve Bütçe Komisyonunun Değerli
Başkan ve üyelerine, bakan arkadaşlarıma ve kamu idarelerinin temsilcilerine
teşekkür ediyorum. 
Sayın Başkan, değerli milletvekilleri;
ilk olarak küresel ekonomiye ilişkin kısa bir değerlendirme yapmak istiyorum.
Küresel krizin üzerinden altı yıl geçti ancak küresel ekonominin karşı karşıya
olduğu hâlâ ciddi sorunlar var ve kriz öncesi seviyelere dönemedik.
Küresel ekonominin 2014 yılında yüzde
3,3’le beklentilerin ve potansiyelin altında büyüyeceği beklenmektedir. Bunda
temel olarak ABD ekonomisinin beklentilerinin altında büyümesi, avro bölgesinde
süregelen durgunluk, jeopolitik gerginlikler, gelişmekte olan ekonomilerde
yavaşlayan büyüme belirleyici olmuştur.
Küresel büyümenin 2015 yılında yüzde
3,8; 2015-2019 döneminde ise ortalama yüzde 4 civarında olacağı tahmin
edilmektedir. Tabii ki bu oranlar, kriz öncesi dönemde elde edilen yüzde 5’lik
büyümenin oldukça altındadır. 
Gelişmiş ekonomilerde büyüme
iyileşmekle birlikte potansiyelin altında seyretmektedir. 2013 yılında gelişmiş
ülkeler yüzde 1,4 oranında büyümüş, 2014 yılındaysa yüzde 1,8 oranında,
2015-2019 döneminde ise ortalama yüzde 2,4 oranında büyüyeceği öngörülmektedir.
Gelişmekte olan ülkelerde büyüme
performansı, zayıf talep ve yapısal sorunlar nedeniyle kriz öncesi dönemin de
altındadır. Küresel finansal koşulların göreceli olarak sıkılaşması, Çin
ekonomisinin yavaşlaması ve düşük emtia fiyatları bu yavaşlamada belirleyici
olmuştur.
Bu ülkelerin 2014 yılında yüzde 4,4,
önümüzdeki beş yıllık dönemde ise yüzde 5,2 oranında büyüceği tahmin
edilmektedir.
Çin ve Hindistan hariç, gelişmekte olan
ülkelerin 2014 yılında yüzde 2,7; 2015 yılındaysa yüzde 3,6 oranında büyüyeceği
tahmin edilmektedir. 
Küresel ekonomide zayıf talebin
etkisiyle ticaret hacmindeki artış hâlâ kriz öncesi seviyelerin oldukça
gerisindedir. 2003-2007 döneminde küresel ticaret hacmi ortalama yıllık yüzde
8,4 büyürken, 2008-2013 döneminde sadece yüzde 2,9 oranında büyümüştür. 
Dünya ticaret hacminin 2014 yılında
yüzde 3,8; 2015 yılında ise yüzde 5 artması beklenmektedir. Küresel iktisadi
faaliyetteki sınırlı toparlanmanın etkisiyle küresel enflasyon düşük kalmıştır.
IMF 2013 yılında yüzde 3,6 olan küresel enflasyonun 2014 ve 2015 yıllarında
yüzde 3,9 olacağını öngörmektedir. Enerji ve endüstriyel metal fiyatlarında son
dönemde yaşanan düşüşün kalıcı olması hâlinde enflasyon bu tahminlerin altında
da gerçekleşebilecektir. 
Sayın Başkan, değerli milletvekilleri;
konuşmamın başında da söylediğim gibi küresel ekonomi hâlâ ciddi sorunlarla
karşı karşıyadır. Şimdi sizlere küresel ekonominin karşı karşıya olduğu temel
bazı risklerden bahsetmek istiyorum. 
Küresel ekonominin önündeki en önemli
risk avro bölgesindeki yavaş büyümenin devam etmesi ve bölgenin 90’lı
yıllardaki Japonya gibi deflasyonist bir sürece girmesidir. Bu, Türkiye
ekonomisi için de en büyük risklerden bir tanesidir. Gelişmekte olan ülkelerde
büyümenin daha da yavaşlaması, Çin ekonomisinde sert bir düşüş, diğer bir temel
risk olarak karşımıza çıkıyor. 
Diğer önemli bir risk ise FED’in yani
Amerikan Merkez Bankasının faiz artırımının finansal piyasalarda yaratabileceği
aşırı oynaklık ve sermaye akımlarının tersine dönmesidir. Ancak Avrupa ve
Japonya Merkez Bankalarının genişletici para politikası uygulamalarına devam
ediyor olması bu riski belli ölçüde dengeleyecek bir unsurdur. 
Öte yandan, jeopolitik gerginliklerin
artması küresel ekonomik görünümü aşağı çekebilecek başka bir risk olarak
karşımıza çıkıyor. 
Sayın Başkan, değerli milletvekilleri;
bu bölümde Türkiye ekonomisinin görünümü hakkında kısaca bilgi vermek
istiyorum. 
2013 yılında hedeflediğimiz gibi yüzde
4,1 oranında büyüyen Türkiye ekonomisinin 2014 yılında bir miktar yavaşlayarak
yüzde 3,3 büyüyeceğini tahmin ediyoruz.
Şimdi, tabii, bugün üçüncü çeyrek
rakamı çıktı, yüzde 1,7. Bu, aslında öngördüğümüze yakın. Biz, yüzde 2,2’lik
bir büyüme öngörüyorduk üçüncü çeyrekte yani bizim 3,3’lük tahmininde yüzde 2,2
var. Buradaki temel sapma tarım sektöründen kaynaklanıyor. Tarımda maalesef son
on üç yılın en büyük kuraklığını yaşadık ve tarımda üçüncü çeyrekte
biliyorsunuz ekonomide ağırlığı büyük ve tarımın tabii ki küçülmesiyle,
daralmasıyla üçüncü çeyrekte üçüncü çeyrek rakamı öngördüğümüz yüzde 2,2’nin
bir miktar aşağısında, yüzde 1,7 olarak gerçekleşmiştir. Dolayısıyla Orta
Vadeli Program’da hâlâ öngördüğümüz rakama yakın bir büyümeyi gerçekçi olarak
görüyoruz.
Tabii, büyüme tahminlerinde aşağı yönlü
revizyon sadece Türkiye’ye özgü bir durum değildir. IMF 2014 yılı büyüme
tahminlerini, hem gelişmiş hem de gelişmekte olan ülkeler için 2 kez aşağı
yönlü, bu sene, revize etmiştir. Türkiye'nin 2014 yılı büyüme performansı Latin
Amerika’daki gelişmekte olan ülkeler için öngörülen yüzde 1,3’ün, gelişmekte
olan Avrupa için öngörülen yüzde 2,5’in, Çin ve Hindistan hariç gelişmekte olan
ülkeler için öngörülen yüzde 2,7’nin üstündedir. 
Tabii, Türkiye, bu büyüme performansını
en büyük ticaret ortağımız olan Avrupa Birliğinde süregelen ekonomik durgunluk,
Irak ve Suriye’deki iç savaş ve küresel sermaye girişlerindeki azalmaya rağmen
elde etmiştir. Yani zor bir konjonktürden geçtiğimiz açık ve nettir. 2015
yılındaysa küresel ekonomide beklenen toparlanma, ticaret ortaklarımızdaki
büyümenin hızlanması iç talepte bir miktar canlanmayla büyümenin yüzde 4
olmasını öngörüyoruz. Ayrıca, son dönemde petrol fiyatlarında yaşanan düşüşün
kalıcı olması büyümeyi yukarı yönlü tabii ki destekleyecektir. 
Orta uzun vadeye gelince, siyasi
istikrar, güçlü kamu mali dengeleri, sağlam bankacılık sektörü, dinamik Türk
özel sektörü, genç nüfusumuz, sağlıklı hanehalkı bilançosu, başarılı ihracat
pazar çeşitlendirmesi, esnek kur rejimi ve makroihtiyati politikalar büyümeyi
destekleyen ve dış şoklara karşı Türkiye’yi dirençli kılan unsurlar olmaya
devam edecektir.
Tabii, küresel ekonominin sorunları ve
bölgesel sorunlardan az etkilenmek için biz güçlü mali dengelerimizle bu
dönemde istikrarı önceliklendirdik. 2015 için de böyle bir çerçeve çizeceğiz.
Birçok ülkenin kamu açıklarının ve borç stoklarının yüksek seyrettiği bir
dönemde güçlü kamu mali dengeleri Türkiye’yi diğer ülkelerden pozitif yönde
ayrıştırmakta ve çıpa görevi görmektedir. 
Türkiye genel devlet açığında, küresel
kriz yılı olan 2009 hariç son on yıldır Maastricht Kriteri’ni sağlamıştır. 2002
yılında yüzde 10,8 olan genel devlet açığının gayrisafi yurt içi hasılaya
oranının 2014 yılında yüzde 0,8 olmasını bekliyoruz. Bu oran Maastricht
Kriteri’nin üçte 1’inden ve gelişmekte olan ülke ortalamasının yarısından
azdır. Orta Vadeli Program dönemi sonunda yüzde 0,1 ile genel devlet fazlası
vermeyi öngörüyoruz.
Diğer taraftan, 2002 yılında yüzde 74
olan Avrupa Birliği tanımlı borç stokunun gayrisafi yurt içi hasılaya oranını
2014 yılında yüzde 33,1’e, program dönemi sonunda ise yüzde 28,5’e düşürmeyi
hedefliyoruz. Borç yükümüz 2014 yılı itibarıyla avro bölgesi ortalamasının
yaklaşık üçte 1’i, Maastricht Kriteri’nin ise neredeyse yarısı kadardır.
Mali disiplin sayesinde ülkemiz önemli
kazanımlar elde etmiştir. 2002 yılında vergi gelirlerinin yüzde 85,7’si faiz
ödemelerine giderken, bugün bu oran yüzde 14,3’e kadar gerilemiştir. Bu,
1983’ten beri en düşük orandır. 2002 yılında yüzde 62,7 düzeyinde olan iç
borçlanma faiz oranı 2014 Aralık itibarıyla yüzde 8,1’e inmiştir. Reel faiz
oranları ise 2002 yılında yüzde 25,4 iken Kasım 2014 itibarıyla eksi 1,4’e
kadar düşmüştür. 
Hükûmetlerimiz döneminde faiz yükünün
azalmasıyla elde ettiğimiz mali alanı eğitim, sağlık ve altyapı için kullandık,
vergi oranlarını düşürerek özel sektör yatırımlarının ve istihdamının önünü
açtık. 1993-2002 döneminde reel olarak yüzde 5 daralan özel sektör yatırımları
mali disiplini sürdürdüğümüz son on iki yıllık dönemde yüzde 154 oranında
artmıştır. Önümüzdeki dönemde kararlılıkla sürdüreceğimiz mali disiplinle
enflasyonla mücadelede etkinliği artırmayı, tasarrufları artırarak cari açığı
düşürmeyi, yapısal reformlar için gerekli mali kaynağı sağlamayı amaçlıyoruz. 
Sayın Başkan, değerli milletvekilleri;
bankacılık sektörü gerek güçlü sermaye yapısıyla gerekse varlık kalitesiyle
finansal istikrarı ve orta vadede büyümeyi desteklemektedir. Son yıllardaki hızlı
kredi büyümesine rağmen ekim ayı itibarıyla sermaye yeterlilik oranı yüzde 16,4
ile yasal sınır olan yüzde 8’in 2 katından fazladır. Hükûmetlerimiz döneminde,
finansal piyasaları güçlendirmek adına kapsamlı makroihtiyati tedbirleri
uygulamaya koyduk. Stres testleri, hedef sermaye yeterlilik oranı, yüksek
karşılık oranları ve kâr dağıtımına ilişkin getirdiğimiz sınırlamalar
bankacılık sektörünü güçlendirmiş ve şoklara karşı direncini artırmıştır. Bu
sayededir ki küresel finans kriz döneminde bankaların kurtarılmasına
vatandaşımızın cebinden bir kuruş harcanmamıştır. 
Hanehalkı yükümlülüklerinin gayrisafi
yurt içi hasıla içindeki payı yüzde 22 ile avro bölgesindeki en düşük orandır.
Ayrıca, 2009 yılından bu yana aldığımız tedbirler sayesinde hanehalkının kur
riski yok denecek kadar azalmıştır. Reel sektörün dış borcunun gayrisafi yurt
içi hasılaya oranı yüzde 15,3 ile makul bir seviyededir.
Sayın Başkan, değerli milletvekilleri;
sürdürülebilir yüksek büyüme ve artan çalışma çağındaki nüfusun istihdamı için
enflasyon ve cari açığı daha da azaltmamız lazım, azaltacağız. Enflasyonla
mücadele neticesinde uzun yıllar çift hanelerde seyreden enflasyonu
hükûmetlerimiz döneminde tek haneye düşürdük. Son dönemde enflasyon bazı negatif şokların etkisiyle
yüksek tek hanelere çıkmıştır. Kuraklık nedeniyle yüksek seyreden gıda
fiyatları, Türk lirasındaki değer kaybı, jeopolitik gerginlikler ile enflasyon
beklentilerindeki bozulma bu yükselişte etkili olmuştur. Ancak alınan
makroihtiyati tedbirler, uyguladığımız sıkı para politikası, bu geçici şokların
fiyat etkisinin kaybolması ile temel enflasyon göstergelerinin ana eğilimi
düşüş yönündedir. Bu çerçevede, Merkez Bankamız enflasyonun yıl sonunda yüzde
8,9'a, 2015'te ise yüzde 6,1'e düşeceğini tahmin etmektedir. Ayrıca, başta
petrol olmak üzere emtia fiyatlarındaki gerileme enflasyondaki düşüş sürecini
2015 yılında hızlandıracaktır. Orta Vadeli Program'da 101,9 dolar olarak
öngördüğümüz yani varsayılan petrol fiyatlarının 65 dolar civarında kalması
enflasyonu tek başına 1,4 puan aşağı çekecektir. 
Makrofinansal istikrarı korumak ve
yüksek sürdürülebilir büyüme için cari açığı da daha düşük seviyelere
çekiyoruz. 2013 yılında 65 milyar dolar olan cari açık 2014 yılı Eylül ayı
itibarıyla on iki aylık bazda 46,7 milyar dolara gerilemiştir. Altın ve enerji
hariç denge ise 4,1 milyar dolar açıktan 7 milyar dolar fazlaya dönmüştür. 2014
 yılında ticaret ortaklarımızdaki ekonomik durgunluk ve
jeopolitik sorunlara rağmen pazar ve ürün çeşitlendirme politikalarımız ve
rekabetçi kur neticesinde ihracatımız olumlu bir performans göstermiştir. İç
talepteki yavaşlamanın etkisiyle de ithalat artışı önemli ölçüde yavaşlamıştır. 2013 yılında yüzde 7,9 olan cari açığın
gayrisafi yurt içi hasılaya oranının bu yıl yüzde 5,7'ye, önümüzdeki yıl ise
yüzde 5,4'e gerileyeceğini öngörüyoruz ancak düşen petrol fiyatlarının mevcut
seyrini sürdürmesi hâlinde cari açığın yüzde 4'ün altına da gerileyebileceğini
tahmin ediyoruz.
Güçlü istihdam artışı ekonomik
kalkınmayı destekleyen en önemli unsurlardan biridir. Bu nedenle AK PARTİ
hükûmetleri olarak istihdamı destekleyen politikaları hayata geçirdik ve
istihdam artışında başarılı olduk. Küresel krizin başladığı 2007 yılından bu
yana birçok ülke istihdam kayıplarını telafi edemezken Türkiye net 5,6 milyon
kişiye iş imkanı sağlamıştır. IMF verilerine göre küresel kriz sonrası dönemde
yıllık ortalama istihdam artışında yüzde 3,6’yla Singapur'dan sonra dünya 2’ncisiyiz.
İç talepteki yavaşlamaya rağmen son bir yıl içerisinde yaklaşık 1,3 milyon
ilave istihdam sağladık. İstihdamdaki güçlü artışa rağmen işsizlik oranı son
dönemde iş gücüne katılımdaki artış nedeniyle nispeten yükselmiş ve yüzde 10’un
biraz üzerine çıkmıştır.
Sayın Başkan, değerli milletvekilleri;
hükûmetlerimiz döneminde makrofinansal istikrarı sağlamaya yönelik birçok
reformu hayata geçirdik. Bu politikalar sayesinde ekonomimizi hızla büyüttük,
yüksek düzeyde istihdam sağladık. Son altmış yılın en büyük küresel finans
krizi, en büyük ticaret ortağımız avro bölgesi borç krizi ve Orta Doğu'daki
siyasi çalkantılara rağmen Türkiye 2003-2013 döneminde ortalama yüzde 4,9
büyüdü. Bu oran 1923-2002 döneminde gerçekleşen ortalama yüzde 4,5'lik
büyümenin biraz üzerindedir.
AK PARTİ hükûmetleri döneminde gelişmiş
ülkelerle aradaki farkı azaltıp refah düzeyini artırdık. Örnek olarak, 2000’li
yılların başında Türkiye’nin kişi başına millî geliri satın alma gücü
paritesiyle Avrupa Birliğinin üçte 1’i civarındayken bugün yüzde 55’ini aşmış
durumdadır. Benzer şekilde, Amerika’nın beşte 1’inden daha az iken bugün üçte 1’i
düzeyine çıkmıştır. Aynı dönemde gelir dağılımını iyileştirdik ve mutlak
yoksulluğu azalttık. Türkiye ekonomisini şoklara karşı dayanıklı hâle getirdik.
Bütçe açığımız OECD ortalamasının dörtte 1’inden, borç yükümüz ise üçte 1’inden
azdır. Bankacılık sektörümüzün ve hanehalkı bilançomuzun da risklilik oranları
oldukça düşüktür. Ekonominin yumuşak karnı olarak gösterilen cari açıkta önemli
iyileşmeler sağladık.
Sayın Başkan, değerli milletvekilleri; hükûmetlerimiz
önemli makroekonomik sorunları endişe kaynağı olmaktan çıkarttı. Kronik ve
yüksek enflasyonu, yüksek bütçe açıklarını ve sürdürülemez borç yükünü, zayıf
ve dalgalı büyümeyi geride bıraktık. Şimdi ikinci nesil reform yapma zamanı.
Verimliliği artırmak, ülkemizin rekabet gücünü geliştirmek ve küresel katma
değer zincirinde yukarı çıkmak için önemli bir reform paketini uygulamaya
koyuyoruz.
Bu amaçla, Onuncu Kalkınma Planı’nda
belirlediğimiz 25 öncelikli dönüşüm programını hızla hayata geçiriyoruz.
Önümüzdeki dört yılda uygulayacağımız 1.200'den fazla mikro tedbiri kapsayan
reform paketine ilişkin çalışmaları tamamladık. Tek tek her bir tedbirin hangi
kurum tarafından, ne zaman uygulamaya konulacağını ve bu reformların
gerektirdiği mali yükü belirledik. Reel sektöre dair 9 dönüşüm programının
eylem planlarını kasım ayında Sayın Başbakanımız kamuoyuyla paylaştı. Yakın
zamanda diğer programları da tüm detaylarıyla birlikte Sayın Başbakanımızın
öncülüğünde duyuracağız. 
Şimdi, bu reform alanlarının bazılarına
değinmek istiyorum: Orta ve uzun vadede sürdürülebilir büyüme hedefimize
ulaşabilmek ancak yurt içi tasarrufların artırılmasıyla mümkündür. Özel sektör
tasarruflarının düşük olması, 2000’li yıllarda ivme kazanan yapısal değişim
sürecinden kaynaklanmaktadır. Son on yıllık dönemde finansmana erişimin artması,
kredi faiz oranlarının düşmesi, siyasi istikrarla birlikte yatırım ve tüketim
ortamının iyileşmesi ile kentleşmenin getirdiği ihtiyaçlar özel sektör
tasarruflarını düşürmüştür.
Kamu tasarrufları ise son on iki yılda
sağladığımız mali disiplin sayesinde önemli ölçüde artmıştır. 2002 yılında kamu
tasarruflarının gayrisafi yurt içi hasıla içindeki payı eksi yüzde 4,8 iken,
hükûmetlerimiz döneminde bu oran 8 puan artarak yüzde 3,2’ye çıkmıştır.
Orta ve uzun vadede toplam tasarrufları
artırmak için yapısal reformları hayata geçirdik. 2014-2016 Orta Vadeli Program’ında
temel önceliklerimizden biri tasarruf oranlarını artırmak ve cari açığı
azaltmak olarak ifade edilmişti. Bu hedeflerle uyumlu olarak, 2014 yılında
tasarruf oranı bir önceki yıla göre 1,5 puan artmış ve cari açığın gayrisafi
yurt içi hasılaya oranı 2,2 puan azalmıştır.
Onuncu Kalkınma Planı’nda ise yurt içi
tasarrufların artırılması ve israfın önlenmesi programını kapsamlı eylemlerle
belirledik. Uzun vadede ülkemizi katma değer zincirinden yukarı taşıyacak
reformlar ve istihdam artışı sayesinde tasarruf oranlarını yüzde 20’lerin
üzerine çıkartmayı hedefliyoruz.
Sayın Başkan, değerli milletvekilleri;
çevremizdeki ülkelere oranla petrol ve doğal gaz gibi yer altı zenginliklerimiz
oldukça sınırlıdır. Bundan hareketle, AK PARTİ hükûmetleri olarak en büyük
yatırımı eğitime yani beşerî sermayemize yaptık, yapmaya devam ediyoruz. Bu
sayede, on bir yıllık süreçte, okul öncesinde 4 katına çıkardığımız okullaşma
oranlarını ilk, orta ve yükseköğretimde yüzde 100’ler civarına çıkarttık.
Okullaşma oranlarıyla birlikte eğitimde fırsat eşitliğini de artırdık. 2002
yılında 100 erkek öğrenciye karşılık 91 kız öğrencimiz ilköğretimde okurken,
2013-2014 dönemi itibarıyla bu oran yüzde 102,3’e çıkmıştır. 
Eğitime erişimde büyük mesafe katettik
ancak eğitim kalitesindeki artışa rağmen henüz hedeflediğimiz noktada,
arzuladığımız noktada değiliz. PISA sonuçlarına göre Türkiye OECD ortalamasının
altındadır ancak kaliteyi iyileştirme yönünde attığımız adımlar sayesinde, 2006-2012
döneminde, eğitimde kalitede en hızlı ilerleme kaydeden ülkelerden biri olduk. 
Hükûmetlerimiz döneminde 234 bin
derslik açtık, 458 bin kadrolu öğretmen atadık, bu dönemde üniversitesiz il
bırakmadık. Toplam üniversite sayısı 2002 yılında 76 iken, bu sayıyı vakıf
üniversiteleri dâhil 176’ya çıkardık. Devlet üniversitelerinde harcı kaldırarak
üniversiteye erişimi kolaylaştırdık. Bu çabalarımız sonucunda Dünya Ekonomik
Forumu’nun yükseköğretim sıralamasına göre, 2008 yılında 144 ülke içerisinde
Türkiye 72’nci sırada iken, 2014 yılında 50’nci sıraya yükseldi. Hedefimiz OECD
ülkeleri arasında en iyilerden biri olmaktır. 
Sayın Başkan, değerli milletvekilleri;
altyapı yatırımları yarattığı rekabet avantajıyla ekonomik büyümeyi
desteklemekte ve yeni istihdam olanakları sağlamaktadır. Yapılan bilimsel
çalışmalar yol ağında sağlanan yüzde 1’lik artışın verimliliğe yüzde 0,5 puan
katkı yaptığını göstermektedir. Ekonomimizin can damarı olan ulaşım
altyapısının gelişimine bu nedenle büyük önem verdik. Son on iki yılda çok
şeritli kara yolları ağımızı 3 kat artırarak 23.561 kilometreye çıkardık.
Yaptığımız yatırımlarla demir yolu taşımacılığını da canlandırıyoruz. Türkiye
bugün yüksek hızlı tren işletmeciliğinde dünyada 8, Avrupa’da ise 6 ülke
arasındadır. Marmaray Projesi’yle tarihî İpek Yolu’nu Avrupa’ya bağladık.
Hükûmetlerimiz döneminde hava yolu halkın yolu oldu. 2003 yılında 34,4 milyon
olan toplam yolcu sayısını 150 milyona yükselttik. Aktif havaalanı sayısını
26’dan 53’e çıkardık. 
Sayın Başkan,
değerli milletvekilleri; hükûmetlerimiz döneminde yüksek düzeyde istihdam
sağladık. Bu başarımıza rağmen, çalışma çağındaki nüfus ve iş gücüne katılım
oranındaki artış nedeniyle işsizlik oranı yatay seyrine devam etmektedir.
İlave iş gücüne
yeterli istihdam sağlamak ve işsizlik oranlarını aşağıya çekmek için yapısal
reformları gerçekleştireceğiz. Bu kapsamda, Ulusal İstihdam Stratejisi’yle
belirlediğimiz dört politika ekseni üzerinde çalışmalarımızı sürdürüyoruz. Bu
eksenleri eğitim-istihdam ilişkisinin güçlendirilmesi, iş gücü piyasasının
esnekleştirilmesi, kadınların, gençlerin ve dezavantajlı grupların istihdamının
artırılması, istihdam-sosyal koruma ilişkisinin güçlendirilmesi olarak
belirledik.
Kadınlar,
gençler ve dezavantajlı grupların iş gücüne ve istihdama katılımlarının
önündeki engelleri kaldırıyoruz. 2005 yılında yüzde 23,3 olan kadınların iş
gücüne katılım oranı, Ağustos 2014’te yüzde 30,9’a yükseldi. Uzun vadede,
eğitim, çocuk bakımı ve esnek çalışma modellerinin yardımıyla kadınların iş
gücüne katılımını yüzde 41 seviyesine çıkarmayı hedefliyoruz. 
Sayın Başkan,
değerli milletvekilleri; finansal piyasaların derinleşmesi yatırım ve
tasarrufları daha etkin bir şekilde kullanarak sürdürülebilir yüksek büyümeyi
desteklemektedir. Bu nedenle, hükûmetlerimiz döneminde finansal piyasaların
derinleşmesi amacıyla önemli reformları uygulamaya koyduk.
Bu çabalarımız
sonucunda, İstanbul 2009 yılında Küresel Finans Merkezleri Endeksi’ne göre 75
ülke arasında 72’nci sıradayken, 2014 yılında 83 ülke arasında 42’nci sıraya yükselmiştir.
Hedefimiz 2018 yılında ilk 25 arasında yer almaktır. 
Sayın Başkan, değerli
milletvekilleri; ülkemizin enerjide dış kaynaklara bağımlı olması rekabet
gücümüzü olumsuz etkilemekte ve cari açığı yükseltmektedir. Enerji ithalatı 2014 Eylül ayı itibarıyla
on iki aylık bazda 56,2 milyar dolar olarak gerçekleşmiştir. Bu rakam, toplam
cari açığın yaklaşık 10 milyar dolar üzerinde olmuştur. Bu nedenle,
yatırımlarımızı yerli ve yenilenebilir enerji kaynakları üzerinde
yoğunlaştırıyoruz. Bu konuda da ciddi bir mesafe katettik. 2014 yılı Eylül ayı
itibarıyla toplam elektrik enerjisi kurulu gücümüzün yüzde 40,4’ü yenilenebilir
kaynaklardan oluşmaktadır ancak inşa hâlindeki santrallerin devreye girmesiyle
bu oran yüzde 50’ye ulaşacaktır. Enerjide dışa bağımlılığın azaltılmasında en
hızlı sonuç alabileceğimiz alan enerji verimliliğidir. Bu kapsamda birincil
enerji yoğunluğunu azaltırken kamu binaları ve tesisleri başta olmak üzere
enerji verimliliğini yaygınlaştırıyoruz. 
Öncelikli dönüşüm programlarımız arasında
yer alan eylemlerden biri de milyonlarca konutun ısı yalıtımının yapılmasıdır.
AR-GE faaliyetleri için ayırdığımız mali ve beşerî kaynakları artırırken
sağladığımız teşviklerle bu alandaki desteklerimizi artırarak sürdürüyoruz.
2002-2013 döneminde AR-GE harcamalarının gayrisafi yurt içi hasılaya oranını
yüzde 0,53’ten yüzde 0,95’e çıkardık. Bu oranı 2018 yılında yüzde 1,8’e, 2023
yılında ise yüzde 3’e çıkarmayı öngörüyoruz.
AR-GE ve teknoloji alanındaki
çalışmalarımız sayesinde Küresel İnovasyon Endeksi’nde 2009 yılında 132 ülke
arasından 67’nci sırada olan Türkiye, bugün 143 ülke arasında 54’üncü
sıradadır. Ülkemizde düşük teknoloji yoğun üretim ve ihracat azalırken orta
üstü teknoloji yoğun üretim ve ihracat artmıştır. Önümüzdeki on yılda yüksek
teknoloji ürünlerin ihracattaki payını yüzde 3,5’tan yüzde 15’e çıkarmayı
hedefliyoruz.
Sayın Başkan, değerli milletvekilleri;
haksız rekabetin önlenmesi, kaynak dağılımında etkinliğin sağlanması, ekonomide
rekabet gücünün ve kamu gelirlerinin artırılması amacıyla kayıt dışı ekonomiyle
mücadele kapsamında önemli adımlar attık. Bu çabalar sonucunda son on iki yılda
kayıt dışı ekonominin gayrisafi yurt içi hasıla içindeki payı 6 puan azalarak
yüzde 26,5 seviyesine düşmüştür. Kayıt dışı istihdamın toplam istihdam içindeki
payını 15,7 puan azaltarak Ağustos 2014 itibarıyla yüzde 36,4’e indirdik.
Önümüzdeki dönemde kayıt dışı ekonomiyle mücadeleye kararlılıkla devam ederek
orta, uzun vadede kayıt dışılık oranını gelişmiş ülkeler seviyesine
indireceğiz. 
Sayın Başkan, değerli
milletvekilleri; hükûmetlerimiz döneminde gerçekleştirdiğimiz reformlarla
Türkiye’nin kurumsal kapasitesini güçlendirdik. Mevzuat uyumu ve idari
kapasitenin güçlendirilmesi bakımından Türkiye, AB standartlarına önemli ölçüde
yaklaşmıştır. Ekim ayında yayımlanan ilerleme raporunda Türkiye’nin 26 fasılda
AB müktesebatına uyum düzeyinin iyi olduğu vurgulanmıştır. Müzakere sürecinde
bugüne kadar resmî olarak her ne kadar 14 fasıl açıp 1 fasıl kapattıysak da
ilerleme raporuna bakarsanız 27-28 faslın açılıp 13-14 faslın
kapatılabileceğine işaret etmektedir. Ayrıca ilerleme raporunda Türkiye’nin 33
faslın 30’unda değişik düzeylerde ilerleme kaydettiği ifade edilmektedir. Bütün
bunlar Türkiye’de kurumsal altyapının ve mevzuatın AB standartlarına yaklaştığını,
arayı kapattığımızı göstermektedir.
Sayın Başkan,
değerli milletvekilleri; hükûmetlerimiz döneminde yaratılan istihdam, eğitim ve
sağlık alanında yapılan reformlar ile sosyal destek programları sayesinde
mutlak ve göreceli yoksulluk azalmış, vatandaşlarımızın yaşam standartları
iyileşmiştir. Gelir dağılımı göstergeleri son on iki yılda önemli ölçüde
iyileşmiştir. 2002 yılında en zengin yüzde 10’luk kesimin ortalama geliri, en
yoksul yüzde 10’luk kesimin gelirinin 18,3 katıydı. Bu oran 2013 yılında 11,9 kata
gerilemiştir. Mutlak yoksulluk göstergelerinde de önemli iyileşmeler kaydettik.
2006 yılından itibaren günlük 1 doların altında geliri olan nüfus kalmamıştır.
Günlük 2 dolar 15 sentin altında geçinen nüfus 2002 yılında yüzde 3 iken 2013
itibarıyla sıfırlanmıştır. Günlük 4,3 doların altında geçinen nüfus ise on bir
yılda 28 puan azalarak yüzde 2,1’e gerilemiştir. Nitekim İnsani Gelişme
Endeksi’nde 2000 yılında 80’inci sırada yer alan Türkiye, 2013 yılında 69’uncu
sıraya yükselmiştir. Yüksek insani gelişmişlik grubundaki en yüksek hızlı
gelişmeyi gösteren 3 ülkeden 1’i Türkiye olmuştur.
Bölgeler arası gelişmişlik
farklılıklarını azaltmak amacıyla GAP, DAP, KOP ve DOKAP kapsamındaki 35
ilimize 2002-2014 döneminde 2014 fiyatlarıyla 93,2 milyar lira kaynak aktardık.
Bu politikalarımızın sonuçlarını almaya başladık. En fakir bölgemiz olan
Güneydoğu Anadolu Bölgesi, diğer bölgelerimize oranla, en zengin bölgemiz olan
İstanbul’la arayı hızla kapatan bölge olmuştur. Güneydoğu Anadolu Bölgesi’nin
ortalama geliri 2006 yılında İstanbul'un ortalama gelirinin yüzde 30,7'si iken
bu oran 2013 yılında yüzde 37,9'una yükselmiştir. Önümüzdeki dönemde, bölgesel
kalkınmada sosyal adaleti önceliklendiren, dengeli kalkınmayı ve rekabet
edilebilirliği güçlendiren çalışmalarımız devam edecektir.
Sayın Başkan, değerli milletvekilleri;
ekonomi ve reform gündemine ilişkin değerlendirmelerimin ardından, kesin hesap
kanun tasarısı ve Sayıştay raporları hakkında kısa bir bilgi vermek istiyorum.
2013 Yılı Kesin Hesap Kanunu Tasarısı’na ilişkin temel büyüklükler şu
şekildedir: Bütçe giderleri 408,2; bütçe gelirleri 389,7; bütçe açığı 18,5;
faiz dışı fazla ise 31,4 milyar olmuştur. 
Sayın Başkan, değerli milletvekilleri;
şimdi sizlere Sayıştay raporlarındaki hususlarla ilgili olarak yürüttüğümüz
çalışmalar hakkında bilgi vermek istiyorum. Geçen yılki raporlarda genel
bütçeli idarelerin bazı mali tabloları üretemedikleri eleştiri konusuydu.
Sayıştayla Bakanlığımız arasında ilgili mevzuatın farklı yorumlanmasından
kaynaklanan bu soruna kalıcı bir çözüm bulmak üzere ortak bir çalışma grubu
oluşturduk. Ortak çalışma
grubunun önerileri çerçevesinde, sorunun çözümü için yönetmelik taslağı
hazırlanmış, Sayıştayın da olumlu görüşü alınarak Başbakanlığa yayımlanmak
üzere gönderilmiştir. Söz konusu değişikliklerin yürürlüğe girmesiyle birlikte,
1 Ocak 2015 tarihinden itibaren genel bütçe kapsamındaki kamu idareleri,
mevzuatta öngörülen temel mali tabloların hepsini özel bütçeli idarelerde
olduğu gibi Sayıştaya sunabilecektir.
2013 yılı raporlarında yer verilen bir
diğer konu, uluslararası standartlar çerçevesinde “mali istatistik” tanımının
yapılmadığı, bu istatistiklerin hazırlanma ve yayımlanmasına ilişkin esasların
belirlenmediği eleştirisiydi. Bu alanda referans kabul edilen dokümanları ve
uluslararası standartların uygulamalarını inceledik. Hâlihazırda uygulamakta
olduğumuz uluslararası standartları esas alarak “mali istatistik” kavramının
tanımlandığı, temel ilkelerin açıklandığı, hazırlanma ve yayımlanmasına ilişkin
esasların belirlendiği yönetmelik taslağını hazırladık; Sayıştayın olumlu görüşünü
alarak bu taslağı da yayımlanma aşamasına getirdik.
Genel mali yönetim istatistiklerini
uluslararası standartlara göre yıllık olarak hazırlamakta ve yayınlamaktayız.
Bu kapsamdaki çalışmaları üçer aylık dönemler içinde hazırlayarak mali
performansımızı diğer ülkelerle daha sık kıyaslanabilir hâle getireceğiz.
Geçen yılki raporlarda yer alan ve
bizim de katıldığımız eleştirilerden biri de kamu idarelerine ait taşınmazların
değerleme işlemlerinin tamamlanamaması ve muhasebe kayıtlarına yansıtılamaması
idi. Bu eleştiri üzerine, 2014 yılında ikincil mevzuatta değişiklik yaparak
taşınmazların muhasebe kayıtlarında izlenmesine imkân sağladık. Kasım ayı
itibarıyla muhasebe sistemine aktarılması gereken 3 milyon taşınmazın 2,9
milyonunun envanter işlemlerini tamamladık. Geriye kalan taşınmazların
kayıtlara alınmasını yıl sonu itibarıyla tamamlamış olacağız.
Sayın Başkan, değerli milletvekilleri;
şimdi sizlere 2014 Yılı Merkezi Yönetim Bütçesi yıl sonu gerçekleşmelerine dair
bilgi vermek istiyorum. 2014 yıl sonunda bütçe giderlerinin 448,4 milyar, bütçe
gelirlerinin ise 424 milyar olarak gerçekleşeceğini öngörüyoruz. Buna göre,
bütçe açığının 24,4 milyar lira ile başlangıç tahmininin yaklaşık 8,8 milyar
lira altında, faiz dışı fazlanın ise 25,8 milyar lira ile başlangıç hedefinin
7,1 milyar lira üstünde gerçekleşmesini bekliyoruz. 2014 yılında bütçe açığının
gayrisafi yurt içi hasılaya oranı yüzde 1,4 ile hedefin yaklaşık 0,5 puan
altında gerçekleşecektir. Benzer şekilde faiz dışı fazla yüzde 1,5’le hedefin
0,4 puan üzerinde gerçekleşecektir. Genel bütçe açığınınsa yüzde 0,8’le hedefe
göre 0,3 puan daha az olacağını öngörüyoruz. Bu oranla Türkiye, genel devlet
açığında, 28 Avrupa Birliği üyesi ülkenin 25'inden daha iyi bir performansa
sahiptir.
Küresel
ekonomideki zayıf seyre, finansal dalgalanmalara, jeopolitik gerginliklere ve
dolayısıyla iç ve dış talepteki yavaşlamaya rağmen hedefin üzerindeki bütçe
performansı yadsınamaz bir başarıdır. Türkiye bütçede bu başarıyı, yerel ve
Cumhurbaşkanlığı olmak üzere, iki önemli seçimin gerçekleştiği bir yılda elde etmiştir.
Hükûmetlerimiz hiçbir şekilde mali disiplinden taviz vermediğini ve seçim
ekonomisini uygulamadığını bir kez daha söylemde bırakmamıştır,
gerçekleştirmiştir.
Sayın Başkan,
değerli milletvekilleri; şimdi sizlere 2015 Yılı Merkezi Yönetim Bütçe Kanunu
Tasarısı hakkında bilgi vermek istiyorum. Öncelikle şunu belirtmek isterim ki,
genel seçimlerin gerçekleşeceği 2015 yılında da mali disiplini kararlılıkla
sürdüreceğiz. AK PARTİ hükûmetlerinin, diğer bütçelerinde olduğu gibi, 2015
yılı bütçesini de ülkemizin orta-uzun vadeli hedeflerini esas alarak
oluşturduk. Temel hedefimiz, enflasyonla mücadeleyi desteklemek, cari işlemler
açığını azaltmak ve sürdürülebilir büyüme potansiyelini artırmaktır. Bu
çerçevede 2015 yılı bütçesi; büyümeyi, istihdamı, yatırımları destekleyen,
makrofinansal istikrarı gözeten, eğitim, sağlık ve altyapı yatırımlarını
önceliklendiren, vatandaşlarımızın refahını artırmayı hedefleyen ve sosyal yönü
güçlü bir bütçe olarak hazırlanmıştır. 
Sayın Başkan,
değerli milletvekilleri; 2015 yılı bütçesinde merkezî yönetim bütçe
gelirlerinin 2014 yılı sonu tahminine göre yüzde 6,6 oranında artarak 452
milyar liraya ulaşacağını tahmin ediyoruz. Gelirlerdeki mütevazı büyüme, 2014
yılında yüksek miktarda gerçekleşen vergi dışı gelirlerin baz etkisinden
kaynaklanmaktadır. Zira, vergi gelirlerinin gayrisafi yurt içi hasıladaki
nominal artışa paralel olarak yüzde 10,8 oranında artarak 389,5 milyara
ulaşacağını öngörüyoruz.
Bütçe giderlerini ise sıkı maliye
politikasıyla yüzde 5,5 oranında artırarak 472,9 milyar TL ile sınırlandırmayı
hedefliyoruz. Faiz hariç giderleri 418,9 milyar lira olarak öngörüyoruz.
Bu çerçevede, 2015 yılında bütçe
açığını 21,0 milyar lira, faiz dışı fazlayı 33,0 milyar lira olarak
hedefliyoruz. Buna göre, 2014 yılında yüzde 1,4 olarak gerçekleşmesini
beklediğimiz bütçe açığının gayrisafi yurt içi hasılaya oranını 2015 yılında
yüzde 1,1'e düşürmeyi, faiz dışı fazlayı ise yüzde 1,5'ten yüzde 1,7'ye yükseltmeyi
hedefliyoruz. 
Sürdürmekte olduğumuz sıkı maliye
politikasıyla genel devlet açığının gayrisafi yurt içi hasılaya oranını 2015
yılında, bir önceki yıla göre 0,3 puan azaltarak yüzde 0,5’e düşürmeyi, 2017
yılında ise yüzde 0,1’lik genel devlet fazlası vermeyi hedefliyoruz. 
Borç stokunun gayrisafi yurt içi
hasılaya oranını da program sonunda, 2014 yılına göre 4,6 puan azaltarak yüzde
28,5’e indirmeyi öngörüyoruz. 
Sayın Başkan, değerli milletvekilleri;
şimdi de sizlere 2015 yılı bütçesiyle vatandaşlarımıza sunacağımız
hizmetlerden, önceliklerden bahsetmek istiyorum.
2015 yılı bütçesinde en yüksek payı
yine eğitime tahsis ediyoruz. 2014 yılı bütçesine göre yüzde 11,5 oranında
artırdığımız toplam eğitim ödeneklerini 87,5 milyar liraya çıkartıyoruz. Bu,
2002’ye göre yaklaşık 7 katlık bir artışı ifade etmektedir. Böylece, bütçenin
yüzde 18,5’ini, vergi gelirlerinin ise yüzde 22.3’ünü eğitime ayırmış oluyoruz.

2015 yılında, Millî Eğitim Bakanlığına
62 milyar lira, üniversitelere 18,5 milyar lira, YURTKUR’a ise 7 milyar liralık
kaynak ayrılmıştır.
Sayın Başkan, değerli milletvekilleri;
hükûmetlerimiz döneminde sağlıkta bir devrim gerçekleştirdik. Vatandaşlarımıza
daha kaliteli sağlık hizmetlerinin idamesi için 2015 yılında da gerekli
kaynağı, en yüksek ikinci kaynağı bütçeden sağlığa ayırdık. 2015 yılında Sosyal
Güvenlik Kurumunun, yapacağı harcamalar dâhil, toplam kamu sağlık harcamalarına
80,9 milyar lira kaynak tahsis edilmiştir. Böylece, sağlık harcamalarını 2002
yılına göre 6 katına çıkartmış oluyoruz. Sağlığa verdiğimiz önemle sağlık
göstergelerinde örnek verilen ülkelerden biri hâline geldik. 2002 yılında
yetmiş iki yıl olan doğumda beklenen ortalama yaşam süresi 2013 yılında yetmiş
yedi yıla çıkmıştır. Bebek ölüm oranı 2002 yılında binde 31,5 seviyesinden 2013
yılında binde 7,8'e, anne ölüm oranı ise on binde 6,4'ten on binde 1,6'ya
düşmüştür. Böylece OECD ülkelerinin otuz yılda başardığını Türkiye son on-on
iki yılda başarmıştır.
Sayın Başkan, değerli milletvekilleri;
kamu yatırımlarını, ülkemizin rekabet gücünü artırma, büyüme ve istihdamı
destekleme, bölgeler arası gelişmişlik farklılıklarını azaltma amacıyla etkin
bir araç olarak kullanmaya devam edeceğiz. Bu kapsamda, 2015 yılında yatırım
ödeneklerini bir önceki yılın başlangıç ödeneğine göre yüzde 9,3 oranında
artırarak 48,4 milyar liraya çıkartıyoruz. Böylece, 2015 yılında yatırım
ödeneklerini 2002'ye oranla 6 katına çıkartıyor ve yatırım harcamalarının bütçe
içindeki payını yüzde 10,2'ye yükseltiyoruz. 2002 yılında ise bu oran yüzde 6,6
idi. Kamulaştırma hariç toplam kamu sabit sermaye yatırımlarını ise 2015
yılında 88,5 milyar liraya yükseltiyoruz.
Sayın Başkan, değerli milletvekilleri;
iktidarımız döneminde kamu çalışanlarımızı ve emeklilerimizi gözettik,
gelirlerini reel bazda artırdık. 2002 yılı sonundan 2014 Aralık ayına kadar
enflasyondaki artış yüzde 182,4’tür. Aile yardımı ödeneği dâhil en düşük memur
maaşı ise yüzde 416,8 oranında artarak 2.025’e yükselmiş ve reel olarak yüzde
82,7 artmıştır. Aile yardımı ödeneği dâhil ortalama memur maaşı yüzde 309,7
oranında artarak 2.368 liraya yükselmiş ve reel olarak yüzde 44,9 oranında
artmıştır. Net asgari ücret nominal olarak yüzde 383,6 artarak 891 liraya
yükselmiş ve reel artış yüzde 71 olmuştur. En düşük SSK emekli aylığı yüzde
307,4 artarak 1.047 liraya yükselmiş ve reel olarak yüzde 44 artmıştır. 
Gösterge
niteliğindeki bu artışlara paralel unvanlar itibarıyla da iktidarımız döneminde
kamu çalışanlarının gelirleri enflasyonun oldukça üzerinde artmıştır. Emekli ve
dar gelirli vatandaşlarımızın harcanabilir gelirindeki artışa paralel olarak bu
dönemde satın alınabilen temel ürün miktarları da önemli ölçüde artmıştır.
Dağıttığım kitapçıktaki tablo 3 ve 4’e de bakılırsa bu görülecektir. 2014
yılına ilişkin, kamu görevlilerinin mali ve sosyal hakları 2014-2015 yıllarını
kapsayan 2. Dönem Toplu Sözleşme’yle belirlenmiştir. Bu kapsamda, kamu
görevlilerinin tamamının maaşlarında, yılın başından itibaren geçerli olmak
üzere, brüt seyyanen 175 lira artış, merkezî yönetim kapsamındaki çalışanların
neredeyse üçte 1’ini oluşturan öğretmenlere ocak ayında ilaveten 75, temmuz
ayında da 75 olmak üzere brüt 150 liralık tazminat artışı; geçici personel
ücretlerinde ise brüt 350 liralık artış yapılmış ve geçici personele ayrıca
-memurlarda olduğu gibi- aile yardımı ödeneğinden faydalanma imkânı
getirilmiştir. Böylece, 2014 yılında göreve yeni başlayan bir öğretmenin maaşı
yüzde 14,4; en düşük memur emekli aylığı yüzde 12,8; ortalama memur maaşı yüzde
8,5; en düşük memur maaşı yüzde 8,3 oranında artmıştır. Bu sözleşme uyarınca
çalışanlarımızın maaş ve ücretlerinde 2015 yılında Ocak ve Temmuz aylarında
yüzde 3’er olmak üzere kümülatif bazda yüzde 6,1’lik artış yapılacaktır. Bunun
yanı sıra, 2015 yılının birinci yarısında TÜFE oranının yüzde 3'ü aşması
hâlinde aradaki fark 2015 yılı Temmuz ayından geçerli olmak üzere maaşlara
yansıtılacaktır.
Sayın Başkan, değerli milletvekilleri;
iktidara geldiğimiz günden beri sosyal yardıma ve korunmaya ihtiyacı olanları
gözettik. Kimsesiz çocuklarımızın koruyucu, eğitici hizmetlere ve aile
sıcaklığını hissettirecek ortamlara kavuşmasını, engelli vatandaşlarımızın
topluma sunulan tüm hizmetlerden yararlanmasını amaçladık. Sosyal yardım
programlarını çeşitlendirdik, sosyal harcamalara ayırdığımız kaynağı yıldan
yıla hızlı bir şeklide artırdık. 32,9 milyar lirayla 2015 yılı bütçesinin yüzde
7'sini sosyal harcamalara ayırıyoruz. Benzer şekilde, 2015 yılı bütçemizde
sosyal güvenlik kurumlarına yapılacak transferleri 80,6 milyar lira olarak
öngörüyoruz. 
Sayın Başkan, değerli milletvekilleri;
sürdürülebilir yüksek büyüme için yurt içi tasarruf oranının artırılması büyük
önem taşımaktadır. Bu konuyu daha önce vurguladım. Bu amaçla, bireysel
emeklilikte teşvik sistemini değiştirip doğrudan devlet katkısı sistemine geçiş
yaptık. Yeni sistem katılımcı sayısı 2014 yılı Aralık itibarıyla yaklaşık 5
milyon kişiye, fon büyüklüğü ise 36,8 milyar liraya ulaştı. 2014 yılı Kasım
sonu itibarıyla bireysel emeklilik devlet katkısı olarak toplam 2,9 milyar
liralık ödeme gerçekleştirdik. 2015 yılı bütçesinde bu sistem için 2,4 milyar
lira ödenek ayırdık.
Sayın Başkan, değerli milletvekilleri;
tarımda verimliliği ve çiftçilerimizin yaşam standartlarını artırmak
hükûmetlerimizin öncelikli hedeflerinden biri olmuştur. 2015 yılında tarıma
ayırdığımız kaynaklarla tarımsal destekleme bütçesini 2002 yılına göre 5 katına
çıkarmış olacağız. 2015 yılı bütçemizde tarımsal destekler için toplam 10
milyar lira kaynak ayırıyoruz. Öte yandan, tarımsal kredi sübvansiyonu,
müdahale alımları ve KİT’lerin finansmanı da dâhil, 2015 yılı merkezî bütçesine
tarım için toplamda 13,1 milyar liralık kaynak ayırdık. Bu tutarın gayrisafi
yurt içi hasılaya oranı yüzde 0,68’dir. Ancak, vergi teşvikleri, tarıma
sağlanan hizmetler ve tüketiciler üzerinden sağlanan destekleri de dikkate
alırsak bu oran yüzde 2’ye kadar çıkmaktadır. Böylece Türkiye, 2013 yılında
tarıma en çok destek veren 2’nci OECD ülkesi konumundadır. AK PARTİ hükûmetleri
döneminde tarıma verdiğimiz destekler ve uygulamaya koyduğumuz reformlar
sayesinde 2002 yılında 23,7 milyar lira olan tarımsal gayrisafi yurt içi hasıla
yaklaşık 3 katına çıkarak 2013 yılında 60,7 milyar dolara ulaşmıştır. Böylece
Türkiye, tarımsal gayrisafi yurt içi hasılada Avrupa’nın en büyük ülkesi
konumuna gelmiştir.
Sayın Başkan, değerli milletvekilleri;
göreve geldiğimiz günden bu yana güçlü Türkiye’nin, bilgiyle ve bilimle atılan
temeller üzerinde yükseleceğinin bilinciyle bilim ve araştırma çalışmalarını
destekledik. 2015 yılında TÜBİTAK’ın AR-GE harcama kapasitesini 3,2 milyar
liraya çıkarıyoruz.
Yine, hükûmetlerimiz döneminde mahallî
idarelere hem daha fazla görev ve sorumluluk verdik hem de bütçeden ayrılan
kaynağı artırdık. 2015 yılı bütçesinde mahallî idarelerin gelir payını bir
önceki yıla göre yüzde 15 artırarak 44,7 milyar liraya çıkarıyoruz. Öte yandan,
sokak aydınlatma, köy hizmetleri personelinin maaş ve diğer ödemeleri, KÖYDES,
SUKAP, belediyelere verilen denkleştirme ve belediye katı atık ve atık su
arıtma desteği için yaklaşık 3,5 milyar lira ilave ödenek öngördük. Böylece,
merkezî yönetim bütçesinden yerel yönetimlere ayırdığımız toplam kaynağı 48,2
milyar liraya çıkarıyoruz.
Sayın Başkan, değerli milletvekilleri;
bu bölümde son olarak Bakanlığımızca yürütülen program bütçe çalışmalarından
kısaca bahsetmek istiyorum. Program bütçeyle bütçemizi daha şeffaf ve halkımız
tarafından daha iyi anlaşabilecek bir yapıya kavuşturmayı hedefliyoruz. Yeni
bütçe yapısıyla bütçemizin kamu programlarını gösterecek şekilde yeniden
tasarlanmasını ve Hükûmetimizin öncelikleri ile bu önceliklere ayrılan kaynakların
halkımız tarafından daha iyi takip edilmesini amaçlıyoruz. 
Sayın Başkan, değerli milletvekilleri;
konuşmamın bu bölümünde sizlere gelir politika ve uygulamalarımız hakkında
bilgi vermek istiyorum. Gelir politikalarımızı sürdürülebilir büyüme ve
istihdam artışını destekleme, mali kazanımları sürdürme, yurt içi tasarruf
oranlarını artırma ve cari açığı azaltma hedefleri kapsamında sosyal amaçlarla
uyumlu bir şekilde yürütmekteyiz. Bu çerçevede, vergi mevzuatını modern ve adil
bir yapıya kavuşturma çabalarımız devam edecek. Geçen yıl Meclise sevk
ettiğimiz Gelir Vergisi Kanunu Tasarısı üzerindeki görüşmeler Plan ve Bütçe
Komisyonu tarafından oluşturulan alt komisyonda devam etmektedir. Yine, 1961
yılında yürürlüğe giren Vergi Usul Kanunu’nu uluslararası standartları ve
modern vergi ilkelerini esas alan bir anlayışla gözden geçiriyoruz. Ümit ederim
ki önümüzdeki yılın ilk çeyreğinde veya ilk yarısında yine yüce Meclislimize bu
tasarıyı da sunmuş olacağız.
Benzer şekilde, Damga Vergisi Kanunu ile
Harçlar Kanunu’nu da gözden geçiriyoruz. Yine, vergi mevzuatımızın
sadeleştirilmesi ve mükellef uyumunun artırılması için sayısı 123’e ulaşmış
olan KDV tebliğlerini birleştirdik ve KDV Genel Uygulama Tebliği’ni yayımladık.
Böylece hem mevzuattaki dağınıklığı gidermiş olduk hem de KDV iadelerini
hızlandırdık.
Sayın Başkan, değerli milletvekilleri;
1 Aralık 2014 tarihi itibarıyla G-20 Dönem Başkanlığı ülkemize geçmiştir.
Uluslararası vergi konularıyla ilgili çalışmaları da Maliye Bakanlığımız
yürütecektir. G-20 ve OECD üyeliğimiz çerçevesinde vergide şeffaflık ve bilgi
değişimi ile matrah aşındırması ve kâr aktarımı çalışmalarını yakından takip
ediyoruz. Bu alanlarda küresel ölçekte düzenlemeler yapılmasına katkıda
bulunacağız. 
Sayın Başkan, değerli milletvekilleri; hükûmetlerimiz
döneminde istihdam üzerindeki vergi yükünü düşürdük. Gelir vergisi tarifesine
yaptığımız indirimlerle çalışanlar üzerindeki vergi yükünü azalttık. Gelir
vergisi tarifesindeki dilim sayısını 6’dan 4’e, en yüksek vergi oranını ise
yüzde 49,5’tan yüzde 35’e indirdik. Benzer şekilde en alt dilimdeki gelir
vergisi oranını da yüzde 22’den yüzde 15’e düşürdük. Asgari geçim indirimi
müessesesiyle de 4 çocuklu bir asgari ücretlinin yüzde 12,8 olan gelir vergisi
yükünü sıfıra indirdik. Gelir Vergisi Kanunu Tasarısı’nda ise 3 çocuklu asgari
ücretlinin gelir vergisi yükünü sıfıra indirmeyi öngördük. Benzer şekilde,
iktidara geldiğimiz 2002’de yüzde 65 olan kurum kazançları üzerindeki vergi
yükünü yaptığımız indirimlerle yüzde 34’e çektik. Böylece, ülkemizin uluslararası
rekabet gücünü artırdık ve vergi yükü açısından, OECD ülkeleri arasında, kurum
kazançları üzerindeki en düşük vergi yüküne sahip 7’nci ülke konumuna geldik. 
Sayın Başkan, değerli milletvekilleri;
yine hükûmetlerimiz döneminde temel ihtiyaç maddeleriyle hizmetler üzerindeki
KDV oranlarını da indirdik. Bu kapsamda, KDV oranını, eğitimde, turizmde,
sağlıkta, giyimde yüzde 18’den 8’e, birçok gıda maddesinde ise yüzde 1’e kadar
indirdik. 2014 yılı itibarıyla Avrupa Birliği ülkelerinde ortalama standart KDV
oranı yüzde 21,5; OECD ülkelerinde yüzde 19,1; hem OECD hem AB üyesi olan 21
ülkede ise yüzde 21,7 olarak gerçekleşmiştir. Yaptığımız KDV indirimleri
neticesinde ülkemizde efektif KDV oranı yüzde 14,4’e gerilemiştir. Genel KDV
oranı bakımından ise ülkemiz, OECD ülkeleri arasında en düşük oran
sıralamasında 6’ncı sıradadır. Avrupa Birliği ülkeleriyle karşılaştırıldığında
ise en düşük 2’nci orana sahip ülkeyiz. 
Sayın Başkan, değerli milletvekilleri;
2014 yılında 1.300’den fazla mükellef tarafından beyan edilen 6,4 milyar
liralık matraha, teşvik sistemi kapsamında indirimli kurumlar vergisi
uygulamasını yaptık. Yine, kıymetli taş ithalatının borsa üzerinden yapılmasını
destekliyoruz. Ayrıca, kıymetli taşlar ve bunları içeren mücevheratın
tüketiciye tesliminde KDV istisnasını kaldırdık. Böylece, lüks tüketim
niteliğinde bu ürünlerden yüzde 18 oranında KDV alınmasını sağlayarak vergide
adaleti bir miktar da olsa iyileştirdik. 
Sayın Başkan, değerli milletvekilleri;
hükûmetlerimiz döneminde Türkiye, vergisel açıdan dünyadaki en rekabetçi
ülkelerden biri hâline gelmiştir. Bunu ben söylemiyorum. Ülkelerin vergi
rekabetini ve tarafsızlığını ölçen Uluslararası Vergi Rekabeti Endeksi’ne göre,
Türkiye, 2014 yılında 34 ülke arasında en rekabetçi 9’uncu ülke olmuştur. Söz
konusu endekste birçok gelişmiş ülke bizden çok daha geridedir. Vergi yükünün
yüksek olduğu algısı gerçeği yansıtmıyor. Ülkemizde temel sorun dolaylı vergi
yükünün yüksekliği değil, dolaysız vergi gelirlerinin yeterli düzeyde
olmamasıdır. Ülkemizde mahallî idareler ve sosyal güvenlik primleri dâhil
dolaysız vergi gelirlerinin gayrisafi yurt içi hasıla içindeki payı yüzde
15,2’dir. Bu oran OECD’de ise ortalama yüzde 23,4’tür yani Türkiye 8,2 puan
aşağıdadır. Oysa, dolaylı vergilerin gayrisafi yurt içi hasıla içindeki
paylarına baktığımız zaman Türkiye'de yüzde 12,5; OECD ortalamasının yüzde 1,4
puan üzerinde ama Avrupa Birliği ortalamasının 0,8 puan altındadır. 
Sayın Başkan, değerli milletvekilleri;
zamanım biraz azaldı, onun için bir kısım atlayacağım ama zaten metin olarak
dağıtmıştım, o nedenle oradan takip edilebilir. 
Son olarak şunu ifade edeyim: Sosyal
politikalar ve mali imkânlar çerçevesinde vatandaşlarımızın yaşam
standartlarını iyileştirmek için birçok destek sağlıyoruz. Bu kapsamda, engelli
vatandaşlarımızın istihdamının ve fiziksel şartlarının iyileştirilmesi için
korumalı iş yerlerini teşvik ediyoruz. 
Yine, çevre kirliliğinin azaltılması ve
enerji verimliliğinin sağlanması kapsamında çalışmalarımız devam ediyor. Bu
kapsamda, 2015 yılında üç önemli düzenlemeyi öngörüyoruz: Binalarda ısı
yalıtımının teşviki, elektrik tüketiminde cimri beyaz eşyaların
yayınlaştırılması ve karbondioksit salınımlı düşük araçların teşviki. 
Sayın Başkan, değerli milletvekilleri;
2015 yılı bütçesi yeni Türkiye'nin kutlu yürüyüşünü devam ettirecek bir
bütçedir. Bu bütçe, daha önceki bütçelerimizde olduğu gibi, günlük siyasi
kaygıların çok ötesinde, ülkemizin uzun vadeli geleceği düşünülerek hazırlanan
bir bütçedir. Bu bütçe, 21’inci yüzyıla damgasını vuracak olan yeni Türkiye'nin
beşeri sermayesine, altyapısına ve toplumun tüm kesimlerine, kısacası
geleceğine kaynak ayıran bir bütçedir. Bu bütçe ülkemizin dört bir yanını mamur
edecek, refahı daha adil dağıtacak, 77 milyon insanımıza hizmet sunacak ve
kardeşliğimizi pekiştirecek bir bütçedir. Bu bütçe misafirlerimize, muhacirlere
ve mazlumlara da sahip çıkan bir bütçedir. 
Geçmişten ders ve ilham alamayanlar
geleceği inşa ve ihya edemezler. Türkiye, Yahya Kemal’in de dediği gibi, kökü
mazide olan bir atidir. Bu bütçe bu anlayışla hazırlanmış, geçmiş ile gelecek
arasında bir köprü görevi görecek olan bir politika dokümanıdır. AK PARTİ
hükûmetlerinin ve iktidarımızın en belirgin vasfı hizmet olmuştur. Bu bütçe
yine bir hizmet bütçesidir. 
2015 bütçesi bu ülkenin, bu güzel
ülkenin güzel insanları için, yarınlarımız için, dünyayı kendilerinden ödünç
aldığımız çocuklarımız için, hayat standartlarımızı yükseltmek için,
kardeşliğimizi daha da pekiştirmek için, istikrar ve güven içinde büyümek ve
kalkınmak için, israf eden değil üreten bir ülke olmak için, gelişmiş ülkelerle
arayı daha da hızlı kapatmak için hazırlanan bir bütçedir. 
Mehmet Akif Ersoy’un dizelerinde de yer
aldığı gibi:
“Varmak istersen diyor Sadi eğer
maksada, 
Tuttuğun yollar hiç bitmeyecek gibi
olsa da, 
Yola devam et, durmayıp git, yolda
kalmaktan sakın!
Azim sahibi insan için neymiş uzak,
neymiş yakın?
Hangi güçlüktür ki gayrete gelince
kolaylaşmasın?
Hangi korkunç şey var ki insandan
korkmasın?”
Bu duygu ve düşüncelerle tarihimizden
ilham alarak 2023 ve sonrası hedeflere azim, sabır ve sebatla ilerlemeye devam
edeceğiz. 
Sayın Başkan, değerli milletvekilleri;
bütçenin hazırlanmasında desteğini eksik etmeyen Sayın Başbakanımıza ve emeği
geçen herkese teşekkür ediyorum. 
Bu vesileyle, Türkiye’de mali
disiplinin ve ekonomik istikrarın kökleşmesini sağlayan, önceki 12 bütçemizin
mimarı olan Sayın Cumhurbaşkanımıza değerli hizmetleri ve eserleri dolayısıyla
şükranlarımızı arz ediyorum. 
Genel Kurulda yapacağınız yoğun ve
yorucu çalışmalar için Hükûmetim ve şahsım adına sizlere şimdiden teşekkürü
borç biliyorum. 
2015 yılı bütçemizin hayırlara vesile
olmasını diliyor, hepinizi saygıyla, sevgiyle selamlıyorum. (AK PARTİ
sıralarından alkışlar)
BAŞKAN – Teşekkür ederim Sayın Bakan.
Sayın milletvekilleri, bütçe görüşmeleri,
3/12/2014 tarihli 22'nci Birleşimde alınan karara uygun olarak bastırılıp
dağıtılan programa göre yapılacaktır.
Başlangıçta, bütçenin tümü üzerindeki
görüşmelerde siyasi parti grupları ve Hükûmet adına yapılacak konuşmalarda süre
birer saat -bu süre birden fazla konuşmacı tarafından kullanılabilir- kişisel
konuşmalarda onar dakikadır. Kişisel konuşmalarda bütçenin tümü üzerinde şahsı
adına iki milletvekiline söz verilecektir.
Şimdi bütçenin tümü üzerinde grupları
ve şahısları adına söz alan sayın üyelerin adlarını sırasıyla okuyorum:
Cumhuriyet Halk Partisi Grubu adına
Genel Başkan ve İstanbul Milletvekili Sayın Kemal Kılıçdaroğlu; Halkların
Demokratik Partisi Grubu adına Hakkâri Milletvekili Sayın Adil Zozani ve Şırnak
Milletvekili Sayın Hasip Kaplan; Adalet ve Kalkınma Partisi Grubu adına
İstanbul Milletvekili Sayın Mehmet Muş ve Isparta Milletvekili Sayın Süreyya
Sadi Bilgiç; Milliyetçi Hareket Partisi Grubu adına Genel Başkan ve Osmaniye
Milletvekili Sayın Devlet Bahçeli; Hükûmet adına Başbakan Sayın Ahmet
Davutoğlu; şahısları adına lehinde Çorum Milletvekili Sayın Cahit Bağcı,
aleyhinde İstanbul Milletvekili Atila Kaya.
Şimdi, gruplar adına ilk söz,
Cumhuriyet Halk Partisi Grubu adına Genel Başkan ve İstanbul Milletvekili Sayın
Kemal Kılıçdaroğlu'na aittir.
Buyurun Sayın Kılıçdaroğlu. (CHP
sıralarından ayakta alkışlar)
CHP GRUBU ADINA KEMAL KILIÇDAROĞLU
(İstanbul) – Sayın Başkan, değerli milletvekilleri, televizyonları başında bizi
izleyen saygıdeğer yurttaşlarım; bir bütçeyi görüşüyoruz, yeni bir bütçe. Sayın
Maliye Bakanı az önce bir sunuş yaptı. Baktığınızda, bütçenin heyecanı yok,
ufku yok, amacı yok, vizyonu yok; bir savunma içgüdüsü içinde bir bütçe sunuşu
yapıldı.
Değerli arkadaşlarım…
AHMET YENİ (Samsun) – Hakarete de
başladınız işte.
ENGİN ALTAY (Sinop) - Neresi hakaret?
BAŞKAN – Sayın Ahmet Yeni, soyadın Yeni
ama kendin eskisin. Oradan söz atmanın ne sıkıntılar açtığını en iyi
bilenlerdensin. Ne olur…
KEMAL KILIÇDAROĞLU (Devamla) – Kendisi
eski olduğu için Sayın Başkan, dikkate almıyoruz zaten. İstediği kadar
konuşabilir, herhangi bir sorunumuz yok. (CHP sıralarından alkışlar)
BAŞKAN – Sayın Kılıçdaroğlu, herkes
için bir hatırlatma yapmak istiyorum.
Kestiğim süreyi ilave edeceğim Sayın
Kılıçdaroğlu.
KEMAL KILIÇDAROĞLU (Devamla) – Bakınız,
değerli arkadaşlarım, sözlerime niye böyle başladım onu da anlatayım. “Bütçe
hakkı” denen bir kavram var. Yani 77 milyon yurttaşın ödediği verginin nerelere
harcandığının hesabının sorulması lazım, siyasi iktidarın da bu hesabı vermesi
lazım. 
Bütçe hakkının 3 temel ayağı var
değerli arkadaşlar, 3 temel ayağı: Bir, bütçenin hazırlanmasında hukuka uyuyor
muyuz? İki, bütçenin kullanılmasında hukuka uyuyor muyuz? Üç, bütçenin nasıl
hazırlandığını, harcamaların nasıl yapıldığını sağlıklı değerlendiriyor muyuz? 
Bir, bütçenin hazırlanmasında hukuka
uyuyor muyuz? Değerli arkadaşlar, 2006 yılından bu yana Orta Vadeli Plan, Orta
Vadeli Mali Program zamanında ilan edildi mi? Edilmedi. Zamanında duyuruldu mu?
Duyurulmadı. Peki, değerli arkadaşlar, bu yasayı sizler çıkarmadınız mı? Sizler
çıkardınız. Bu yasaya vatandaşın uyması lazım mı, sizin çıkardığınız yasalara?
Uyması lazım. Hükûmetin bir ayrıcalığı var mı? Hayır, bir ayrıcalığı yok. “Orta
Vadeli Program eylül ayının ilk haftasında yayımlanır.” diyor, bu kadar basit.
Yayımladılar mı? Yayımlamadılar. Orta Vadeli Mali Plan’ın eylül ayının ilk
15’inde yayımlanması lazım. Yayımlandı mı? Yayımlanmadı. Şimdi ben Hükûmete
soruyorum: Hangi gerekçeyle siz bu planları, bu programları yayımlamadınız
zamanında, hangi gerekçeyle? Bana çıkıp makul bir açıklama getirsinler. Eğer
getirmiyorlarsa Parlamentonun itibarıyla oynuyorlar. Şöyle bir yasa teklifi
verin, özellikle konuşan eski arkadaşım versin: “Hükûmet Orta Vadeli Mali
Planı, Programı arzu ettiği zaman yayımlar.” Hiç değilse biz de bu eleştirileri
yapmamış oluruz. 2006 yılından bu yana defalarca söyledik hâlâ süreye
uymuyorlar. 
İkinci konu, bütçenin kullanılması.
Değerli arkadaşlarım, bütçeye yüzde 2 ödenek koyuyoruz Maliye Bakanlığı için.
Niye koyuyoruz? Olur ya deprem olur, sel olur, bir felaket olur, dolayısıyla
Maliye Bakanlığı süratle müdahale etsin diye. Doğru mudur? Uygulama doğrudur.
Olması gerekir mi? Elbet olması gerekir. Peki, ödenek kaç liraydı arkadaşlar?
949 milyon liraydı, 949 milyon lira. Ne kadar kullandılar biliyor musunuz? 36
milyar lira. 949 milyon lira Parlamentodan geçiyor, 36 milyar lira
kullanıyorlar, eski parayla 36 katrilyon lira.
Şimdi, değerli arkadaşlarım, sizin
itibarınız var mı Allah aşkına? Parlamentonun itibarı tartışma konusu olmaz mı?
Ben 900 milyon ödenek ayıracağım kullanabilirsin diye, 36 milyar lira
harcayacak, buraya gelecek hesabını vermeyecek. Ek ödenek talebi mi var
arkadaşlar? Yeni bütçe getirirsiniz, Parlamentoya bilgi verirsiniz. Hem kul
hakkından söz edeceksiniz hem harcanan paranın hesabını vermeyeceksiniz. Olmaz,
olmaz. Biz eleştirmeyeceğiz de kim eleştirecek, biz doğruyu söylemeyeceğiz de
kim doğruyu söyleyecek? 
Değerli arkadaşlarım, bununla kalsa
gene iyi. Kayıt dışı bütçe var. Bu 36 milyar bunlardan birisi. Döner sermayeler.
Döner sermayede para veriyor mu vatandaş? Veriyor. Harcanıyor mu? Harcanıyor.
Kaç lira biliyor musunuz? 35 milyar lira. Bu bütçede var mı? Hayır, bu bütçede
yok. Niye yok, hangi gerekçeyle yok, neden koymuyor? Siz yeri geldiğinde
millete hesabı vermeyecek misiniz? Vermeniz gerekiyor. Size yetki veriliyor
bütçeyi kullanın diye. Siz bütçeyi babanızın çiftliği gibi kullanamazsınız.
Parlamentonun düzenlemesi vardır, yasası vardır, kuralları vardır, fasıllar
vardır, bölümler vardır, bakanlıklar vardır. “Ben istediğim gibi kullanırım,
istediğim zaman gelir istediğim hesabı veririm, istediğim hesabı veremem” Bu
doğru değil arkadaşlar. 35 milyar lira, eski parayla 35 katrilyon lira yine
bütçenin denetimi dışındadır değerli arkadaşlarım. Sadece bu mu? Hayır. Dernek
var, vakıf var, kurumlar var, kuruluşlar var, bunlara yardımlar yapılıyor.
Biliyor musunuz ne kadar yardım yapıldığını? Bilmiyorsunuz. Niye bilmiyorsunuz?
Hangi gerekçeyle bilmiyorsunuz? Biz yasama organı değil miyiz, bize hesap
verilmesi gerekmez mi? Hesap verilmiyor. Sonra da burada bütçeyi kabul
edeceğiz. Özellikle de TOKİ (Toplu Konut İdaresi), hesabını bilen var mı? Niye
gelmiyor buraya, neden çıkardılar bütçeden? Hepimizin sorması gerekiyor değerli
arkadaşlarım.
Bütçe hakkının bir üçüncü ayağı:
Paranın nasıl harcandığını da bizim bilmemiz lazım. Yasalara uygun olarak para
harcanıyor mu, harcanmıyor mu? Kim denetleyecek? Türkiye Büyük Millet Meclisi
adına Sayıştay denetleyecek. Dilimizde tüy bitti raporlar gelsin diye, en
nihayet 157 rapor geldi bu sene, 157 rapor geldi. Değerli arkadaşlarım, bu
raporlarda birden fazla sıkıntı var. Birincisi şu: Bu raporlar Sayıştay
tarafından kuşa çevrilerek geliyor buraya. Sayın Cemil Çiçek’e sesleniyorum:
Sayın Başkan, Türkiye Büyük Millet Meclisi adına kamu harcamalarını denetleyen
kurum özel bir çalışmayla denetçilerin raporlarını kuşa çeviriyor, buna engel
olun, buna engel olun. Milletvekillerinin, denetim elemanlarının raporlarını
görme hakkı vardır. Makaslanıyorsa, düzeltiliyorsa hangi gerekçeyle düzeltildiğini
bizim bilmemiz gerekir. Hangi gerekçeyle düzeltiliyor, hangi gerekçeyle belli
bölümler çıkarılıyor benim bilmem gerekir. Eğer Sayıştayın üzerinde bir vesayet
varsa, bir siyasi baskı varsa o kurum Türkiye Büyük Millet Meclisi adına
sağlıklı denetim yapamaz ve bunun sorumlusu da Sayın Başkan, başta sizsiniz.
(CHP sıralarından alkışlar) Sayın Cemil Çiçek’tir, açık, net söylüyorum. Ve,
size örnek: Orman ve Su İşleri Bakanlığının bütçesi. Bütçeleri denetleniyor. Millî
parkların kiralanmasıyla ilgili büyük olaylar var. Denetim raporu geliyor,
denetim kurulundan da geçiyor -raporları denetleyen bir kurum var, oradan da
geçiyor- Parlamentoya gelecek fakat bir karanlık el tekrar devreye giriyor. Aynı
kurul tekrar raporu yeniden incelemeye alıyor, rapor gerçek anlamda kuşa çevriliyor
ve bizim önümüze geliyor. Bunun muhatabı Hükûmet değil, onu da söyleyeyim,
Hükûmetin burada bir kabahati yok. Sayıştaya sahip çıkmayan Parlamento, asıl
sorun orada. Şimdi Sayın Cemil Çiçek’e soruyorum: Hangi gerekçeyle Orman ve Su
İşleri Bakanlığının millî parklarla ilgili raporu ikinci kez Komisyona gelip
makaslanıyor? Bunun bilgisini istiyoruz biz, bu bilgi gelmelidir. Bu mu sadece?
Hayır. Raporlar geldi. Raporların bir kısmındaki ifadeyi aynen okuyorum değerli
milletvekilleri: “Gerekli mali tablolar alınamadığı için denetim yapılamadı.”
Sayın Başbakan da herhâlde duyuyor değil mi? “Gerekli mali tablolar alınamadığı
için denetim yapamıyoruz.” diyor Sayıştay. Ben sormak istiyorum: Hangi
gerekçeyle bu mali tablolar denetim elemanına verilmiyor, neden çekiniliyor?
Hangi gerekçeyle hangi kurumlar hangi tabloları vermedi? Siz biliyor musunuz?
Bilmiyorsunuz. Ben de bilmiyorum. Sayın Çiçek de bilmiyor. Gruplar da bilmiyor.
Hükûmet biliyor ama. Burada sorumlu Hükûmettir. Sayın Davutoğlu’na birinci
sorum: Hangi bakanlıkların mali tabloları denetim elemanlarına ibraz edilmedi,
hangi gerekçeyle ibraz edilmedi? Cevabını bekliyorum. Ben merak ediyorum, benim
grubum da merak ediyor, eminim Parlamento da, Adalet ve Kalkınma Partisinin
grubu da merak ediyordur. Size oy verecekler, kabul verecekler, en azından oy
verirken vicdanları rahat olsun diye cevabını bekliyorlar.
Değerli arkadaşlarım, Hükûmetin bütçe
politikası var mı? Ekonomi politikası var mı? Neyi hedefliyor? Neyi hedefliyor?
Ben şimdi sizlere hedefleri göstereceğim tek tek arkadaşlar: Şimdi, bakın on
iki yıl geçmiş yapısal reformlardan söz ediyorlar. Pes ya! On iki yıldır sanki
başka bir Bakanlar Kurulu vardı, başka bir siyasi iktidar vardı, on iki yıldır
hiç yönetmiyorlar, şimdi yapısal reformlardan söz ediyorlar. Başka? Efendim
katma değeri yüksek ürün üretmekten söz ediyorlar. On iki yıldır bu ülkeyi kim
yönetiyordu? Hangi politikayla yönettiniz siz? 
Bakın, değerli arkadaşlar, ekonomi
politikasının temel amacı ülkeye refahı getirmektir. Vatandaş refah içinde
yaşasın, huzur içinde yaşasın, çağdaş uygarlığı yakalasın, uygar toplumun bir
parçası olsun, kişi başına gelir yüksek olsun; asıl hedef, bildiğimiz bütün
dünyadaki ortak hedef budur.
Şimdi, bakın değerli arkadaşlar, bir
büyüme masalıyla on iki yıl bu milleti uyuttular, on iki yıl. Şimdi size
rakamları vereceğim. Rakamlar yanlışsa Sayın Başbakan gelsin desin ki: “Ey
Kılıçdaroğlu, senin verdiğin rakamlar yanlıştır.” O zaman ben de gider ilgili
kamu kuruluşuna sorarım neden siz bunları yayınladınız diye. 
1946-2002, kırk üç yılda ortalama
büyüme yüzde 5,1. Darbeler oldu, beş sente muhtaç olunan dönemler oldu,
ekonomik krizler oldu, Kıbrıs çıkarmaları oldu, Türkiye’ye yönelik ambargolar
oldu; 5,1 ortalama büyüme. Peki, 2003-2014 ortalama büyüme yüzde 4,7. 
Sayın Başbakan, istirham ediyorum, bu
rakamlar yanlışsa gel burada söyle, doğruysa o zaman bu büyüme masalıyla bu
milleti artık aldatmayın. 
Bakın, değerli arkadaşlar, 2008 yılını
veriyorum: Kişi başına millî gelir 10.444 dolar. 2014’ü veriyorum: 10.537 dolar.
Kaç dolar artmış biliyor musunuz dört beş yılda? 93 dolar. Hangi ekonomi
politikasından bana söz ediyorlar? Parlamentoya nasıl ve hangi yüzle gelip bize
“Bu bütçeyi getiriyoruz, bize oy verin.” diyorlar? Bütün cumhuriyet
hükûmetlerinin harcadığı paradan 1 trilyon dolar daha fazla harcadılar. Altını
çiziyorum, bütün cumhuriyet hükûmetlerinin harcadığı paradan 1 trilyon dolar
daha fazla para harcadılar. Ortalama büyüme yüzde 4,7. En son rakamlar
açıklandı, orası çok daha kötü. O bu rakama dâhil değil, oran olarak koysak
belki biraz daha düşecek.
Peki, vatandaş refah içinde mi? Değerli
arkadaşlarım, kredi kartı borçlarını size söyleyeyim. Eğer yanlışsa verdiğimiz
rakamlar Sayın Başbakan gelir düzeltir, biz de memnun oluruz. 2002, hani bu
yazar kasanın atıldığı, gecelik faizlerin yüzde 1.500’lerde olduğu dönemler
kredi kartı borcu 4,3 milyar lira yani eski parayla 4 katrilyon 300 trilyon
lira. Ekim 2014; 4 milyar kaça çıkmış biliyor musunuz? 73,9 milyar liraya
çıkmış, 4 milyar 73 milyara. Artış ne kadar biliyor musunuz? Yüzde 1.604. Hangi
refahtan söz ediyoruz? 
Peki, bankalara bakalım, bankalarda
tüketici borcu nedir vatandaşın? 2002’de 2,3 milyar lira, tüketici borcu 2,3
milyar lira. Geçiyorum Ekim 2014’e, 2 milyar kaça çıkmış biliyor musunuz? 273
milyar liraya çıkmış. 2 milyar, 273 milyar liraya çıkmış, vatandaş borç
batağında, nefes alamıyor, ülkedeki gelişmeleri izleyemiyor. “Akşam eve nasıl
gideceğim?” diye düşünüyor. “Evde tencere kaynayacak mı?” vatandaşın derdi bu.
Eğer bu tablo doğru bir tablo değilse, bu rakamlar yanlışsa emin olun çıkacağım
özür dileyeceğim. Doğruysa hükûmet çıksın bu milletten özür dilesin. (CHP
sıralarından alkışlar) Borçtaki artış ne biliyor musunuz? Yüzde 11.954.
Cumhuriyet tarihinde hiçbir hükûmet bunu yaşatmadı bu topluma. 
Değerli arkadaşlarım, gelir dağılımına
bakalım. 2002’de nüfusun en zengin yüzde 1’lik grubu gelirin yüzde 39,4’üne
sahipti. 2014’te bu oran yüzde 54,3’e çıkıyor. O nedenle bizde dolar milyarderi
sayısı Japonya’dan çok daha fazla. Birileri köşeyi dönüyor, birileri zengin
oluyor, birileri malı götürüyor, biz bunu biliyoruz ama vatandaş perişan
vaziyette. Esnafa sorun ah işitirsiniz, çiftçiye sorun ah işitirsiniz, e
sarayda oturanlara sorun onlar sarayın penceresinden bakınca günlük güneşlik,
yeşil, ağaçlıklı bir bölge görüyorlar, sanıyorlar bütün Türkiye böyle. (CHP
sıralarından alkışlar) Bütün Türkiye böyle değil değerli arkadaşlarım.
Söyledim, olağanüstü büyük paralar harcadılar.
Bir hükûmetin hedefi ne olur biliyor
musunuz? Bir hükûmetin hedefi Türkiye’yi bilgi toplumuna taşımak olur. 21’inci
yüzyıldayız artık. İnsan beyni dünyanın en stratejik ürünü artık. Eğer
Türkiye’yi bilgi toplumuna taşırsanız, Türkiye o zaman itibar sahibi bir devlet
olur, bir ülke olur. Bakın değerli arkadaşlarım, bilgi toplumuna taşımanın
temel noktası eğitim sistemidir. Bütün milletvekili arkadaşlarımdan istirham
ediyorum, Norveç’e baksınlar, eğitim sistemine baksınlar, son yirmi yılına
baksınlar yalnız. Norveç nasıl geriye gitti, Norveç nasıl ileriye gitti ve
eğitim sisteminde neleri yaptı? 
Bakın değerli arkadaşlarım, 4+4+4
sistemini getirdik. Kalkınma planında yoktu. Hükûmetin Programı’nda yoktu.
Millî Eğitim Bakanlığının stratejik planında yoktu. Bakanlar Kurulunda
görüşülmedi. Sizlerin içinden 5 değerli arkadaşımız kalktı bir kanun teklifi
verdi. Hiçbirisi eğitimci değildi. Kavga dövüş Parlamentodan çıktı. 5 yaşındaki
çocuğu okula gönderme zorunluluğu getirdiniz. Anneler göndermek istemedi,
dediniz ki: “Sizin çocuğunuz geri zekâlı mı siz okula göndermek
istemiyorsunuz?” Bir kısmı düzeltildi bunların ama bizi hiç kimse dinlemedi.
Eğitim sistemi nedir biliyor musunuz? Hallaç pamuğu gibi atıldı. 11 yılda 13
kez eğitim politikası değişti arkadaşlar, 11 yılda 13 kez. Bana söyler misiniz,
kendi çocuklarını denek konumuna getiren dünyada hangi ülke var? Anne baba
çocuğu hangi okula göndereceğini bilmiyor, nasıl göndereceğini bilmiyor. Yazık
günah değil mi bu ülkeye değerli arkadaşlarım? Bizim çocuklarımıza yazık günah
değil mi? Bu ülkenin eğitim kurumları yok mu? Var. Eğiticileri yok mu? Var.
Pedagogları yok mu? Var. Bilim insanları yok mu? Var. Niye oturup uygar
insanlar gibi tartışıp, stratejiyi oluşturup sonra Parlamentoya getirmiyoruz?
Hangi gerekçeyle yapıyoruz biz bunu? “Ortak akıl” denen bir şey vardır. Siz iyi
bir şey getirdiniz de Cumhuriyet Halk Partisi olarak biz karşı mı çıktık? 
OSMAN ÇAKIR (Düzce) – Evet karşı
çıktınız. 
KEMAL KILIÇDAROĞLU (Devamla) – Neyini
getirdiniz de biz karşı çıktık, neyi getirdiniz de biz karşı çıktık? (AK PARTİ
sıralarından gürültüler) Açık, net söyleyeyim, Avrupa Birliği uyum yasaları
çerçevesinde gelen bütün yasalar bu Parlamentodan oy birliğiyle çıktı değerli
arkadaşlarım, oy birliğiyle çıktı. (CHP sıralarından alkışlar) Geldiğimiz nokta
nedir biliyor musunuz değerli arkadaşlarım, İran bilimsel yayınlarda bizi geçti
biliyor musunuz? Bu ayıp bu Hükûmete yetiyor zaten. Bilimsel yayınlarda geçti.
Neden oluyor bu arkadaşlar? Hangi gerekçeyle oluyor? Biz Güney Kore’den önce
otomobil ürettik. Şimdi bizim otomobilimiz var mı? Güney Kore’nin dünya çapında
3 markası var. Hiç acaba Hükûmet yetkilileri “Ya, bu Güney Kore bizimle beraber
aynı süre içinde kalkınma hamlesini başlattı, nasıl oldu da geldi ilk 20’de
bile bizi geçti?” diyorlar mı? Bir masal daha var: “Efendim, ilk 20’deyiz.” Ya,
zaten eskiden beri ilk 20’deydik ama 84’te ilk 20’nin 13’üncü, 14’üncü
sıralarındaydık, şimdi 17’nci sırasındayız. 3 ülke daha atak yaparsa biz ilk
20’nin bile altında kalabiliriz. 
Değerli arkadaşlarım, imalat sanayi,
katma değeri yüksek ürün üretmenin yolu bilimden, akıldan, mantıktan,
üniversiteden geçiyor. Bir ülkenin eğitimi bozuksa orada katma değeri yüksek
ürün de üretemezsiniz. Övünüyorlar değil mi? 2002, imalat sanayisinde ileri
teknoloji ürünlerin oranı yüzde 5,7. 2013 -hani dedim ya, 1 trilyon dolar daha
fazla para harcadılar- yüzde 3,4 arkadaşlar. İleri teknoloji ürün sayısı, ürün
miktarı genel imalat içinde düşmüş durumda. 
Peki, ihracata bakalım: 2002, yüzde
6,2; ihracat içinde katma değeri yüksek ürünlerin payı yüzde 6,2. 2013, yüzde
3,5 arkadaşlar. Düşüyor. 2014 Ekim, yüzde 3,3. Bu ayıp bu Hükûmete yeter.
Hani bizim üniversitelerimiz vardı?
Hani bilgi üretiyorduk biz? Ne oldu bize? Hangi gerekçeyle oldu? Tüketime
gelince koşuyoruz, üretime gelince duruyoruz. 
Bakın, size bir şey daha söyleyeyim: 1
milyon kişi başına AR-GE’de çalışan insan sayısı: Ukrayna, 1.253 kişi; Güney
Kore, 5.928 kişi; Rusya, 3.096 kişi; Norveç, 5.588 kişi; Türkiye, 987 kişi.
Neyimiz eksik o ülkelerden, neyimiz eksik? O ülkelerden siyasetimiz eksik
arkadaşlar. Siyasette ahlakı egemen kılmadığınız zaman, bozulma başladığı
zaman, yolsuzluklar olduğu zaman bu tablo karamsar bir tablo olarak ortaya
çıkar. (CHP sıralarından alkışlar) 
Bilim nedir arkadaşlar? Aklın
zenginleşmesi demektir. Siz aklın zenginleşmesine karşı çıkan bir millî eğitim
politikasını hayata geçiren bir Hükûmetle karşı karşıyasınız. 
İşsizlik… Size bir tablo göstereceğim.
Bu belediye başkanı Adalet ve Kalkınma Partili bir belediye başkanı arkadaşlar.
Önündeki dosyalar da kendisine iş için başvuranların dosyaları. Özellikle
iktidar kanadından birisini getirdik ki, CHP’li olsa diyeceksiniz ki “Ya,
CHP’liler hep muhalefet ediyorlar.” diye. Ben değil, Adalet ve Kalkınma
Partisinden bir belediye başkanı, kendisine yapılan başvurular dolayısıyla
dosyaları görüyorsunuz. Rakam ne biliyor musunuz arkadaşlar? Altı ayda 9 bin
kişi iş istiyor. Altı ayda 9 bin kişi. Nereye giderseniz gidin elinize bir
kâğıt tutuşturuluyor “Bana iş bulun.” diye. Niye işsizlik bu noktada? Yüzde
10’u aştı işsizlik. Genç işsizlik yüzde 20’lerde, üniversite mezunlarında yüzde
20-25’lerde. Niye işsizlik var?
Beyefendilerin çocukları işsiz değil.
Bu Hükûmet kanadını görüyorsunuz ya, bunların hiçbirisinin çocuğu işsiz değil.
(CHP sıralarından alkışlar) Bunların bir eli yağda, bir eli balda.
Sorun nerede biliyor musunuz? Sorun Ermenek’teki
Recep ustada, Recep amcada sorun; onun ayakkabısında sorun, onun çocuğunda
sorun. (CHP sıralarından alkışlar) Kahvede oturan Mehmet efendi, onun çocuğu
işsiz. 330 bini aştı atama bekleyen öğretmenler, 330 bini aştı. Üniversiteyi
bitirmiş 65 kişi intihar etti. Neden bahsediyorsunuz arkadaşlar? Bu Hükûmet
nelerden bahsediyor? İşsizlik gelmiş dayanmış, evde tencere kaynamıyor,
huzursuzluk var. Bu Hükûmete sorar mısınız veya ben sorayım: Sayın Başbakan,
buraya geldiğinizde size ikinci sorum olsun; bonzai tüketimi niye bu kadar
arttı? Siz mi teşvik ediyorsunuz? Niye arttı? Boşanmalar niye arttı? Aile
yapısı niye bu kadar derinden sarsılıyor Türkiye’de? “Maneviyatçı” diyorsunuz
kendinize. Aile yapısı neden bu kadar derinden sarsılıyor Türkiye’de? Uyuşturucu
bataklığına, fuhuşa Türkiye neden sürükleniyor? Hani siz para pul peşinde
değildiniz, huzur getiriyordunuz memlekete? Neden oluyor değerli arkadaşlarım?
Bütçenin
hesabını vermiyorlar, 35 milyar lirayı Parlamentonun dışında kullanıyorsunuz,
getirmiyorsunuz buraya, sonra kalkıp diyorsunuz ki: “Bizim Hükûmet, başarılı
bir Hükûmettir.” Yok arkadaşlar, sizin Hükûmet başarılı bir Hükûmet değil kimse
kusura bakmasın. 
Bakın, Sayın
Davutoğlu çıktı TRT’de bir açıklama yaptı; 19 Kasım 2014. Adalet ve Kalkınma Partisinin
değerli milletvekillerinin ve vatandaşlarımın beni bu konuda dikkatle
dinlemelerini istirham ediyorum. Şöyle diyor Sayın Başbakan: “Emek ücretleri
bizde çok yüksek Avrupa standartlarında sendikal yapılanma olduğu için. Çin’de
olmayan bir şey. Çin ile o yüzden rekabet gücümüz zayıflıyor.” Emin olun, Sayın
Başbakanın Türkiye’nin gerçekleriyle yakından uzaktan ilgisi yok. Bunu bütün
samimiyetimle söylüyorum. 
Sayın Başbakan,
siz bu ülkede kaç işçinin sendikalı olduğunu biliyor musunuz? Yüzde 4. Amerika’da
yüzde 10, bizde yüzde 4. Asgari ücretle kaç kişi çalışıyor biliyor musunuz? 4
milyon 780 bin 807 işçi asgari ücretle çalışıyor. Taşeron işçisi 1 milyon 361
bin 373. Hangi yükseklikten söz ediyorsunuz siz? Kendi maaşınıza bakıp “Bütün
işçiler bu maaştan alıyor, dolayısıyla biz rekabet edemiyoruz.” diye bir
düşünce mi egemen sizde? (CHP sıralarından alkışlar) TÜRK-İŞ açıklama yaptı,
Kasım 2014, açlık sınırı 1.225 lira, yoksulluk sınırı 3.990 lira. Asgari
ücretli net ne kadar alıyor biliyor musunuz? 891 lira, açlık sınırının altında
ve Sayın Başbakan devletin televizyonuna çıkıp “Bizde ücretler yüksek.” diyor.
İnsaf, insaf, vallahi insaf, söyleyecek bir söz bulamıyorum, ne söyleyeyim. Bu
sözleri lütfen bu kürsüye geldiğinizde düzeltin Sayın Başbakan. Asgari
ücretliye gerçekten de haksızlık yapıyoruz. 
Taşeron işçilik sizin zamanınızda
patladı. İşi, patronun iki dudağı arasında örgütlenme, sıfır; asgari ücret,
ömür boyu mahkûm; sekiz saat, patron derse sekiz değil on sekiz saat çalışmak
zorunda, kızdı mı hemen kapının önünü gösteriyorlar. Hangi düzenden
bahsediyoruz biz değerli arkadaşlarım? Hangi düzenden bahsediyoruz? Biz bunları
dile getirmeyeceğiz de kim getirecek?
Değerli arkadaşlarım, biz ülkemizde
birinci sınıf demokrasi istiyoruz. Bunun diğer anlamı şudur: Bütün işçilerin,
işverenler nasıl örgütleniyorsa işçilerin de örgütlenmesi lazım, onların da
sendikalaşması lazım ama açık, net Parlamentoda da ifade ediyorum; biz ücret
sendikacılığına karşıyız ama işçilerin kendi haklarını aramak için örgütlenmelerinden
yanayız, sendikalı olmalarından yanayız. (CHP sıralarından alkışlar)
Peki, bu tablo neyi doğuruyor biliyor
musunuz değerli arkadaşlar? Bu tablonun doğurduğu bir başka tablo daha var;
icradaki vatandaş sayısı. 2002, şu ekonomik krizin en yüksek olduğu dönemlerde,
icra dosya sayısı 8 milyon 613 bin 759. 2013’te bu 8 milyonluk rakam kaça çıktı
biliyor musunuz? 20 milyon 194 bin 933. Hani az önce dedim ya, tüketici kredi
batağında, bankalara parasını ödeyemiyor; asgari ücretli batakta, ödeyemiyor;
kredi kartını ödeyemiyor; işte, onların dosyaları. Hükûmet belki şu gerekçeyi
söyleyecektir: “İyi ya, vatandaş borçlanıyor ve harcıyor.” Harcıyor ama
ödeyemiyor. İcra dosyaları bunu gayet net gösteriyor. 
Değerli arkadaşlarım, dünyanın en garip
işlerinden birisi, Hükûmet yetkilileri gittiler törenle icra dairesi açtılar.
Böyle bir şey olabilir mi; böyle bir akıl, mantık olabilir mi? Vatandaşı icraya
vereceksin, törenle icra dairesi açıyorsun. (CHP sıralarından alkışlar) İnsan
utanır, ben şahsen utanırım, hesabını veremem. Bakın, Kalkınma Bakanlığının
bütçesinde ne diyor biliyor musunuz? “Cezaevi yapımlarına hız verilecektir.”
diyor. E, bu kadar adam icralıysa nereye gidecek? Hapislere gidecek.
Size Türkiye'nin bir başka gerçeğini
söyleyeyim. Cezaevindeki vatandaş sayısı… 2002 yılında hani şu gecelik
faizlerin yüzde 1.500’lere çıktığı ve sık sık burada dile getirilen yıllardan
söz ediyorum; yazar kasaların atıldığı, esnafın yürüyüş yaptığı yıllardan söz
ediyorum hapisteki kişi sayısı 59.429; 1 Aralık 2014, hapisteki vatandaş sayısı
156.707; 3 kat artmış. Cezaevlerinde yer yok, biliyor musunuz? Sırayla
yatıyorlar, biliyor musunuz? 10 kişilik koğuşta 25-30 kişi var, biliyor musunuz?
Türkiye'nin gerçeği bu. Bu gerçeği neden milletin önünden kaçırıyorsunuz?
Birisi kalkıp bir ara Diyarbakır’a gitmişti, “Size modern bir hapishane
yapacağım ey Diyarbakırlar.” demişti. Şimdi bunlar da diyorlar ki:
“Meraklanmayın, cezaevi yapımlarına hız veriyoruz.” Milletle dalga geçmek değil
de nedir bu değerli arkadaşlar! Yazık, günah değil mi?
Bu Hükûmet bir şey daha yaptı,
özelleştirme şampiyonluğu sözde yapıyor ama bir devletleştirme yaptı. DEİK
dediğimiz Dış Ekonomik İlişkiler Kurulu var, özel sektördeki sivil toplum
kuruluşları bir araya geliyorlar, değişik ülkelerle ihracatı geliştirmek, iş
birliğini geliştirmek için DEİK’i kuruyorlar. Bunlar dediler ki: “DEİK’i
kurmaya gerek yok, DEİK’i bundan sonra sizin elinizden aldık, doğrudan
Bakanlığa bağladık.” Niye Bakanlığa bağlıyorlar? Kimdi bunlar? Türkiye
Sanayicileri ve İş Adamları Derneği (TÜSİAD). Başka? Türkiye Odalar ve Borsalar
Birliği. Başka? Türkiye İhracatçılar Meclisi. Başka? Müstakil Sanayici ve İş
Adamları Derneği (MÜSİAD). Başka? Türkiye Müteahhitler Birliği. Ve dediler ki:
“Bunların gelirlerinin yüzde 1’ini de biz alacağız.” 
Sayın Başbakan, siz akademisyensiniz,
Anayasa’nın 73’üncü maddesi var, der ki: “Vergi kanunla konulur, kanunla
kaldırılır.” Vergi konusunda kanun hükmünde kararname bile çıkarılamaz. Siz
kalktınız -yüzde 1’i- kanun bile çıkarmadınız, “Ben el koydum, alıyorum.”
dediniz. Hangi gerekçeyle siz yüzde 1’leri alıyorsunuz, hangi gerekçeyle? Hangi
gerekçeyle siz vergi koyuyorsunuz?
Bir şey daha yaptı, değerli
arkadaşlarım, bu gördüğünüz Hükûmet: Havuz medyası başta, bir de yandaş iş
adamları var. Bunlar yandaş iş adamlarına her türlü cezayı değil, her türlü
övgüyü, her türlü imkânı sunuyorlar. Tuttular, bu şirketlere dediler ki… Bir
kararname çıkardı, Sayın Davutoğlu’nun ilk kararnamesidir bu, oturdu, Bakanlar
Kurulundan ilk kararnameyi çıkardı. Bu şirketlerin, yandaş şirketlerin tahsil
edemediği alacakları için dediler ki: “Bir dakika, sen tahsil mi edemiyorsun?
Yolu çok basit. Çiftçinin bizden alacağı var, ben o alacağı mahsup edeceğim, o
parayı sana vereceğim, çiftçiye bu parayı vermeyeceğim.” Türkiye Cumhuriyeti tarihinde
ilk kez, Türkiye Cumhuriyeti devleti yandaş iş adamlarının tahsilatçısı
konumuna getirildi. (CHP sıralarından alkışlar) Bir devlet, bir yandaşın
tahsilatçısı olur mu arkadaşlar? Böyle bir şeyi siz nasıl yaparsınız? Bu
Hükûmetin burada oturacak yeri bile yoktur, yatacak yeri bile yoktur bu
Hükûmetin. (CHP sıralarından alkışlar) 
Ne oldu biliyor musunuz? Bu kararname
iptal edildi, üstelik oy birliğiyle iptal edildi. Şimdi, merak ediyorum, siz
hangi gerekçeyle yandaş şirketlerin tahsilatçılığına devleti görevlendirdiniz;
hangi gerekçeyle, hangi kanunla? Parlamentonun iradesi dışında, koskoca Türkiye
Cumhuriyeti devletini üç beş yandaşın tahsilatçısı durumuna getirmek sizin
vicdanınızı hiç sızlatmıyor mu?
Değerli arkadaşlar, çiftçilerden de söz
edildi. İki Trakya büyüklüğünde, iki Trakya büyüklüğünde alan son on yılda
ekilmiyor.
Soru 3 Sayın Başbakan, soru 3: İki
Trakya büyüklüğünde alan hangi gerekçeyle ekilmiyor? Buraya gelin ve yüce
Meclise bilgi verin, hangi gerekçeyle ekilmiyor? Ekse, zarar edecek.
Soru 4: Tarım Kanunu çıktı, Tarım
Kanunu. 21’inci maddesi diyor ki: “Millî gelirin en az yüzde 1’i oranında
çiftçiye destek verilir.” Bugüne kadar hiç yüzde 1’i bulmadı. Hangi gerekçeyle
siz çiftçinin hak ettiği teşviki ona vermiyorsunuz? Parlamentonun iradesi var,
yasa çıkarmış “Yüzde 1’ini vereceksin.” diyor, “Verebilirsin.” demiyor,
“Vereceksin.” diyor. Ama siz vermiyorsunuz ve buraya geliyorsunuz “Bize oy
verin, bizim bütçemize destek verin.” diyorsunuz.
Değerli arkadaşlarım, bu Hükûmetin bir
markası daha var, saman ithal ettiler bunlar. Koskoca Türkiye Cumhuriyeti saman
ithal edecek diye aklınıza gelir miydi? Saman ithal ettiler.
Çekirdeksiz yaş üzüm ne biliyor
musunuz? Geçen yıl 5 liraydı kilosu, bu yıl 2,5 lira.
Soru 5: Sayın Başbakan, hangi gerekçeyle
siz yaş üzümde 5 liralık fiyatı 2,5 liraya indirdiniz? Ne ucuzladı? Neyi
ucuzlattınız siz? Mazot mu ucuzladı, gübre mi ucuzladı, ne ucuzladı? Hangi
gerekçeyle indirdiniz? E, bunun bir açıklamasının olması lazım.
Narenciye… Gidin Dörtyol’a. İçinizde
Adanalı, Hataylı var; gidin Dörtyol’a, narenciye üreticisine sorun, 25 kuruşa
alıcı bulamıyorlar. Ne olacak? Peki manavda kaç lira? 2-2,5 lira. 25 kuruş
dalda, 2-2,5 lira manavda. Aradaki parayı kim yiyor? Kim alıyor bunu? O
şirketin kurucuları arasında acaba sizlerden birisi var mı? Nasıl oluyor bu
düzen, bu dümen nasıl oluyor? Ben bunu sormak zorundayım değerli arkadaşlarım,
ben üreticinin hakkını savunmak zorundayım, benim görevim budur zaten. (CHP
sıralarından alkışlar) 
Eskiden mazotta dünya ikincisiydik -fiyat
açısından söylüyorum- şimdi, Uluslararası Enerji Ajansının Ekim 2014 rakamları
çıktı, orada da birinciliği elde ettik, Norveç’i geride bıraktık. (CHP
sıralarından alkışlar) 1 litre mazot Norveç’te 1 dolar 70 sent, Almanya’da 1
dolar 50 sent, Romanya’da 1 dolar 15 sent, Amerika’da 70 sent, Türkiye’de 2
dolar 10 sent. 
Şimdi ben Sayın Başbakana 6’ncı soruyu soruyorum:
Hangi gerekçeyle bu kadar pahalı mazotu çiftçiye veriyorsunuz? Bana çıkıp bunun
bir gerekçesini anlatın. Almanya’dan zenginsek, eyvallah; Norveç’ten zenginsek,
eyvallah. “Kişi başına gelir çok yüksek, 30-35 bin dolardır, ne olacak canım 2
dolar 10 senti ödesin.” “Efendim, biz bunu ithal ediyoruz.” Rafineri çıkış
fiyatı nedir biliyor musunuz kâr dâhil? 1 lira 70 kuruş, 1 lira 70 kuruş. Kaça
veriyorsunuz köylüye? 5 liradan veriyorsunuz. Her Petrol Ofisi istasyonunu, her
benzin istasyonunu vergi dairesine dönüştürdünüz. Sayın Maliye Bakanı vergi
dairelerini kapatsın, zaten var orada, istasyonlar var, petrol istasyonları;
onlar şakır şakır, üstelik hepsini peşin alıyorlar. 
Bakın değerli arkadaşlarım, neden bu
hâle geliyoruz biliyor musunuz? Ülke akılla yönetilmiyor, ortak akılla
yönetilmiyor ülke. Ortak akılla yönetilen bir ülkeden size örnek vereceğim,
Hollanda’dan; Konya’dan küçük, demokrasi gelişmiş, insan hakları gelişmiş, kişi
başına geliri yüksek. 2013 rakamlarını vereyim: Hollanda’da tarım ve gıda ürünü
ihracatı ne kadar biliyor musunuz? 105 milyar dolar. Konya’dan küçük. 105
milyar dolar. Peki, bizim ihracatımız? 17 milyar dolar. Neyimiz eksik? Çiftçi
var, toprak var, su var, gübre var, her şey var. Eksik olan ne? Temiz siyaset.
Eksik olan ne? Akılla bir ülke yönetildiği zaman gelişir, akılla; mantıkla
yönetildiği zaman bir ülke gelişir. (CHP sıralarından alkışlar) Kaynaklarının
hesabı vatandaşa verildiği zaman bir ülke gelişir. 
Cargill, şeker pancarı üreticisi. Bu
Hükûmetin bir karnesi daha var. Şeker düşmanı bu Hükûmet. “İlla şeker pancarını
ektirmeyeceğim.” diyor. Niye ektirmiyorsun? Ya, fabrika var, tarla da var,
çiftçi de var; ekmek istiyor, şeker elde edecek, “Hayır efendim, hepsini
satacağım.” Kim için? “Cargill için yapacağım ben bunu.” Siz Türk çiftçisinin
haklarını mı koruyacaksınız, yabancı sermayenin haklarını mı koruyacaksınız?
Bunun hesabını ben sormak istiyorum. (CHP sıralarından alkışlar) 
Memurlar için bir şey demiyorum değerli
arkadaşlarım, nedeni de şu: Zaten, Hükûmet ile MEMUR-SEN el ele, kol kola
gittiler, memurlara en büyük kazığı attılar, 123 lira verdiler, hayatlarından
çok memnun memur arkadaşlarımız, öyle anlaşılıyor. Şimdi “enflasyon farkı” diye
bağırıyorlar. E, hangi sendika “Biz enflasyon farkı istemiyoruz.” diye gidip
imza attı? Hükûmetin önerisi kabul edilseydi bugün ellerine daha fazla para
geçecekti. Eğer, bir sendika memuru satarsa onun adına “sarı sendika” denir.
Bütün Türkiye'de değil, bütün dünyadaki ismi budur ve siz satıldınız, kimse
kusura bakmasın.
Değerli arkadaşlarım, bu Hükûmetin bir
karnesi daha bozuk: Ekonomik ve Sosyal Konsey. Neydi Ekonomik ve Sosyal Konsey?
Üç ayda bir toplanacaktı. Bakın, anayasal kurul, kanunu var, üç ayda bir
toplanacak. Başkanı kim? Sayın Başbakan. En son ne zaman toplandı biliyor
musunuz? 5 Şubat 2009. 2010, 2011, 2012, 2013, 2014 ve şimdi 2015’e geliyoruz,
niye toplanmıyor? Bir vatandaş kanuna uymadığı zaman onu içeri atıyoruz.
Hükûmet uymadığı zaman ne yapıyoruz? Neden sormuyorsunuz?
Soru 6: Sayın Başbakan, Ekonomik ve
Sosyal Konseyi Parlamentonun iradesine rağmen -çünkü yasa çıkardı Parlamento-
neden toplamıyorsunuz ve hangi gerekçeyle toplamıyorsunuz? Bu kadar işsizlik
varken, çiftçi perişanken, emekli, esnaf perişanken siz neden Ekonomik ve
Sosyal Konseyi toplamıyorsunuz? Size Türkiye'nin gerçekleri anlatılacak ve siz
onun altında ezileceksiniz diye mi toplamıyorsunuz?
Değerli arkadaşlarım, Sayın Başbakanın
Başbakan olduktan sonra söylediği güzel bir cümle vardı: “Beni muhatap alın.”
Doğru. Biz de altına imza atıyoruz. Sayın Başbakanı niye muhatap almayalım,
ülkeyi o yönetiyor ama kaygılarımız var. Üstünüzdeki siyasi vesayetten
kurtulacaksınız Sayın Başbakan, siyasi vesayetten kurtulacaksınız. (CHP
sıralarından alkışlar) Sizin boynunuza davulu astılar, tokmak yukarıdaki
birisinin elinde; olmaz, olmaz arkadaşlar, olmaz. Siz kendiniz Başbakan olarak
yetkilerinizi sonuna kadar kullanacaksınız, biz eleştiririz eleştirmeyiz o ayrı
bir şey ama Türkiye'de çift başlı yönetim olmaz. İki tipik örnek vereceğim ve
kısa keseceğim bu bölümü. 
Birincisi şu: 26 Kasım 2014, Sayın
Cumhurbaşkanı açıklama yapıyor: “BAĞ-KUR’lulara kredi vereceğiz, şunu
yapacağız, bunu yapacağız, inşallah bu öğleden sonra gerçekleşecek.” Ben merak
ediyorum, ya Sosyal Güvenlik Kurumu Başkanı var mı? Var. Kime bağlı? Çalışma ve
Sosyal Güvenlik Bakanına bağlı. Açıklamayı yapacaksa o yapsın. Haydi o yapmadı,
Başbakan olarak siz yapın; siz de yapmıyorsunuz, hiç bu konularda yetkisi
olmayan birisi yapıyor. O zaman bizim kafamızda kocaman bir soru işareti: Bu
ülkeyi kim yönetiyor? Kocaman bir soru işareti. Çiftçiye kredi açılacaksa,
esnafa kredi açılacaksa, memura bir avantaj sağlanacaksa bunu açıklayacak olan
Sayın Başbakandır. Yukarısı açıklarsa tokmak orada, davul burada olmuyor, ses
çıkmıyor, farklı bir ses çıkıyor. (CHP sıralarından alkışlar) Ahenk yok. Devlet
yönetiminde ahenk yok. O nedenle söyledim, iki koltuk da boş gibi görünüyor. E,
birbirinizin işine karışıyorsunuz. Affedersiniz, siz karışmıyorsunuz, o sizin
işinize karışıyor! Olmaz! Olmaz böyle bir şey! 
İkinci konu: Sayın Putin geldi, Sayın
Erdoğan’la toplantı yaptılar. Doğal gaz dolayısıyla yüzde 6’lık indirimi
görüştüler. Putin de çıktı, açıklama yaptı. Ya bu konuda Enerji Bakanının bir
açıklaması var “Yüzde 6 yetmez” diye. Pazarlığı kim yapıyor? Siz Hükûmet değil
misiniz? Neden müdahale etmiyorsunuz? O nedenle siz, bu eleştirilerimi sakın
ola ki size yönelik, sizi karalamak için yapılan bir eleştiri olarak algılamayın
Sayın Başbakan. Bu eleştirinin temel mantığı, bulunduğunuz koltuğa sahip çıkın.
E, ben onun için eleştiriyorum sizi. Birisinin sizin alanınıza müdahale
etmesine izin vermeyin; verirseniz sizin Başbakanlığınız sadece Türkiye’de
değil, bütün dünyada tartışma konusu olur. (CHP sıralarından alkışlar) 
Sayın Başbakan arada bir çok güzel
laflar da ediyor, cümleler de kuruyor. Kendisine gerçekten minnettarım, o
ifadeleri kullandığı için. 27 Ağustos 2014’te bir açıklaması var. Siyaseti
erdem ve ahlak meselesi olarak görüyor. Yürekten kutluyorum. Siyaset erdem ve
ahlak meselesidir. Ayrıca şunu da söylüyor: “Siyasetimizin ahlakı Şeyh
Edebali’nin ahlakıdır.” Bunun altına da hiç kuşkusuz hepimiz imza atarız. Şeyh
Edebali’nin ne olduğunu hepimiz biliriz. O ahlakı yüceltmek hepimizin ortak
görevidir. Ahlakın bütün inançların ortak paydası olduğunu da bilerek
söylüyorum, gayet güzel bir cümle ve Sayın Davutoğlu şöyle söylüyor: “Kadim
şehirlerimizde -ki bunun başında İstanbul geliyor- dikey değil, yatay mimariyi
geçerli kılacağız.” Çok güzel Sayın Başbakan, yatay mimariyi geçerli
kılacaksınız. Ben şimdi size -Başbakansınız, başbakanlığınızı
kanıtlayacaksınız- güzel, açık, net bir örnek vereceğim. İstanbul
Zeytinburnu’nda 16/9 kuleleri, Sultanahmet Camii’ne bir hançer gibi saplanmış.
Onun siluetini bozuyor. Mahkeme kararı çıktı, tıraşlanması lazım. Eski Başbakan
“Ben ‘tıraşla’ dedim, tıraşlamadı. Ben de küstüm.” dedi. Şimdi siz
Başbakansınız, hukuka, Şeyh Edebali’ye yollama yapıyorsunuz, güzel. 
Önce bu dairelerden söz edeyim size, bu
apartmandan. Bu dairelerin fiyatı 1 milyonla 4 milyon arasında değişiyor. Eski
fiyatla 1 trilyonla 4 trilyon arasında değişiyor. Kimler aldı buradan daire?
Eski Bağcılar Belediye Başkanı, eski İstanbul Büyükşehir Belediyesi Genel
Sekreteri, Genel Sekreter Yardımcısı, İstanbul Büyükşehir Belediyesi İmar
Komisyonu Başkanı, Zeytinburnu Belediyesi İmar Komisyonu Başkanı ve sizinle
beraber görev yapan Sayın Nihat Zeybekci. Onun birden fazla dairesi var. 
İşin garip tarafı şu: Bu kadar büyük
bir bedeli hiçbir yerden kredi çekmeden “şak” diye ödemişler. Bunu hafızanızın
bir köşesine koyun Sayın Başbakan. 
Benim sormak istediğim şu: Siz hukuku
egemen kılacak mısınız? Mahkeme kararlarını uygulayacak mısınız? Anayasa’nın
138’inci maddesini gündemde tutacak mısınız, ona uyacak mısınız? Onu
tıraşlarsanız, diyeceğim ki: “İşte, gerçek Başbakan.” (CHP sıralarından
alkışlar) Tıraşlamazsanız, kusura bakmayın, Başbakanlığınız tartışma konusu.
Bir başka önemli konu: Sayın Başbakan
belki de heyecanla “Ey Kılıçdaroğlu, Yalova’da ağaçlar kesiliyor, sen neden
konuşmuyorsun? Hiçbir şeyini duydunuz mu?” diye çağrı yaptı. Haklı, doğru.
Bizim ağaç konusunda duyarlılığımız varken “Niye konuşmadın?” diye soruyor.
Hâlbuki bir gün beklese konuşacağım. Neyse… Konuştuk, doğru bulmadığımızı
söyledik. Neden doğru bulmadığımızı da anlattık. Ama benim Sayın Başbakana bir
sorum var. Bana sordun ben cevabını verdim, düşüncelerimi aktardım. Sayın
Başbakan, siz niye bu kaçak saray konusunda hiç konuşmuyorsunuz? (CHP
sıralarından alkışlar) Niye konuşmuyorsunuz? Sayın Arınç konuştu, “İsraftır.”
dedi, siz niye konuşmuyorsunuz? En çok sizin konuşmanız lazım. Neden biliyor
musunuz? Nedeni şu: Bakın, değerli arkadaşlar, Şubat 2012; 3 kurum bir araya
geliyorlar -Başbakanlık, Orman Genel Müdürlüğü, TOKİ- bir protokol
hazırlıyorlar, Başbakanlık binası yapılmak üzere protokol imzalanıyor ve
uygulamaya geçiliyor. 
Şimdi, 7’nci sorum Sayın Başbakana. 
İSMET UÇMA (İstanbul) – 8.
KEMAL KILIÇDAROĞLU (Devamla) – 8. 
8’inci sorum Sayın Başbakana: Sayın
Başbakan, Başbakanlık binası olarak yapılan bir binayı ve protokolü hangi
gerekçeyle siz Cumhurbaşkanlığına tahsis ettiniz? (CHP sıralarından alkışlar)
Hangi gerekçeyle? Başbakanlık için yapıldı. Giderken binayı da götürüyor. (CHP
ve AK PARTİ sıralarından gülüşmeler) E, siz demeyecek misiniz, “Ya, bu bina
Başbakanlık için yapıldı, protokol var ortada. Nasıl olur da siz gidersiniz?”
MUHYETTİN AKSAK (Erzurum) – Başkanlık
sistemine geçiyoruz, başkanlık sistemine. 
KEMAL KILIÇDAROĞLU (Devamla) – Değerli
arkadaşlarım, Sayın Başbakana 9’uncu soru: Şimdi, bu binayla ilgili, bu kaçak
sarayla ilgili bazı rakamlar vereceğim, hepiniz de hayret edeceksiniz, eminim.
Bu rakamlar bana ait değil, devletin bir denetim kurumuna ait, Sayıştaya ait.
Kaçak sarayda ciddi yolsuzluklar var. Örnek: “Makineyle her derinlikte yumuşak
ve sert toprak kazılması.” Tanım böyle. Çevre ve Şehircilik Bakanlığının
belirlediği fiyat, metreküpüne 3 lira 10 kuruş. Müteahhide verilen fiyat ne
biliyor musunuz? Para 37 lira 19 kuruş, fark yüzde 1.120. “Makineyle her
derinlikte yumuşak ve sert küskülük kazılması.” Fark yüzde 980. “Elle kum ve
çakıl serilmesi.” Fark yüzde 1.915. Bir liste var, Sayın Başbakan, arzu
ederseniz ben bu listeyi size veririm; arzu ederseniz, Başbakansınız, Sayın
Cemil Çiçek Sayıştaydan bu raporu getirir, önünüze koyar. Soru şu: Bu kadar
büyük fiyat farklarının olduğu bir yerde siz bir soruşturmayı başlatacak
mısınız, başlatmayacak mısınız? (CHP sıralarından alkışlar) Siz, tüyü bitmemiş
yetimin hakkını koruyacak mısınız, üstüne şal mı örteceksiniz? Bunu öğrenmek
istiyorum. 
Tabii, Sayın Başbakan arada bir
celalleniyor tabii, haklı. Şunu söylüyor, “Milletin hakkına uzanacak eli
kardeşimiz olsa koparırız.” diyor. Eyvallah, hiç itirazımız yok. (CHP
sıralarından alkışlar) “AK PARTİ kadroları şeffaflık ve yolsuzlukla mücadele
konusunda töhmet altında bırakılamaz.” Eyvallah, o zaman gereğini yap. Konuşmak
değil, herkes konuşur. Başbakanlık makamları konuşma makamı değil, gereğini
yapma makamlarıdır. Gereğini yaparsanız size saygı duyarız. Size haksız bir
eleştiri getirmek doğru değil ama gereğini yapmazsanız eleştirmek zorundayız. 
O sarayla ilgili Ebu Zer örneğini
vermiştim. Sahabedir, makamı Adıyaman’dadır. Muaviye Şam’da kendisine görkemli
bir yeşil saray yapıyordu, bunun gibi. Ebu Zer gitti ve Muaviye’ye aynen
şunları söyledi: “Ey Muaviye, bu sarayı halkın parasıyla yaptırdıysan
hırsızlıktır, haksızlıktır; eğer bu sarayı kendi paranla yaptırdıysan israftır,
haramdır.” (CHP sıralarından alkışlar) Sizden sadece ve sadece Ebu Zer’in düşüncelerine
tercüman olmanızı istiyorum. Bakın, Ebu Zer’in düşüncelerine tercüman olmanızı
istiyorum.
Şimdi, bakın, bu sarayın kaçak olduğunu
söyledik, hukuksuz olduğunu da söyledik. Bu kürsüde bu Meclise Adalet Bakanı en
sonunda “Evet, yargı kararı var.” dedi. O da dedi ki: “Burada bir hukuksuzluk
var.” Ne dedi Sayın Cumhurbaşkanı: “Güçleri yetiyorsa yıksınlar.” Biz yıkmaktan
yana değiliz, onu da söyleyeyim başta ama “Güçleri yetiyorsa yıksınlar.” ne
demek biliyor musunuz? Sayın Davutoğlu, size açıkça meydan okuyor. Çünkü onu
yıkacak olan sizsiniz, ben değilim. (CHP sıralarından alkışlar) Yargı kararını
uygulayacak olan sizsiniz. “Güçleri yetiyorsa yıksınlar.” diyor. E, sizin
gücünüz yeter mi? Ben şahsen yetmeyeceği kanısındayım, kimse kusura bakmasın.
Bu konuda samimi düşüncemi söyleyeyim: Güçleri yetmez.
Ve işin bir başka garip tarafı değerli
arkadaşlarım, sarayın fiyatını soruyorlar; ya, maliyeti kaç? Maliyeti kaç lira
bunun? Maliye Bakanı Plan Bütçe Komisyonunda bir açıklama yaptı, 1 milyar 370
milyon lira diye bir rakam yanlış hatırlamıyorsam, yani eski fiyatla 1
katrilyon 370 trilyon liraya yapıldı. Bilgi Edinme Yasası’na göre, Ankara
Mimarlar Odası TOKİ’ye yazı yazıyor, diyor ki: “Bunun gerçek fiyatları nedir,
bize bildirin.” Verdiği cevap ne biliyor musunuz değerli arkadaşlarım?
“Açıklanması ya da zamanından önce açıklanması hâlinde ülkenin ekonomik
çıkarlarına zarar verecek veya haksız rekabet ve kazanca sebep olacak bilgi ve
belgeler bu kanun kapsamına girmediği için size bildiremiyoruz fiyatı.” Yahu,
açıklanması hangi ekonomiye zarar verecek? Malı götürdüyseniz zaten yeteri
kadar götürdünüz, fiyatları açıkladık. Nasıl oluyor da böyle bir şeyi siz
açıklamıyorsunuz? Hangi gerekçeyle açıklamıyorsunuz?
MUHYETTİN AKSAK (Erzurum) – İyi bir
bütçe konuşması olmadı.
KEMAL KILIÇDAROĞLU (Devamla) – Neden
açıklanmıyor biliyor musunuz, ben size söyleyeyim: Metrekaresi 8 bin liraya
yapılan jakuziler var, biliyor musunuz? Metrekaresi 8 bin liraya yapılan buhar
odaları var. Sizin vicdanınız buna elveriyor mu? Benim vicdanım elvermiyor, ben
rahatsızım. Sizin vicdanınız elveriyorsa hiç itirazım yok. Ebu Zer örneğini
özellikle verdim. O zaman, hepimizin oturup düşünmesi lazım. Kendi parasıyla
yapsa vallahi ses çıkarmayacağım ama bu milletin fakir fukarasının parasıyla yapıldı
o saray, kaçak saray; yazık günah değil mi? 
Efendim, o itibarmış. Büyük saraylar
hiçbir topluma itibar kazandırmamıştır, örneği de yoktur dünyada, itibar
kazandıran saray. Merkel nerede oturuyor, biliyor musunuz? Dairesinde oturuyor.
Almanya’nın itibarı sıfır, böyle mi düşüneceğiz? Japonya’ya bakın veya
Amerika’ya bakın, bizim kaçak saray onun yanında 3 misli, 4 misli daha büyük;
gariban Amerikalı, itibarı sıfır! İtibar bilgiyle olur, itibar üretmekle olur;
itibar sizin üniversitelerin yayınladığı bilgilerle, raporlarla olur; itibar
ahlakla olur, erdemle olur; itibar adaletle olur. Eğer bunlar varsa
itibarlısınız, bunlar yoksa itibar yoktur. (CHP sıralarından alkışlar)
Ve bir başka kaçak iş: Sayın Başbakan
diyor ya, “Kolunu koparırım kim yolsuzluk yaparsa.” Sayın Başbakan, kimsenin
kolunu koparmayın, sadece devletin kurumlarını harekete geçirin o kadar, biz
onu istiyoruz. 
Size bir hikâye anlatacağım; 1,5 ton
altın hikâyesi değerli arkadaşlar. 1 Ocak 2013, Gana’dan bir uçak kalkıyor,
Atatürk Havalimanı’na iniyor. Gümrükçüler gidiyorlar, “Ne var içinde?”
diyorlar, “Vallaha, içinde doğal taş var.” diyorlar. “Ya, Türkiye’nin her
tarafı taş, yani bizim ihtiyacımız yok. Kime getirdiniz bunu?” adres de
veriyorlar, adresi okuyayım: Güzelyurt Mahallesi, Yıldırım Beyazıt Caddesi,
Delta Apartmanı, A2 Blok, No:22, Beylikdüzü/İstanbul. “Buraya getirdik.”
diyorlar. “Açın ya, bu taşları bir görelim.” diyorlar. Açıyorlar kapağı,
içinden 1,5 ton doğal taş değil 1,5 ton altın çıkıyor; 1,5 ton altın. 
Şimdi, değerli arkadaşlarım, siz kaçak
televizyon getirseniz televizyona el koyarlar, bisiklet getirseniz bisiklete el
koyarlar, bilye getirseniz bilyeye el koyarlar. 1,5 ton altına hangi gerekçeyle
el konmadı -bir diğer soru Sayın Başbakana- hangi gerekçeyle? El konulan mallar
nerede satılıyor? Ulus’ta TASİŞ mağazasında satılıyor. Merak eden milletvekili
arkadaşlarım gitsinler, görsünler orada. Elbise de var onların içinde,
televizyon da var, sehpa da var, her şey var. Kaçak geliyorsa el konulur. 1,5
ton altın geliyor, kaçak geliyor, el konulmuyor. 
Size müfettişin raporunu da okuyayım
Sayın Başbakanım: “Gana’dan düzenlenen belgeleri…”
(Mikrofon otomatik cihaz tarafından
kapatıldı) 
BAŞKAN – Sayın Kılıçdaroğlu, söz
süreniz doldu ama iki dakika süre veriyorum konuşmanızı tamamlamanız için. 
SELAHATTİN KARAAHMETOĞLU (Giresun) –
Sayın Bakana beş dakika verdiniz. 
KEMAL KILIÇDAROĞLU (Devamla) – Sayın
Başkan, önemli bir konuya değiniyorum. 
BAŞKAN – Evet, siz devam edin, siz
devam edin. 
KEMAL KILIÇDAROĞLU (Devamla) – Güzel,
teşekkür ederim. (CHP sıralarından “Sayın Bakana beş dakika verdiniz.” sesleri)
BAŞKAN – Bu kararı ben almadım, siz
aldınız.
KEMAL KILIÇDAROĞLU (Devamla) – Güzel.
Çok teşekkür ederim Sayın Başkan.
BAŞKAN – Ben de gerekli toleransı
gösteririm.
KEMAL KILIÇDAROĞLU (Devamla) – Çok
teşekkür ederim Sayın Başkan.
BAŞKAN – İtiraz etmeyin lütfen. Kararı
siz aldınız, ben almadım.
KEMAL KILIÇDAROĞLU (Devamla) – Tamam.
Çok teşekkür ederim Sayın Başkan.
Rıza Zarraf devreye giriyor, telefon
ediyor, “Rüşvet ver kurtar. Gümrük dediğin nedir?” diyor. Karşıdaki kişi diyor
ki: “Teoman’a neler yaptın, ne vaatler…” Adam “Ben memuriyetimi yakmam, almam
rüşvet.” diyor. Bunu sonra başka yere gönderdiler, rüşvet almayan adamı
ödüllendirerek başka yere gönderdiler. 
Şimdi, ben şu soruyu da merak ediyorum
Sayın Başbakan: Mala el koymadınız. Gümrük müfettişlerinin raporu var, onu da
gördünüz. Görmediyseniz ben size o raporu da göndereyim. Uçağı gerisin geriye
gönderdiniz, altınla geri gönderdiniz, el koymadınız. Birinci sorum: Neden el
koymadınız kaçak mala? İkinci sorum şu değerli arkadaşlar, daha garip bir şey…
Altınlar geri giderken bakıyorlar, 292 kilo altın yok, 292 kilo altın yok. Bir
diğer soru şu Sayın Başbakan: 292 kilo altını kim yürüttü, kim götürdü? Bugüne
kadar… Bakın, Rıza Zarraf hiç şikâyet etmiyor, ya, altınlarım gitti demiyor,
mahkemeye de müracaat etmiyor ama hakkında bir yazı çıksa koşuyor mahkemeye
doğru, tekzip gönderiyor. 292 kilo altının fiyatını söyleyeyim: 14 milyon 600
bin dolar. Hangi gerekçeyle bu altın geri gönderildi? Kim 292 kilo altını aldı?
Şimdi, siz Başbakansınız, emrinizde devletin bir sürü kurumları var, harekete
geçirin. Bunu da ben kısaca burada keseyim. Sizden bunun yanıtı bekliyorum,
Parlamento da bekliyor, Parlamento da bekliyor.
Dış politika: Sayın Başbakan dış
politikanın mimarlarından birisidir. Bakın değerli arkadaşlar, bu Suriyeli
küçük bir kız çocuğu, İstanbul’da soğukta, trafikte, kırmızı ışıkta arabalar
duruyor ve gidiyor, egzoz dumanında ısınmaya çalışıyor. Türkiye’yi getirdikleri
manzara bu. Sayın Başbakan… (AK PARTİ sıralarından gürültüler)
BAŞKAN – Lütfen arkadaşlar, lütfen...
KEMAL KILIÇDAROĞLU (Devamla) – 1.5
milyon Suriyeliyi Türkiye’ye getirdiniz. (AK PARTİ sıralarından gürültüler)
BAŞKAN – Arkadaşlar lütfen… Nasıl olsa
sizler cevap vereceksiniz, konuşma daha sonra size de verilecek.
KEMAL KILIÇDAROĞLU (Devamla) – Ben
soruyu size sormuyorum arkadaşlar, soruyu buraya soruyorum. Siz bu Hükûmeti
şımartıyorsunuz. Yasaya uymuyor ses çıkarmıyorsunuz, yolsuzlukları var ses
çıkarmıyorsunuz, yasa dışı işlemler yapıyorlar ses çıkarmıyorsunuz. Ben o
nedenle size sormuyorum. Zaten sizden bir şey de beklediğimiz yok, bunlara
soruyorum ben. Niye alınıyorsunuz? (CHP sıralarından alkışlar)
MUSTAFA ELİTAŞ (Kayseri) – Çok yanlış
söylüyorsunuz.
KEMAL KILIÇDAROĞLU (Devamla) – Siz,
yasama organıyla yürütmeyi karıştırıyorsunuz. Bunlar yürütme organı, neleri
yürüttüklerini öğreneceğiz. Bu kadar basit. (CHP sıralarından alkışlar) Siz
yasama organısınız, hesap sorması gereken organ sizsiniz. Size biz hesap
sormuyoruz ki, gerçekleri anlatıyoruz, sorularımızı soruyoruz. Varsa bir
yanlışımız çıkar burada anlatırlar. Hükûmet onlar değil mi? Neden onların
sorumluluklarını üstleniyorsunuz? Tüyü bitmemiş yetimin hakkını yiyen
insanların sorumluluğunu niye üstleniyorsunuz? (CHP sıralarından “Bravo”
sesleri, alkışlar)
Suriye’de kan akıyor. Sayın Başkanın
söylediği bir cümle vardı, çok önemli, bir toplantıda söylemişti: “Birisi
saldırıyor ‘Allah Allah’ diye, öbürü de saldırıyor ‘Allah Allah’ diye ve
birbirlerini öldürüyorlar.” Bu tabloyu kim hazırladı? Kim hazırladı bunu? Yazık
günah değil mi orada ölen insanlara. 1.5 milyon Suriyeli Türkiye’de. Gidin
bakın bakalım, o kadınlara, o gencecik kızlara neler yapılıyor Türkiye’de. Hadi
bize inanmıyorsunuz, Birleşmiş Milletler raporlarını da mı okumuyorsunuz
arkadaşlar? Ben insan oldukları için üzülüyorum, insan. Elbette kabul edelim,
elbette misafirlerimiz ama değerli arkadaşlarım, bu dış politikanın faturası
bizim millete çıkıyor. (CHP sıralarından alkışlar) Neden bu politikayı siz övüyorsunuz?
Hangi gerekçeyle övüyorsunuz? Hani iki ayı kalmıştı? Bakın, üç büyük merkezde
büyükelçiliğimiz yok. 
(Mikrofon otomatik cihaz tarafından
kapatıldı) 
KEMAL KILIÇDAROĞLU (Devamla) –
Kahire’de yok.
BAŞKAN – Sayın Kılıçdaroğlu, üç dakika
daha ilave süre verdim, beş dakika oldu. 
KEMAL KILIÇDAROĞLU (Devamla) –
Bitiriyorum Sayın Başkan. 
BAŞKAN – Bir dakika daha vereyim,
sözlerinizi tamamlayın lütfen.
KEMAL KILIÇDAROĞLU (Devamla) –
Kahire’de büyükelçiliğimiz yok, Şam’da büyükelçiliğimiz yok, Tel Aviv’de büyükelçiliğimiz
yok ama Fransa’nın yetkilisi gidip pekâlâ Şam’da görüşebiliyor, Amerikan
Dışişleri Bakanı görüşebiliyor. Biz büyükelçi göndermek istedik Mısır’a, Mısır
“Sizin büyükelçinizi istemiyoruz.” dedi. Bu ayıp yetmez mi arkadaşlar? Bizim
Mısır’la ne alıp veremediğimiz var? Darbeye karşıyız, elbette karşıyız darbeye.
Darbeye karşıyız diye gidip orada darbe mi yapacağız? Demokratik yollardan
söylersin, düşüncelerini açıklarsın, darbenin yakışmadığını söylersin, darbeye
karşı olduğunu söylersin ama bir halkı toptan düşman ilan edemezsin. 
SEVİM SAVAŞER (İstanbul) – Halkı mı?
KEMAL KILIÇDAROĞLU (Devamla) – Evet,
bir halk toptan düşman ilan edildi. El Ezher’in Şeyhine söylenen laflar
yutulacak sözler mi? Gidin, Mısır’da taksiye binin bakayım, Türk olduğunuzu
söyleyin, bakayım ne söyleyecekler size?
Değerli arkadaşlarım, ilk kez Türkiye
böyle bir tabloyla karşı karşıya. Buradan bütün yurttaşlarıma sesleniyorum:
Asla karamsar olmayın, asla karamsar olmayın. Türkiye büyük ülkedir, Türkiye
güçlü ülkedir, bütün sorunlarını aşar bu Hükûmete rağmen. 
Hepinize saygılar sunuyorum. (CHP
sıralarından ayakta alkışlar)
BAŞKAN – Teşekkür ediyorum Sayın
Kılıçdaroğlu.
Şimdi, Halkların Demokratik Partisi
Grubu adına Hakkâri Milletvekili Sayın Adil Zozani. 
Buyurun Sayın Zozani. (HDP sıralarından
alkışlar)
Süreniz, bölüştüğünüze göre otuz
dakika. Ek süreyi paylaştıracağım size de.
Buyurun.
HDP GRUBU ADINA ADİL ZOZANİ (Hakkâri) –
Teşekkür ederim Sayın Başkan.
Değerli milletvekilleri, ekranları
başında bizleri izleyen değerli vatandaşlarımız; hepinizi grubumuz, Halkların
Demokratik Partisi adına saygıyla selamlıyorum.
Ermenek’te, Soma’da yer altı maden
facialarında, iş cinayetlerinde yaşamlarını yitiren halkımızın emekçi
evlatlarına ve Rojhat Özdel şahsında sokakta katledilen bütün insanlarımıza
Allah’tan rahmet, ailelerine başsağlığı dileyerek başlamak istiyorum. 
Bugün 10 Aralık Dünya İnsan Hakları
Günü, bütçemizin de açılış günü, bütçenin geneli üzerinde konuşmaları
yaptığımız ilk gün 10 Aralık Dünya İnsan Hakları Günü’ne denk geldi. Bu
vesileyle sokakta hakları ihlal edilen bütün insanlarımızın müsterih olmasını
arzu ediyoruz, bu ceberut yaklaşımlar karşısında mücadele ederek, sokaklarımızı
boş bırakmayarak, meydanlarımızı boş bırakmayarak, ancak ve ancak bu şekilde
haklarımızı kazanabileceğimizi… Bu mesajı vermeyi arzu ediyorum ve 10 Aralık
vesilesiyle insanlarımızın demokrasinin gelişmesi için sokağın önemini asla ve
asla göz ardı etmemelerini arzu ettiğimizi ifade etmek istiyorum. 
Bütçe hakkını 10 Aralık vesilesiyle
konunun başına aldım ve bütçe hakkından başlayacağım. 
Demokratik toplumların olmazlarından
bir tanesi bütçe hakkıdır, bütçenin yani ekonomik kaynakların kullanım
hakkıdır. Eğer ki ekonomik kaynaklar eşit ve adil bir şekilde paylaşılıyor ve
bölüşülüyor ise bütçe hakkından söz edebilirsiniz yani temel kural kaynakların
eşit kullanımıdır. İkinci önemli temel kural ise bütçe hakkı açısından
kullanılan kaynakların denetlenebilir olmasıdır. Eğer siz kaynakları
denetleyebiliyor iseniz önemlidir ancak mevcut durumda bütçenin denetlenemediği
tablosuyla karşı karşıyayız, bütçe denetlenmiyor. Verilerine gideceğim,
ayrıntılarıyla paylaşacağım neden, nasıl denetlenmediğine ilişkin olarak.
Ancak, Hükûmet adına Maliye Bakanının başlangıçta verdiği tablolar, muhtemel
sonrasında Sayın Başbakanın burada oluşturacağı, vereceği pembe tablolar
kesinlikle ve kesinlikle Türkiye’nin gerçekliğini yansıtmayan tablolardır. 
Bakın, Sayın
Maliye Bakanı matbu açıklamasını burada yaptı. Sanırım son açıklanan rakamı
ilave etme ya da o doğrultuda revize etme imkânı bulamadı. Türkiye’nin 2014
yılı üçüncü çeyrek büyümesi Orta Vadeli Program’da yüzde 2,9-yüzde 3 aralığında
bekleniyordu. Bugün açıklanan gerçekleşme yüzde 1,7. Konuşmasını revize
edemediği için Orta Vadeli Program üzerinden burada rakamları, istatistikleri
kamuoyuyla paylaştı. Daha başından itibaren söylenenlerin, ifade edilen
istatistiklerin gerçeği yansıtmadığını burada ifade etmiş olayım. 
Öncelikle,
Parlamentonun bütçe yapımı konusunda Genel Kurulun hiçbir yetkisinin olmadığını
ifade etmek durumundayız. Şurada on üç gün boyunca bütçeyi konuşacağız. Genel
Kurul bütçede bir virgülün yerini değiştirebilecek mi? Değiştiremeyecek. Bir
ödeneği eksiltebilecek mi? Eksiltemeyecek. Bir ödeneği artırabilecek mi?
Artıramayacak. Peki, ne yapacak Genel Kurul burada? Tek bir yetkisi var; ya
kabul edecek ya reddedecek. Ya tümden kabul edecek ya da tümden reddedecek. E
sonu baştan belli bir tabloyu konuşuyoruz. Kabul edeceksiniz, bu şekilde
gidecek. Peki, Plan ve Bütçe Komisyonu esnasında -ki Anayasa’ya göre, bütçede
ödenek artırımı veya eksiltmesini sağlayabilecek tek mekanizma orasıdır- burada
böyle bir şans var mıdır? Orada da yok. 40 üyeli Komisyonun Parlamento
aritmetiği ne olursa olsun 25 üyesi mutlak olarak iktidar partisinindir. 25
üyeli bir komisyonda, Hükûmetin Komisyonun önüne getirdiği bir bütçede halkın
lehine bir değişiklik yapma şansı var mıdır? Yoktur. 
Parlamento adına denetim yapan
mekanizma olarak Sayıştayın denetimleri layıkıyla yapabildiğini ifade edebilir
misiniz? Edemezsiniz çünkü Sayıştayın üyelerini de Parlamento belirliyor. Neye
göre belirliyor? Parmak sayısına göre belirliyor. İktidar partisinin üst
yapısını oluşturduğu Sayıştayın, iktidar partisinin ve dolayısıyla Hükûmetin
katılmadığı herhangi bir raporu verme şansı var mıdır, böyle bir kabiliyeti var
mıdır? Yoktur. Dolayısıyla, hiçbir şekilde denetimleri olmayan, denetimi mümkün
olmayan bir bütçeyi konuşuyoruz. 
Performans ölçümünü -Sayıştay
Yasası’nda- yani kaynakların verimliliği, verimli bir şekilde kullanımı
konusundaki yasal düzenlemenin gereğini Sayıştay yerine getirebiliyor mu?
Getiremiyor. Parlamento yerine getirebiliyor mu? Getiremiyor.
Dolayısıyla, hangi bütçe hakkından söz
ediyoruz? Hiçbir şekilde -demokratik işleyişi olmayan- demokrasinin kurum ve
mekanizmalarının işletilerek oluşturulmuş bir bütçeden söz etmiş olmuyoruz. 
Bakınız -herhangi bir köy ihtiyar
heyetinin- Türkiye'nin ücra köşesindeki bir köyde yapılacak bir su veya yol
çalışmasıyla ilgili olarak Ankara kendisini merkez sayıyor, “Siz bilmezsiniz,
ben yaparım.” diyor, “Ben karar veririm.” diyor. Oysaki bir köy ihtiyar
heyetinin rahatlıkla verebileceği bir kararı siz Ankara’dan tayin ediyorsunuz,
kaynağı da ona göre belirliyorsunuz. 
Dolayısıyla, içinde yerelin hiçbir
şekilde olmadığı, yerelin yansıtılmadığı bir bütçe yapısından söz ediyoruz ama
işin özü itibarıyla siz yerelin kendisini konuşuyorsunuz. Herhangi bir
kasabaya, herhangi bir köye yapılacak bir yolu, bir yatırımı, bir su
çalışmasını ya da bir okulu, bir sağlık ocağını konuşuyorsunuz. Bütçenin ayrıntılarında
bu var, Komisyona sunulan ayrıntılarda bunların hepsi var. Bunların hiçbirinde
yerelin katılım sağlama yetkisi yoktur. Tam da işin bu noktasında Türkiye’nin
esasında imzalamış gibi göründüğü Avrupa Birliği Yerel Özerklik Şartı’nı size
hatırlatmak istiyorum. Arzu ediyorsanız, bu konuda gerçekten samimiyseniz, bu
bütçenin demokratik bir işleyişe kavuşmasını arzu ediyorsanız, kaynakların
demokratik ve eşit bir şekilde paylaşımından yanaysanız herkes kendi yerelinden
karar versin. Yerele yetki devrinin yapıldığı ve altına şerh koyduğunuz bu
sözleşmeyi aklıselim bir şekilde Parlamentonun gündemine taşıyalım, Avrupa
Birliği Yerel Özerklik Şartı’nı kabul edelim. Oradaki şerhlerimizi, 10 madde ve
bentteki şerhimizi kaldıralım diyoruz. Tek tek burada sıralıdır, vaktimiz el
vermediği için onlara girmeyeceğim. Avrupa örnekleri var, dünya örnekleri var
bu konuda, başarılı örnekler var, cumhuriyetin kuruluşundan itibaren
Türkiye’nin de yasal altyapısında feyiz kaynağı olan Fransa ve İtalya örnekleri
var, ne şekilde uyguluyorlar bakalım, idari mekanizmalarını nasıl işletiyorlar
bakalım buraya. Bakın, Fransa, cumhuriyetin kuruluşundan bugüne kadar 15 defa
anayasal sistem değişikliği yapmış, çekinmiyorlar, yapıyorlar. Ama biz sadece
cumhuriyetin kuruluş yıl dönümü, kuruluş dönemine denk gelen o yirmi yıllık
faşizan Avrupa geleneğini almışız buraya, toplumumuza kılıf olarak giydirmeye
çalışmışız ve orada kalmışız. Bütün idari yapılarımız böyledir, demokratik bir
işleyişten söz edemiyoruz, hiçbir şekilde söz edemeyiz. Dolayısıyla, eğer
gerçekten siz bu konuda yerele inisiyatif taşımayı arzu ediyorsanız buradan
başlamak durumundasınız. 
Bir diğer önemli husus -biz
değindiğimiz zaman çoğunuz gocunuyorsunuz, çoğunuz rahatsızlık duyuyorsunuz-
bölgeler arası eşitsizlik meselesi. Daha doğrusu, kibarlaştırılmış söylem
itibarıyla bölgeler arası eşitsizlik; esasında, bölgeler arası sömürü
mekanizmasıdır. Türkiye’nin bazı bölgeleri diğer bazı bölgelerinin kalkınması
için sömürülüyor, gerçeğinde böyledir. Türkiye’nin GAP hikâyesine baktığınız
zaman, Türkiye’nin kırk küsur yıllık GAP hikâyesini okuduğunuz zaman, bu sömürü
çarkının nasıl işlediğini çok açık ve net bir şekilde göreceksiniz.
GAP iki üniteli bir projedir: Enerji
üretimi ve sulama. Türkiye’nin enerji ihtiyacı kaleminde GAP’tan beklediğinin
yüzde 100’ü bu proje itibarıyla tamamlanmıştır ve elektrik üretiminde GAP’tan
alacağının yüzde 100’ünü Türkiye almıştır. Peki, ikinci ünite yani sulama
ünitesi açısından durum nedir? İfade edeyim, yüzde 21’ler civarındayız. Bu
Hükûmet, 11 bakanla, dönemin Başbakanıyla Diyarbakır’da çıkarma yaptı 2008
yılında. GAP’ta söylenmiş en büyük yalan oldu o. Bir buçuk yıl içerisinde
sulama projelerinin tamamı bitirilmiş olacaktı. 11 bakanla Diyarbakır’da
çıkarma yapıldı ve Diyarbakır’da açıklama yaptı dönemin Başbakanı. O günden
bugüne ne yapıldı? Mevcut olana yüzde 3 ilave oldu sulama boyutu itibarıyla.
Sayın bakan, ilgili bakan geçen sene Komisyonumuza, Meclis Plan ve Bütçe
Komisyonuna içi Photoshop’la doldurulmuş sulama kanallarını getirdi gösterdi,
resimlerini gösterdi. İnkâr edemedi, delilleriyle ispat ettik. İçi Photoshop’la
su doldurulmuş sulama kanalı getirildi, Meclis Plan ve Bütçe Komisyonunda
gösterildi. Bakın, bu Hükûmetin gerçekliği bu, yaptığı bu. 
Peki, GAP bölgesi açısından… Şimdi siz
bir rakam veriyorsunuz, “Türkiye’de gayrisafi millî hasıladan kişi başına düşen
pay 10.500 dolar civarındadır.” diyorsunuz. Doğru, Türkiye geneli böyledir,
Türkiye ortalaması bu şekildedir. GAP bölgesindeki illerde ortalama kişi başına
düşen millî gelir payı nedir? 4 bin dolar civarındadır. Yani, Türkiye
ortalamasının 2,5 katı aşağısında. Peki, GAP kaynaklarının sömürü mekanizması
olarak sunulduğu Türkiye’nin Marmara Bölgesi’nde kişi başına düşen millî gelir
payı ne kadardır? 24 bin dolardır. Şimdi, biz, burada bu tabloyu önünüze
sererken, bu tabloya değinirken rahatsızlık duyuyorsunuz. Zatımuhteremleriniz
gerilmesin diye geçen sene muhalefet şerhinde ifade ettiğimiz belirlemeleri
yeniden ifade etmeyeceğim ama bir dipnot olarak da konuşmamın içerisinde olsun.

Bu bütçe, cinsiyet eşitlikçi bir bütçe
değildir her şeyden önce. Kadını yok sayan bir bütçedir, kadın emeğini yok
sayan bir bütçedir, kadın istihdamını ve dahası, kadının ekonomik üretime
katılımını hiçleştiren, dikkate almayan bir bütçedir. OECD ülkeleri açısından,
bu bütçe itibarıyla kadının istihdama katılım oranı en düşük olan ülkedir
Türkiye, yüzde 27 nokta küsur, en düşük olanıdır. Kadının istihdam sürecine
katılım oranı ise yüzde 30,9. Dolayısıyla, kadına sadece ev işlerini reva gören
bir siyasi zihniyetle karşı karşıyayız.
İstihdam
içerisinde kadınların hangi sektörlerde çalıştığı da çok önemlidir. İstihdam
kalemi içerisinde gösterilen kadınların büyük çoğunluğu tarım ve yardımcı
hizmetler sektörlerinde çalışıyor. Dolayısıyla, kadının yönetime katılım oranı
da çok çok zayıftır. Bütün milletvekillerinin dikkat etmesini arzu ederim,
bakanlar gelecekler, bürokratlarıyla burada oturacaklar Genel Kurul çalışmaları
döneminde, tek tek sayın, kaç tane kadın bürokrat burada göreceksiniz, kaç tane
kadın bürokrat göreceksiniz. Buradaki zihniyet kadın istihdamına bakış açısını
da bir şekilde dışa vuruyor, kadını yok sayan bir düşüncedir. Onurla ifade
etmeliyim ki, sadece Türkiye’de değil, Orta Doğu coğrafyasında kadın emeğinin
sömürüsü çarkına çomak sokan bir siyasi görüşüz biz, bir siyasi partiyiz biz,
bir siyasi zihniyetiz biz, çomak sokmaya da devam edeceğiz. Kadının toplumsal
yaşamdaki görünürlüğü, emek dünyasındaki görünürlüğü ve yönetim mekanizması
içerisindeki görünürlüğünü hak ettiği noktaya getirinceye kadar, taşıyıncaya
kadar mücadelemizi sürdüreceğiz, bundan emin olabilirsiniz. Çünkü, biz şuna
inanıyoruz: Kadını özgürleşmeyen bir toplumun özgür olması ya da özgürleşmesi
mümkün değildir. Toplumsal özgürlüğün temel dinamiği kadının kendisidir. Eğer
siz kadını hapsediyorsanız, özgürlüğünü elinden alıyorsanız toplumsal
özgürlükten söz edemezsiniz. 
Muhtemelen bu
bütçede geçen seneden kalma çokça tartışmalar yapılacaktır. Türkiye’nin idari
ve siyasi yapısının bizce artık tartışılması gerekir. Yolsuzluk, rüşvet vesaire
tartışmaları burada çokça yapılacaktır ama biz şuna inanıyoruz: Sistem içinde
kalarak sistem içinden bakışla yolsuzluk meselesine çözüm üretmek mümkün
değildir, doğru bir pencereden meseleye bakmak mümkün değildir. Ancak bu
sistemin dışına kendinizi çıkardığınız zaman, sistemin dışından meseleye
baktığınız zaman söyleyeceğiniz sözün bir kıymetiharbiyesi olur. Çok açık ve
nettir burası. Tersi bir durumda, sistem içinden sisteme yapılan taşlamalarda
biz şu anlamı çıkarıyoruz: “Efendiler, siz torbayı doldurdunuz, siz sıranızı
savdınız, götüreceğiniz kadar götürdünüz, artık çekilmeniz gerekiyor, sıra
bizdedir, artık biraz da biz götürelim.” Sistemin dışına kendinizi taşırıp bu
meseleye bakmadığınız sürece sistem içinden yaptığınız taşlamada söylediğiniz
sözün toplumdaki karşılığı budur ve maalesef toplum da artık “Kim gelirse
götürür.” algısıyla kaynaşmaya başladı. “Kim gelirse nasılsa götürüyor.” demeye
başladı toplum. Sistem içi tartışmanın getirdiği noktadır burası. 
Önemli bir başka sorun daha var, o da
şu: Evet, Türkiye’de şu anda defakto Başkanlık sistemi uygulanıyor, fiilî
Başkanlık sistemi uygulanıyor. Sayın Başbakan burada değil, gitti galiba,
televizyonlardan dinliyordur mutlaka, öyle umuyorum. Gerçekten, Sayın Başbakan
kendini bu sistemin içerisinde ne olarak tarif ediyor merak ediyorum. Bakın,
Mayıs 2013’te Gezi eylemlerinden dolayı Ankara’da eylemler vardı. Dönemin
Cumhurbaşkanı Sayın Gül Ankara Valisine “Herhangi bir aşırılığa sebebiyet
vermeyin, kolluk kuvvetleri gösteride bulunanlara müsamahalı davransın.” diye
bir telkinde bulundu. Dönemin Başbakanı Sayın Erdoğan çıktı, açıklama yaptı,
dedi ki: “Bir ülkede iki baş olmaz. Bir valiye iki kişi talimat veremez, vali
benim emrimdedir, ben talimat veririm.”. Aynı Erdoğan şimdi Cumhurbaşkanı, değil
valiye, sokaktaki polise kadar talimat veriyor. Sayın Davutoğlu’ndan
beklentimiz şudur: Aynen Sayın Erdoğan’ın kullandığı cümleyi kullanmasını
bekliyoruz. “Evet, bir devlette iki baş olmaz, valiye siz değil ben talimat
veririm” demelidir; “Parlamentoya siz değil, iktidar partisinin Başbakanı
olarak, genel başkanı olarak ben gündeme taşırım.” diyebilmelidir. Bunu
söylerse Başbakanlık yapmış olacak, bunu söylemediği sürece Sayın Davutoğlu
kusura bakmasın bu ülkeye Başbakanlık yapmış olamaz. Kişiliğiyle, şahsıyla
hiçbir sorunumuz yoktur. Kurulu devlet mekanizmasından söz ediyoruz, kendisini
bunun dışına çıkardığı zaman böyle olur.
Saray meselesine
çok girme heveslisi değilim. İşin açıkçası, bina fetişizmiyle de benim hiçbir
işim olmaz. Ancak Türkiye'de pek çok ilin eğer sembolü armut, elma, patates,
domates, karpuz, kavun ise, e, sembolü de saray olur, ne olur? İllerin
sembolünü karpuz yaptınız, illerin kalkınmışlık derecesinin ayarını kavun
karpuzla ölçtünüz, patatesle ölçtünüz, ülkeye de artık bir saray simgesi
yaparsanız kimse sizi artık çok yadırgamaz. Doğru… Çok yadırganacak bir konu
olmaktan çıktı. Tasvip mi ediyoruz? Hayır, mümkün değil. Ama bizim esas
önemsediğimiz Recep amcanın ayağındaki yırtık kara lastikti, ne olarak geçer? O
Ankara lastiğidir. Vallahi, Ankara’da lastik çok gevşedi, kayış kopmuş
Ankara‘da, kayışı kopmuş Ankara’nın. Dolayısıyla artık siyasetin bu
tartışmalarının çokça bir kıymeti kalmadı.
Sistemi baştan
tartışmak arzusundayız, sistemi tartışmamız gerekiyor, bir yenilik yapmak
durumundayız. Hakkâri’nin Şemdinli ilçesinin Nehri köyündeki bir konağın
restorasyonunu eğer siz Ankara’da kararlaştırıyorsanız bu bütçe adaletli ve
hakkaniyetli bir bütçe olmaz.
Diğer önemli bir
konu başlığım şu: Şimdi, sayın bakanlar, pek çok bakan telaffuz etti, Maliye
Bakanı da telaffuz etti; Türkiye’nin Kürt halkına karşı savaşta son otuz yılda
1,2 trilyon dolar para sarf ettiğini söyledi. Merak ettim, 1,2 trilyon dolar
parayla bu ülkede neler yapılabilirdi? Değerli arkadaşlarım, 1,2 trilyon
dolarla, ki Türkiye’nin mevcut gayrisafi hasıla büyüklüğünün yüzde 30 daha
fazlası bir rakama tekabül ediyor bu… 891 milyarlık bir ekonomi büyüklüğümüzün
söz konusu olduğunu bilin; biraz önce ifade ettim, tekrar altını çizeyim, kişi
başına düşen gelir payının 10.500 dolar olduğunu bilin, bırakın 2013 vizyon
hedeflerini, mevcut durumda, Hükûmetin ifade ettiği şekliyle 2023 hedefine
ulaşması için dünyanın durması gerekir, dünyada hiç kimsenin hareket etmemesi
gerekir, hiç kimsenin taş üstüne taş koymaması gerekir ve Türkiye’nin de son
sürat yürümesi gerekir ki 2023 hedeflerini yakalasın. Ama an itibarıyla, ben
şöyle bir rakamı önünüze koyayım: Eğer Türkiye demokratik yol ve yöntemleri
işletseydi, insan haklarına saygılı davranmış olsaydı, ret ve inkâr
politikalarının arkasına sığınmamış olsaydı, kendi halkına karşı bomba
kullanmamış olsaydı, dağını, taşını bombalamasaydı bu 1,2 trilyon dolarla
Türkiye an itibarıyla 2023 vizyon hedefine ulaşmış olurdu. Bugün itibarıyla,
Türkiye’de yaşayan her yurttaşın gayrisafi millî hasıladan aldığı pay 25 bin
doların üzerinde olurdu ve 2 trilyon dolar hedefini aşmış olurdu. Bakın, bu
kadar açık ve net bir hesap. Peki, hesap ettim, bu 1,2 trilyon dolarla, eğer
dağa taşa bombalama yapılmamış olsaydı, tanka, tüfeğe, uçağa, helikoptere
yatırım yapılmamış olsaydı bu parayla ne yapılabilirdi?
Bakın değerli arkadaşlar, bu paranın
yüzde 25’iyle 24 derslikli 296.703 okul yapılabilirdi. Bu paranın yüzde 25’iyle
400 yataklı, tam teşekküllü 56.750 hastane yapılabilirdi. Madencilerimizin
meselesi, dramı içler acısıdır, gündemimizde olan bir konudur, onun üzerinden
de… Yüzde 25’i de yer altı iş güvenliğine harcanmış olsaydı ne yapılabilirdi,
tablo ne olurdu diye düşündüm. 40 kişilik yaşam odaları hesabı üzerinden
yaptım, tam 29.875 yaşam odası yer altında inşa edilebilirdi. Yüzde 25’iyle
Hakkâri’den Edirne’ye 3 tur metro hattı yapılabilirdi. 4.820 kilometre metro
hattı yapılabilirdi bu parayı sarf etmeseydi. 
Türkiye’nin dış politikası meselesi
içler acısıdır, yeri geldiğinde bu konuya gireceğiz. Ancak, biz, Türkiye’nin
açılımının nerede olduğuna ilişkin bir vurgu yapmak istiyoruz. Türkiye’nin,
Amerika’nın Avrupa Birliğiyle başını çektiği Transatlantik Ticaret ve Yatırım
Ortaklığı ile Rusya ve Çin’in başını çektiği Asya Pasifik Yatırım Ortaklığı
arasındaki sıkışmışlık hâline son vermesi gerekir. Türkiye’nin geleceği
buralarda değildir. Türkiye’nin geleceği buralarda değildir çünkü buralar
Türkiye’yi içine almıyorlar, istediğiniz kadar zorlayın. Dış politikada siz
güdümlü stratejik ortaklığı kabul ettiniz. Size reva görülen elbiseyi, size
biçilen kıyafeti giymek mecburiyetindesiniz elbette. Çıkış burada değildir.
İçinde bulunduğu yakın coğrafyasında Türkiye’nin çıkışı araması gerekir. Üç
parametreli bir yönelimle Türkiye’nin içinde bulunduğu, içinde yaşadığı coğrafyada
önünü açma imkânı vardır.
Bir: Özgürlük. İki: Demokrasi. Üç:
Farklılıkların gönüllü bir aradalığına yaslanacak ve ancak ve ancak bu şekilde
Türkiye önünü açabilecektir. O zaman Türkiye kendi yakın coğrafyası açısından
rol model ülke pozisyonuna gelebilecektir. Bunları yaptığı zaman Türkiye önünü
açabilecektir, Türkiye büyüyen bir ekonomi durumuna gelecektir. Tersi durumda
mümkün değildir, Türkiye’nin yol alması mümkün değildir. Kimlikleri yok
sayılan, inkâr edilen halklar açısından özgürlük kavramı ön açıcıdır. Bir arada
yaşama kültürü açısından demokrasi kavramı ön açıcıdır. Farklılıkların gönüllü
olarak bir arada yaşaması kültürü açısından da bu ilkeyi işletirsek
sorunlarımızı çözme şansına sahip olacağız.
Bakın, Türkiye’nin mezhebi
alışkanlıklarından vazgeçmesi gerekir. Irka dayalı yaklaşımlarından Türkiye’nin
vazgeçmesi gerekir. Ben iddia ediyorum, bakın, ben iddia ediyorum, 1924
Anayasası ve sonrasında yapılan yasalara göre Türkiye’de Türkler de Türk
değildir. Bakın, Türk’ün de tarihsel geçmişi yok sayılan bir yasal düzenleme
vardır Türkiye’de. 1924 sonrası toplumsal akliyede Türk de artık Türk değildir.
Kendi tarihsel geçmişinden, kültüründen, kimliğinden…
(Mikrofon otomatik cihaz tarafından
kapatıldı)
ADİL ZOZANİ (Devamla) - …koparılmış bir
Türklükten artık söz ediyoruz.
BAŞKAN – Sayın Zozani, size ayrılan
süre bitti. Ek sürenizi veriyorum. Lütfen sözlerinizi tamamlayınız.
ADİL ZOZANİ (Devamla) – Teşekkür
ediyorum Sayın Başkan.
1924’ten sonra oluşturulan kurumların
tamamı bu reddiye kültürü üzerinden kuruldu. Bunların başında da Diyanet İşleri
Başkanlığı geliyor. Bir toplumsal dizayn yapmak istiyorsanız, demokratikleşme
hamlesini başlatmak istiyorsanız 1924 sonrası kurulmuş, ret ve inkâr
politikalarını dizayn etmek üzere oluşturulmuş kurumları bir kere
lağvedeceksiniz. Bunların başında da Diyanet İşleri Başkanlığı gelir. Bunu
lağvetmezseniz gerisini yapmanız, başka bir şey yapma şansınız mümkün değil. 
1924’te kurulan Diyanet İşleri
Başkanlığının temel iki amacı olmuştur. Nedir? Bir: Dergâhların kapatılması.
İki: Medreselerin kapatılması. Dergâhları Aleviler bu coğrafyada
kullanıyorlardı, medreseleri Kürtler kullanıyorlardı. Bu iki toplumsal
dinamiğin inanç kaynaklarını kesmek için ve Sünniliği, Türk-İslam sentezini
dayatmak için 1924’te Diyanet İşleri Başkanlığıyla başladılar bu işe.
Bakın, önemlidir, o tarih itibarıyla,
hatta bugüne kadar İslam ulemasının çoğunun beslendiği medrese geleneğinin
sonlandırılması önemlidir, önemli bir gelişmedir, darbe niteliğinde bir
girişimdir. Evet, Diyanet İşleri Başkanlığının 1924’te kurulması Türkiye’de
inançlar açısından bir darbedir, bir darbeyi gerçekleştirdi. Türki hassasiyet
bunların başında gelir. Hangi Türki hassasiyet? 
Fethullah Gülen’in 1992’de bir
röportajında söylediği cümleyle bitireceğim Sayın Başkan. Bu tekçi anlayışın
yarattığı tahribatı açık ve net bir şekilde göreceğiz. Ne diyor Fethullah
Gülen? Kendisine soruluyor: “Bediüzzaman Saidi Kürdi’yle niye hiç buluşmadın?
Bediüzzaman’ın yanına niye hiç gitmedin?” Diyor ki: “Ben Bediüzzaman’a esasında
gidip elini öpecektim, sonradan Kürt olduğunu öğrenince vazgeçtim.” Ne anlama
geliyor biliyor musunuz? “Bir Kürt’ten ulema olamaz. Bir Kürt’ten ulema
yapılıyorsa bir Türk de gidip onun elini öpemez.” diyor çünkü o röportajında
diyor ki: “Benim milliyetçi hassasiyetlerim, hatta Turancılığım ağır basar.”
Şimdi, bu akliye Anadolu’daki kültürleri yok sayıyor, bu akliye Anadolu’daki
farklı kimlikleri, farklılıkları yok saydı ve önümüze böyle bir tablo çıkardı.
Bu tablo içerisinde bir bütçe görüşeceğiz. 
(Mikrofon otomatik cihaz tarafından
kapatıldı) 
BAŞKAN – Teşekkür ediyorum Sayın
Zozani. 
ADİL ZOZANİ (Devamla) – Umuyor ve
diliyorum ki toplumsal dinamiklerimizi etkin bir şekilde işletir ve demokratik
bütçelerin hazırlanmasına vesile olacak toplumsal bir dönüşümü sağlayabiliriz. 
Hepinize teşekkür ediyorum, hayırlı
olsun. (HDP ve CHP sıralarından alkışlar) 
BAŞKAN – Teşekkür ediyorum Sayın
Zozani. 
Halkların Demokratik Partisi Grubu
adına ikinci söz, Şırnak Milletvekili Sayın Hasip Kaplan’a aittir. 
Buyurun Sayın Kaplan. (HDP sıralarından
alkışlar) 
HDP GRUBU ADINA HASİP KAPLAN (Şırnak) –
Sayın Başkan, sayın milletvekilleri; hepinizi saygıyla selamlıyorum.
Televizyonları başında bizi izleyen halkımıza da sevgi ve saygılarımızı iletmek
istiyorum. Bu kürsü halkın kürsüsü, bu bütçe halkın bütçesi değil, bunu
anlatacağız. 
Komisyonda 22 gün 171 saat 55 dakika
çalıştık, gece gündüz, ikiye kadar. Daracık bir salonda, bir koridorda 500
bürokratın olduğu, bir kadın bürokratın on dört saat ayakta, ellerinde
bilgisayarla dolaştığı bir “mobbing” ve angarya koşullarında çalıştık Sayın
Meclis Başkanım. Bugün, İnsan Hakları Günü. Bir parlamenter olarak kendi
hukukumu koruyamayacaksam -insan haklarını- ben yurttaşlarımın haklarını nasıl
korurum? Meclis Başkanı olarak -bütçeniz de buna dâhildir- tez elden, bir saray
istemiyoruz ama, insani çalışma tarzı olan bir bütçe komisyonu yapınız. Gelen
bürokratlar da oturacak bir sandalyeye sahip olsunlar ve Hükûmetinizi İnsan
Hakları Günü’nde insan haklarına, hukuka, demokrasiye davet ediyorum buradan.
Sayın milletvekilleri, bütçe hakkı
demokrasinin özüdür. Burada söylenecek çok şeyi biz muhalefet şerhinde yazdık,
basıldı, dağıtıldı size. Ancak, bütçeyi sadece uzmanların anlayacağı, halkın
anlamayacağı anlaşılmazlıklara boğarsanız, sonra da bu harcamalar, transferler,
örtülü, yedek ödenekler belirsizse, Hükûmet de hesap vermiyorsa burada
şeffaflık yok. Bakın, dikkat edin, şeffaflık yok bu bütçede. Yine, katılımcılık
yok. Muhalefetin katılmasını istemiyorsunuz ama size bütün içtenliğimle buradan
ifade etmek istiyorum: Bu bütçeye damgasını vuran en önemli konu
yolsuzluklardır. Bakın, yolsuzluklar kanser gibi yayıldı; insanlığı, adaleti,
toplumu çürütüyor. Uluslararası Şeffaflık Örgütünün 2014 sonuçlarına göre 175
ülke içinde 53’üncü sıradayken 64’e düştük. Avrupa’da 27’nci sıradayız
arkadaşlar. Bakın, Uluslararası Şeffaflık Örgütü bu bağlantıda diyor ki:
“Yolsuzluk ile düşünceyi ifade özgürlüğü arasında bir ilişki vardır.” Bakın,
çok önemli bir konu bu. Yargıya müdahale, yolsuzlukların üzerine gidilmemesi,
İnternet, sosyal medya yasakları, yargı ve güvenlik paketleri, baskı yasalarına
yönelme aslında ciddi bir demokrasi sorunu yaşadığımızı gösteriyor. Gezi
olayları, 17-25 Aralık tarihî yolsuzluklar, ki hatırlatmak istiyorum -ilahi bir
tesadüf olsa gerek- 17
Aralık 2010’da Tunus’ta bir genç kendini belediyenin önünde yakmıştı ve Arap
Baharı o zaman başlamıştı. 17 Aralıkta da Türkiye’deki yolsuzluk olaylarında 4
bakan Kabineden istifa etmek zorunda kaldı. Şu anda Mecliste komisyonda bir
soruşturma sürüyor. 
Şimdi, TÜSİAD’ın 801 iş adamıyla yaptığı araştırmada iş
adamlarının tamamı “Yolsuzluk vardır.” diyor. Küresel Yolsuzluk Barometresine göre
Türkiye’de her 5 kişiden 1’i kamu hizmetlerinden yararlanmak için rüşvet
veriyor. Avrupa Komisyonunun da içinde olduğu bir rapora göre yüzde 64,5
mahkemelerin tarafsızlığına ve bağımsızlığına inanmıyor arkadaşlar. İnsan
haklarının ihlal edildiğine inananların oranı yüzde 47,8. Yani resmî dairede
sarı zarf modası gelişti arkadaşlar. Fuzuli’nin Şikâyetname’sini hatırlarsınız,
“Selam verdim, rüşvet değildir diye almadılar.” demişti. O noktaya geldik. 
Şimdi, MİT, İnternet, HSYK, torba kanunlar, hepsi sizin
eseriniz; bakın, dikkat edin bu olaylardan sonra. Yakında Kenan Evren davası da
zaman aşımından düşecek, “Aha burada Hasip Kaplan söyledi.” diyeceksiniz. 12
Eylül darbecilerini de akladınız arkadaşlar çünkü bütün 12 Eylül davaları zaman
aşımına uğramaya başladı. Bugün, Dünya İnsan Hakları Günü’nde sizi insan
haklarına davet ediyorum ve bu Hükûmeti “İnsanlığa karşı işlenen suçlarda zaman
aşımı uygulanmaz.” diye bir hüküm getirmeye davet ediyorum. 
Sizin iktidarınız zamanında yurttaş “makul şüpheli” oldu.
Kutsal savunma hakkını kaldırdınız. “Avukatlar dosya incelemesin.” dediniz. El
koymadan gizli dinlemeye hukuku yok ettiniz. Polise mahkeme kararı olmadan her
yerde, araçta, evde gözaltı ve kırk sekiz saat tutma hakkı getirdiniz. Yani,
Türkiye’de olağanüstü hâl ilan ettiniz, oysaki Anayasa’ya göre bu ilan edilir
arkadaşlar. Sıkıyönetim, olağanüstü hâlin ilan koşulları vardır. 
Yolsuzluklar buz
dağı gibi, görünen sadece küçük bir yüzü. Meclis Soruşturma Komisyonunda,
Roboski’de olduğu gibi, aklama komisyonu çalışmaya devam ediyor. Biz buna alet
olmadık, üyemizi çektik ve Meclis tarihinde -38 soruşturma komisyonunda- ilk
yayın yasağını da AK PARTİ koymuştur arkadaşlar.
Şimdi, Sayıştay
Meclis adına denetim yapıyor. E, kim atadı Başkanını? Hükûmet. Hükûmet nereden
geliyor? AK PARTİ’den. Mecliste çoğunluk kim? AK PARTİ. Yani, yasama, yürütme
birleşip kendi ak Sayıştayını atadı. Ak Sayıştay olunca tabii ki kendini
aklamak için de çalışacak. Oraya boşuna gelmedi ya, çalışmazsa bir daha
gelemez. Onun için Meclise boş raporlar gelse de, Danıştay çalışmasa da, Meclis
Başkanı görevini yapmasa da, adınız “ak” olsa da aklamaz sizi; bunu size söyleyelim.
2003 Meclis
görüşmelerinde o zaman Adalet Bakanı Bekir Bozdağ çok güzel söylemişti, önceki
koalisyon davalarıyla ilgili, yolsuzluklarla ilgili takipsizlik kararı
verilmişti, “O zaman onlar iktidar çoğunluğuydu, geçersizdir. Onun için kararı
kaldırıyoruz, Yüce Divana sevk edeceğiz o dönemin bakanlarını, Başbakan dâhil.”
demişti ve karar verilmişti, Yüce Divana gönderilmişti. “Çünkü o kararlar kesin
değildir.” diyordu. İşte, gün ola devran döne, sizi de bir ihtimal yakalar, hep
iktidar kalacak değilsiniz ya arkadaşlar.
Bakın, size
samimiyetimle söylüyorum, ben burada daha önce de söyledim, size Japonlar gibi
harakiri yapın demiyorum ama yargının önünü açın, yargıya gidin, bağımsız yargı
yurttaşın gideceği son limandır arkadaşlar. Eğer yargıya gidemiyorsanız
İspanya’da Luis Barcenas gibi, Paraguay’daki bir bakan gibi, Almanya Eski
Cumhurbaşkanı Christian Wulff gibi, Tokyo Valisi Naoki Inose gibi, ne diyelim
size arkadaşlar ya? O zaman gelin, hep burada oturun, bakan olun mu diyelim
size? 
Arkadaşlar, AİHM’de tekrar 4’üncü
sıraya yükselmiş 10 bin davayla. Buradan hatırlatmak istiyorum. 
Değerli milletvekilleri, biz bu
bütçenin halkın bütçesi olmadığını söyledik. Zaten “Yirmi Birinci Yüzyılda
Kapital” yazarı Thomas Piketty İstanbul’a gelmiş, diyor ki: “Türkiye’deki gelir
dağılımı verileri yok.” Garip ne bilsin, bizde atasözü var: “Para ile imanın
kimde olduğu bilinmez.” Yani Yirmi Birinci Yüzyılda Kapital’in yazarı bu
atasözünü bilmediği için, imanın ne kadar kalbî, paranın da ne kadar gizli
olduğu AKP hükûmetlerinin temel felsefesidir, keşfedememiş. 
Dünya Zenginlik Raporu’nu açıklayan UBS
Bankasına göre, bakın, Türkiye’de 915 ultra zengin var; ellerinde 120 milyar
dolar, bir yılda 15 milyar kazanmışlar. Büyüme gerilerken 2-3, onlarınki yüzde
14,3 artmış. Rakamı görüyor musunuz? Rakam bu arkadaşlar. Forbes dergisi boşuna
demiyor. Çıkarmış multimilyoner olan şehirleri, İstanbul 37 kişiyle 5’inci
sırada yer alıyor. Hadi buyurun… Bu bütçe kimin, anlaşılıyor mu şimdi?
Kurumlar vergisi AK PARTİ döneminde
2006’da yüzde 30’dan 20’ye inmedi mi? İndi. Bakıyoruz, işveren primini de
devlet ödüyor, 6 milyar. Vergi afları, mali aflar da var. İşçiden ne alıyorsun?
Kaynakta yüzde 27, dolaylı vergi hariç. Şimdi, bakın, 2015 yılındaki 452
milyarda kurumlar vergisi sadece 36,1 milyar lira. Bu vergiyi kim veriyor,
anladınız mı? Bu devletin yükünü işçi, emekçi çekiyor, memur çekiyor, emekli
çekiyor, çalışan çekiyor, esnaf çekiyor ama bu bütçe onların değil. Çünkü
1980’de yüzde 37 olan dolaylı vergiler, iktidarınız zamanında yüzde 69 oldu.
Darbeciler bile sizden daha insaflıydı arkadaşlar. Yani biraz elinizi
vicdanınıza koyun, ABD’de yüzde 27 dolaylı vergiler, Almanya’da yüzde 28. 
Vergi konusunda Deli Dumrul’u geçtiniz
arkadaşlar. Biliyorsunuz, köprüden geçenden 5 akçe, geçmeyenden 10 akçe
alıyordu. Sonra, Osmanlının son kralları durum kötüye gidince Galata Köprüsü’ne
girenden 1 akçe, çıkandan 1 akçe almaya başladılar. Siz de maşallah, Boğaz
Köprüsü’nden, Fatih Köprüsü’nden, yoldan geçenden kilometresine tam 3 sent
alıyorsunuz, kilometre başına. Bunu biliyor muydunuz arkadaşlar? Yolda arabanız
giderken kilometrede 3 sent para alıyor sizden AK PARTİ Hükûmeti, köprüde 3
dolar. Üçüncü köprüde ne olacak, OGS, HGS sizi nasıl çarpacak, bilemem. 
Şimdi, bizde Elo Dino var; kalesi var,
bir de onun kasrı var Dicle Nehri’nde. Zincir atardı karşı tarafa Dicle
Nehri’nde, Diyarbakır’dan Musul’a giden keleklerden haraç alırdı. Ama vallahi
AKP ondan daha insafsız ya, o bile insaflı alırdı. 
Şimdi, biz devlet payını istedik
arkadaşlar. Madende devlet payı yerel yönetimlere verilen bir haktır, yasada
var. “Vay, bölücüsünüz.” dediler, kıyameti kopardınız. E, kardeşim, peki,
kıyameti koparıyorsunuz da aha şu asfalt vergisine ne diyorsunuz Gökçek’in?
Yirmi beş senedir Belediye Başkanınız Ankara’da. Bu asfalt vergisi… 300 liradan
70 bin liraya kadar vatandaşa asfalt vergisi çıkıyor. E, kardeşim, güzel
İzmir’in rahmetli bir başkanı vardı, Osman Kibar. Bütün İzmir’i asfaltlamıştı,
onun için, “Asfalt Osman” demişlerdi. Yirmi beş senedir bütün Ankara’yı asfalt
edemeyen Gökçek’e ne diyelim şimdi? Ya, şu sarayın önü, arkası, hepsi asfalt;
merak ettim, vatandaşa makbuz çıkarmışsın da köşke ne makbuz çıkardın? Sayın
Başbakan inşallah çıkar, burada bunu açıklar. Yani vatandaşa haraç…
Bakın, arkadaşlar, size şunu ifade
edeyim: Sayenizde tam 50 milyon yurttaşımız açlık sınırının altına düştü.
Nasıl? Bunun rakamlarını, sendikacılar burada, bilirler. Asgari ücret net 891
değil mi? Peki, memurun en düşük maaşı 2.025 değil mi? TÜRK-İŞ’in 2014 Kasım
ayı verilerine göre açlık sınırı kişi başına 1.205 lira. Şimdi, sadede gelelim,
19 milyon 482 bin aktif sigortalı yok mu? Var. 10 milyon 795 bin pasif
sigortalı yok mu? Var. 1 milyon 783 bin emekli ile beraber hepsi açlık
sınırının altında değil mi şimdi? Açlık sınırının altında. Yoksulluk sınırı 4
kişilik ailede bakın, 3.926 lira; 4 kişilik ailede bu. Şimdi, buraya baktığımız
zaman 3 milyon 196 bin memur ile 20 milyon esnaf, çiftçi, dikkat edin, şoför,
bakkal, marangoz, dondurmacı, kalaycı, hepsi, bunların hepsi yoksulluk sınırının
altında, 50 milyon. 50 milyonu açlık ve yoksulluk sınırının altında olan bu
ülkenin, dikkat edin, sendikalaşma oranı ne kadar biliyor musunuz? Bakanın
resmî açıklaması, yani 12 milyon 287 işçide sadece 1 milyon 189 bin sendikalı
var. Sendikal hak ve özgürlükleri mahvettiniz. Yeşil sendikalar yarattınız biat
eden ama bir taraftan, hak arayan sendikaların üzerine gazla, TOMA’yla
gittiniz. Bıraktırdınız, zorladınız memuru, istifa ettirdiniz yoksa işten
attıracaktınız. Bu yeşil sendikacılık da sarı sendikacılıktan beter biat
sendikalardır arkadaşlar.
Şimdi, cari açık arttı. Evet, büyüme
geriledi, tutmadı rakamlar. Ben, arkadaşım açıkladı rakamlara girmeyeceğim ama
Türkiye’nin dış borcu 400 milyar, gayrisafi millî hasılaya oranı yüzde 43,5.
Beşli kırılgandan, beş tanesinden bir örnek. Peki, Brezilya’da ne kadar? Yüzde
13,2. Hindistan’da yüzde 18,9; Endonezya’da yüzde 28. Şimdi anladınız mı
küresel sermayenin en zayıf halkası, aynı zamanda kırılgan beşlinin kaybedeni
niye Türkiye’dir? Şimdi, G20 zirvesine başkanlık yapacağız. 
Döviz kuru artacak arkadaşlar, hiçbir
tahmin tutmadı. Enflasyon yüzde 10’un üstüne çıktı; bu, IMF’nin raporuyla, son
açıklamayla ortada. İşsizlik yine yüzde 10’un üstüne çıktı. Resmî rakamlar
bunlar. Burada işsizlikle ilgili inanın her gün telefon alıyoruz arkadaşlar.
Karayolları işçilerinin mahkeme kararları uygulanmıyor. Tarım, gıda
mühendisleri arıyor, her gün öğretmenler arıyor, 330 binin üstünde öğretmen
tayin bekliyor yani bu ülkede genç işsizler ordusu oluştu arkadaşlar. Taşeron
sayısı da 2 milyon. 
Şimdi, arkadaşlar, Türkiye’nin en temel
sorununa geleceğim, cari açıkta niye açık veriyoruz noktasına geleceğim. Cari
açıkta açık vermemizin nedeni, ithal enerjidir. Enerji alanı artık bu Hükûmet
zamanında mafyalaşmıştır, enerji resmen mafyalaşmıştır. Bakın, siyaset, ondan
sonra özel sektör, medya -dikkat edin benim söylediğim şeylere- küresel
sermaye, şirketler, gizli ortaklıklar, komisyonlar ve hanedanları yönetenler.
Şimdi, “Nasıl oluyor bu?” diyeceksiniz. Putin geldiği zaman, Akkuyu Nükleer
Santrali 22 milyar dolar, hemen ÇED raporu çıkıyor. Japonlar geliyor, Sinop’ta
22 milyar, hemen hallediyorlar. HES’lerde sınır tanımıyorsunuz. Sizin
vicdanınız kurusun. 
MUSA ÇAM (İzmir) – Kurusun.
HASİP KAPLAN (Devamla) – Tarihe en
büyük kültür ve doğa katliamını yapmış hükûmet olarak geçeceksiniz. Şu
Hasankeyf resmine iyi bakınız. (HDP ve CHP sıralarından alkışlar) Şu Hasankeyf
resmine iyi bakınız, iyi bakınız. Tarih ve halk sizi affetmeyecek. Bunun niçin
yaptınız? Bunu niçin yaptınız biliyor musunuz? Bunun için yaptılar arkadaşlar, bunun
için yaptılar. “Osmanlı tarihi” diyorlar, “Osmanlı Türkçesi” diyorlar, yok
“marka” diyorlar. Hasankeyf on beş bin yıllık marka değil miydi; Türk’ün de,
Kürt’ün de, Türkmen’in de, Süryani’nin de, Arap’ın da, hepsinin kültürü değil
miydi? Sizin kökünüz bu kadar, bir karış mı toprağa basıyor? Hasankeyf’e
kıydınız arkadaşlar.
O bir şey değil, o bir şey değil.
HES’lerde sınır tanımadınız ama korkunç bir şey yaptınız, zeytinlere kıydınız.
Şu ağaca bakın, şu zeytinlere bakın arkadaşlar, şu zeytinleri kesen
makineler... Ve zeytinler kutsaldı, eski Yunan tanrıçaları onlara dokunanları
öldürürdü, idam ederdi ve olimpiyatlarda şampiyonların taçları zeytin
yapraklarından olurdu. Hazreti Nuh’un gönderdiği güvercin, gagasında bir zeytin
dalıyla dönmüştü ve dünyada barışın sembolü olmuştu. Tüm kutsal kitaplarda,
Tevrat’ta, İncil’de, Kur’an’da zeytin kutsal ağaçtı. Ahmet Arif “Değil öyle
yoksulluklar, hasretler Bir tek başak tanesi bile dargın kalmayacaktır. Bir tek
zeytin dalı bile yalnız...” derken kıydınız efendiler, kıydınız! Zalimce kıydı
bu enerji mafyası; lanet olsun bu enerji mafyasına, lanet olsun! (HDP ve CHP
sıralarından alkışlar) 
Turgutlu’da, Çal Dağı’nda İngiliz
Kraliyet Ailesi için 1 milyon 800 bin ağaç kesiyorsunuz, nikel madeni... Gediz
Ovası’nı tahrip edeceksiniz, Kuş Cenneti gidecek, Ege gidecek, incir gidecek,
üzüm gidecek, pamuk gidecek, hayat ölecek. Sizin bir şirketiniz gidip
İngiltere’de böyle bir tesis kurabilir mi, çevreyi zehirleyebilir mi, sülfürik
aside boğabilir mi dokuz yıl için, söyler misiniz? Biraz vicdan sahibi
olacaksınız, vicdan. Ama, siz “cüzdan cüzdan, cüzdan…” diye tutturmuşsunuz.
(CHP sıralarından alkışlar)
Nükleer santralde elektriğin dünya
fiyatı, 5-6 sent kilovatı siz 12,38 sentten bu ülkeyi yirmi yıllığına
borçlandırdınız, yirmi yıllığına. Torunlarımızı da borçlandırdınız.
“Allah’ınızdan bulasınız.” mı diyeyim, ne diyeyim size? Torunlarımızı bile
borçlandırdınız, yirmi yıl üzerinden, yirmi yıl.
Uranyumunuz yok, ekipmanınız yok, kömür
ocaklarında ölüm…
SÜLEYMAN ÇELEBİ (İstanbul) – Bu ne
Hasip Bey?
HASİP KAPLAN (Devamla) – Bu, Soma
arkadaşlar. Soma’da ciğeri yanan ve Ermenek’te ciğer yananların anlayacağı
şeyler bunlar. Bunlar da sizin eseriniz. 
Dün iki gensoru verdik. Çalışmayan Bakan,
enerjisi bitmiş Bakan, kürsüye yapışmış, istifa etmiyor. Kaç kişinin ölmesi
lazım bu ülkede istifa etmeleri için lazım? Kaç ocak sönmesi lazım? Kaç işçi
daha ölmesi lazım? İnsanlık, vicdan, hukuk, ahlak, bir denetim olmaz mı bir
ülkede arkadaşlar? Nerede bu denetim? Geldi, pişkin pişkin burada “Hayat devam
ediyor, Bakanlık da devam ediyor.” dediler. Başbakan 2012’den bu yana
ruhsatları kendine bağlamıştı. Hatta, acaba diyorum Başbakana “Ben gidersem sen
de gidersin, şimdiki Cumhurbaşkanı da gider, onun için, istifa etmeyeyim daha
iyi.” mi dedi? Bakın, değil arkadaşlar. Enerji mafyası iyi çalışıyor.
Size bir örnek daha: Sizin böyle gaz
karneniz var mı evde? Biz hanımla çok dikkat ediyoruz ay sonunu çıkarmak için
çünkü 300 liradan fazlasına enerji, gaz vermiyorlar. Bakın, dikkat edin, bu,
21’inci yüzyılda AKP’nin enerji karnesi. Bu karne olayı kıtlıklarda ve savaşta
olurdu. 
Sayın Babacan, buradaydı, gitti… 
MEHMET DOĞAN KUBAT (İstanbul) – Burada,
burada.
HASİP KAPLAN (Devamla) – …dedi ki:
“Petrol fiyatları düştü, dört buçuk milyar cari açıkta da bizde düşüş oldu.
Hazirana kadar da zam yok.” Peki, niye yüzde 9 zam yaptınız? Niye bu karne
kalkmıyor? O da yok. 
Şimdi, siz sadece zeytine
kıymıyorsunuz, sadece insana kıymıyorsunuz, şehirlere kıymaya başladınız;
betonlaştırdınız, yaşanmaz duruma getirdiniz, tarihe sahip çıkalım derken
tarihi katlettiniz. İşte size İstanbul’un silüeti. Bu sizin fotoğrafınız ey
iktidar! Bu silüet sizin imar anlayışınız, beton anlayışınız, zalim
anlayışınız. Hani tarihinize sahip çıkıyordunuz? Bakın, Sultanahmet’in
arkasında bu silüetler nedir İstanbul’da, Ayasofya’nın arkasında? 
CELAL DİNÇER (İstanbul) – Onların hepsi
dolar.
ALİM IŞIK (Kütahya) – Dolar, dolar…
HASİP KAPLAN (Devamla) – Evet, peki, şu
betonlar nedir İstanbul’da, betonlar? Güzelim İstanbul’u betona çevirdiniz,
betona. AVM’lere çevirdiniz her tarafı. 
Sizin anlamadığınız bir şey daha var
biliyor musunuz? Bu bütçe zaten halkın değil ama en çok kazananın en az vergi
verdiği, en az kazananın en çok vergi verdiği bir devlet, hükûmet bütçesi bu;
13’üncü bütçeniz. Lastik cızlavetlerde hayat… Heyhat, bu bütçe Ermenekli Recep amcanın
bütçesi değil; bu bütçe zatışahanelerinin, Cumhurbaşkanı Sayın Recep Başkanın,
bu bütçe onun. İki Recep var; bir bu Recep, bir de bu Recep. (CHP sıralarından
alkışlar) 
Şimdi, saraylarınız bol olsun.
Saraylarınız bol olsun, dolarlarınız da bol olsun. 
MUSA ÇAM (İzmir) – Olsun.
HASİP KAPLAN (Devamla) – Olsun. 
MAHMUT TANAL (İstanbul) – Zehir zıkkım
olsun. 
HASİP KAPLAN (Devamla) – Fakat ahdolsun
zekât vermeyen Müslümanlardan, din tüccarlarından, vergi vermeyen zenginlerden,
“Vatan millet Sakarya” diyen paraseverlerden HDP hesap soracaktır çünkü
Halkların Demokratik Partisi (HDP) Türkiye’nin vicdanıdır, halktır, halkın
bütçesini savunuyorsa hayatın her alanında bunun hesabını soracaktır. Siz baskı
yasalarını getireceksiniz, polise öldürme emri vereceksiniz ve insanların her
türlü baskıya maruz kalması için yasa çıkaracaksınız, “Biz meydanlara
dökülürüz.” dediğimiz zaman Başbakan çıkacak “Hayır, siz cinayet işlersiniz,
sizi cinayetten sorumlu tutarız.” diyecek. 
Peki, bu muhalefet sussun mu, bu
muhalefet meydanlara çıkmasın mı, yürümesin mi, konuşmasın mı, gösteri yapmasın
mı? Bir demokratik ülkede halk itirazını nasıl dile getirecek? 6-7 Ekim
olaylarında Hükûmetin çıkıp buradan şunun cevabını vermesi lazım: Hükûmet,
İzmir’de öldürülen, Antep’te öldürülen, Kurtalan’da öldürülen, Dargeçit’te,
Varto’da, Esenyurt’ta, Muş’ta, birçok yerde öldürülen… Bu öldürmelerin polis,
jandarma, AKP’li korucu, belediye başkanı, ırkçı, milis çeteler ve kendi
güdümündeki gruplarca işlendiğine dair basında yer almasına rağmen 36 kişiyle
ilgili hangi işlemi yapmıştır? Yok. 
Askerî harcamaları denetleyemiyoruz
arkadaşlar. Zamanımız da kalmadı ama… Askerî harcamalarda, en son bir cevap
aldım Millî Savunma Bakanlığından, F-16’ların modernizasyonu, F-35’lerin
alınması konusunda ve bu konuda da maalesef Hükûmetin verdiği rakamların
dışında ciddi rakamlar önümüze çıktı yani 27 milyar dolar silah satışı. 
Şimdi, Hükûmetin 2023 vizyonu, 2014’te
gördü revizyonu. On Yıllık Kalkınma Planı, Orta Vadeli Program, arkasından
Eylem Planı, kümü değişti. İhracatın ithalatı karşılaması yüzde 66’dan düştü…
2023 vizyonu: 10’uncu büyük ekonomi, kişi başına 25 bin dolar. Şimdi, bu yıl
daha 10.970 dolardan 10.570 dolara kişi başına gelir düşmüş. Şimdi, Allah
aşkına söyler misiniz, siz 2023’te nasıl bunu yapacaksınız? Ya en son
gördüğümüz fotoğraf: Başbakan, 11 ekonomi bakanı bir kamyonun arkasına geçmiş,
lastikler patlak, fren yok, ekonomi kamyonunu ittiriyorlar yürü diye. Yürümüyor
arkadaşlar, yürümüyor.
Ey Hükûmet, zamlar, harçlar, vergiler,
cari açıkta artış, vurgun, talan, haram, yolsuzluk yürümüş, büyüme düşmüş,
enflasyon yükselmiş, özelleştirme, taşeron, kölelik, işsizlik, bana her şey
seni hatırlatıyor.
Ey Hükûmet, TOMA’lar, gazlar, coplar,
panzerler, iş kazaları, kadın, Gezi, Kobani, cinayetler, gizli dinlemeler,
kelepçeler, zindanlar, çöken adalet, yitirilen özgürlükler, baktığım her yerde
izin duruyor.
(Mikrofon otomatik cihaz tarafından
kapatıldı)
BAŞKAN – Sayın Kaplan, süreniz bitti,
ilave sürenizi veriyorum. Lütfen toparlayınız. 
ALTAN TAN (Diyarbakır) – Şiiri bir daha
oku.
HASİP KAPLAN (Devamla) – En son nokta:
“Baktığım her yerde izin duruyor.”
Arkadaşlar, vaktimiz sınırlandı, Başkan
da uyarıyor. Yalnız, dış politikada Hükûmete şunu söyleyeceğim: IŞİD’in,
DAİŞ’in, El Nusra’nın, El Kaide’nin ideolojik akrabalığı, hamiliği size
kaybettirdi, vazgeçin bu tehlikeli olaydan. Sizi terör örgütlerini destekleyen
hükûmetler olarak suçladılar. Siz kalktınız “IŞİD de, DAİŞ de aynı.” dediniz.
Sonra “DAİŞ” dediniz ve dediniz ki: PYD’yle aynıdır. Sizin vicdanınız yok mu?
Şu resme iyi bakın. Şu kafa kesen DAİŞ, IŞİD. Ve o topraklarda on binlerce
yıldır yaşayan Kürt halkı, Türkmenler, Süryani’ler, onlar, kahramanca şu genç
kızlar, köle tacirlerine karşı, kadınları Musul pazarında satanlara karşı
mücadele ediyor. (HDP sıralarından alkışlar) Kobani direniyor, Kobani direniyor
ve Hükûmet “Düştü düşecek.” derken Hükûmet düştü, dış politikası düştü, Hükûmet
çöktü. Şu genç kızlara bakın, şu kahramanlara bakın. Musul’da kadınları,
Türkmen, Asuri, Ezidi, Kürt kadınlarını Musul pazarlarında satanlara karşı bu
kahraman kadınlara “terörist” diyenin… Ne diyeyim, ne diyeyim? 
ALTAN TAN (Diyarbakır) – Söyle, söyle. 
HASİP KAPLAN (Devamla) – Vicdanı mı
yok, insanlığı mı yok, insanlığı mı bitmiş? 
MUSA ÇAM (İzmir) – Orada kal, orada
kal. Efendilik sende kalsın Hasip Bey. 
HASİP KAPLAN (Devamla) – İşte
Kobani’nin son resmi arkadaşlar ve Roboski, Gezi… Daha, enerji falan, iyiydi
işler. Bakın, Barzani’yle bayrak, Kürdistan…
Şimdi, son sözlerimi bağlayacağım. 
(Mikrofon otomatik cihaz tarafından
kapatıldı) 
BAŞKAN – Son bir dakika. 
HASİP KAPLAN (Devamla) – Sayın Başkan,
son sözlerimi bağlayacağım. 
BAŞKAN – Lütfen.
HASİP KAPLAN (Devamla) – Arkadaşlar “Bu
bütçe seçim bütçesi değildir.” dediler. Bal gibi seçim bütçesidir, bal gibi
seçim bütçesi. Bakın, 46 termik ve HES santralini 70 milyara satacaklar. 25
şeker fabrikasını 100 milyarın üstünde… Seçim fonu çıkacak. 
Şimdi, emekçileri yok sayan bu bütçe
seçim ve savaş bütçesidir. Roma’da şaşaayla karşılanan komutana yanındaki
mütemadiyen “Unutma efendim, siz tanrı değilsiniz.” derdi. Fatih’e de
Akşemseddin “Mağrur olma padişahım, senden büyük Allah var.” demişti. 
Şimdi, HDP olarak Hükûmete bir çift
sözümüz var: Unutmayalım, bugün iki Türkiye oluşmuş durumda; biri varsılların,
diğeri yoksulların zirvesinde iki Türkiye. Bu durum son derece tehlikeli.
Toplumu yay gibi gerdiniz. Sosyal patlamalara zemin ve iklim hazırladınız.
Yanlış yoldasınız, kendinize geliniz, tarih ve halk asla affetmez sizi. 
(Mikrofon otomatik cihaz tarafından
kapatıldı) 
HASİP KAPLAN (Devamla) – Bu halkın
bütçesi olmadığı için ret oyu veriyoruz, ret oyu veriyoruz. (HDP sıralarından
alkışlar) 
BAŞKAN – Teşekkür ediyorum Sayın
Kaplan. 
Sayın milletvekilleri, birleşime
16.40’a kadar ara veriyorum. 
Kapanma Saati:
16.23
İKİNCİ OTURUM
Açılma Saati: 16.39
BAŞKAN: Cemil ÇİÇEK
KÂTİP ÜYELER:
Muhammet Rıza YALÇINKAYA (Bartın), Fehmi KÜPÇÜ (Bolu)
----0----
BAŞKAN – Sayın milletvekilleri, Türkiye
Büyük Millet Meclisinin 25’inci Birleşiminin İkinci Oturumunu açıyorum.
2015 Yılı Merkezi Yönetim Bütçe Kanunu
Tasarısı ile 2013 Yılı Merkezi Yönetim Kesin Hesap Kanunu Tasarısı’nın
görüşmelerine kaldığımız yerden devam edeceğiz. 
Komisyon? Yerinde. 
Hükûmet? Yerinde.
Şimdi söz sırası, Adalet ve Kalkınma
Partisi Grubu adına İstanbul Milletvekili Sayın Mehmet Muş’a aittir.
Buyurun Sayın Muş. Süreniz otuz dakika.
(AK PARTİ sıralarından alkışlar) 
AK PARTİ GRUBU ADINA MEHMET MUŞ
(İstanbul) – Sayın Başkan, değerli milletvekilleri; 2015 Yılı Merkezi Yönetim
Bütçe Kanunu Tasarısı üzerine AK PARTİ Grubu adına söz almış bulunmaktayım.
Yüce heyetinizi saygıyla selamlıyorum. 
Başta Maliye Bakanımız ve ilgili
bürokratlar olmak üzere, Plan ve Bütçe Komisyonumuzun çok değerli üyeleri ile
katkı sunan tüm çalışanlara ben de teşekkür ediyorum emeklerinden dolayı ve
2015 bütçemizin milletimiz, ülkemiz için hayırlara vesile olmasını temenni
ediyorum. 
Değerli milletvekilleri, ilk önce, şu
sorunun cevabını bulmamız gerekir: Bir devletin bütçesi ne olmalıdır? Neyi
amaçlamalı, neyi hedeflemeli ve neye hizmet etmelidir? AK PARTİ iktidarı
öncesindeki gibi bir siyasi yatırım aracı mıdır, yoksa bir seçim yatırım aracı
mıdır, yoksa bütçe bir refah dağıtım aracı mıdır? Bizler, bizden önceki
anlayışların tersine, her ekonomik faktör refahın bir aracıdır anlayışından
hareketle bütçenin bir refah dağıtım aracı olduğunu düşündük ve merkezine de
bunu aldık. 
İşte, onun içindir ki AK PARTİ
iktidarlarının bütçeleri, hamdolsun, hep millete rağmen bütçeler değil,
lobilere, faiz lobilerine, rantiyelere rağmen olan bütçeler olmuştur. İşte, bu
anlayış AK PARTİ’nin ne büyük bir hizmet ehli olduğunun, rantiyenin değil de
milletin yanında nasıl saf tuttuğunun en önemli delillerinden birisidir ve bu
anlayış, Allah’a hamdolsun, milletimizden de teveccüh görüyor ve arkamızdaki
destek de her geçen gün artmaktadır. 
Bizler, değerli milletvekilleri, hiçbir
zaman kolaycılığa, günü kurtarma basitliğine kaçmadık, yeltenmedik. Bu milletin
geleceğini, ülkenin ekonomisinin geleceğini mali disiplinde gördük.
Sürdürülebilir mali disiplinle bütçe dengesini kırılgan olmaktan çıkardık, kamu
harcamalarının kalitesini artırarak bütçemizi daha sağlıklı bir yapıya
kavuşturmayı başardık. Bu anlayışın, değerli milletvekilleri, biz, meyvelerini
2008 küresel krizinde gördük ve en az etkiyle bu krizi atlatarak ekonomimizi
büyütmeye devam ettik. 
Bakınız değerli milletvekilleri,
dünyada hiçbir kriz yokken, dünyada bir kriz ortamı mevzubahis değilken biz,
ülkemizde 1994, 1999 ve 2001 krizlerini yaşadık ve bunlarla mücadele etmek
zorunda kaldık. O dönemde bu krizleri yaşamak ne kadar bir başarısızlık ise
dünyanın kriz ortamında olduğu bir dönemde o krizi en az etkiyle atlatmak da
bir o kadar başarıdır, bunun kabul edilmesi, takdir edilmesi gerekir. 
Bakınız değerli milletvekilleri,
Türkiye’nin, Türkiye ekonomisinin bu küresel krizi çok hafif atlatması ve
ekonomisini büyütmeye gitmesinin en önemli sacayaklarından üç önemli faktör
vardır; bunlar, bankacılık sektörü, kamu borç yükü ve bütçe açığıdır. Bu üç
alan, aynı zamanda küresel krizin de tetikleyicisi olan faktörlerdi. Bizler
krize girerken bu üç alanda güçlü pozisyonumuzu koruduğumuz için hızlı bir
şekilde bu kriz ortamından ülkemizi çıkarmayı başardık. 1990’larda, o kayıp
yıllarda Türkiye’nin en kırılgan alanı olan bütçe dengesi, mali disiplin AK
PARTİ iktidarları döneminde Türkiye’nin en güçlü alanlarından biri hâline
geldi. Biz sanal refahın peşinde hiçbir zaman koşmadık. Bir yıl yüzde 5 büyüyüp
bir başka yıl yüzde 5 küçülmeyle refah üretilemez. Sağlıklı bir ekonomik
zeminde sürdürülebilir büyüme, sürdürülebilir kalkınma dedik ve 20 çeyrektir
kesintisiz ülkemiz büyüyor. Kalıcı refahın ancak böyle üretilebileceğine
inanıyoruz. Bir yıl büyüyüp bir yıl küçülmeyle refahın üretileceğine inanmıyoruz.
Bakınız değerli milletvekilleri, 1970
ile 1980 yılları arasındaki on yıllık dönemde Türkiye'de toplam 12 Hükûmet
değişmiş. Ortalama on aylık Hükûmet ömürleriyle Türkiye tarihindeki en yoğun
siyasal istikrarsızlıkların yaşandığı dönemdir 1970-1980 arası. Akabinde, 1991
ve 2002 yılları arasındaki on bir yıllık dönemde de 9 Hükûmet değişmektedir. Bu
dönemde de bir hükûmetin ömrü ortalama on beş aydır. Bu da yine Türkiye’nin
yoğun siyasal istikrarsızlık dönemlerinden bir tanesini ifade etmektedir. Düşünebiliyor
musunuz, bir hükûmet bütçesini yapıyor, yaptığı bütçeyi tamamlayamadan, realize
edemeden görevi bitiyor, başka bir hükûmet geliyor veya bir hükûmet düşünün bir
bütçe yapıyor, onu realize ediyor, ikincisini göremeden koltuğunu başka bir
iktidara devrediyor ama bizler, AK PARTİ hükûmetleri olarak 12 bütçeyi yaptık,
tamamladık ve realize ettik. Bugün de Genel Kurulda 13’üncü bütçe için
görüşmeleri yapmaktayız. İnşallah, 20’nci bütçe tasarısıyla 2022’de, 21’inci
bütçe tasarısıyla da 2023’te AK PARTİ Grubu ve AK PARTİ Hükûmeti burada olacak
ve o bütçeyi de burada tartışacak, milletimize sunacaktır. (AK PARTİ
sıralarından alkışlar) Biz, o gün daha fazla refahın nasıl dağıtıldığını, o gün
bütçenin nasıl fazla verdiğini bu kürsüden, AK PARTİ Grubundan ve Hükûmetinden,
inşallah burada açıklayacağız. 
Değerli milletvekilleri, bütçe açığı,
hakikaten ekonomilerin, hükûmetlerin uğraşmak zorunda oldukları önemli
sorunlardan, meselelerden en önemlisidir. Bakın, bizden önceki on yılı ve bizim
dönemimizi bir mukayese etmemiz lazım ki bu dönemde elde edilen başarıları daha
iyi fark edebilelim. 1992 ila 2002 arasındaki on yılda, Türkiye'nin verdiği
bütçe açığı ortalama yüzde 6,5’tur. Bizim dönemimizde ise 2003-2013 arasındaki
bütçe açığı ortalama yüzde 3; 2010’dan itibaren aldığınız zaman ise bu yüzde
1,9’a düşüyor çünkü ilk iktidara geldiğimiz dönemde o mali disiplini, bütçedeki
eksiklikleri kontrol altına alana kadar biraz fazla bütçe açığı vardı, ondan
yüzde 3 çıkıyor ama şu an itibarıyla, o da yüzde 1,9 - yüzde 1,5 bandına
oturmuş durumda. 2015-2017 Orta Vadeli Program’da ise inşallah, bu bütçe
açığını daha aşağıya çekecek yüzde 1’in altında bırakacağız.
Değerli milletvekilleri, 2014 yılında
Hükûmetimiz, geçmiş yıllarda olduğu gibi, bütçe hedeflerini gerçekleştirmiş,
hatta hedeflerin üstünde bir performans göstermeyi başarmıştır. Yüzde 1,9
olarak öngördüğümüz bütçe açığının yüzde 1,4 olarak gerçekleşeceğini
düşünmekteyiz. 33 milyar TL olarak öngörülen bütçe açığının 24 milyar lira, 19
milyar lira olarak öngörülen faiz dışı fazlanın ise 26 milyar lira olarak
gerçekleşmesi beklenmektedir. 2015 bütçesine baktığımız zaman, gelir tarafında
452 milyar liralık bir rakam vardır, 390 milyarı vergi gelirlerinden 62’si
vergi dışı gelirlerden; gider tarafında ise 54’ü finansman maliyeti olmak
üzere, 473 milyarlık bir bütçe bulunmaktadır ve 2015’le alakalı planımız, 21
milyar liralık bir açık ve millî gelire oranının da yüzde 1,1 olacağı
düşüncesidir. 
Değerli milletvekilleri, bütçelerimizde
ekonomik ve sosyal refahımızı artırmayan tüm kalemleri minimize ettik; yerlerine,
milletin yaşam kalitesini ve ekonomik koşullarını iyileştirecek, artıracak
kalemlerin istihkakını artırdık. Şöyle bir tablo düşünün: Hükûmeti
devralıyoruz, devraldığımız dönemde bütçenin yüzde 43’ü sadece faizlere giden
bir bütçe ve faizler yapılacak olan harcamaları âdeta istila etmiş durumda, bütçede
hizmet alanlarına ayrılması gereken kaynaklar kısıtlanmış. Zaten, bu bir kısır
döngüdür; yüksek bütçe açıkları verilir, bu yüksek bütçe açıklarını finanse
etmek için daha fazla kaynağa ihtiyaç duyulur, bu daha fazla kaynak daha yüksek
faiz, daha yüksek risk primi, ve bu bir kısır döngüye girer ve bunun önünü
almak âdeta imkânsız hâle gelir. İşte, Türkiye’nin 1990’lardaki yılları böyle
geçti. AK PARTİ hükûmetleri, hükûmeti devralır almaz dirayetli, kararlı ve mali
disiplinli duruşuyla bu döngüyü kırmış, kısa zaman içerisinde bütçeyi kontrol
altına almayı başarmıştır. Faiz lobisine refah üreten bir bütçeden, millete
refah üreten bir bütçeye geçtik.
Değerli milletvekilleri, bakınız,
2002’deki o döngü devam etmiş olsaydı bugün nasıl bir tabloyla karşı karşıya
kalacağımızı anlatmak istiyorum. Bugün finansman maliyeti olarak 54 milyar
yerine 2002’deki oranlar devam etmiş olsaydı, biz 205 milyar gibi bir rakamı
faize ayırmış olacaktık. Bu, hakikaten inanılmaz, büyük bir rakamdır. Yani,
düşünün, 2002’de 100 liranın 43 lirası faize, geri kalan 57 lirası eğitim,
sağlık, güvenlik, sosyal yardımlar, yatırım ve bilumum hizmetler arasında kıt
kanaat paylaşılıyordu. Aynı şekilde, bu 2002’deki oranlar devam etmiş olsaydı
Türkiye bugüne kadar kümülatif olarak 767 milyar lira fazla faiz ödeyecekti. 
Değerli milletvekilleri, ya biz bu
rakamı ödeyecektik ya da az önce bahsettiğim zorunlu hizmetlerdeki
yatırımlarımızı minimize edecek, kaynakları sıfırlayacak, ne var ne yok buraya
aktaracaktık. İşte, bu döngü, değerli milletvekilleri, kırılmıştır. Bunun şöyle
de bir etkisi var: Yani, böyle yüksek bir finansman maliyetin bütçe içerisinde
olduğu zaman sanmayın ki biz yüzde 1,5 gibi bir bütçe açığı verecektik, o zaman
bu bütçe açıkları 1,5 değil 9-10 seviyelerinde gerçekleşecekti; kamu borç
yükünün yüzde 33 olacağını sanmayın, en az bunun 3 katı gibi bir rakamla bu
ülkenin karşı karşıya kalacağını bilmemiz lazım.
Değerli milletvekilleri, Türkiye eğer
yüzde 10 bütçe açıklarıyla, yüzde 90 kamu borç yüküyle küresel ekonomik krize
yakalanmış olsaydı neler olacağını düşünebiliyor musunuz? Ekonomide nasıl bir
travma, nasıl bir tahribata neden olacağını hiç düşündünüz mü? Belki, Türkiye,
ekonomisini toparlayabilmek için yıllarını sarf edecekti.
Burada, çeşitli defalar bu kürsüden hep
şu dile getirilir: “Efendim, Türkiye’nin borcunu artırdınız. Türkiye’nin borcu
arttı.” Değerli milletvekilleri, rakamlara bakalım: 259 milyar liralık bir
borcu vardı kamunun, 2014 ikinci çeyrek itibarıyla bu rakam 571 milyara çıkmış.
Miktar olarak bir artış var ama borcun nasıl hesaplanacağını, nasıl
ölçüleceğini, bu Parlamentodaki her bir milletvekilinin bildiğini düşünüyorum.
Çünkü, aksi takdirde, sadece miktar olarak bunun beyan edilmesinin bir izahı
yoktur.
Bakın, bizim 2000’de ülke olarak 86
milyar liralık bir borcumuz vardı -2000 öncesindeki rakamlar AB tanımlamasıyla
uyuşmadığı için 2000’den itibaren aldım- bunun millî gelire oranı yüzde 51,5
idi. 2001’de bu 189 milyara çıktı, millî gelire oranı yüzde 78,8. 2002’de borç
259 milyara çıkmış, millî gelire oranı yüzde 73,4. İşte, biz, buradan devraldık
Hükûmeti ve yüzde 74 olan borç yükünü yüzde 33’e indirmeyi başardık.
Değerli milletvekilleri, borca net
olarak baktığınız zaman ise, o 215 milyarlık kamu borcu 186 milyara iner bizim
dönemimizde. Oranladığınız zaman da yüzde 61 olan oranın bizim dönemimizde
yüzde 11’e düştüğünü görürsünüz. Buna ek olarak borç yönetimimizde hem faiz
riskini hem döviz riskini hem de vade riskini ciddi oranda azaltmayı başardık.
İktidarımız öncesi hep şu anılırdı: Yani, Türkiye’de kamu bankalarının ciddi
görev zararları olur, bundan hem vatandaşımız hem hükûmetler ciddi sıkıntı,
sorun yaşarlardı -ki kamu bankalarının görev zararlarından- ve bunların bütçe
üzerinde bir risk oluşturmasından dolayı bütçenin finansman maliyetlerinde de
daha yüksek maliyetlere ülke katlanmak zorunda kalırdı. Bu görev zararlarının
zamanında ödenmemesi, ekonomik etkinliğe ters düşen müdahaleler, asli
fonksiyonların dışında verilen görevler, yönetim zafiyeti, siyasilerin keyfî
talimatlarıyla verilen kredilerin batık çıkması bankaların mali bünyelerini
ciddi anlamda bozmuştu ve bu bozulma 2001 kriziyle zirveye ulaşmış ve patlak
vermişti.
İşte, değerli milletvekilleri, 2001
kriziyle beraber hem kamu bankalarında hem de özel sektördeki bankalarda
patlayan bu balonun şimdi maliyetini açıklayacağım ki hakikaten nasıl bir
tablonun Türkiye’nin omuzlarına yüklendiğini iyi anlayalım. Bakınız, değerli
milletvekilleri, 2001 yılı sonuna kadar bizdeki kamu bankalarının, Halk Bankası
ve Ziraat Bankasının toplam görev zararlarının miktarı 25 katrilyon, o zamanki
rakamla 25 katrilyon. Bu görev zararlarının yüksekliği bankaların sermaye
yapısını da ciddi anlamda bozuyordu. 2013 yılına geldiğimiz zaman, kamu
bankalarının net kârını biliyor musunuz? 6,1 milyar lira. Yani, 25 katrilyon
zarardan, 2013 yılı için sadece 6,1 milyar kâr elde edilmiş, buna Vakıfbank’ı
da eklediğiniz zaman 7,5 milyar lira gibi bir kârın kamu bankaları tarafından
elde edildiğini görürsünüz. 
Değerli
milletvekilleri, bakınız, az önce burada bazı istatistikler verildi, ben de
size bir istatistik vermek istiyorum: 2002 yılında bankaların takipteki
alacakları yani vatandaşın borcunu ödeyemediği kredinin toplam kredilere oranı
Ziraat Bankası için yüzde 11,7’ydi, bugün bu rakam yüzde 2. 2014 Eylül
itibarıyla veriyorum rakamları. Halk Bankasının oranı yüzde 48,8’di yani
verdiği kredilerin hemen hemen yarıya yakını batık çıkıyor veya ödenemiyordu,
bugün bu rakam yüzde 3,8. Vakıfbank’ın yüzde 24,2 idi yani verdiği her 4
liradan 1 lirası batık çıkıyordu, bugün bu oran yüzde 4 ve bunların
ortalamasını aldığınız zaman sektör ortalaması olan yüzde 3 civarındadır. Yani,
kamu bankalarının performansı özel bankalarla yarışır duruma gelmiştir.
Bakınız, değerli milletvekilleri, kamu
bankalarının 2003-2013 arasında Hazineye aktardıkları toplam kaynak ne biliyor
musunuz? 16,6 milyar lira temettü, yaklaşık 14 milyar lira da kurumlar vergisi
olmak üzere toplam 30 milyar veya eski parayla 30 katrilyon lira gibi bir rakam
hazineye aktarıldı. Şimdi, 25 katrilyon lira gibi bir görev zararından 30
katrilyon gibi bir hazine transferine gelmiş durumda bankalar. 
Değerli milletvekilleri, eğer, o dönem
bu kamu bankalarının bu zararı ve TMSF’ye devredilen 21 banka olmamış olsaydı,
bugün Türkiye'nin bu borç yükünü tartışmıyor olacaktık. Bakın, o bankaların,
kamu bankalarının görev zararlarının Türkiye'ye bugünkü rakamlarıyla maliyeti
-Hazinenin resmî rakamıdır- 525 milyar TL’dir. Türkiye'nin toplam borcu ne
kadar? 571 milyar.
Değerli milletvekilleri, ben size
sormak istiyorum: Buna sebep olan yöneticilerin, idarecilerin acaba vicdanları
hiç sızlıyor mu? Bu durumun buraya gelmesine müsamaha gösterenler başlarını
yastığa rahat koyabiliyorlar mı? Bu 525 milyar kimin cebinden çıktı, kim ödedi
bu parayı? İşte, o madenin 500 metre, 1.000 metre, 1.500 metre altında çalışan
maden işçisinin maaşından kesilen gelir vergisiyle dolduruldu bunlar, başka bir
yerden gelmedi ve eğer, o gün bu bedeller Türkiye'ye ödetilmeseydi biz bugün
kamu borç yükü diye hiçbir şeyi konuşmayacaktık ve bugün Türkiye'nin bütçesinin
içerisinde azalttığımız o 54 milyarlık bir finansman maliyetini bile şimdi
hiçbirimiz konuşmuyor olacaktık. Onun için, meselenin, durumun vahametinin
anlaşılması açısından, o gün yaşananlardır bugün Türkiye'nin yüzde 33 borç
yükünün olmasına sebep olan. Hâlen, eğer biz 54 milyar faiz ödüyorsak o gün
yaşananlardır bunun sebebi, AK PARTİ iktidarları değildir. 
Değerli milletvekilleri, bakınız, bu
kürsüden de çeşitli defalar dillendirildi, ana muhalefet partisinin sitesinde
de vardır bu, bir çalışma yapıldı ve oradan sunuluyor fakat sunum sadece şu
şekilde: “Efendim, AK PARTİ kendinden önceki 42 hükûmetin elli sekiz yılda
kullandığı paranın 2 katını on yılda kullandı. Kendisinden önceki hükûmetler
775 milyar dolar kullandı, AK PARTİ Hükûmeti 1,5 trilyon dolar kullandı.” Peki,
kullanılan kaynağı koyuyorsunuz da bunun karşılığında yapılanları neden
koymuyorsunuz? Bilançonun pasifini gösteriyorsunuz da aktifinde neler olduğunu
neden söylemiyorsunuz? (AK PARTİ sıralarından alkışlar) Biz yaptığımız
çalışmaları, ürettiğimiz hizmetleri sadece bizden önceki bir veya iki hükûmetle
mukayese etmiyoruz ki biz yaptığımız çalışmaların, hizmetlerin tamamını bizden
önceki seksen yılla mukayese ediyoruz, bunun da bilinmesi gerekiyor.
Bakın, o kullanılan kaynaklardan neler
oldu? Duble yollar oldu bu ülkede, okullar, üniversiteler kuruldu, hastaneler,
altyapılar, hızlı trenler, hava yolları, otoyollar, köprüler, Göktürk Uydusu,
adalet sarayları, konutlar, barajlar, KÖYDES projeleri, GAP, DAP’a, KOP’a
inanılmaz paralar aktarıldı, Marmaray yapıldı, Avrasya Tüneli var bunun
içerisinde, kendi piyade tüfeğimiz var, Altay tankımız, ATAK helikopterimiz,
MİLGEM, Anka insansız savaş uçağımız, ilk millî uçağımız Hürkuş, obüsler, Kirpi
zırhlı mayın taşıyıcılar var, seyir füzeleri var, tanksavar füzeleri var,
güdümlü roketler var bu kaynağın içerisinde. Bunu da yazacaksınız diğer
tarafına o zaman.
Değerli milletvekilleri, ülkemizde
doğru dürüst adalet sarayları yoktu geldiğimizde. Hepimiz milletvekiliyiz,
hepimizin şehrine bu dönemde adalet sarayları ciddi anlamda geldi, olmayan
ilçelere bu dönemde ciddi anlamda yatırımlar yapıldı. Bunlar belki göze görünmüyor
ama milyarlarca kaynak buralara aktarıldı.
Bakın, değerli milletvekilleri, biz,
bir taraftan bu hizmetleri meydana getiriyorken bir taraftan da bizden önce
bırakılan açıkları kapatmakla uğraştık, onların finansmanıyla uğraştık.
Bunların da bilinmesi gerektiğini düşünüyorum. 
Efendim, ikinci konu, devletin borcu
böyle ama Türkiye'nin dış borcu da çok azaldı. Neymiş Türkiye’nin dış borcu,
bakalım. 2002 yılında 130 milyar dolar, millî gelire oranı yüzde 56,2. 2014’ün
ikinci çeyreği itibarıyla veriyorum rakamları: Türkiye’nin toplam dış borcu 402
milyar dolar. Nedir millî gelire oranı bunun? Yüzde 50,4. Yani eğer bir
taraftan bir maliyet kullanılmışsa, bir kredi varsa onun diğer tarafında da
gelire oranına bakarsınız. 
RAHMİ AŞKIN TÜRELİ (İzmir) – 2003’le
kıyasla.
MEHMET MUŞ (Devamla) – Bakın, değerli
milletvekilleri, bu dönemde sadece özel sektörün yaptığı yatırım 1,7 trilyon
Türk lirasıdır. Kalkınma Bakanlığının verileri İnternet sitesinde var,
isteyenler ulaşabilir. Aynı şekilde net borcuna bakalım. Hangi alana bakarsanız
bakın, Türkiye 2002’den kötü durumda değildir, çok daha iyi durumdadır ve bu
kadar hizmeti üretmesine rağmen iyi durumdadır. (AK PARTİ ve Komisyon
sıralarından alkışlar) 2002’deki net dış borcumuz yüzde 38; bizim dönemimizde
yüzde 30. Kamuyu aldığınız zaman artıdayız değerli milletvekilleri çünkü
kamunun belli bir dış borcu var ama onun yanında ciddi de bir döviz rezervi
var. Bunları oranladığınız zaman ülkemiz artıdadır. 
Ve yine ülkede güven ve istikrarın
tesis edilmesiyle beraber gelen yabancı sermayeyi küçümsememek gerekiyor.
İktidarımızın döneminde, ülkemize yaklaşık 140 milyar dolarlık bir yabancı dış
kaynak doğrudan yatırım olarak gelmiştir. Bakın, bizden önceki seksen senenin
tamamı 15 milyar dolardır. Yani Türkiye’de bizim dönemimizde bir yılda gelen
kaynak seksen yılda anca gelebilmiştir. Güvenin olmadığı yere, istikrarın
olmadığı yere, yarının belli olmadığı yere yabancı sermaye gelir mi veya
doğrudan yatırım gelir mi değerli milletvekilleri? Gelmez. 
Bakınız, geçtiğimiz günlerde 25 dönüşüm
programıyla alakalı -9 tanesi bunların açıklandı- 417 eylem planını açıkladı
Başbakanımız ve bununla alakalı ekonominin hemen hemen tüm kesimlerinden olumlu
tepkiler geldi. Üniversitelerinden, iş dünyasından, iş dünyasının sivil toplum
kuruluşlarından, ekonomik tüm paydaşlardan buna olumlu tepkiler geldi. Fakat
ana muhalefet partisinin ekonomi kurmaylarından bir tanesine “Bu 25 dönüşüm
programını nasıl yorumluyorsunuz?” diye sormuşlar. Cevap şöyle: “Türkiye’nin
asıl ihtiyacı olan böyle 25 tane değişim programı değil, tek maddelik bir
programdır.” O da neymiş? CHP’nin iktidar olmasıymış. 
Ben de tek parti dönemini dışarıda
bıraktım ve CHP’nin tek başına olduğu iktidarları aradım. 1978 ve 1979
yıllarında Cumhuriyet Halk Partisi tek başına iktidarda. 
Şimdi, bazen, ana muhalefet partisinden
milletvekili arkadaşlarımız şu sitemde bulunuyorlar: “Ya siz de yirmi-otuz yıl
önce veya otuz-kırk yıl öncesine gidiyorsunuz.” Arkadaşlar, inanın, 1978 ve
1979’dan bu yana tek başına iktidarınız yok. Nereye gideyim? Tek parti dönemi
var bir de. (AK PARTİ sıralarından alkışlar) 
Onun için bu döneme baktım sizler nasıl
ekonomik program yapmışsınız. Elimde 11’inci ve 12’nci stand-by anlaşmalarının
ilgili metinleri var. Ben de bakayım dedim sizler ne çalışmalar yapmışsınız.
Değerli milletvekilleri, 1978 yılında
-enflasyon oranını da söyleyeyim size- Türkiye’de enflasyon yüzde 45. Bakın “Tütüne
ne kadar destek verdik?” diyor. Bu IMF’e yazılmış. Diyor ki: “Yüzde 14 destek
verdik tütüne.” Düşünebiliyor musunuz, az önce çiftçi dostu, köylü dostu
geçinen CHP, yüzde 45 enflasyon olan yerde “Yüzde 14 verdim.” diyor. Tütün o
dönemde en çok üretilen tarım ürünlerinden bir tanesi ve zahmetle üretilir. 
BİNNAZ TOPRAK (İstanbul) – Nerde var?
MEHMET MUŞ (Devamla) – Burada var.
Hazineden alırsınız. (CHP sıralarından gürültüler)
MEHMET AKİF HAMZAÇEBİ (İstanbul) – O
zaman tütün vardı, şimdi tütün yok. 
MEHMET MUŞ (Devamla) – Peki, bununla
bitiyor mu? Hayır, bununla bitmiyor. 
GÖKHAN GÜNAYDIN (Ankara) – Sen hangi
dönemden bahsediyorsun?
MEHMET MUŞ (Devamla) – Bakın, değerli
milletvekilleri…
BAŞKAN – Lütfen arkadaşlar… Lütfen,
rica edeceğim…
MEHMET MUŞ (Devamla) – Bununla da
bitmiyor. 
Şimdi, buraya çıkan “Efendim,
atanamayan öğretmenler var. 300 bin kişi bekliyor. Şu kadar memur var. Şu kadar
meslek grubundan bekleyenler var.” diyor. Ben de baktım ne yapmışlar onlar.
Diyorlar ki: “Biz personel rejimi noktasında kısıtlayıcı olacağız.” Yani kamuya
olabildiğince personel almayacağız. O dönemde öğretmen açığı yok muydu?
SAKİNE ÖZ (Manisa) – Yoktu.
MEHMET MUŞ (Devamla) – Hiç mi polis
açığı yoktu, hiç mi memur açığı yoktu? (AK PARTİ sıralarından alkışlar) Vardı, vardı
ama taahhüdünüz bu.
Değerli milletvekilleri, bakın, bizim
dönemimizde 475 bin öğretmen atandı, toplam 853 bin öğretmenin yarısından
fazlası bu dönemde atandı. (AK PARTİ sıralarından alkışlar) Bitmedi…
MUSA ÇAM (İzmir) – O zaman nüfus ne
kadardı, şimdi nüfus ne kadar?
MEHMET MUŞ (Devamla) – Dinleyin, dinleyin!
Arkadaşlar dinleyin!
BAŞKAN – Lütfen arkadaşlar… Rica
edeyim…
MEHMET MUŞ (Devamla) – Bakın, programın
ismi “İstikrar Programı”
1977’de verilen taahhütler var. Aynen
onlar da teyit ediyorlar, diyorlar ki: “Petrol ürünlerine, çimento, demir çelik
ve kâğıt ürünlerine yüzde 50 ile yüzde 150 arasında zam yapılacak. Bu,
gelirlerimizi şu kadar artıracak.” Fakat yetmiyor, 1978’de onlar da bir yüzde
35 bunun üzerine yapıyorlar. Ya, enflasyon birinde yüzde 27, birinde yüzde 45,
toplasanız yüzde 70. Bunların yaptığı ortalama zam ne kadar? Yüzde 130’larda.
Kim yapıyor bunu? Emekçi dostu CHP yapıyor, emekçi dostu. (AK PARTİ
sıralarından alkışlar)
İnkâr eden varsa hazineden alsın bu
rakamları arkadaşlar. Hazineden alabilirsiniz ya, rakamlar burada.
GÖKHAN GÜNAYDIN (Ankara) – Sen şu son
on iki yıla gelsene…
MEHMET MUŞ (Devamla) - Peki, bununla
bitirdiler mi? Bitirmediler. Ya, bir de bu millete yüzde 23 devalüasyonu reva
gördüler, bir de yüzde 23 devalüasyon yapıp 1978’i tamamladılar. Karne bu.
Şimdi geliyorum 1979’daki karneye…
ORHAN DÜZGÜN (Tokat) - Ayıp oluyor bak!
MEHMET MUŞ (Devamla) - Ya, ben size
veririm bunları, okursunuz.
1979’daki karneye geliyorum, onu da
açıyorum. Bakın, ne taahhütlerde bulunmuşlar…
RAHMİ AŞKIN TÜRELİ (İzmir) – Sen kendi
karnenin hesabını ver.
MEHMET MUŞ (Devamla) – Yazan kim? Ziya
Müezzinoğlu. Hangi taahhütlerde bulunmuşlar? Madde 6’da diyor ki: “Enflasyon
yüzde 50’nin üzerinde, bunu indirmemiz lazım.” Bakın, altta da “1979 yılında bütçe
kanununda memura yüzde 20 zam vereceğiz.” diyor ama yukarıda “Yüzde 50
enflasyon var.” diyor. Yüzde 50 enflasyon olan yerde emekçiye yüzde 20 zammı
reva gören zihniyet kim? Sizsiniz. Emekçi dostu CHP reva gördü. (CHP
sıralarından gürültüler)
BAŞKAN – Lütfen arkadaşlar, rica
edeceğim…
MEHMET MUŞ (Devamla) - Bakın değerli
milletvekilleri…
SÜLEYMAN ÇELEBİ (İstanbul) – 70’li
yıllar ya!
MEHMET MUŞ (Devamla) – Ya, ondan önce
iktidarınız yok ki nereye gideyim? 90’da iktidarda mısınız? 70’li yıllarda
gelmişsiniz, bir de tek parti döneminde gelmişsiniz, başka yok iktidarınız.
Başta söyledim ben. (AK PARTİ sıralarından alkışlar)
Değerli milletvekilleri, bakın, 1979’a
geliyoruz. Yüzde 80 ile yüzde 100 arasında tekrar zam geliyor. Ya, bunun ismi
istikrar programıydı, zam programı değildi ki. 
MAHMUT TANAL (İstanbul) – Yolsuzluğa
gel, yolsuzluğa! 80 tane milletvekilinin çocuğunun atamalarına gel.
MEHMET MUŞ (Devamla) - Zamdan milletin
belini büktünüz; biletinizi kesti, bir daha iktidar yüzü görmediniz zaten.
Sebebi bu. (AK PARTİ sıralarından alkışlar)
BAŞKAN – Lütfen arkadaşlar…
MEHMET MUŞ (Devamla) – Ya, en çok
üzüldüğüm konu şu: Ya, ne istediniz gariban buğday üreticisinden?
MAHMUT TANAL (İstanbul) – Yolsuzluğa
gel! Bakanların çocuk atamasına gel! Hırsızlığa gel!
UĞUR AYDEMİR (Manisa) – Dinle Tanal,
dinle!
MEHMET MUŞ (Devamla) – Ne yaptılar
biliyor musunuz? “Buğdaya verdiğimiz desteği kesiyoruz.” diyor. 
BAŞKAN – Sayın Tanal, önde
oturuyorsunuz, yapmayın… Yapmayın…
MAHMUT TANAL (İstanbul) – Sayın Başkanım,
eş dost atamasını anlatsın. 
MEHMET MUŞ (Devamla) – Ya, bir çift
öküzle, bir kara sabanla buğday eken gariban çiftçiden ne istediniz? Ona mı yetti
gücünüz? 
MAHMUT TANAL (İstanbul) – CHP’nin
iktidarında eş dost ataması yoktu, hırsızlık yoktu, rüşvet yoktu.
MEHMET MUŞ (Devamla) - Tütün
çiftçisine, buğday çiftçisine mi yetti gücünüz? Sizin gücünüz bunlara
yetmiştir. 
MAHMUT TANAL (İstanbul) – Bakın, 4 tane
bakan Yüce Divana gitmedi.
BAŞKAN – Yapmayın ama, böyle bir
müzakere yok. 
MEHMET MUŞ (Devamla) – Sizin gücünüz
bunlara yetti. 
BAŞKAN – Yapmayın.
MEHMET MUŞ (Devamla) – Değerli
milletvekilleri…
BAŞKAN – Eğer varsa söz istersiniz, İç
Tüzük’e uygunsa değerlendiririz. 
MAHMUT TANAL (İstanbul) – Bakın,
Cumhuriyet Halk Partisinin iktidarında yolsuzluk yoktu; namus vardı, ahlak
vardı.
BAŞKAN – Lütfen…
UĞUR AYDEMİR (Manisa) – Sus Tanal, sus!
MAHMUT TANAL (İstanbul) – Var mı şu
anda ahlak?
MEHMET MUŞ (Devamla) – Değerli
milletvekilleri, tablo bu, karne bu. Ben bakıyorum, bundan önce, işte ahlak bu.

BAŞKAN – Bunları konuşacaksınız on iki
gün süreyle bu kürsüden. Ama böyle bir konuşma usulü yok. Lütfen…
MEHMET MUŞ (Devamla) – Ahlakı gördünüz
işte; çiftçiye reva gördükleri, memura reva gördükleri ahlakı gördünüz.
Taahhütler bunlar. 
MAHMUT TANAL (İstanbul) – Ahlaktan
bahsetsinler, adaletten bahsetsinler. 
UĞUR AYDEMİR (Manisa) – Sana mı
soracağız?
MAHMUT TANAL (İstanbul) – Bana
soracaksınız!
BAŞKAN – Lütfen…
MAHMUT TANAL (İstanbul) – Namussuzluğa
karşıyız, ahlaksızlığa karşıyız…
MEHMET MUŞ (Devamla) – Peki, 1979’da…
UĞUR AYDEMİR (Manisa) – Otur, dinle!
BAŞKAN – Lütfen arkadaşlar… Lütfen…
Yapmayın.
MEHMET MUŞ (Devamla) – 1979’da başka ne
yapmışlar? Yüzde 30 bir devalüasyon daha yapmışlar. 
Ya, yeter, yeter millete çektirdiğiniz!
Yüzde 30 daha devalüasyon yapıp hükûmetten çekildiler. 
MAHMUT TANAL (İstanbul) – Sayın Başkan,
biz yolsuzluğa karşıyız, adaletsizliğe karşıyız, hırsızlığa karşıyız,
ahlaksızlığa karşıyız. 
BAŞKAN – Sayın Tanal, böyle bir usul
yok canım, böyle bir usul yok!
MEHMET MUŞ (Devamla) – Hükûmetten
çekildiler ve biletleri o gün kesildi, o günden beri iktidar yüzü de
görmediler. 
BAŞKAN – Söz alırsın, gelir istediğini
burada söylersin ama böyle bir şey yok. 
MEHMET MUŞ (Devamla) – Değerli
milletvekilleri, bakınız…
MAHMUT TANAL (İstanbul) – Ama Hükûmetin
yaptığı bu, iktidarın yaptığı bu. 
UĞUR AYDEMİR (Manisa) – Ya, sussana
sen!
BAŞKAN – Yapmayın…
MEHMET MUŞ (Devamla) – Değerli
milletvekilleri, bakınız, uzun dönemlerden sonra Türkiye ekonomisiyle,
diplomasisiyle, dış politikasıyla, millî savunma sanayisiyle, Millî İstihbarat
Teşkilatıyla en yoğun millîlik duygusunu bu dönemde yaşamıştır ve değerli
milletvekilleri, bu millet refahı, istikrarı bu dönemde görmüştür. 
MAHMUT TANAL (İstanbul) – Hırsızlık yok
bizde, ahlaksızlık yok bizde, namussuzluk yok bizde! 
(AK PARTİ ve CHP sıralarından
karşılıklı laf atmalar)
BAŞKAN – Arkadaşlar, lütfen…
Sayın Tanal, yapmayın; bak, önde
oturuyorsunuz. 
MEHMET MUŞ (Devamla) – Bu millet kime
destek olacağını çok iyi biliyor. 
MAHMUT TANAL (İstanbul) – Oradan bana
laf atıyor ama. 
BAŞKAN – Kim yapıyorsa doğru yapmıyor. 
MAHMUT TANAL (İstanbul) – Yapıyor işte.

BAŞKAN – Siz de yapmayın, onlar da; hiç
kimse yapmasın. 
MAHMUT TANAL (İstanbul) – O zaman
söyleyin, atmasın o zaman. 
MEHMET MUŞ (Devamla) – Bakın, burada
size bazı rakamlar daha vermek istiyorum. Tabii böyle bir tablo okusalar ben de
bağırırım. Böyle bir tabloyu kim kendine reva görür? (AK PARTİ sıralarından
alkışlar) 
MAHMUT TANAL (İstanbul) – Biz
ahlaksızlığa karşıyız, biz hırsızlığa karşıyız. 
MEHMET MUŞ (Devamla) – Bakınız, değerli
milletvekilleri, az önce büyüme rakamları verildi. Büyüme göreceli olarak
hesaplanmak durumundadır. Sizlere Türkiye’deki dönemsel büyüme oranlarını
vereceğim. Bakın, 1950 ve 1960 arasında -çok partili hayattan başlıyorum-
Menderes dönemi, tek başına iktidarda. Büyüme ne biliyor musunuz? Dünya yüzde 1
büyümüşse Türkiye yüzde 1,5 büyümüş yani dünya yüzde 6 büyümüşse Türkiye yüzde
9 büyümüş. Sonra darbe oldu; 1961-1980 arasında dünya 1 büyümüşse Türkiye de 1
büyümüş yani dünyadaki büyümenin üzerine çıkamamış Türkiye. Akabinde 1983-1991
arası tek başına yine bir iktidar dönemi var, Anavatan Partisi dönemi, Özal
dönemi. Burada yine büyüme oranı yükseliyor, dünya yüzde 1 büyümüşse Türkiye o
dönemde yüzde 1,53 büyüdü yani 1,5’tan fazla. Akabinde 1991-2002 dönemi var.
Bakın değerli milletvekilleri, burada da dünya yüzde 1 büyümüşse Türkiye yüzde
1,2 büyüdü. Akabinde biz iktidara geldik. O dönemde bakın ne oldu…
(Mikrofon otomatik cihaz tarafından
kapatıldı)
BAŞKAN – Evet, ek süre veriyorum,
süreniz doldu. Lütfen konuşmanızı tamamlayın.
MEHMET MUŞ (Devamla) – Bakın, değerli
milletvekilleri, o dönemde ne oldu? Dünya yüzde 1 büyüdüğü zaman biz yüzde 1,9
yani 2 katı kadar büyüme yapmışız. (AK PARTİ sıralarından alkışlar) Büyüme
hesaplaması böyle yapılır. Dünya ne büyümüş, biz ne büyümüşüz? Yani dünya yüzde
5 büyümüşse biz yüzde 10 büyümüşüz. Büyümenin hesaplaması böyle yapılır.
Değerli milletvekilleri, Türkiye, onun
için, iktidarın, tek başına iktidarın tadını aldığı için… Az önce size ifade
ettiğim dönemlerin tamamı koalisyon dönemleridir, hep geride kalmışızdır, hep
zaman kaybetmişizdir. İşte az önce, konuşmamın başında onun için söyledim,
21’inci bütçemizi de inşallah 2023 yılında yapıp milletimize hediye edeceğiz.
Şimdi, değerli milletvekilleri, neden
rahmetli Menderes’i, rahmetli Özal’ı bu milletin hayırla yâd ettiğini daha iyi
anlayabiliyoruz değil mi? Neden Tayyip Erdoğan’ı ve Ahmet Davutoğlu’nu bu
milletin bağrına bastığını daha iyi anlayabiliyoruz değil mi? (AK PARTİ
sıralarından alkışlar) Çünkü bu dönemde refah göreceli olarak vatandaşa,
millete daha fazla gitmiş, bu dönemde millet daha fazla refahı tüm veçheleriyle
hissetmiştir.
GÖKHAN GÜNAYDIN (Ankara) – Göreceli
olarak
MEHMET MUŞ (Devamla) – Aslında birkaç
tane daha konu vardı, onlara sürem yetmediği için girmeyeceğim.
İşte, ben bu duygu ve düşüncelerle 2015
bütçemizin hayırlı olmasını diliyor, tekrar Genel Kurulu ve ekranları başında
bizi izleyen milletimizi saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ederim Sayın Muş.
FARUK BAL (Konya) – Sayın Başkan…
BAŞKAN – Sayın Bal, buyurun efendim.
FARUK BAL (Konya) – Sayın hatip
konuşması sırasında 57’nci Hükûmet döneminde bankaların görev zararları ve
batan bankalarla ilgili, benim de Bakan olduğum dönemde, eksik ve yanlış bilgi
vermiştir. Bunu düzeltmek için, sataşmadan söz istiyorum.
BAŞKAN – Peki, buyurun.
Yeni bir sataşmaya, cevaba imkân
vermeyelim.
Değerli milletvekilleri, müsaade
ederseniz size bir şeyi ifade etmek istiyorum. Bu yaptığımız bütçe müzakereleri
24’üncü Dönemin son bütçe müzakereleridir. Bir daha bütçe müzakeresini bu
Parlamento yapmayacak, 25’inci Dönem yapacak. Hassaten rica ediyorum, hoş sada
bırakarak bu müzakereleri yapalım. Yarın sokakta, caddede, başka yerlerde
karşılaşacağız; ne olur birbirinizi kırmadan, incitmeden, zarafet içerisinde
bir müzakere yapalım, hiç olmazsa örnek bir bütçe müzakeresi olsun, bunu
herkesten rica ediyorum.
Buyurun Sayın Bal.
IV.- SATAŞMALARA İLİŞKİN
KONUŞMALAR
1.- Konya Milletvekili Faruk
Bal'ın, İstanbul Milletvekili Mehmet Muş’un 656 ve 656’ya 1’inci Ek sıra sayılı
Bütçe Kanunu Tasarısı ile 657 sıra sayılı Kesin Hesap Kanunu Tasarısı’nın tümü
üzerinde AK PARTİ Grubu adına yaptığı konuşması sırasında şahsına ve Milliyetçi
Hareket Partisine sataşması nedeniyle konuşması
FARUK BAL (Konya) – Teşekkür ediyorum
Sayın Başkan.
Zatıalinizin de ifade ettiği gibi,
bütçe görüşmeleri, Türkiye Büyük Millet Meclisinin en ciddi, en sorumlu
konuşmalarının yapıldığı görüşmelerdir. Burada doğru şeylerden bahsedilir ve
geleceği yönelik olarak birtakım düşünceler ifade edilir. Müflis tüccar gibi
geriye dönerek geleceğe aklama yapmanın hiçbir anlamı yoktur.
Biraz önce konuşan sayın hatip de 57’nci
Hükûmet döneminde bankaların görev zararlarıyla ilgili birtakım rakamlar verdi,
yalan yanlış, eksik; bizim Hükûmetimiz dönemine ait olduğu imasında bulundu. Bu,
külliyen yanlıştır çünkü 1990’lı yıllardaki ağır ekonomik, siyasi krizler ve o
krizlerin siyasete yansımasının sonucu ortaya çıkan yolsuzluklar ve banka
hortumculukları neticesinde bankaların içi boşaltılmış ve 1997 yılında
Bankacılık Kanunu Anayasa Mahkemesi tarafından iptal edilmiş, neticede ortadaki
üçkâğıtçı, dolandırıcı, vatandaşın tasarrufuna musallat olmuştu, bizim
Hükûmetimiz iktidara geldiğinde zaten bankaların içi boştu. 57’nci Hükûmetin
ilk yaptığı iş, Haziran 1999 tarihinde Bankacılık Denetleme ve Düzenleme
Kanunu’nu çıkararak bu ciddi sorunu çözmek olmuştur. Dolayısıyla, bu hakkı teslim
etmesini beklerken buradan siyasi çıkar bekleyen bir konuşma yapmasını
yadırgadım. 
Diğer taraftan, batan bankalarla ilgili
de aynı şeyi ifade etti. Görev zararlarını tasfiye eden 57’nci Hükûmettir. Daha
önce, 90’lı yıllarda, tütüne, pamuğa, hububata ve birtakım kamu kaynaklarının
yaratılmasına ilişkin bankalara verilen özel görev zararlarını tasfiye eden
57’nci Hükûmet olmuştur. Bunların bu şekilde yapılması ve geleceğe yönelik
mesaj verilirken, bir de hesap verilmesi gerekirken Halk Bankasının, Ziraat
Bankasının 700 milyon dolarlık kredisiyle yandaş bankalar yaratılmasından hiç
bahsetmedi.
(Mikrofon otomatik cihaz tarafından
kapatıldı)
FARUK BAL (Devamla) – İnşaat işleriyle…
BAŞKAN – Teşekkür ediyorum Sayın Bal.
FARUK BAL (Devamla) – Bitti efendim.
İnşaat işleriyle, müteahhitliklerle
iştigal eden kişilerden havuz yapıp bu havuzlardan, iş adamlarından para
toplanmasından ve diğer yolsuzluklardan başlamak lazım.
BAŞKAN – Teşekkür ediyorum.
MEHMET AKİF HAMZAÇEBİ (İstanbul) –
Sayın Başkan…
BAŞKAN – Buyurun Sayın Hamzaçebi.
MEHMET AKİF HAMZAÇEBİ (İstanbul) –
Efendim, Adalet ve Kalkınma Partisi Grubu adına konuşan sayın konuşmacı,
Cumhuriyet Halk Partisinin iktidar olduğu yıllarla ilgili ve Genel Başkanımızın
konuşmasıyla ilgili olarak değerlendirme yaparken Genel Başkanımızın
konuşmasında verdiği rakamları ve Cumhuriyet Halk Partisinin 1978-79
yıllarındaki iktidar dönemindeki rakamları çarpıtmak suretiyle gerçeğe aykırı
bilgi vermiştir. Söz istiyorum efendim.
BAŞKAN – Buyurun, iki dakika. 
Lütfen, ricamı sizin için de
tekrarlıyorum.
2.- İstanbul Milletvekili
Mehmet Akif Hamzaçebi'nin, İstanbul Milletvekili Mehmet Muş’un 656 ve 656’ya
1’inci Ek sıra sayılı Bütçe Kanunu Tasarısı ile 657 sıra sayılı Kesin Hesap
Kanunu Tasarısı’nın tümü üzerinde AK PARTİ Grubu adına yaptığı konuşması
sırasında Cumhuriyet Halk Partisine sataşması nedeniyle konuşması
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; bütçe konuşmalarında rakamları konuşmak
gerekir. Rakamların da güvenilir bilgilere, devletin raporlarına,
istatistiklerine dayanması gerekir. Adalet ve Kalkınma Partisi Grubu adına
konuşan sayın konuşmacının kullandığı rakamları üzüntüyle karşıladım. Çünkü
sadece bir metin almış eline, eline bir metin verilmiş bir yerden, o metni
okudu. Keşke o metne hâkimiyet sağlayabilmiş olsaydı. (AK PARTİ sıralarından
gürültüler)
Tütünden örnek verdi 1978-79
yıllarında. Değerli milletvekilleri, tütün üreticisi, tarımsal ürün
üreticileri, üreticilerimiz, rahmetli Bülent Ecevit’in 1978-79 yılındaki Hükûmeti
döneminde altın çağını yaşamıştır. O zaman Türkiye’de tütün vardı, şimdi tütün
kalmadı sayenizde.
İkincisi, Türkiye’nin büyüme
rakamlarını kıyasladı. Evet, Sayın Muş, büyüme rakamlarını -şu Devlet Planlama
Teşkilatının yayınladığı 2015 yılı programı, ben buradan alarak kıyaslayacağım;
Devlet Planlama Teşkilatının, şimdiki Kalkınma Bakanlığının rakamlarını
kullanacağım- öyle “Türkiye’nin büyümesini dünyayla kıyaslarım.” diye yuvarlak
bir lafla geçiştiremezsin, ayrıntı vermiş program, niye ayrıntıyı
kullanmıyorsunuz? 2003-2014 dönemi -sizin iktidar döneminiz- Türkiye'nin
büyümesi yüzde 4,8. Gelişmekte olan ülkeler ne büyümüş yani bizim yarıştığımız
ülkeler? Yüzde 6,3. Gerisinde kalmışsınız. Afrika ülkeleri ne büyümüş, Sahra
Altı Afrika ülkeleri? Yüzde 5,5. Afrika’nın gerisinde kalmışız. Bu mu
övündüğünüz büyüme?
İSMAİL TAMER (Kayseri) – Almanya...
MEHMET AKİF HAMZAÇEBİ (Devamla) – Orta
Doğu ve Kuzey Afrika ülkeleri -Orta Doğu beğenmediğimiz, Kuzey Afrika ülkeleri
beğenmediğimiz ülkeler- yüzde 5 büyümüş. Türkiye, sizin döneminizde büyümede
sınıfta kalmıştır. 
Hepinize saygılar sunuyorum. (CHP
sıralarından alkışlar)
BAŞKAN – Teşekkür ediyorum.
Buyurun Sayın Muş.
MEHMET MUŞ (İstanbul) – Burada, benim,
yalan yanlış ve elime bir kâğıt tutuşturulduğundan bahsetti sayın hatip. Ben,
burada verdiğim bilgileri kendilerine nereden aldığımı izah etmek istiyorum.
Burada bir sataşma var şahsıma. 
BAŞKAN – Şimdi, Sayın Muş, memnuniyetle
veririm. Mesele bir iki dakika meselesi değil ama Adalet ve Kalkınma Partisi
Grubu adına bir konuşmacı arkadaşımız daha var. Eğer konuya açıklık getirilmek
isteniyorsa o arkadaşımız da getirebilir. Müsaade ederseniz evvela onu da
dinleyelim, icap ediyorsa size tekrar söz vereyim eğer bir açıklık kazanmazsa. 
MEHMET MUŞ (İstanbul) – Benimle alakalı
olduğu için.
BAŞKAN – Evet, Adalet ve Kalkınma
Partisi Grubu adına...
MİHRİMAH BELMA SATIR (İstanbul) – Sayın
Başkan, yalnız “Eline kâğıt tutuşturuldu.” dedi.
MEHMET MUŞ (İstanbul) – Şahsıma yalan
yanlış...
UĞUR AYDEMİR (Manisa) – Ama “Eline
tutuşturuldu.” dedi.
BAŞKAN – Tamam, vereceğim, öbürünü de
dinleyelim vereceğim.
Aynı birleşim içerisinde olmak kaydıyla
yetkimiz var, size de söz veririm. 
III.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve
Teklifleri (Devam)
1.- 2015 Yılı Merkezi
Yönetim Bütçe Kanunu Tasarısı ile Plan ve Bütçe Komisyonu Raporu (1/978)
(S.Sayısı 656 ve 656’ya 1’inci Ek) (Devam)
2.- 2013 Yılı Merkezi
Yönetim Kesin Hesap Kanunu Tasarısı, 2013 Yılı Merkezi Yönetim Kesin Hesap
Kanunu Tasarısına İlişkin Olarak Hazırlanan 2013 Yılı Genel Uygunluk
Bildiriminin Sunulduğuna İlişkin Sayıştay Başkanlığı Tezkeresi, Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 157 Adet Denetim Raporunun Sunulduğuna İlişkin Sayıştay
Başkanlığı Tezkeresi, 2013 Yılı Dış Denetim Genel Değerlendirme Raporunun
Sunulduğuna İlişkin Sayıştay Başkanlığı Tezkeresi, 2013 Yılı Faaliyet Genel
Değerlendirme Raporunun Sunulduğuna İlişkin Sayıştay Başkanlığı Tezkeresi, 2013
Yılı Mali İstatistikleri Değerlendirme Raporunun Sunulduğuna İlişkin Sayıştay
Başkanlığı Tezkeresi ile Plan ve Bütçe Komisyonu Raporu (1/949, 3/1575, 3/1576,
3/1577, 3/1578, 3/1579) (S.Sayısı: 657) (Devam)
BAŞKAN – İkinci konuşmacı, Adalet ve
Kalkınma Partisi Grubu adına Isparta Milletvekili Sayın Süreyya Bilgiç.
Buyurun Sayın Bilgiç. (AK PARTİ
sıralarından alkışlar)
AK PARTİ GRUBU ADINA SÜREYYA SADİ
BİLGİÇ (Isparta) – Sayın Başkan, değerli milletvekilleri; AK PARTİ iktidarının
13’üncü bütçesi olan 2015 yılı merkezî yönetim bütçesinin geneli üzerinde
grubum adına söz almış bulunuyorum. Yüce heyetinizi saygıyla selamlıyorum.
Başta Maliye Bakanımız olmak üzere,
bütçe çalışmalarını yürüten tüm bakanlarımıza, Plan ve Bütçe Komisyonu
üyelerimize, milletvekillerimize, Bütçe Başkanlığına, bakanlıklarımızın
bürokratlarına teşekkürlerimi sunarak konuşmama başlamak istiyorum.
Değerli arkadaşlar, bütçeye ilişkin
değerlendirmelerime geçmeden önce, Parlamentonun bütçe hakkına ve AK PARTİ
iktidarının bu hakkın kullanımının güçlendirilmesi için neler yaptığına kısaca
değinmek istiyorum. 
Bildiğiniz gibi, bütçe hakkı
parlamentoların varlık sebebidir. Parlamento, yıllık bütçeler aracılığıyla kamu
gelirlerinin toparlanmasına ve giderlerin yapılmasına yetki ve izin vermek
suretiyle, kamu hizmetlerinin yürütülmesini ve hükûmet politikalarının
uygulanmasını mümkün kılar. Diğer yandan, Parlamento vermiş olduğu bu yetkinin
ne şekilde kullanıldığını da denetler. Özetle ifade edecek olursak başlangıçta
gider yapılması ve gelir toplanmasına belli bir süre için yetki ve izin vermek
suretiyle, yıl içerisinde ve ilgili yıl bitiminde de bu yetkinin uygun bir
biçimde kullanılıp kullanılmadığını denetlemek suretiyle Parlamento bütçe
hakkını kullanmış olmaktadır. Bütçe, ekonomik ve sosyal hayatın düzenlenmesinde
devletin kullandığı temel araçlardan biridir. 
Görüşmekte olduğumuz 2015 yılı
bütçesinde 472 milyar 913 milyon lira tutarında harcama yapılması
öngörülmektedir. Bu tutar, 2015 yılı için öngörülen 1 trilyon 945 milyarlık
millî gelirin yüzde 24,3’üne tekabül etmektedir. Bu tablo, Parlamentonun bütçe
sürecinde oynadığı rolün ve bütçe hakkının önemini ortaya koymaktadır. 
Bütçe hakkının etkin kullanımı
açısından etkin ve şeffaf işleyen bir kamu mali yönetim ve denetim sistemi
büyük önem arz etmektedir. İktidara geldiğimiz zaman ilk yaptığımız işlerden
biri de Parlamentonun bütçe hakkına uygun bir kamu mali yönetim ve kontrol
sistemi kurmak olmuştur. Kamu mali yönetimi ekonomik ve siyasi istikrarın
sağlanmasında en önemli politikalardan bir tanesidir. Bu anlayış doğrultusunda,
1990’lı yıllardan itibaren pek çok gelişmiş ülke kamu mali yönetimi
sistemlerini reforma tabi tutmuştur. Bu reformların temel unsurlarından biri de
kaynakların daha etkin ve verimli kullanılması, denetlenmesi, şeffaflığın ve hesap
verebilirliğin sağlanması amacıyla parlamentoların rolünün güçlendirilmesi
olmuştur. Bu kapsamda, biz de kamu mali yönetiminin yapısını ve işleyişini
değiştiren ve 2006 yılında uygulamaya konulan 5018 sayılı Kamu Mali Yönetimi ve
Kontrol Kanunu’nu; yine kamu yönetiminde şeffaflık ve hesap verilebilirliğin
sağlanması, verimlilik, etkinlik ve tutumluluk ekseninde denetimin
gerçekleştirilebilmesi amacıyla 2010 yılında da 6085 sayılı Sayıştay Kanunu’nu
çıkardık. 
5018 sayılı
Kanun, kalkınma planları ile bütçeler arasında gerekli bağlantının
kurulamaması, kamu harcamalarındaki sistemsizlikler ve kesintiler nedeniyle
kamu mali yönetiminin stratejik planlama, performans esaslı bütçeleme, orta
vadeli harcama sistemi ve mali saydamlık ile hesap verebilirlik ilkeleri
çerçevesinde yeniden düzenlenmesi ihtiyacının sonucu olarak ortaya çıkmıştır. 
5018 sayılı
Kanun’la bütçe bütünlüğü sağlanmış ve kapsamı genişletilmiş, politikalar ile
bütçeler arasında sıkı bir bağ kurulmuş, sağlıklı bir hesap verme mekanizması
oluşturulmuş, harcama sürecinde yetki-sorumluluk dengesi yeniden kurulmuş ve
etkin bir iç mali kontrol sistemi oluşturularak kamuda muhasebe birliği
sağlanmıştır. Yine, hiçbir harcama bütçe dışı kalmasın diye dönemimizde önemli
düzenlemeler yapılmış -ki az sonra detaylandıracağım- bütçe dışı onlarca fon
sayısı bugün itibarıyla 4’e düşürülmüştür. 
5018 sayılı
Kanun’la oluşturulan sistemin tamamlayıcısı ve dış denetimi tüm yönleriyle
ortaya koyan temel kanun ise 6085 sayılı Sayıştay Kanunu’dur. Bu kanunla
Sayıştayın denetim alanı genişletilerek kamu kaynağı kullanan tüm kurum ve
kuruluşlar Sayıştay denetimi, dolayısıyla Parlamento denetimi altına
alınmıştır. 
Muhalefet
sözcüleri Sayıştayın denetim yapmadığını söylüyorlar. Değerli arkadaşlar, bu
doğru değildir. Sayıştay 25 milyon hesabı denetlemiştir, tüm bu denetimler
yapılmış ve raporlanmıştır. Devlet muhasebe sisteminde kurumsal bazlı bilanço,
mali tablolar üretilemediği için birtakım mali tablolar oluşturulamamıştır ki
bununla ilgili olarak burada Devlet Muhasebesi Standartları Kurulunun yapmış
olduğu bir toplantıda mevcut muhasebe sisteminde kurumsal bazlı bu tabloların
üretilemeyeceği kayıt altına alınmış ve tek bir Maliye tarafından, tek bir
tabloyla bilanço ve bu mali tabloların verilmesi hüküm altına alınmıştır 3
Nisan 2013 tarihinde. Ve bu kurulun kararının altında Sayıştay temsilcisinin de
imzası vardır. 
Sayıştay, bir
yandan bu Devlet Muhasebesi Standartları Kurulunun yapmış olduğu bu
toplantıdaki kararın altına imza atmaktadır, öbür taraftan da bu tabloların
üretilemeyeceği savını bir tarafa bırakarak bu tabloların verilmediğinden
bahisle o konudaki mali tablolar üzerindeki denetimin yapılmadığını ifade
etmektedir. Bunun kabul edilebilir hiçbir tarafı da yoktur. Bugün bu denetimin
yapılmadığı ifadesi, Sayıştayın denetimini yapmadığı ifadesi boş bir safsatadan
başka hiçbir şey değildir. 
Ki değerli arkadaşlar, Sayıştay gene
kendi içerisinde almış olduğu bir kararla 2013, 2014 ve 2015 yılları içinde bu
mali tabloların çıkarılamayacağına ki 2015’ten sonra, kesin hesabından sonra
çıkarılmasına ilişkin bir yönetmelik yayınlamasına rağmen, Maliye Bakanlığı
çalışmalarını tamamlamıştır ve 1 Ocak 2015 tarihinden itibaren de bu kurumsal
bazlı tablolar üretilebilir hâle gelmiştir.
Gene muhalefet sözcülerinin konuşmalarına
baktığımızda şunu ifade ediyorlar, diyorlar ki: “Bu ödenek üstü harcamaların
tamamı Sayıştay denetiminin dışına çıkmıştır.”
Değerli arkadaşlar, öncelikle şunu
söylemek istiyorum: Ödenek üstü harcama yetkisi bütçe kanunuyla Bakanlığa
verilen bir yetkidir. Dolayısıyla, bütün yapılan ödenek üstü harcamalar kanuna
uygun bir şekilde, kanunun Bakanlığa vermiş olduğu yetki dâhilinde
yapılmaktadır ve Sayıştay denetimine tabidir. Bütün bu harcamalar yapıldıktan
sonra yılı içerisinde listeler hâlinde Sayıştaya gönderilmekte ve bütün
detaylarıyla kesin hesaplar içerisinde yer almaktadır. 2013 yılı kesin
hesaplarına bakıldığında da detaylı olarak bu ödenek üstü harcamaların nereye
yapılmış olduğu tamamen görülecektir. 
Onun için, böylesi bir tartışmayı
açmak, 945 milyon lira başlangıç ödeneği var ama 35 milyar liralık bir işte
ödenek üstü harcama…
Değerli arkadaşlar, bunların hepsi
kurumlar arası geçiştir.
BÜLENT KUŞOĞLU (Ankara) – Anayasa’ya
aykırı o.
SÜREYYA SADİ BİLGİÇ (Devamla) - Sadece
6 milyar lirası, bakın bu rakamın sadece 6 milyar lirası teşkilat kanunundaki değişikliklerden
kaynaklanmıştır. Mesela Sosyal Güvenlik Bakanlığının uhdesinde olan birtakım
işler Aile Sosyal Politikalar Bakanlığına kaydırıldığı için oradaki personel
giderleri oraya kaydırılmıştır. Bunun 10 milyar lirası aynı şekilde yatırım
ödenekleri için götürülmüştür, harcanmıştır. 1 milyar 205 milyon lirası da
afette harcanmıştır.
Sayın Kuşoğlu, siz bunların hepsini
gayet iyi biliyorsunuz ama neden bilmezden geliyorsunuz, hakikaten zaman zaman
bunu da anlamakta cidden güçlük çektiğimi de ben ifade etmek istiyorum.
Ayrıca, şeffaflık, saydamlık ve hesap
verebilirlik diyoruz. Burada biz neler yaptık? Bakın, sadece şunu söyleyeyim:
5018 sayılı Kanun’la Meclisin bütçe hakkı güçlendirildi diyoruz. Ne yaptık?
Bir, bütçe kanununun kapsamı genişletilmiştir. Kesin hesap kanununun kapsamı
genişletilmiştir. Bütçe kanunu sadeleştirilmiştir. Özel ödenek, özel gelir
uygulaması sınırlandırılmıştır. Hazine garantilerine ve borç üstlenim
tutarlarına bütçe kanunuyla sınır getirilmiştir. Mali saydamlık artırılmıştır.
Meclise gönderilen raporlar son derece genişletilmiş ve sayıları da
artırılmıştır.
Kamu yönetiminde saydamlığı artıran
diğer düzenlemeler de Bilgi Edinme Kanunu’dur, Kamu Görevlileri Etik Kurulu
Kanunu ve 2012 yılında yürürlüğe giren Kamu Denetçiliği Kurumu Kanunu’dur. Bu
anlamda, AK PARTİ iktidarlarının denetim, şeffaflık ve hesap verebilirlik
anlamında bu kadar yapmış olduğu düzenlemelere rağmen, hâlâ muhalefet
tarafından bir denetimden kaçıyor gibi suçlanmasının gerçekten millet nezdinde
de hiçbir tutar yanı yoktur ve kabul edilebilir tarafı da yoktur. 
KAMER GENÇ (Tunceli) – Hangisi doğru? 
SÜREYYA SADİ BİLGİÇ (Devamla) –
Şeffaflık alanında kaydedilen gelişmelerden bahsetmek istiyorum. Bakın, 2006
yılından itibaren, cumhuriyet tarihinde ilk defa, mahallî idareler konsolide
bütçe istatistikleri kamuoyuyla paylaşılmaya başlanmıştır. Sadece merkezî
yönetim için yayınlanan mali istatistikler, sosyal güvenlik kurumları ve
mahallî idareleri de içerecek şekilde düzenli olarak kamuoyuyla paylaşılmaya
başlanmıştır. Kamu idarelerinin bütçe sonuçları dışında varlık, yükümlülük ve
nakit akışlarına ilişkin bilgiler sunan bilanço nakit akış tablosu gibi temel
mali tablolar da Maliye bazında konsolide olarak düzenli olarak yayımlanmaya
başlanmıştır. Kamu kurumlarına ait sosyal tesislerin mali istatistiklerini
düzenli olarak verilmektedir. Bunları çoğaltabiliriz ancak vakit sınırlı olduğu
için daha fazla bunun üzerinde konuşmak istemiyorum.
Ama 2013 yılı ödenek fazlası harcamalara
ilişkin olan deste detay buradadır ve buradaki yetki, 2013 yılı bütçe
kanununun 5/2’nci maddesiyle yedek ödeneklere aktarma yapma, 6/1-a maddesiyle
de personel ödeneği dâhil yedek ödeneğe aktarma yetkisi Maliye Bakanlığındadır.
Siz de çok iyi biliyorsunuz ki 2015 yılı bütçesi için Plan Bütçe Komisyonunda
yapmış olduğumuz düzenlemeyle, artık bu ödenekleri Maliyenin yedeğine çekmeden
kurumlar arasında aktarma imkânı da 6’ncı maddede yapmış olduğumuz düzenlemeyle
imkân dâhiline sokulmuştur. 
Sayın Başkan, değerli milletvekilleri;
Hükûmetimiz dönemlerinde yapısal reformlar bunlarla sınırlı değildir.
Gerçekleştirdiğimiz diğer yapısal reformlarla enerjide dışa bağımlılığın
azaltılmasını, rekabet gücünün artırılmasını, iş ve yatırım ortamının
iyileştirilmesini, özel tasarruf oranlarının artırılmasını ve finansman
kalitesinin iyileştirilmesini hedefledik. 1990’ların sonları ve 2000’li
yılların başlarında Merkez Bankasının bağımsızlığı ve üst kurulların
kurulmasıyla başlayan reform sürecini, hükûmetlerimiz döneminde kamu mali
yönetimi, sosyal güvenlik sistemi, yerel yönetimler ile reel ve finansal
sektörü ilgilendiren önemli reformlarla sürdürdük. Sosyal güvenlik sisteminde
yaptığımız reformlarla sosyal güvenlik kurumlarını tek çatı altında
birleştirdik. Tüm vatandaşlarımızı sosyal güvenlik kapsamına ve genel sağlık
sigortası kapsamına aldık. Yerel yönetimlere daha fazla kaynak ve yetki
aktarılması, böylece, hizmetlerin yerinde, daha verimli ve etkin sunulması
amacıyla belediye, büyükşehir belediyesi, il özel idaresi ve mahallî idareler
gelirleri kanunlarını çıkardık. 
Finansal
sektörde 2005 yılında yeni Bankacılık Kanunu, 2012 yılında Sermaye Piyasası
Kanunu ve Finansal Kiralama, Faktoring ve Finansman Şirketleri Kanunu’nu ile
Bireysel Emeklilik Kanunu’nu çıkardık. Böylece, finansal piyasaların etkinliği
artırıldı. 
Eğitim reformu
yaptık. Zorunlu eğitim süresini de sekiz yıldan on iki yıla çıkardık. Aynı
dönem içerisinde devlet üniversitesi sayısı 104’e, vakıf üniversiteleriyle
beraber toplam üniversite sayısı da 176’ya çıkarılmıştır.
Yapılan reformlar sayesinde rekabet
gücüne, yatırım ortamına ve kurumsal altyapıya ilişkin uluslararası
göstergelerde de önemli iyileşmeler sağlanmıştır. Dünya Ekonomik Forumu’nun her
yıl yaptığı Küresel Rekabet Endeksi’nde Türkiye, dokuz yılda tam 26 basamak
birden yükselmiştir ama nasıl yükselmiştir? 2005 yılında 117 ülke arasında
71’inci sıradayken bugün 144 ülke arasında 45’inci sıraya yükselmiştir. 
Burada şuna da değinmeden geçmek
istemiyorum arkadaşlar, müsaade ederseniz: Bu özel sektör yatırımları da 1992
ve 2002 yılları arasında baktığınızda ki 1992 yılını 100 reel bir yatırım bazı
olarak aldığınızda, 1992’den 2002’ye on yıllık süreçte 95’e düşmüştür. Bizim
başlangıç tarihimiz olan, iktidarımızın başlangıcı 2002 yılını 100 baz
aldığınızda, bugün 2012 sonu itibarıyla bu rakamın yüzde 54’e çıktığını
görüyoruz. Bu da tamamen güvenin ve istikrarın sonucu olarak ortaya çıkmıştır
ki bunun rakamlara yansımasına baktığınızda da Türkiye’ye gelen doğrudan toplam
yabancı yatırım tutarı 1980-2002 yılları arasında sadece 14,8 milyar dolar iken
bizim iktidarımız döneminde, on iki yılda 145,1 milyar dolara çıkmıştır. 
BÜLENT KUŞOĞLU (Ankara) – Transferler,
transferler?
SÜREYYA SADİ BİLGİÇ (Devamla) – Değerli
milletvekilleri, kamu maliyesine ilişkin uygulanan politikalarla vergi yükü
azaltılarak istihdam ve yatırımlar da desteklenmiştir. Toplam vergi yükünde
OECD ortalaması yüzde 34,5 iken Türkiye’de yüzde 27,7 olmuştur. Vergi
teşvikleriyle tasarruflar, AR-GE, yatırımlar ve istihdam desteklenmiş, cari
açığı azaltıcı önlemler alınmıştır. 
Bireysel emeklilikte yüzde 25 devlet
katkısı getirilmiştir. 2013 yılı başından itibaren yürürlüğe giren bu
uygulamayla birlikte, bireysel emeklilik sistemi fon büyüklüğü 25,1 milyar
dolara, buradaki katılımcı sayısı ise 4 milyon 153 bine çıkmıştır. Sadece 2014
yılının ilk dokuz ayında sisteme 685 bin yeni katılımcı girmiştir. 
Sayın Başkan, değerli milletvekilleri;
şimdi de 2015 yılı bütçemize ve on iki yıllık iktidarımız boyunca yaptığımız
yatırımlar ve elde ettiğimiz başarılara ilişkin bazı değerlendirmelerde
bulunmak istiyorum: AK PARTİ’nin 13’üncü bütçesi olan 2015 yılı bütçesi, önceki
bütçeler gibi sosyal adaleti, ekonomik büyümeyi, ülkemizin kalkınmasını,
milletimizin sağlığını ve refahını esas alan bir bütçedir. Bu bütçe,
çocuklarımızın ve gençlerimizin ülkemizin geleceği olduğu şuuruyla, son birkaç
yılda olduğu gibi bu yıl da 87 milyar lirayı bulan tutarıyla aslan payını
eğitime ayıran, vatandaşlarımızın sağlıklı yaşam kalitesini daha da artırmak
için sağlık harcamalarına 80,9 milyar lira kaynak ayıran bir bütçedir. Bu
bütçe, 13 milyarı bulan doğrudan ve dolaylı desteklerle çiftçimizin yanında
olan ve tarımın sahip olduğu stratejik önemin hakkını veren bir bütçedir. Bu
bütçe, milleti esas alan, gücünü milletten alan bir partinin ve onun
hükûmetlerinin milletine duyduğu şükran ifadesinin tezahürü olan bir bütçedir.
Nitekim, politikalarımız millet iradesine dayandığı için, milleti esas aldığı
için, milletimizin mutluluğunu, huzurunu, refahını temin etmeye yönelik olduğu
için, çok şükür bunda da on iki yıllık iktidarımız süresince önemli bir mesafe
aldığımız için milletimiz bize olan teveccühünü her gün daha da artırmıştır.
Bu bütçe, iddia edilenin aksine, hiçbir
seçim kaygısı gütmeden, mali disiplinden taviz vermeden, hükûmetlerimizin ilan
ettiği 2023 hedeflerini gerçekleştirmede kilometre taşlarından biri olarak
hizmet odaklı, millet odaklı hazırlanan bir bütçedir. İktidarımızın atmış
olduğu sağlam temeller üzerinde güçlü yeni Türkiye'nin inşasına, halkımızın refah
düzeyinin yükselmesine katkı sağlayacak bir bütçedir. 
Sayın Başkan,
değerli milletvekilleri; millî gelir ve büyüme açısından baktığımızda da
ülkemiz, son on iki yılda dünyada ve bölgemizde yaşanan tüm sorunlara rağmen,
çok iyi ekonomik bir performans sergilemiştir. On iki yıllık dönemde siyasi
istikrar sağlanmış, kamu mali dengeleri çok güçlü hâle getirilmiştir. 2002
yılında 230 milyar dolar olan millî gelirimiz yaklaşık 4 kata yakın artarak
2013 yıl sonu itibarıyla 822 milyar dolara yükselmiştir. Bu dönemde kişi başı
millî gelir de 2002’ye kıyasla 3 katından daha da fazla artmıştır. 
1990 ile 2002
yılları arasında mutlaka dönüp bir bakmamız gerekiyor. 1990’da 200 milyar dolar
olan millî gelir, on iki sene sonra 2002 yılında ancak 230 milyar dolara taşınabilmiştir
değerli arkadaşlarım ancak 2013 yılına geldiğimizde, bu 230 milyar dolar olan
millî gelirin yaklaşık 4 kat artarak 822 milyar dolara ulaştığını hep beraber
görüyoruz. Bu da tekrar söylüyorum, güven ve istikrarın bir sonucu olarak
ortaya çıkmaktadır. 
RAHMİ AŞKIN
TÜRELİ (İzmir) – Sabit fiyatlarla ne oldu?
SÜREYYA SADİ
BİLGİÇ (Devamla) – Geçmiş dönemlerde kriz üreten bankacılık sektörü, yapılan
reformlar sonrasında dünyada örnek gösterilen bir sektör hâline gelmiştir. 
Ayrıca, faiz
harcamalarının bütçe içerisindeki payı azaltılarak yatırımlara ayrılan pay da
artırılmıştır.
2002 yılında
bütçenin yüzde 43,2’si faiz harcamalarına ayrılırken 2014 yılında bu oran yüzde
11,9 olmuştur değerli arkadaşlarım. Böylece, Türkiye ekonomisi güçlü kamu
maliyesi ve bankacılık sektörüyle dış şoklara karşı dayanıklı, dirençli hâle
gelmiştir. 
Değerli
milletvekilleri, içinde bulunulan olumsuz konjonktüre rağmen, 2013 yılında
Türkiye ekonomisi yüzde 4,1 oranında büyüme kaydetmiştir. 2014 yılında ise
Irak, Suriye, Rusya, Ukrayna kaynaklı jeopolitik risklere ve AB ekonomisindeki
toparlanmanın istenen düzeyde olmamasına rağmen yüzde 3,3‘lük bir büyüme
olacağı tahmin edilmektedir. Bugün açıklanan son üçüncü çeyrekteki büyüme
oranlarından sonra belki çok az da olsa, düşük bir oranda da olsa bu revize
edilebilir ama yine de bu oranı dünya geneliyle mukayese ettiğinizde ne kadar
iyi bir oran olduğu da mutlak suretle hepimiz tarafından görülecektir.
İhracat, sanayi üretim endeksi ve
kapasite kullanım aracı gibi göstergeler ülkemizin büyümeye devam etmekte
olduğunu göstermektedir. Küresel ekonomideki sorunlara ve Orta Doğu'da yaşanan
problemlere rağmen, Türkiye'nin 2015 yılında yüzde 4 büyümesi öngörülmektedir.
2016 ve 2017 yılları için de yüzde 5 büyüme öngörülmekte. İstihdam rakamlarına
bakıldığında, ülkemizin AB ve OECD ülkelerinden daha başaralı olduğu açıkça
görülmektedir. Küresel kriz sonrası avro bölgesinde istihdam yüzde 3,2
azalmıştır. OECD bölgelerinde, ülkelerinde ise bu sadece yüzde 2,3 oranında
artarken Türkiye'de bu artış 28,3 olmuştur ve bu süreç içerisinde 5,7 milyon
kişiye istihdam sağlanmıştır. Son beş yıl içinde iş gücüne katılım oranı yüzde
45,7’den yüzde 51,3’e, istihdam oranıysa yüzde 39,8’den yüzde 46,3’e
yükselmiştir. Aynı dönemde, avro bölgesinde yaklaşık 3,6 milyon istihdam kaybı
yaşanmıştır. İstihdamdaki güçlü performansa rağmen iş gücü piyasasının yapısal
sorunlarından dolayı işsizlik oranı yüzde 9-10 seviyelerinde direnç
göstermektedir. İşsizlik sorununa kalıcı çözüm bulmak amacıyla Ulusal İstihdam
Stratejisi hazırlanarak kabul edilmiştir. İş gücü piyasasının yapısal
sorunlarını çözmek amacıyla öğrencilerin staj imkânları artırılmış ve aktif iş
gücü piyasası programlarıyla iş dünyasıyla temasları sağlanmıştır. İşsizlere
meslek deneyimi ve iş disiplini kazandırılmıştır. Aktif iş gücü piyasası
programlarından yararlananların sayısı 2007 yılında 23 bin kişiyken 2013
yılında 220 bine çıkmıştır.
İstihdam yüklerini hafifletmek ve
istihdamı artırmak amacıyla 2004’ten bu yana işverenlere sağlanan prim desteği
yaklaşık 41 milyar lira olmuştur. Bu teşviklerden her ay ortalama 1,5 milyon iş
yeri ile 10 milyonu aşkın sigortalı faydalanmaktadır.
Sayın Başkan,
değerli milletvekilleri; hükûmetlerimizin en önemli başarılarından biri de
enflasyonla mücadele konusudur. Maalesef, vatandaşlarımız, bizden önce uzun
yıllar yüksek enflasyonla yaşamak zorunda bırakılmıştı. Nitekim, bunun yıkıcı
etkilerini çoğumuz yaşadık. İstikrarsız ve kırılgan ekonominin maliyeti
vatandaşlara yüklendi. Yıllarca kötü yönetilen ekonominin ağır faturası
vatandaşa ödettirildi. Ancak vatandaş, 2002 yılı seçiminde AK PARTİ’yi iktidara
getirerek çıkış yolunu kendisi bulmayı bildi. 
2014 yılında
cari açıkta da önemli iyileşmeler kaydedilmiştir. 2013 yılı sonunda 65,1 milyar
dolar olan cari açık, 2014 yılı Temmuz ayı itibarıyla, on iki aylık bazda 48,5
milyar dolara gerilemiştir. Enerji hariç denge ise 15,9 milyar açıktan 1,4
milyar dolar fazlaya dönmüştür. Benzer şekilde, 2013 yılının aynı döneminde
altın ve enerji hariç 4,1 milyar dolar açık verilirken 2014 yılı Temmuz ayı
itibarıyla on iki aylık bazda 5 milyar dolar fazla verilmiştir. Bu yıl ilk
defa, ihracatı artırıp ithalatı daraltmak suretiyle cari açığı ihracata dayalı
bir şekilde düşürdük. Cari açıktaki toplam 16,5 milyar dolarlık aşağı doğru
gidişin 9,2 milyar doları net ihracat artışından, 6,2 milyar doları da
ithalattaki daralmadan sağlanmıştır. 2002 yılında 36 milyar dolar dolayında
olan ihracatımız, güçlü ve istikrarlı ekonomik büyüme sayesinde 2014 Eylül ayı
itibarıyla 158 milyar dolarlık bir hacme ulaşmıştır. Dış ticaret açığı, 2014
Ocak-Ağustos döneminde bir önceki yıla oranla yüzde 20 daralma göstermiştir.
2013 yılının ikinci çeyreğinde yüzde 60,3 olan ihracatın ithalatı karşılama
oranı 2014 yılında ithalatın daralması ve ihracatın artmasıyla beraber, ağustos
ayı itibarıyla, on iki aylık bazda yüzde 64,6’ya yükselmiştir. Türkiye’nin
ihracat pazarlarında yaşanabilecek risklere karşı duyarlılığı, ihracatta
gerçekleştirilen ürün ve ülke çeşitlendirilmesine yönelik çalışmalara bağlı
olarak azalmıştır. İhracatın bölgesel ve sektörel bileşimindeki çeşitlenme,
orta ve uzun vadede hedef pazarların büyüme öngörüleri de dikkate alındığında,
Türkiye'nin ihracat potansiyelinin önümüzdeki dönemlerde de güçlü seyredeceğine
işaret etmektedir. 
Bankacılık sektörü 2014 yılında da
güçlü ve istikrarlı konumunu sürdürmüştür. Kredilerin takibe dönüşüm oranı ise
oldukça düşük seviyelerde kalmış, ayrıca ticari krediler lehine değişen toplam
kredi artış oranları finansal istikrarın sağlanmasına da büyük katkı yapmıştır.
Sayın Başkan, değerli milletvekilleri;
birçok AB üyesi ülke Maastricht Kriterleri’ni yerine getirmekte başarılı
olamazken Türkiye hem bütçe dengesi hem de borç stoku açısından bu kriterleri
yerine getirmektedir. Maastricht Kriterleri açısından yüzde 3’ü geçmemesi
gereken bütçe açığının gayrisafi yurt içi hasılaya oranının, ülkemizde
uygulanan başarılı mali politikalar sayesinde 2013’te 1,2 olduğunu görmekteyiz.
2014 yılında ise bütçe açığının yüzde 1,4 olması beklenmektedir. 
İhtiyatlı kamu borç yönetimi politikaları
ve mali disiplini sağlamadaki kararlılık borç göstergelerine de olumlu
yansımıştır. Bu çerçevede, 2002 yılında yüzde 74 olan AB tanımlı genel yönetim
borç stokunun gayrisafi yurt içi hasılaya oranı 2014 yılında yüzde 33,1’e
inmiştir. Bu oran Maastricht Kriteri olan yüzde 60’ın ve yüzde 96,4 olan Avrupa
bölgesi ortalamasının oldukça altında bir orandır.
Kamu borç yönetimi politikaları, önceki
yıllarda olduğu gibi 2014 yılında da Türkiye ekonomisinin sağlam duruşunu
desteklemiştir. 2014 yılının ilk sekiz ayında kamu borç yükü azalmaya devam
etmiş, borçlanmanın reel maliyeti düşük seviyelerde gerçekleşmiş, borç stokunun
ortalama vadesi uzamış ve borç stoku içinde faiz ve döviz kuruna duyarlı borç
senetlerinin payı azalmıştır. 
Tüm bu iyileşmeleri uluslararası
kuruluşlarla olan ilişkilerimize yansıması açısından da değerlendirebiliriz.
Tabii ki ülke olarak son derece önem verdiğimiz bu IMF’yle ilişkilere
baktığımızda da 14 Mayıs 2013 tarihinde yapılan son ana para geri ödemesiyle
birlikte, ülkemizin IMF’ye stand-by anlaşmalarından, düzenlemelerinden
kaynaklanan borç yükümlülüğü de sona erdirilmiştir. Ayrıca, ülkemiz, IMF’nin
yönetiminde, ilk defa, 1 Kasım itibarıyla, icra direktörlüğü düzeyinde temsil
edilecektir. İktidara geldiğimiz dönemde ülkemiz IMF kapılarına el açan konumdaydı,
şimdi ise, çok şükür, veren el konumunda. 
IMF’ye olan borçlarımızı ödediğimiz
gibi, TİKA’yla, dünyanın yardıma muhtaç olan pek çok ülkesindeyiz. Türkiye’nin
yapmış olduğu insani yardım tutarları da toplamda 2 milyar dolara yaklaşmıştır.
Bu alanda da Türkiye, dünya lideri olmuştur. Öte yandan, G20 Dönem Başkanlığı 1
Aralık 2014 tarihinden itibaren ülkemiz tarafından üstlenilmiştir.
Değerli arkadaşlarım, vakit daraldı,
ancak şunu ifade etmek istiyorum, en önemli hususlardan bir tanesi: On iki
yıllık süreçte mahallî idareler de dâhil olmak üzere 628 milyarlık kamu
yatırımı yapılmıştır. 2014 yılında da kamu yatırımlarına 75,7 milyar lira
tahsis edilmiştir. Kamu yatırımlarının millî gelir içindeki payı da yüzde 4,1’e
ulaşmıştır. 
Evet, değerli arkadaşlar, sıklıkla hem
Plan ve Bütçe Komisyonundaki görüşmelerde dile getirilen hem de bütçe
görüşmelerine başladığımız bugün, gene Genel Kurulda dile getirilen
Cumhurbaşkanlığı Hizmet Binası’na ilişkin de bir iki bilgiyi sizinle paylaşmak
istiyorum.
Değerli arkadaşlarım, bu konuda üç ayrı
dava var. Bunlardan bir tanesi, doğal ve tarihî sit alanı niteliğine ilişkin
idari işlemin iptaline dairdir, 11. İdare Mahkemesine açılmış bir davadır.
Burada herhangi bir şekilde bir yürütmeyi durdurma kararı yoktur. Aksine,
Danıştay 14. Dairesi de yürütmeyi durdurma kararının yürütmesini durdurmuştur.
İkinci dava, binanın ruhsatının iptaline ilişkin dava, Ankara 5. İdare
Mahkemesinde. Burada da herhangi bir şekilde yürütmenin durdurulmasına ilişkin
verilen bir karar söz konusu değildir. Üçüncü dava da imar planlarıyla ilgili,
gene 5. İdare Mahkemesinde yürütmeyi durdurma kararıyla ilgili davadır. Evet,
burada yürütmeyi durdurma kararı çıkmıştır. Ancak, bu karar Danıştay 14.
Dairesinin buranın tarihî sit alanı özelliği taşımadığı gerekçesiyle verdiği
karar nedeniyle hukuki dayanaktan yoksun kalmıştır.
Kısaca, ortada Cumhurbaşkanlığı Hizmet
Binası’nın yapımını engelleyen bir mahkeme kararı yoktur. Bina yasalara uygun
olarak yapılmıştır. Cumhurbaşkanlığı Hizmet Binası’nın kaçak olduğuna dair tüm
eleştiriler asılsızdır ve insafsızdır. Daha yaklaşık on-on beş gün önce de
buradaki yapı ruhsatı ve yapı kullanma izin belgeleri, isteyen arkadaşlarımızla
da Genel Kurulda paylaşılmıştır.
Ama bunun da ötesinde… (MHP sıralarından
gürültüler)
ALİM IŞIK (Kütahya) – Bekir Bozdağ
doğru söylemiyor mu?
SÜREYYA SADİ BİLGİÇ (Devamla) - …bu
devletin… (CHP ve MHP sıralarında gürültüler)
MUSA ÇAM (İzmir)
– Bilgiç, bu dediklerine inanıyor musun, söylediklerine inanıyor musun?
BAŞKAN – Lütfen
arkadaşlar, lütfen… 
ALİ ÖZ (Mersin)
– Bekir Bey’e sor.
BAŞKAN - Cevap verilecek. Size de söz
hakkı geliyor. Müsaade edin kendi kanaatini söylesin. 
SÜREYYA SADİ BİLGİÇ (Devamla) – …en
yüksek temsil yeri olan Cumhurbaşkanlığına böylesi bir binanın tahsis
edilmesinden, böyle bir binanın yapılmış olmasından daha doğal hiçbir şey
olamaz. Herkes kendi görev süresi içerisinde bu binayı kullanacaktır, görev
süresi bittiğinde, görev süresi dolduğunda da sonraki gelecek Cumhurbaşkanına
burada hizmet ifa etmesi için o binanın devrini yapacaktır; kendi evine
götürecek hâli yoktur. (CHP ve MHP sıralarından gürültüler)
MUSA ÇAM (İzmir) – Götürse bari, onu da
götürse bari!
BAŞKAN – Lütfen arkadaşlar…
SÜREYYA SADİ BİLGİÇ (Devamla) - O
yüzden, bütün bütçe görüşmelerinde, on iki yıllık AK PARTİ iktidarında yapılmış
bütün reformları sadece bir Cumhurbaşkanlığı Hizmet Binası’nın arkasına
sığınarak sizin eleştirme imkânınız yoktur, bunu ifade etmek istiyorum. (AK
PARTİ sıralarından alkışlar) 
BÜLENT BELEN (Tekirdağ) – Senden izin
mi alacağız?
SÜREYYA SADİ BİLGİÇ (Devamla) - Bu
büyük bir yanlışlıktır, bu büyük bir hatadır. 
MUSA ÇAM (İzmir) – İmara aykırı, imara!
SÜREYYA SADİ BİLGİÇ (Devamla) - Değerli
arkadaşlar, geçmiş dönemlerde olduğu gibi 2015 yılı bütçesinde de en fazla pay
ülkemizin geleceğine ve beşerî sermayesine yatırım anlamına gelen eğitime
ayrılmıştır. 2002 yılında 10 milyar lira olan bu tutarın 2015 yılında yüzde 775
artışla 87,5 milyar lira olması öngörülmektedir. Eğitimin 2002 yılında bütçeden
aldığı pay yüzde 9,4 iken bu pay 2015 yılında yüzde 18,5’a ulaşmıştır. 
Değerli arkadaşlarımız, gene
iktidarımızın olmazsa olmaz önceliklerinden biri, sağlıklı toplum ve sağlıklı
nesiller için erişimi kolay ve kaliteli sağlık hizmeti sunmaktır. Sağlık
alanında yaptığımız hizmetler ve elde ettiğimiz başarılar hiç kuşkusuz
milletimizin en çok takdir ettiği konuların başında gelmektedir. Bunun için de
2015 yılında da sağlık hizmetlerine 80,9 milyar lira bütçeden kaynak
ayrılmıştır.
Değerli arkadaşlarım, bakın, Sağlıkta
Dönüşüm Programı neticesinde 2003 yılında yüzde 39,5 olan sağlık hizmetlerinden
memnuniyet oranı 2013 yılında yüzde 74,7’ye ulaşmıştır.
MUSA ÇAM (İzmir) – Cepten ödenenler,
cepten…
SÜREYYA SADİ BİLGİÇ (Devamla) - Evet,
milletimizin hayallerini gerçeğe dönüştürdüğümüz ve bununla gurur duyduğumuz
diğer bir sektörümüz ulaştırmadır. 
(Mikrofon otomatik cihaz tarafından
kapatıldı) 
BAŞKAN – Sayın Bilgiç, ek sürenizi
veriyorum, lütfen konuşmanızı tamamlayınız.
SÜREYYA SADİ BİLGİÇ (Devamla) –
Teşekkür ederim Sayın Başkan.
Hükûmetlerimiz döneminde ulaştırma
alanında da çok önemli yatırımlar yapılmıştır. Milletimizi hızlı trenle
tanıştırdık, ülkemizi duble yol ağlarıyla donattık. İnşallah en kısa sürede
Isparta duble yolu da Antalya arasında yapılacak. 
1882’de Sivas Valiliği yapmış Halil
Rıfat Paşa’nın Karayollarımız tarafından bir şiar olarak kullanılan ve
hepinizin de bildiği “Gidemediğin yer senin değildir.” diye veciz bir sözü var.
Gidemediğimiz yer çok şükür bu Türkiye topraklarında yok, hem de duble yollarla
gidiyoruz. (AK PARTİ sıralarından alkışlar) 6.101 kilometre olarak
devraldığımız çok şeritli kara yolları ağına 2014 yılı Eylül ayı sonu
itibarıyla 17.400 kilometre uzunluğunda bölünmüş yol ilave ettik ve bu uzunluğu
23.522 kilometreye çıkardık. 
Hızlı treni biliyorsunuz,
Ankara-Eskişehir-İstanbul, Ankara-Konya, bunlar hizmette. Şimdi Antalya, İzmir,
Bursa projeleri de devreye giriyor. Ankara-Sivas yüksek hızlı tren hattının
yapım çalışmaları şu an devam ediyor. Kars-Tiflis-Bakü demir yolu yapım
çalışmaları hızlı bir şekilde devam ediyor. 
Asırlık hayal, Asya ile Avrupa’yı
denizin altından demir yoluyla birbirine bağlayan Marmaray Projesi de hayata
geçirilmiştir. Kuzey Marmara Otoyolu Projesi’ndeki 95 kilometrelik yolun yapım
çalışmaları ise süratle devam etmektedir. 
Değerli arkadaşlar, sürem kalmadı.
Aslında, AK PARTİ’nin yapmış olduğu hizmetleri sizlere aktarma noktasında
hakikaten bu süre yetmiyor ama sadece şunu söyleyeyim: 1999-2002 yılları
arasındaki Hükûmet döneminde sadece DSİ tarafından yapılabilen proje sayısı,
hizmete açılan proje sayısı 9’dur. Bizim on iki yıllık dönemimizde ise bu sayı
2.200’ün üzerine çıkmıştır değerli arkadaşlarım. Bu önemli bir veridir, bunu da
sizinle paylaşmak istiyorum. 
MUSA ÇAM (İzmir) – Nerede? Bir
istatistiklerini versene onların. 
SÜREYYA SADİ BİLGİÇ (Devamla) – Bir kez
daha, bütçemizin milletimiz ve memleketimiz için hayırlara vesile olmasını
temenni ediyor, yüce heyetinizi ve yüce milleti saygıyla selamlıyorum. (AK
PARTİ sıralarından alkışlar) 
BAŞKAN – Teşekkür ediyorum Sayın
Bilgiç. 
Şimdi söz sırası, Milliyetçi Hareket
Partisi Grubu adına Genel Başkan ve Osmaniye Milletvekili Sayın Devlet
Bahçeli’ye aittir. 
Buyurun Sayın Bahçeli. (MHP
sıralarından ayakta alkışlar) 
MHP GRUBU ADINA DEVLET BAHÇELİ
(Osmaniye) – Sayın Başkan, değerli milletvekilleri; 2015 Yılı Merkezi Yönetim
Bütçe Kanunu Tasarısı’yla birlikte 2013 Yılı Merkezi Yönetim Kesin Hesap Kanun
Tasarısı’nı görüşmek üzere toplanmış bulunuyoruz. Bu maksatla, Milliyetçi
Hareket Partisinin gerek bütçe gerekse de Türkiye'nin ana gündem konuları
hakkındaki düşünce ve kanaatlerini paylaşmak amacıyla huzurlarınızdayım.
Konuşmamın ana muhteviyatına geçmeden evvel ekranları başında bizi izleyen aziz
vatandaşlarımı ve Gazi Meclisin siz muhterem üyelerini şahsım ve parti grubum adına
saygılarımla selamlıyorum.
Değerli milletvekilleri, Türkiye, on
iki yılı aşan bir süredir büyük bir Meclis çoğunluğuna sahip tek başına iktidar
tarafından yönetilmektedir. Şu an görüşmekte olduğumuz 2015 Yılı Merkezi
Yönetim Bütçe Kanunu Tasarısı AKP’nin bu kapsamdaki 13’üncü hazırlığıdır. On
iki yıllık zaman zarfında 13 bütçe yapılsa da sonuç değişmemiş, sosyal ve
ekonomik hedefler umut vadetmemiştir. Bütçelerin inandırıcılığı ve samimiyeti
rakamlarla, oranlarla, dibi görünmeyen sözlerle sağlanamayacaktır. Burada asıl
önem taşıyan, asıl öncelikli olan bütçenin arka planındaki siyasi iradenin
tutum ve kapasitesidir. Bütçe, ciddiyeti yansıtmadıktan, vizyona sahip
olmadıktan, sosyoekonomik meselelere neşter vurmadıktan sonra sıradanlığa
mahkûmdur. Hepsinden önemlisi, bütçe, toplumsal gerçekleri kavramalı,
insanımızın ihtiyaç ve beklentilerini cevaplandırmalıdır. Daha doğru bir
deyimle, Türkiye'nin kılcal damarlarına, Türk milletinin özlem ve sorunlarına
ayna tutmalıdır. Ne var ki bugüne kadar teşekkül ettirilen bütçelerde sosyal ve
ekonomik bir ufuk çizilememiş, insanımızın yüzünü güldürecek derinlikli bir
tedbir geliştirilememiştir. Devlet çarkının dönmesi, ekonomik dişlilerin
çalışması amacıyla hayati bir işlevi olan bütçenin, kaynakların dağılım ve bölüşümünde
en zorda bulunan toplum kesimlerini gözetmediği de ortadadır. Dar ve orta
gelirli vatandaşlarımıza mesela kömür ve makarna dağıtmayı marifet sayan
iktidar zihniyeti, sıra kendi yakın ve yandaş çevresine gelince aslan payını
hiç gocunmadan, hiç yüksünmeden peşkeş çekmiştir. Burada hazır bulunan her arkadaşımın kendi vicdanında
bu haksızlığı, bu çelişkiyi sorguladığından hiç kuşkum yoktur. 
Eşitsizliğin keskinleştiği ekonomik
bir sistemin ahlaki pusulası bozulmuştur. Adaletsizliğin hüküm sürdüğü ekonomik
ve sosyal bir yapının iddia ve idealleri çürümüştür. Artan gelir, servet ve
fırsat eşitsizliğinin nelere mal olduğunu, hangi badirelere yol açtığını
özellikle 2008 küresel krizine bakarak söylememiz mümkündür. Eğer ekonomi
politikaları ahlak ve adalete vurgu yapmıyorsa, eşitlik ve özgürlüğe temas
etmiyorsa, millî ve manevi özellikler içermiyorsa, dahası yalnızca “görünmez
el” metaforuna bel bağlamışsa sorun büyüktür. 
Sosyal dokumuzu ve ekonomik yapıyı
kemiren ana sorun artan eşitsizliktir. Çok yiyen, çok tüketen, çok kazanan ile
hiç yemeyen, hiç tüketmeyen aynı toplumun fertleridir ve ateş ile barut gibi
yan yanadır. Bu vicdansız dağılım ve dengesizlik ne inançlarımızla ne de
insanlığımızla bağdaşmaktadır. Bir ekonominin başarısı ancak insanların hayat standartlarını
düzeltmesiyle değerlendirilmektedir. 
Uzunca bir süredir demokrasinin
garantörü olan orta sınıf, yaşanan ekonomik açmazlardan dolayı küçülmektedir.
Hazmedilmesi çok zor olacak bu sorun, Türkiye’nin alttan alta kabaran dip
dalgasıdır. Eşitsizlik ve adaletsizlikle mücadelede üst gelir dilimini
dizginlemek, orta kesimi güçlendirmek, alt toplumsal gruplara da yardım etmek
esas olmalıdır. Bunun için tutarlı, iyi projelendirilmiş programlara ihtiyaç
vardır. 
Malumunuz, zenginliğin iki yolu
vardır. Bu da ya servet yaratmak ya da başkalarının servetine el koymaktır.
Bugün Türkiye’de üretim zaaf geçirdiğinden, meşru ve doğal yollardan
zenginliğin yeşermesi imkân dışıdır. Zenginleşen, köşeyi dönen, cebini ve
küpünü dolduranların ise nasıl bu duruma geldiklerini görmek için 17 ve 25
Aralıkta deşifre olan rezaletlere bakmak yeterlidir.
Uluslararası
Şeffaflık Örgütünün 2014 Yolsuzluk Algı Endeksi’nde en fazla puan kaybeden ülke
olan Türkiye, 11 basamak düşerek 175 ülke arasında 64’üncü sıraya inmiştir.
Demek ki darbe sözleri tutmamış, paralel tezlerine aldırış edilmemiştir. 
Ayrıca, gelir
dağılımındaki uçurum, millî kimliğimiz, millî birliğimiz, millî varlığımız
üzerinde zehirli hançer gibi sallanmaktadır. Büyük ve ana gövde olan Türk
milletinin millî reflekslerini aşındıran en önemli iki faktörden biri
yoksulluk, diğeri Hükûmet ve bölücü çevrelerin birlikte organize ettiği algı
operasyonlarıdır. Siyasi ve ekonomik gelgit ruhsal ve duygusal kopuşları daha
da tetikleyecek, millî hisler şiddetli bir kırılma ve kanama geçirecektir. Bu
gidişle Türkiye'nin mevcut hâl ve özeti mumla aranacaktır. Sermayenin giderek
güç kazanması karşısında emeğin zayıflaması, alın terinin sekteye uğraması,
ücret, maaş ve gelirlerin reel olarak azalması büyük çaplı yoksullaşmayı da beraberinde
getirmektedir. Krizler bir yönüyle alt ve orta gelir gruplarının kaybı, daha
doğru bir deyimle yoksulluk tuzağına düşmeleri demektir. Demokrasisi tıkanmış,
sosyal denge ve uyumu zedelenmiş bir ülkenin övülecek ekonomik büyüme ve
kalkınma düzeyine ulaşması henüz görülmüş bir şey değildir. İş birliği ve güven
duygusunun ağır hasar aldığı bir ortamda, güvenlik ve gelecekle ilgili
kaygıların arttığı bir dönemde ekonomik güç ve toparlanmanın temin edilmesi
imkânsıza yakındır. Ne kadar iyi bütçe yaparsanız yapınız, ne denli parlak
hedefler koyarsanız koyunuz, şayet huzur ve sükûnet irtifa kaybediyorsa, şayet
beka ve birlikte yaşama iradesi risklerle boğuşuyorsa süslü sözler bir anlam
doğurmayacaktır. Yine, bütçenin parametre ve paradigması nasıl olursa olsun,
bir yanda Ermenekli Recep lastik ayakkabı giyerken diğer yanda kutulara,
saraylara, uçaklara, lükse ve israfa oluk oluk kaynak aktarılıyorsa bütçenin
hayrı küçük bir azınlık dışında hiçbir vatan evladına dokunmayacaktır. Bu durum
hepimizin vicdanını sızlatması gereken hazin bir gerçektir. 
Egemenlik yetkilerini vekâleten
kullandığımız aziz milletimiz işsizliğin, ümitsizliğin, muhtaçlığın pençesinde
ömür tüketirken iktidar koltuğunda oturan zevatın yolsuzluğa, rüşvete, haram
heveslere bütçe yapması korkunç ve kahredici bir travmadır. 
Değerli arkadaşlarım, lütfen
söyleyiniz: Tencerede pişirip kapağında yiyen milyonların hakkına hepimizin
riayet etmesi gerekmiyor mu? TÜRK-İŞ verilerine göre, kasım ayında 4 kişilik
bir ailenin açlık sınırının 1.225, yoksulluk sınırının da 3.990 lira olduğu
bugünkü şartlarda, 891 liralık asgari ücretle geçinen milyonların feryadına ne
diyeceğiz? Sayıları 5,5 milyonu aşan işsizler ordusuna, işsiz kalan her 4
gencimizden birisinin hüznüne hangi mazeretleri uyduracağız? “Kusura bakmayın,
1.150 küsur odalı kaçak ve karanlık sarayla uğraşıyorduk. Altın varaklı
bardakları, paha biçilmez halıları seçiyorduk. Size gelesiye akşam oldu.” mu
diyeceğiz? Tarihle yüzleşmek isteyenler, buyursun, önce milletimizin içler
acısı hâline kafa yorsun. İstismar faciasıyla vakit geçirenler zahmet edip
çiftçimizin, memurumuzun, esnafımızın, işçimizin, emeklimizin derdiyle
dertlensin. 
Bütçenin, millet menfaatinden ziyade,
imtiyazlı çevrelerin sultanlık hasreti çeken yeni yetme despotların emir ve kullanımına
sunulması -açık açık söylüyorum- haksızlıktır, zulümdür. Helal kazancın
örselendiği, haram yemenin öne geçtiği şu günkü ülke tablosunda yalan ve
aldatma mekanizmasıyla gerçek gündem ötelenmektedir. Vatandaşlarımızın
perişanlığı rakam ve hesap oyunlarıyla örtbas edilmektedir. Başbakanın ezber
dolu sözlerine kanarsak dünya âlem durgunluk ve ekonomik yavaşlama içindeyken
ülkemiz istikrar abidesi, istikrar adası olarak sivrilmektedir. Emin olunuz ki,
ileri sürüldüğü gibi bir Türkiye manzarası olmuş olsaydı herkesten fazla
sevinir, herkesten fazla umutlanırdık. Fakat mızrak çuvala sığmamakta, hayal
tacirliği karın doyurmamaktadır. 
Yalanı meslek edinmiş, tepeden tırnağa
yalana batmış bir iktidarın en büyük kâbusu doğruların ifşası ve
haykırılmasıdır. 2015 yılı merkezî yönetim bütçesi, Türkiye ekonomisinin düşük
büyüme, enflasyon, borç, cari açık, işsizlik gibi musibetlerin gölgesinde
açıklanmıştır. Ekonomideki kronik sorunlar bütçeyi öldürücü ur gibi sarmıştır
ve bu bütçe, Hükûmetin öngörüden uzak ekonomi politikalarının sadece bir yönü,
sadece bir bölümü olarak vasat bulmuştur. 
Bütçe aynı zamanda, Türkiye Büyük
Millet Meclisinin Hükûmet üzerindeki siyasal denetim araçlarından birisi olarak
ekonomik, siyasi ve sosyal sorumluluğun aynı anda gerçekleştiği hukuki ve
siyasi bir belgedir. Ancak bu belgenin çocuk oyuncağına çevrilmesi şöyle
dursun, müsrifliğin finansmanı için planlandığı gün gibi meydandadır. Bütçe,
havuzculara açık, vatandaşlarımıza kapalıdır. Bütçe, denizlere durmadan gemi
indirenlere davetkâr, mağdur ve mazlumlara uzaktır. Bütçe, ranta, faize,
sömürüye çaresizliğe, soyguna ikram, geçim ve maişet teminine yabancıdır ve
samimiyetle söylüyorum, bütçede öngörülen ekonomik hedefler milletimizin
beklenti ve talepleri ile ilaveten, ekonominin reel durumuyla örtüşmemektedir. 
Bu kapsamda, son olarak ifade etmek
isterim ki Meclis grubumuzun değerli üyeleri bütçeyle ilgili teferruatlı
değerlendirmeleri sırası gelince yapacaklar, öneri, eleştiri ve düşüncelerimizi
sizlerle ve milletimizle paylaşacaklardır.
Muhterem milletvekilleri, siyaset
tarihimizin en büyük sorunu birbirini anlamak, birbirini dinlemek, uzlaşma ve
diyalogla sorun çözmek sorumluluğunda olan siyasetçilerin, bütün güçlerini
birbirini yıkmaya harcamaları olmuştur. Meşrutiyet Meclisinin çalkantılı o
atmosferine bakınız, bunu görürsünüz; 1946’dan sonraki çok partili siyasi
sürece bakınız, bunu fark edersiniz. Siyasetin bir amacı vardır ve toplumsal
bölünmüşlüğü, fikrî çatışmayı en aza indirmek, minimum seviyelere çekmek
olmalıdır. 1930’lu yıllarda Hitler’i etkileyen bir Alman siyaset kuramcısında
anlamını bulan kategorik dost, düşman kamplaşması otoriter ve tahammülsüz
emellerce beslenerek fayda yerine felaketlere ortam açmıştır. İnsanlık, yanlış
formüle edilmiş siyaset kanalıyla yeşeren, diktatörlerin nefesiyle yayılan kin
ve öfke selinde kontrolsüzce sürüklenmiştir. Böyle bir girdabın faturası ağır,
sonucu feci olmuştur. Siyasette nezaket yerine hakaret, vizyon yerine hamaset,
belagat yerine belahet, birlik yerine bölücü dil egemen olduğu müddetçe iş
birliği dinamikleri belini doğrultamayacak, etkinlik kuramayacaktır.
Kutuplaşmaya teslim olmuş bir siyaset anlayışının, nefret ve nifak salgınına
yakalanmış bir siyaset söyleminin millet yararına değer üretmesi bize göre
hayal mahsulüdür. Siyasetin iki ana özelliğinden birisi olan kolektif hayatı
etkileme mücadelesi ancak ve ancak proje temelli bir bakışın, geleceği bugünden
okuma becerisinin rehberliğiyle anlam kazanacak. Bu çerçevede, siyasetin bir
diğer asal niteliği ise iktidar ilişkileriyle billurlaşmasıdır. Fikirlerin
kıran kırana yarıştığı bir sürecin nihayetinde hakikat sahteciliği yenecek,
adalet ön yargılara üstünlük kuracaktır. Fikirsiz siyasetin kavgadan başka
geçim kapısı yoktur. Ülküsüz siyasetin huzuru yutması, akılsız, donanımsız ve vicdansız
siyasetçinin millî haysiyet ve hatıraları çiğnemesi âdeta makûs bir sondur.
Kalbi ve zihniyeti tel örgülerle çevrili siyaset üslubunun, siyaseti yalnızca
sandığa, yalnızca kendi aldığı oy oranına sıkıştırması ilkel bir yavanlıktır.
Eğer ki siyaseti insanlık durumunun kalıcı bir parçası olarak kabul edeceksek
-ki doğrusu budur- sanal ihtilafları körüklemesine engel olmak zorundayız.
Körleşen ve kangrenleşen söylemlerle düşmanlık üretmenin, insanları birbirine
düşürmenin sonu ve saygınlığı olmadığı gibi bunun da dehşet verici gelişmelere
hız vereceğini görmek zorundayız. 
Hepinizin huzurunda altını kalın olarak
çizerek belirtmek istiyorum ki, bekasını kutuplaşmaya bağlayan her iktidar
kaybetmeye mahkûmdur. Yozlaşan, gerçeklerle ters düşen, yoldan çıkan, ahlakla
arasına duvar ören her iktidar hesap vermeye mecburdur. Gelecek günleri geceden
farklı yapmayacak bir iktidarın devamı hâlinde kopkoyu bir cehalet devri sökün
edecektir. Böylesi bir vahim tabloya siyasi aidiyeti, dünya görüşü, ideolojik
bağı, kendisini bulduğu düşünce kaynağı ne olursa olsun her milletvekili
arkadaşım itiraz etmelidir. Demokrasiye inanıyorsak, Türkiye’nin istikbaline
sadakatle bağlıysak başka bir seçeneğimiz yoktur. Bu kutlu çatının altında
gururla görev yapan her arkadaşım elbette böyle gelmiş böyle gider demeyecek,
demeyi de aklından geçirmeyecektir. Tarihin ibret sayfalarında, sınırlanmayan
her gücün; ahlakla, hukukla özde tanışmamış her faninin, bir vesileyle ele
geçirdiği konjonktürel imkânı kötüye kullandığı yazılıdır. Meşhur fıtrat
kavramı asıl burada kendisini acı da olsa göstermektedir. Demokrasiyi mümkün
kılan ortak iyiye atıf yapması kadar adaletin beşerî ve siyasi yapısıdır. Bu
yapı küflendikçe, bu yapı içe kapanıp saldırılara uğradıkça demokrasi
demagogların eline geçecek, oligarşik zihniyetlerce kuklaya çevrilecektir. Zekâya
sınır çizilemeyeceği doğrudur ama ihtiraslara gem vurulmazsa, ihanet ve
inkârlara engel olunmazsa doğacak fecir aydınlığın değil, kavurucu ve feci bir
ateşin hükmünü hepimize, 77 milyona tebliğ edecektir. Türkiye’nin geniş bir “Oh
olsun!” ile derin bir “Eyvahlar olsun!” arasına sıkışmasına fiil ve
eylemleriyle sebep olan herkes bu ateşe odun taşımaktadır. Dürüst ve nezih bir
mizaca sahip her arkadaşım bu söylediklerimi enine boyuna yorumlayacaktır. Anlaşmaya
açık, algıların kilitleri kapanmamış, niyet ve istidadı temiz her milletvekili
bu düşüncelerimi çok boyutlu değerlendirecektir.
Dikkatinizi
çekiyorum, uzun bir süredir “çözüm” kavramı etrafında bloklaşmalar ve
yığılmalar yaşanmakta, yığınaklar yapılmaktadır. “Çözüm” diyenlerle ile
“çözülme” diyenler doğal olarak iki ayrı uçta birikmiş, karşılıklı olarak
mevzilenmiştir. Çözüm ezberine takılan iktidar ve bölücü çevreler ya bilerek ya
da kördüğüm olmuş zihniyetleri gereğince dibe sürüklendiğimizi görmekten
acizdirler. Alaattin’in sihirli lambasından ovula ovula çıkarılmış gibi
sunulan, Allah affetsin ama neredeyse ilahi emir gibi gösterilen “çözüm”
kavramını konuşmak için önce sorundan, sorunun ne olduğundan bahsetmek
lazımdır.
Sorun, kelime
anlamı itibarıyla, araştırılıp öğrenilmesi, düşünülüp çözümlenmesi ve bir
sonuca bağlanması gereken durum ve problemdir. Çözüm ise bir sorunla ilgili
varılan sonuçtur. O hâlde sorun nedir, neleri kapsamaktadır? Çözümle
kastedilen, çözümle ulaşılmak istenen nelerdir? Sorun terör ise çözümü tam saha
pres, teröristlere soluk aldırmamak, hainlerin kökünü kurutacak mücadele azmini
sergilemektir. Kan dökmek için silah başında bekleyen mihraklarla önce sorun
seansları düzenleyip sonra da sözde çözüm sofrasına oturmak zillettir,
hezimettir. Marjinal ve marazi gruplarla masaya kurulup pazarlıklarla devlet ve
millete kumpas kurmak, millî birlik ve beraberliğimizi dinamitlemek en hafif
tabirle ihanet değil de nedir? Alçalışı yükseliş zannetmek şuursuzluk
örneğidir. Bölünmeyi birleşme, dağılmayı toparlanma zannetmek kaskatı kesilmiş
vicdan özrüdür. Biz, terörden jest bekleyerek, medet umarak hiçbir meselenin
çözülemeyeceğini, teröristlerle müzakere edilerek hiçbir neticenin
alınamayacağını defalarca söyledik. Hamdolsun, millî hafızamızı kaybederek
mankurtlaşanlardan olmadık. Tarihe baktığımızda bugünümüzü gördük, yarınımızı
öngördük. Kültür mirasımızla kardeşliğimizin, millet emanetinin şükür duasını
yarım asırdır yaptık. 
Muhterem heyetinize özellikle
hatırlatmak istiyorum. Geçmişte ne zaman sorun izahları yapılsa, ne zaman çözüm
sloganları atılsa ya insanımızdan ya da toprağımızdan olduk tıpkı bugünkü gibi.
İmparatorluğumuzun sinir uçlarıyla oynandığında devletle beraber fes de göçmüş,
sancakla beraber millet de son yurduna sancılı bir geri dönüş yaşamıştır.
İşkodra’dan Basra’ya kadar nüfuz eden emperyalizm, her defasında, benzerlerine
şimdilerde de tanık olduğumuz propaganda taktikleri ve Şark Meselesi
vasıtasıyla üzerimizde oyunlar oynamıştır. Retorikte “üst akıl” diye fişlenenlere
pratikte eş başkanlık yapanlar emperyalizmle fikir birliği içinde olacak kadar
köleleşmek yerine tarih yapraklarını birazcık karıştırırlarsa ne dediğimizi
anlayacaklardır. Çok uzaklara gitmeye gerek yoktur. 1910’lu yıllardaki hazin
olduğu kadar sarsıcı çekiliş ve bozgunlara her seferinde koz olarak kullanılan
“sorun” ve “çözüm” kavramlarıyla muhatap kaldık. Balkan Dağları’nda ellerinde
kanlı tüfeklerle gezen çeteler, şehirlere tutunmuş bölücü nitelikli komite ve
dernekler çözüm istiyorlardı. Düveli muazzama “çözüm” diye bastırıyordu. Etniki
Eterya’nın Helenizm yani Enosis’le simgeleşen arzuları ve bunun baş destekçisi
İstanbul’daki Fener Rum Patriği “çözüm” diye bağırıyordu. İncil, istavroz,
tabanca ve hançer üzerine edilen yeminlerin ana teması çözüm, gizlenmiş ana
hedefi ise bağımsızlıktı. İkinci Meşrutiyetten sonra Meclisi Mebusanda yer alan
yirmiye yakın Rum kökenli mebus ve bunların başaktörü Yorgi Boşo Efendi çözüm
temposu tutuyordu. Yunanistan, Karadağ, Sırbistan, Bosna Hersek, Bulgaristan,
Makedonya, Arnavutluk, Hicaz çöllerinden Yemen’e kadar Türk toprakları sorun
tanımlamasıyla çözülerek bir bir kaybedilmişti. Her sorun, yeni bir isyan
dalgası, yeni bir kopuş getirmiştir. 1908’lerde Pançe Doref Efendi’nin
Bulgaristan’a “devlet” demesine bile kızan ve öfkelenenler malum akıbeti
engelleyememiş, çözülmeyi durduramamıştır. Dış tesir ve telkinler Türklüğe
kefen biçmiş, bunun için de “hasta adam” olarak tarif edilen koskoca
imparatorluk günbegün budanmıştır. 
Arap vilayetlerini temsil eden ve
sayıları 60 ila 90 arasında değişen mebusların hepsi Abdülhamit Zehrâvî
öncülüğünde Araplık davası gütmüşler, “çözüm” diyerek imparatorluğa yüz
çevirmişlerdir. Ne çare ki, Osmanlı kimliği, çözülmeye fren olamamış, çöküşün
önüne geçememiştir. Bir tek “milleti hâkime” sorumluluğu taşıyan büyük Türk
milleti imparatorluk fikrine sımsıkı sarılmış, kaderi kabul etmiştir. 
Şimdi bu tarihî hakikatleri unutalım da
sorun ve çözüm akıntısına biz de kapılalım? Bir asır sonra bu sıralarda
oturacak gelecek neslin temsilcilerine, bölünmüş, parça parça kopmuş, yerleşim
yeri isimleri değiştirilmiş, eğer adına “devlet”, eğer adına millet denirse,
bir miras mı bırakalım? Kendi ismiyle değil de “Manisa” isminin dahi
değişmesini öngören şahsiyetlerle nereye gideceğiz? 
Sayın milletvekilleri, ne diyeceksiniz?
Sorun ve çözüm makasına alınmış Türk milletine böylesi karanlık bir yola,
böylesi meçhul bir güzergâha, sürekli uyardığımız bir felakete, isteseniz
içeriğini bile bilmediğimiz sözde çözüm kulvarına yuvarlanırsınız. Bunu tarihe
nasıl anlatacaksınız? Bunu ecdadımıza nasıl söyleyeceksiniz? Bunun vebalini
nasıl üstleneceksiniz? Bunun hesabını iki cihanda nasıl vereceksiniz? Hayır,
asla, kata bunu kabullenemeyiz, bu iflasa razı olamayız, tarihin tekerrür
etmesine göz göre göre onay veremeyiz. 
Yüreklerinize sesleniyor ve soruyorum:
“PKK” denilen insan ve insaf kasaplarıyla Türkiye’yi masaya yatırmak çözüm
müdür? Ömür boyu ağırlaştırılmış hapse mahkûm bir katilin “Benim bu kadar
ağırlığım yoktu, İmralı’da daha fazla etkili ve güçlü bir lider oldum.”
sözlerini duymak çözüm müdür? PKK’lı militanların Kalaşnikoflarla yol kesip
kimlik kontrolleri yapmaları, maske takıp sözde asayiş timleri oluşturmaları,
haraç alıp sokakları geçilmez hâle getirmeleri çözüm müdür? Mehmetçiklerin
enselerinden kahpece vurulmaları çözüm müdür? Van’da Bergama Belediye Sporlu
bir futbolcunun gol sevincini paylaşırken asker selamı vermesine hiddet ve
şiddetle cevap vermek çözüm müdür? Bölücü terörün sözde vali ve kaymakam
ataması yapacak kadar zıvanadan çıkması, sorarım Hükûmet sıralarında oturan
zevata, çözüm müdür? Kürdistan kurulunca iş bitecek, Sevr dirilirse İmralı ve
Kandil’den düşen zehirli elmalar kaçak ve karanlık sarayın başına düşünce
herkes muradına erecek midir? 
Kimse boşu boşuna hayale kapılmasın,
Türk milleti bu tezgâha düşmeyecektir. Mezhebi, kökeni, yöresi ne olursa olsun
hiçbir kardeşim çözülmeyi benimsemeyecektir. Şehit ve gazilerimiz emin olsun,
Türkiye ilelebet payidar kalacaktır. Güvence arayanlara, teminat soranlara
diyorum ki: Milliyetçi Hareket Partisi zalimin korkulu rüyası, hainin amansız
düşmanı olarak dimdik durmaktadır. (MHP sıralarından alkışlar)
Niyet sahiplerini bir kez daha ikaz
ediyorum: Milliyetçi Hareket Partisi ve milyonlarca Türkiye sevdalısı şanlı
bayrağımıza, şehit yadigârı aziz vatanımıza, yaşanmış asırların tanığı asil
Türk milletine yan gözle, çatık kaşla bakanların tam karşısındadır.
Hükûmete diyorum, kamu düzenini idrak
edememiş vesayet altındaki Başbakana sesleniyorum: Aldığınız oya bakıp
“Türkiye’nin tamamıyız.” deyip duruyorsunuz. Dikkat edin, bir milletin
tarihinde, medeniyet meselesinin oy toplayarak halledildiği görülmemiştir. Bir
milletin varlık ve hayat haklarının sandık yoluyla kazanıldığı da vaki
değildir. Düzmece bir demokrasi anlayışını sığınak yaparak millete ve devlete
çelme takılmasına dün sessiz kalmadık bugün de kalmayacağız. Kars’tan
Edirne’ye, Hakkâri’den Manisa’ya, Şırnak’tan İzmir’e, Rize’den Antalya’ya kadar
bu kutlu vatanda yaşayan bütün kardeşlerim hesaplarınızı boşa çıkartır,
heveslerinizi kursaklarınızda bırakır. Türkiye Cumhuriyeti tek millet, tek
devlet, tek vatan, tek bayrak, tek dil esasına dayanan, millî ve üniter yapıda
teşekkül eden kurtuluş mücadelemizin ulvi bir emanetidir ve bu emanet ne
pahasına olursa olsun, hangi zorluklar çıkarsa çıksın korunacaktır. Devletimiz
evrensel değil tarihsel bir olgu olup, yapaylıklar üzerine inşa edilip
farklılıkları teşvik etmek için örgütlenmiş ısmarlama bir organizasyon
olmamıştır. Millet kaderine yine sahip çıkacak, istikbaline ve istiklaline yine
leke sürdürmeyecektir. Vatanımız birbiriyle müşterek oluşturamayacak kadar
farklı insanların kafesler arkasında birbirleriyle zorla ve temassız
yaşadıkları toprak parçası değildir. Vatan için bedel ödenmiş, şehit verilmiş,
çileye katlanılmıştır. Hangi bedbahtın kardeşliğimizi bozmaya, bin yıllık
kaynaşma ve kucaklaşmayı yıkmaya gücü yetecektir? Tarih, içinde yaşadığı
toplumla uzlaşacak ortak değerleri azalmış olanların ana gövdeden koparak aynı
geleceği paylaşmaktan uzaklaştığının örnekleriyle doludur. Elbette ki birlikte
yaşamanın zorbalık, zulüm, eritme veya yok etmeyle sağlanamayacağı net ve
açıktır. Fakat şu sorumuzun cevabı mutlaka verilmelidir: Aldıkça iştahı kabaran
ve adım adım emellerine yaklaşan bölücülüğün duracağı yer neresi olacak,
Hükûmetin direnci nerede ortaya çıkacaktır? 
“Çözüm süreci millete mal oldu.” “Kamu
düzeninin olmadığı yerde çözüm süreci yürümez.”, “Çözüm süreci kamu düzeninin
alternatifi değildir.” ifadeleriyle tenakuz deryasında yüzen Başbakan nereye
kadar hareketsiz kalacak, hangi eşiğe kadar bölücü güruhun tehditlerine boyun
eğecektir? Sayın Davutoğlu “Çözülme sürecinden çok rahatsız olan var.” diyerek
siyasi iz sürücülüğü yapıyor, öznesi gizli uyarılarda bulunuyor. Başka yerlerde
sorumlu aramasına gerek yoktur. Evet, biz, çözülmeden de, Kandil ve İmralı’yı
kapsamına alan rezil müzakerelerden de oldukça rahatsız ve şikâyetçiyiz. (MHP
sıralarından alkışlar) Mücadeleden mütareke ve müzakereye kıvrılan korkaklık ve
teslimiyetçilikten kaygılıyız. Farkında mısınız, siyasi bölücüler kıyamet
koparmaktan bahsetmektedirler? Bu çevreler sokak diliyle tahrik kampanyalarını
sürdürmekte, iç güvenlikle ilgili düzenlemeye ateş püskürmektedir. Siyasi
partilerin eylemleri devletin bağımsızlığına, ülkesi ve milletiyle bölünmez
bütünlüğüne aykırı olamayacaktır. Aksi bir tavır anayasal yaptırımlar
uygulanmasını gerektiren anayasal suçtur. Peki, hukuk neyi beklemektedir?
Kobani bahanesiyle ekim ayının ilk haftasında çıkan vahşet olaylarının bir
benzeri yaşanırsa bunun hesabını kim ödeyecektir? 
Sayın Başbakan, dilinizden
düşürmediğiniz “kamu düzeni” yerlerde sürünüyor; hâlâ uyumaya, saray
savunuculuğuna devam mı edeceksiniz? Asker ve polislerimizle uğraşırken, PKK
militan kadrosunu dolduruyor, yaşları 13-18 arasındaki çocukları dağa
götürüyor, hâlâ atalet ve acizce bakacak mısınız? Süreç ihanetinin PKK’yı
serbest bıraktığı, güvenceye aldığı aşikârdır. Artık, ihanet saklanmıyor, maske
takarak duvar diplerinde, dağ kovuklarında gezme ihtiyacı duymuyor. Türkiye
eriyor, millet tahrip ediliyor, vatan tartışılıyor, bugün ve geçmişteki hainler
baş tacı yapılıyor, hâlâ “Durmak yok, yola devam.” mı diyeceksiniz? Devamsa bu
nereye kadardır, tamamsa bu ne zamandır? 
Hain taleplerin yoğunluğu aşırı
yüklenmeye yol açıp sistemin cevap verme kapasitesini zorlayacak ve bir
noktadan sonra, sıcak bakılan istekler karşılanmazsa devlet kendi kendini idame
ettiremez hâle gelecektir. Buna tarihin her devrinde “çöküş” denmiştir. 13
Kasım 2009 tarihinde bu kürsüden sormuştum, yine tekrarlıyorum: Kesinlikle
vermek istemeyenler ile ısrarla almak isteyenler arasındaki engeller
zayıfladığında, mesafeler kısaldığında, taraflar görüş menziline girdiğinde
ortaya çıkabilecek gelişmeler hakkında aranızda bir fikri olan veya öngörü
geliştiren var mıdır? Kısaca, bölmek isteyenler ile “böldürmem” diyenlerin kaçınılmaz
karşılaşması vuku bulursa nelerin olacağını burada bulunan saygıdeğer
milletvekilleri hiç düşünmüşler midir? 
Sayın Başkan, değerli milletvekilleri;
bu duygu ve düşüncelerle, 2015 yılı merkezî yönetim bütçesinin ülkemize ve
milletimize hayırlı olmasını Cenab-ı Allah’tan niyaz ediyorum. Konuşmama son
verirken, sizleri ve ekranları başında bizleri izleyen aziz vatandaşlarımızı
bir kez daha saygılarımla selamlıyorum. (MHP sıralarından ayakta alkışlar)
BAŞKAN – Teşekkür ediyorum Sayın
Bahçeli.
Sayın milletvekilleri, gruplar adına
konuşmalar tamamlanmıştır.
Birleşime on beş dakika ara veriyorum. 
Kapanma Saati:
18.28
ÜÇÜNCÜ OTURUM
Açılma Saati: 18.44
BAŞKAN: Cemil ÇİÇEK
KÂTİP ÜYELER:
Muhammet Rıza YALÇINKAYA (Bartın), Fehmi KÜPÇÜ (Bolu)
----0----
BAŞKAN – Sayın milletvekilleri, Türkiye
Büyük Millet Meclisinin 25’inci Birleşiminin Üçüncü Oturumunu açıyorum.
2015 Yılı Merkezi Yönetim Bütçe Kanunu
Tasarısı ile 2013 Yılı Merkezi Yönetim Kesin Hesap Kanunu Tasarısı’nın
görüşmelerine kaldığımız yerden devam edeceğiz.
Komisyon ve Hükûmet yerinde.
Şimdi şahısları adına lehinde olmak
üzere Çorum Milletvekili Sayın Cahit Bağcı.
Buyurun Sayın Bağcı. (AK PARTİ
sıralarından alkışlar) 
Süreniz on dakika.
CAHİT BAĞCI (Çorum) – Sayın Başkan,
değerli milletvekilleri; 2015 yılı merkezî yönetim bütçesi üzerinde söz almış
bulunuyorum. Sizleri ve ekranları başında bizleri izleyen vatandaşlarımızı
saygıyla selamlıyorum.
Değerli milletvekilleri, 2015 yılı
bütçesine ilişkin değerlendirmelere geçmeden önce 2000’lerin başındaki Türkiye
fotoğrafını tekrar sizlere hatırlatmak istiyorum. 
Türkiye, 1990’larda en yoğun siyasi
istikrarsızlıkları yaşamış ve 1991-2002 yılları arasında tam on bir yılda dokuz
hükûmet değiştirmiş bir ülkedir. Siyasi istikrarsızlıklar beraberinde ekonomik
istikrarsızlığı getirmiş ve 1994, 1999 ve 2001 yıllarında krizlerle karşı
karşıya kalınmıştır. Bu dönemde yüksek bütçe açıkları kamunun borçlanma
gereğini artırmış, kamunun borç yükü artmış, bütçeden faiz giderleri yükselmiş
ve sonucunda ülke gelirler ile borç ve faiz ödeme sarmalına sıkışmış bir hâle
gelmiştir. 
2002 yılında merkezî yönetim bütçe
açığı yüzde 11,5’tur. Değerli arkadaşlar, bütçe açığı 2011’den bugüne yüzde
1’ler seviyesindedir ki, küresel krizden etkilenen pek çok Avrupa Birliği üyesi
ülke bugün Maastricht Kriterleri’ni yerine getirememektedir. 2014 yılı bütçe
açığının yüzde 1,4 olarak gerçekleşmesi, 2015 bütçe açığının ise yüzde 1,1
olarak gerçekleşmesi öngörülmektedir ki, sizlere 2002-2017 Orta Vadeli Program
dönemindeki bütçe açıklarına ilişkin tabloyu göstermek istiyorum.
2003’te Hükûmet, AK PARTİ iktidarları,
başladığında 8,8 olan bütçe açığı Orta Vadeli Program sonunda 0,7 olarak
öngörülmektedir. İnşallah bu hedefler gerçekleştirilecektir.
Değerli milletvekilleri, 2003 yılı
bütçesine ilişkin 58’inci Hükûmetimizin Başbakanı Sayın Abdullah Gül yaptığı
açıklamada bu kürsüden şöyle diyordu: “İstikrarlı bir makroekonomik büyümeye
ortam sağlamak ve yapısal reformları gerçekleştirmek temel hedefimizdir.”
2002’den bugüne AK PARTİ hükûmetlerince
uygulanan mali disiplinle kamu harcamaları kontrol altına alınmış, Türkiye
ekonomisinin en büyük kırılgan alanlarından biri olan kamu maliyesi en güçlü
alanlardan biri hâline gelmiştir. AK PARTİ iktidarları döneminde bütçenin
kompozisyonu da değişmiş, faiz lobisine refah üreten bir yapıdan millete refah
üreten bir yapıya kavuşmuştur. 
Değerli arkadaşlar, faiz giderlerinin
bütçe içindeki payı 2002 yılında yüzde 43,25’tir. Bu rakam 2014’te yüzde 11’e
gerilemiştir. Yani 2002’de her 100 liralık gelirin 43 lirası faize giderken
bugün 100 liralık gelirimizin 11 lirası faiz ödemelerine gitmektedir. 
BAŞKAN – Sayın milletvekilleri, uğultu
var. Hem sayın milletvekilleri kendileri dinleyemiyor, biz de dinleyemiyoruz.
Lütfen…
CAHİT BAĞCI (Devamla) - Değerli
arkadaşlar, 2002’de faiz giderlerinin millî gelir içerisindeki oranı yüzde
14,8’ken büyüyen Türkiye’de faiz giderlerinin millî gelir içerisindeki oranı
sadece 2,8’dir. 
Türkiye, hem dolaylı hem de dolaysız
vergiler açısından, KDV oranları bakımından Avrupa Birliğinin 28 üyesinin
ortalamasının altındadır. Efektif KDV oranı sadece yüzde 14,4’tür. Yani Türkiye
geçtiğimiz on iki yılda KDV’yi artırarak bir büyüme sağlamış değildir. Yüzde
52’lik kayıt dışı ekonomiyi yüzde 36’lara çekmiş ve gene yüzde 50’lerin
üzerinde olan asgari ücretli çalışma gösterme oranı da yüzde 36’lara gelmiş bir
Türkiye vardır. 
Değerli arkadaşlar, bu bütçe Sayın
Başbakanımızın ilk bütçesidir. Bütçemiz 452 milyar lira gelir ve gider de 472,9
milyardır. Bütçenin on aylık gerçekleşmeleri göstermektedir ki bütçemiz 2014
yılında öngörülen gelirleri sağlamış olacaktır. 
Bu çerçevede, 2015 yılında hedeflenen
gelirlerin de şu şekilde dağılacağını ifade etmek istiyorum: 2015 yılında
eğitime yüzde 18,5 pay ayrılmıştır ki 2003’te sadece yüzde 9,3’tür. Yine, 2015
yılında sağlığa yüzde 17 pay ayrılmıştır, 2002-2003 yılında, yani AK PARTİ
Hükûmetlerinin ilk yılında sadece yüzde 2,4’tür. 2015 yılında yatırımlara yüzde
10,2 pay ayrılmıştır, 2003 yılında yüzde 6,6’dır. Sosyal harcamalar: Bugün
hedef yüzde 7 bütçe ayırmaktır sosyal harcamalarımıza, 2003’te sadece 3,2’dir. 
Bu, büyüyen ve güçlenen Türkiye’nin
fotoğrafıdır değerli arkadaşlar. 2015 yılı bütçesi, refah seviyesini ve yaşam
kalitesini arttırmayı hedefleyen askerî harcamaları ve faiz giderlerini refah
arttırıcı kalemlere yöneltmiş bir bütçedir. 2015 yılı bütçesi, sosyal bir
bütçedir, yoksullukla mücadele eden bir bütçedir, bölgeler arası gelişmişlik
farklılıklarını azaltmayı hedefleyen bir bütçedir, sosyal yaraları saran bir
bütçedir; yaşlıyı, engelliyi, kimsesizi koruyan bir bütçedir. 
Sosyal harcamaların gayrisafi yurt içi
hasıla içindeki payı, değerli arkadaşlar, sadece 0,8’di, bugün bu oran 1,7’dir.
Sosyal harcamaların bütçe içerisindeki payı artmaktadır. 2002’de günlük
harcaması 4,30 doların altındaki nüfusumuz yüzde 30’dur. AK PARTİ iktidarları
devraldığında bu ülke yoksul bir ülkeydi. 2014’te bu oran, yani 4,30 doların
altında günlük harcaması olan nüfusumuz yüzde 2,2’dir. Orta Vadeli Program hedefleri
çerçevesinde bu oranı da sıfırlamayı hedeflemekteyiz. Gayrisafi yurt içi
hasıladaki büyüme toplumun bütün katmanlarına yayılmış, büyümeden ve refahtan
payını alan mutlak yoksulluk sorununu çözmüş bir Türkiye olacaktır. 
Değerli arkadaşlar, zaman zaman
tasarrufların düşük olması bir zayıflık olarak gösterilmekte ve eleştirilmektedir.
Doğrudur, tasarruflarımız düşmüştür. Ancak, 2000’lerde çalışanlarımız,
yoksullar kendi evinde oturmanın dahi hayalini kuramazken, bugün, 2014 yılı
sonunda kendi evinde oturma oranı yüzde 67’lere ulaşmıştır. Ki bu, TOKİ
imkânları ve sağlanan kredilerle insanlarımızın kendi evlerinde oturma oranını
yükselttik ve tasarrufların nerelere kanalize olduğunu göstermesi açısından da
önemlidir.
Ayrıca, hanehalkı borçlanmasının
gayrisafi yurt içi hasıla içerisindeki payına da bakmak gerekir. Pek çok Avrupa
Birliği üyesi ülke yüzde 100’ler seviyesindedir gayrisafi hasıla bakımından.
Türkiye’deki hane halkı borçlanmasının gayrisafi yurt içi hasıla içerisindeki
payı sadece yüzde 20’dir. Bu bakımdan, dünyayla kıyasladığımızda da iyi bir
noktadayız.
Bütün dünyada küresel mali krizin
etkileri devam ederken, ücretler ve emekli maaşları dondurulup kesintiye
gidilirken, son yedi yılda 5,7 milyon kişiye istihdam yaratan, gelir dağılımını
düzelten, orta sınıfı genişleyen bir Türkiye vardır. 
Değerli arkadaşlar, 2015’e giderken pek
çok ülkenin küresel mali kriz nedeniyle darmadağın olduğu bir dünyada kamu borç
yükü azalan, yatırımların millî gelire oranı giderek artan, uluslararası
rekabet gücü artan, doğrudan yabancı sermaye yatırımlarını artıran, ihracat
pazarını çeşitlendiren, insan merkezli ekonomi politikasını benimsemiş,
2002-2014 yılları arasında yüzde 4,9’la dünyada büyümede 4’üncü olmayı başarmış
ve dünya hasılasından aldığı payı artıran ve en önemlisi de her türlü kriz
çabalarına rağmen, kamu düzenini bozma girişimlerine rağmen, milletimizin
huzurunu ve güvenliğini koruma konusundaki hassasiyeti, duyarlılığı ve
kararlılığı nedeniyle bugün nüfusun yüzde 91’inin kendisini mutlu hissettiği
bir Türkiye var.
BAŞKAN – Sayın Bağcı, bir dakika ek
süre veriyorum, lütfen konuşmanızı tamamlayınız.
CAHİT BAĞCI (Devamla) – Tamamlıyorum
Başkanım, teşekkür ediyorum.
Sayın Başkan, değerli milletvekilleri;
dün “Emekliye zam yapmayacaksınız.” diyen IMF’nin direktifleriyle yönetilen,
Dünya Bankasından, sosyal yardımlar ve şartlı nakit transferi uygulaması için
borç alan, kredi ile sosyal devlet uygulamaya çalışan bir Türkiye vardı. Bugün
IMF’ye borç veren, on iki yıldır Recep Tayyip Erdoğan Başbakanlığındaki AK
PARTİ hükûmetleri döneminde sağlanan istikrar, güven, huzur ve barış ortamı
sayesinde dünyanın 16’ncı büyük ekonomisi olmayı başarmış, Başbakanımız Sayın
Ahmet Davutoğlu liderliğinde 2023’te ilk 10’da olmayı hedefleyen, buna göre yol
haritası ortaya koyan, 1 Aralık 2014 tarihinden itibaren G20’ye dönem
başkanlığı yapan güçlü bir Türkiye var. 
Biz ülkemizle gurur duyuyoruz, sizler
de gurur duyunuz. Değerli arkadaşlar, 2015 yılı bütçemizin ülkemize,
milletimize hayırlar getirmesini diliyorum, sizleri saygıyla selamlıyorum. (AK
PARTİ sıralarından alkışlar)
BAŞKAN – Teşekkür ediyorum Sayın Bağcı.
Şimdi Hükûmet adına Başbakan Sayın
Ahmet Davutoğlu.
Buyurun Sayın Başbakan. (AK PARTİ
sıralarından ayakta alkışlar)
Sayın Başbakan, süreniz bir saat.
BAŞBAKAN AHMET DAVUTOĞLU (Konya) –
Teşekkür ederim.
Sayın Başkan, siyasi partilerimizin
saygıdeğer genel başkanları, değerli milletvekillerimiz; sizleri ve aziz
milletimizi saygıyla selamlıyorum.
2015 yılı merkezî yönetim bütçemizin
ülkemize, milletimize hayırlı olmasını Cenab-ı Allah’tan diliyorum.
Görüşmeler esnasında ve bugün öneri ve uyarılarıyla
2015 bütçemizin oluşumuna katkıda bulunan Türkiye Büyük Millet Meclisi Plan ve
Bütçe Komisyonu üyelerine, Maliye Bakanımıza ve uzmanlarımıza, AK PARTİ ve
muhalefet partilerimizin bütün milletvekillerine teşekkürü bir borç biliyorum.
Ayrıca, bugün Dünya İnsan Hakları Günü,
bugün vesilesiyle dünyada insan haklarından mahrum olan bütün mazlumlara da
buradan dayanışmamızı bir kez daha teyiden vurgulamak istiyorum. İnsanoğlunu
korumak ve eşrefi mahlûkatın hak ettiği insanlık onurunu savunmak üzere dünyanın
her tarafında vermekte olduğumuz mücadeleyi şimdiye kadar olduğu gibi bundan
sonra da devam ettireceğiz. (AK PARTİ sıralarından alkışlar)
Aslında, tarihin çok hızlı aktığı bir
süreçten geçiyoruz. Bu hızlı tarihî akışı doğru yorumlamak ve her yıl bütçe
görüşmelerini aslında tarih akışı içindeki yerine doğru oturtmak durumundayız.
Bu çerçevede, Sayın Kılıçdaroğlu konuşmaya başlarken “Strateji yok, ufuk yok,
vizyon yok.” dedi. Onun için stratejimiz nedir, ufkumuz nedir, vizyonumuz nedir
bunu anlatmaya çalışacağım. Keşke kendisi bize bir strateji ve vizyon
çizebilseydi, biz de istifade etseydik. (AK PARTİ sıralarından alkışlar) Onun
yerine eksik rakamlarla ki kendisinin de sayısını unuttuğu sorularına tek tek
cevap vereceğim, arkadaşlarım cevap verdi ben de vereceğim ama öylesine bir
polemik içine, tartışma içine girmeden önce bütün Meclisimizi yüce milletimizin
huzurunda soğukkanlı bir şekilde bir yüzyıl muhasebesi yapmaya davet ediyorum.
Sayın Bahçeli bir yüzyıl muhasebesi
yaptı gidip gelerek ama çok karamsar bir tablo çizdi. Vizyondan çok çözülme ve
imparatorluğun çözülme süreçlerine atıfta bulunarak karanlık bir tabloyla bizi
baş başa bıraktı. Bense size aydınlık bir tablo çizmek istiyorum.
İmparatorluğumuzun çözülmesiyle değil cumhuriyetimizin kurulmasıyla başlayan
aydınlık bir tablo çizeceğim. (AK PARTİ sıralarından alkışlar)
Yüz yıl önce -bu bütçeler, hayat hiçbir
zaman tarihte boşluk içinde gelişmiyor- dünya insanlık tarihinin iki küresel
olayıyla karşı karşıya kaldık. Birisi, siyasi, askerî alandaydı. O vakte kadar
savaşlar sınırlı alanlarda kalıyordu, belli ülkeleri ilgilendiriyordu. İlk defa
Birinci Dünya Savaşı’yla savaşın etkisinde kalmamış hiçbir ülkenin olmadığı,
hiçbir milletin olmadığı bir süreç 20’nci yüzyılda yaşandı. Yine, ilk defa küresel
anlamda büyük bir kriz 1929’da yaşandı, bütün küresel ekonomiyi ilgilendiren. 
Şimdi, biz 19’uncu yüzyıldan 20’nci
yüzyıla geçerken bir büyük devlet geleneğine, birbiriyle kenetlenmiş bir
millete sahiptik ve üç kıtada bu milletin her bir ferdi Trablusgarp’tan
Balkanlar’a, Balkanlar’dan Yemen’e, Galiçya’ya, Sarıkamış’a kadar bir
medeniyeti, kadim bir medeniyeti savunmak için omuz omuza vermişlerdi ve omuz
omuza verirken sağındakine, solundakine “Hangi millettensin, hangi
mezheptensin, hangi etnik gruptansın, hangi bölgedensin?” demeden omuz omuza
vermişlerdi çünkü kadim bir medeniyeti savunma bilinciyle hareket ediyorlardı.
Ne oldu? Devletimizi -ki her vesileyle vurguluyorum, Türkiye Cumhuriyeti
devleti nevzuhur bir devlet değildir; Türkiye Cumhuriyeti devleti, Selçuklu,
Osmanlı, cumhuriyet çizgisi içinde, daha da öncesine giden çok köklü bir
medeniyetin son halkasıdır ve bu medeniyet değerlerini savunmak her bir
siyasetçi için bir onur vesilesidir- ne oldu da biz bu kadim medeniyetin son
devletini kaybettik? Üç vurguda bulunacağım: 
Bir: Maalesef, bu aidiyet bilincini
kıran yanlış uygulamalarla millet fertleri arasında ihtilaflar ortaya çıktı. 
İki: Halâskâran-ı zabitan gibi devletin
kurumsal işleyişinde kendi içinde vesayet odakları oluşturan iç yapılar doğdu. 
Üç: Düyun-ı Umumiye’yle ekonomi
başkalarının idaresine verildi. 
Ve “Dördüncü de burada ekliymiş.”
dedim, dördüncüyü de ekleyeyim: Komşu halklar ve dünya siyaseti üzerindeki
etkisi gittikçe zayıflatıldı.
Şimdi gelin bir muhasebe yapalım: Yüz
yıl sonrasına gidelim yani 2001’e. 19’uncu yüzyıldan 20’nci yüzyıla giderken bu
dört gerekçeyle sarsılan devletimizin, 2001’de, AK PARTİ iktidarı öncesindeki
durumuna bakalım. Aidiyet bilinci zayıflamıştı. Devlet-millet-aidiyet bağı
neredeyse çökmüştü. Başörtülü kızlar kapıda bekliyordu, tahkir ediliyorlardı,
aşağılanıyorlardı. Bir istiklal harbini Kahramanmaraş’ta başlatan o gerekçe
tahkir ediliyordu. Kürt vatandaşlarımız -dillerini konuşmak için- hapishaneye
gittiklerinde anneleriyle konuşurken ana dilini kullanamıyordu. Alevi
vatandaşlarımızın haklarından ise bahsetmek bile mümkün değil, ilk defa bizim
çalıştaylarla gündeme geldi. (CHP sıralarından gürültüler) 
Dinleyin, bakın, Sayın Kılıçdaroğlu,
sizin ikazınız üzerine ben grubuma bir mesaj gönderdim, bütün grup sonuna kadar
dinledi, lütfen grubunuza sahip çıkın. (AK PARTİ sıralarından alkışlar) Daha
gelmedi, çünkü söyleyecek çok sözümüz var, şimdiden hiddetlenirseniz olmaz,
daha çok söyleyecek sözümüz var. 
MUSA ÇAM (İzmir) – Siz de üslubunuza
dikkat edin.
BAŞBAKAN AHMET DAVUTOĞLU (Devamla) –
Biz dinledik, biz dinledik. 
MUSA ÇAM (İzmir) – Siz de üslubunuza
dikkat edin.
BAŞBAKAN AHMET DAVUTOĞLU (Devamla) –
Biz dinledik, siz de dinleyin. 
BAŞKAN – Lütfen arkadaşlarım, bakın,
yapmayın, yapmayın, saygıyla birbirimizi dinleyelim, o zaman anlaşmak daha
kolay olur. 
BAŞBAKAN AHMET DAVUTOĞLU (Devamla) –
Millet, devlet aidiyeti 28 Şubat uygulamalarıyla tarumar edilmişti, vesayet
açık bir şekilde ortadaydı. Başbakanlar belli görevlerinden bahsederken
sembolik dil kullanmak zorundaydılar, demokrasi bu hâldeydi. Düyun-ı Umumiye
benzeri, 2001 krizinden sonra Düyun-ı Umumiye memurunun yerine IMF memuru
gelir, karşısında bakanlar ceket iliklemek zorunda kalırdı. İş dünyası
başbakanın ne dediğine bakmaz, IMF memuru, gelen memur ne der, ona bakardı. Ben
bunun ızdırabını çok iyi bilirim. İstanbul Lisesi eski Düyun-ı Umumiye
binasıydı. Orada her Düyun-ı Umumiye kasasını gördüğümde “Allah bir daha bu
millete, bu devlete bu zilleti yaşatmasın.” diye lise çağlarında dua ederdim.
(AK PARTİ sıralarından alkışlar) Ama, 2001’de öyle bir ekonomimiz vardı ki bir
gecede yüzde 5 binlere, 6 binlere varan faizler ve reçetelerin dışarıdan
beklendiği, bakanların ithal olarak geldiği, millî iradenin ekonomi üzerindeki
hâkimiyetinin tümüyle kalktığı bir dönem yaşandı ve bunun uluslararası, ulusal
boyutları da söz konusu oldu. 
Bakınız, aynen yüz yıl önceki gibi,
şimdi de, 21’inci yüzyıl biz iki büyük küresel ölçekli krizle girdik. Bir, 11
Eylülle birlikte Irak, Afganistan müdahaleleri ve 2008 küresel krizi, aynen
1929 gibi ve bu dönemlerde AK PARTİ iktidarı öylesine bir siyasi basiret ve
liderlik gösterdi ki 1990’lı yıllarda genişleyen dünya ekonomisi karşısında
daralan Türk ekonomisinin yerini küresel krize rağmen büyüyen Türk ekonomisi
aldı, bunun üzerinde de duracağız. 
4 ilkeyi öne çıkarıyoruz tekrar ve bunu
gerçekleştireceğiz. 
1) Millet-devlet birliğini,
beraberliğini, aidiyet bilincini güçlendireceğiz; güçlendirdik,
güçlendireceğiz. 
2) Siyaset
üzerindeki bütün vesayet odaklarını, ister darbe geleneğinden gelen isterse
postmodern ya da başka adlarla, paralel yapılarla gelen bütün vesayet
odaklarını kaldırdık, kaldırmaya kararlıyız. (AK PARTİ sıralarından alkışlar)
Bir daha gücünü milletten alan ve bu Türkiye Büyük Millet Meclisinde temsil
edilen millî iradenin yerine kimse başka bir güç ikame edemeyecek, AK PARTİ
farkı bu. (AK PARTİ sıralarından alkışlar)
Ve ekonomimizi
-ki burada sadece Türkiye Cumhuriyeti Başbakanı olarak değil, G20 Dönem Başkanı
olarak konuşuyorum- dünya ekonomisiyle yarışır hâle getireceğiz. (AK PARTİ
sıralarından alkışlar) Kılıçdaroğlu “Eskiden de G20 ülkeleri arasındaydık.”
diyor. Biz iktidara geldiğimizde 26’ncıydı Türkiye. 
Şimdi, bakınız,
peki, millî aidiyeti nasıl güçlendireceğiz? Bu ağır sorumluluğu Allah, tarih ve
millet huzurunda aldığımda, bir taraftan Başbakanlık görevini ifa etmek için
Ankara’da bütün memleketin meseleleriyle iştigal ederken, diğer taraftan AK
PARTİ Genel Başkanı olarak partimizin kongrelerine giderken bir şeyi ihmal
etmedim. Özellikle Sayın Bahçeli’nin bunu çok iyi idrak ettiğini düşünüyorum ve
takdir edeceğini de ümit ediyorum. Görevi aldığımdan sonra, bu toprakları vatan
yapan bütün ecdadın ve manevi önderlerin huzuruna gittim. Önce Hacı Bayram
Veli, Ankara; sonra Şeyh Edebali -Söğüt Şenlikleri’nde birlikteydik-; Ebu Eyyûb
El-ensarî, İstanbul; Hazreti Mevlâna, Konya; Hacı Bektaş Veli, Nevşehir; Seyyid
Burhaneddin Veli, Kayseri; Ahi Evran, Kırşehir; Baba Mansur, Tunceli; Herekani
Hazretleri, Kars; Feqiyê Teyran, Van, hepsine. Bunu niye yaptım biliyor musunuz?.
Şunu göstermek için: Bu topraklarda yüz sene önceki devletimizi savunmak üzere
Çanakkale Savaşı’nda yan yana duran, Yemen’de birlikte ölen, şehit olan,
Bakü’yü birlikte kurtaran o ecdadın torunları arasına Kürt, Türk, Alevi, Sünni
gibi bir ayrımı sokmadık, sokulmasına da izin vermeyeceğiz. (AK PARTİ
sıralarından alkışlar) Bizim için çözüm süreci çözülme süreci falan değil,
aksine, milletin bütün fertlerinin kaynaşma sürecidir ve bizim için Feqiyê
Teyran’ın güzel Kürtçesiyle Yunus Emre’nin güzel Türkçesi arasında bir fark
yoktur. 
Onun için, bir taraftan bize bu vatanı
emanet eden o manevi öncüleri ziyaret ettim ama iki hafta içinde de sembolik
olarak bir şeyi daha yaptım: İstiklal Harbi’mizin bütün önemli mekânlarını…
Samsun’a gittim “meşale şehir” diyerek, Erzurum Kongresi’nin yapıldığı
Erzurum’da kongrelerimizi başlattık, il kongrelerimizi. Amasya’ya gittik Amasya
Tamimi’ni okumak üzere ve Balıkesir’de ilk Kuvayımilliye ışığının yandığı Alaca
Mescit’in orada, Kuvayımilliye Meydanı’nda da konuştuk. 
Şunu söylemeye çalıştık bir gün
Erzurum’da, bir gün Balıkesir’de: Erzurum’da Erzurum Kongresi’ne katılan
Dersimli Abbas Necati’nin dünyası neyse, Balıkesir’de Kuvayımilliye’yi başlatan,
15 Eylülden iki gün sonra 17 Eylülde Kuvayımilliye’yi başlatan Vehbi Efendi’nin
dünyası aynıdır. Doğuyla batının, kuzeyle güneyin ayrılmasına izin vermedik,
ayrılmasına hiçbir zaman izin vermeyeceğiz. 
Onun için, mücadelemiz, yeniden
Kuvayımilliye mücadelesidir; mücadelemiz, bütün bir milleti tekrar bir aşk,
sevda ile yeni bir tarihî yolculuğa çıkarma mücadelesidir.
Şimdi bakınız, buradan bütün muhalefet
liderlerimize ve muhalefet partilerimize çağrıda bulunuyorum: Hepimiz
mahallerimizden çıkalım –bütün millete- kimse kendi mahallesinin sığınağında
rahat bir dünyada yaşamasın, çıksın mahallesinden, köyünden, kasabasından ve
başka mahallelere girsin. Sünni vatandaşlarıma sesleniyorum: Alevi
kardeşlerinizle kucaklaşın. “Hakk, Muhammed, Ali” diyenlerle Hazreti
Muhammed’in yolunda olduğunu her fırsatta zikredenler arasına kimse giremez.
Türk ve Kürt kardeşlerime sesleniyorum;
Zaza kardeşlerime, Arnavut, Boşnak, hepsine sesleniyorum: İstiklal Harbi’nde
nasıl bir aradaysak, nasıl Balıkesir’de Kuvayımilliye aşkı yanarken, Van’da 120
genç -ondan üç dört…- Sarıkamış’a 14-15 yaşlarında cephane taşırken şehit
olmuşsa Van ile Balıkesir’i, Kars ile Kırklareli’ni kimse ayıramaz. (AK PARTİ
sıralarından alkışlar) Ama bu yetmez. Ben katılıyorum Sayın Bahçeli’ye, hamasi
nutuklarla bu olmaz, alana ineceğiz. Bakın, ben indim, inmeye devam edeceğim,
kongrelerimize… Ve seçim için talimat verdim.
ALİ UZUNRIMAK (Aydın) – Biz elli yıldır
alandayız, elli yıldır. 
BAŞBAKAN AHMET DAVUTOĞLU (Devamla) – Bu
süreç içinde gitmediğimiz vilayetimiz, al bayrağı ve AK PARTİ bayrağını
dalgalandırmadığımız yurdun hiçbir köşesi kalmayacak. (AK PARTİ sıralarından
alkışlar) Çünkü, AK PARTİ 81 ilin 71’inde 1’inci parti, 81 ilin 78’inden
milletvekili çıkarmışız. AK PARTİ demek milletin ta kendisi demek. Onun için,
biz çözüm demişsek hamaset falan yapmayız, gider etnik ve mezhebi arka planına
bakmadan herkesin, Anadolu’da ve Trakya’da terinin kokusunu yanağımızda
hissederiz. Evet, gerekirse yaşına hürmeten herkesin de elini öperiz ama
kimseye elimizi öptürmeyiz. (AK PARTİ sıralarından alkışlar) Peki, Cumhuriyet
Halk Partisi 33 ilden, Milliyetçi Hareket Partisi ise 47 ilden hiç milletvekili
çıkaramamış. Şimdi, alın haritayı, ne olur, bu bize lazım. Bir iktidar partisi
olarak bundan memnun olmam lazım ama memnun değilim. Bize her yerde konuşan
muhalefet lazım ki muhalefette de bir birlik, beraberlik olabilsin, milletin
buna ihtiyacı var. CHP 16 şehirde, MHP ise 23 şehirde yüzde 10 barajının
altında kalmış. Güneydoğu Anadolu’da yüzde 5’in altındasınız, Doğu Anadolu’da
yüzde 7’nin altındasınız, CHP için söylüyorum. MHP için de, Güneydoğu
Anadolu’da yüzde 5’in altındasınız. Nasıl temsil bu? 
Şimdi, bakınız, o zaman çözüm
sürecinden bizim anladığımız şudur: Bu toprakların her rengi, her dili, her
dağı, her şehri, her karesi bizim için kutsaldır ve orada yaşayanların kültürü,
dili, kendi ananesi neyse onlar da aynı şekilde kutsaldır. Süphan Dağı’nı
Uludağ’dan, Ilgaz’ı Nemrut Dağı’ndan ayırmak nasıl mümkün değilse farklı
lehçeler, diller konuşuyor diye bu milleti birbirinden ayırmak mümkün değildir,
olmayacaktır. 
Tabii, HDP’ye de aynı çağrıda
bulunuyorum: Artık Türkiyeli olun. Türkiyeli partisi olmak bir meziyettir. Her
yerde konuşalım; bir mahallede, bir bölgede değil, öncelikli çağrım bu. Aidiyet
bilincini güçlendiriyoruz, güçlendireceğiz ve AK PARTİ kadrosu buradayken, AK
PARTİ tabelaları yurdun her yerindeyken bu milleti bölmeye de, bu millet
arasına fitne sokmaya da kimsenin gücü yetmeyecektir. (AK PARTİ sıralarından
alkışlar) 
Şimdi, ikincisi, demokrasinin
güçlendirilmesi. Hepimizin demokrasiye sahip çıkması lazım, hepimizin “Demokrasi
söz konusu olduğunda başka her şey teferruat.” demesi lazım. Demokrasiye, millî
iradeye, ister şu cihetten ister bu cihetten, herhangi bir müdahale söz konusu
olduğunda hepimizin gür bir sesle ayağa kalkması lazım. Evet, biz kalktık.
Partilerin kapatılmasını biz neredeyse imkânsız hâle getirdik ama yeterli
desteği bu Meclisten göremedik, tamamıyla imkânsız hâle gelecekti. Daha birçok
gelişmede, Dünya İnsan Hakları Günü’nde iftiharla söylüyorum, on iki yıl
içindeki demokratik reformlarımızı saysak herhâlde bir başka kitapçık daha
dağıtmamız gerekir. Vaktimizin darlığı sebebiyle girmeyeceğim ama on iki yıl
önce olağanüstü hâlde yaşıyordu bu memleket. Köyler boşalmıştı, mezralar,
yaylalar sessiz kalmıştı. Şimdi, olağanüstü hâli de kaldırdığımız gibi, demokratikleşme
adımlarını attık, atmaya devam edeceğiz çünkü ekonominin temeli siyasi
istikrardır, siyasi istikrar da demokrasiyle gelir. 
Yurt dışında bir konferansta, Dışişleri
Bakanlığım döneminde, “Türkiye’nin bu ekonomik başarısını neye borçlusunuz?”
diye bir soru sordular, şunu söyledim: “Biz bu arada büyük doğal gaz kaynakları
bulmadık –İngiltere’de bir toplantıda- petrol kaynaklarımız da yok. Kimse bize
Avrupa’daki krizde olduğu gibi milyarlarca, yüz milyarlarca euro para da
vermedi. Biz bir sömürgeci devlet olmadığımız için elimizde birikmiş sermaye de
yoktu ama neyi keşfettik biliyor musunuz? İşte aramızdaki fark bu, insan odaklı
siyaset anlayışı bu. Biz insanımızdaki cevheri harekete geçirdik, insanımızdaki
cevheri. Hiçbir cevher insan cevherinden daha kıymetli değildir.” (AK PARTİ
sıralarından alkışlar) Ve bu harekete geçiş sebebiyle, bakınız, sizler
reddedebilirsiniz Sayın Kılıçdaroğlu ama binalar ortada, yapılanlar, her şey
ortada. 
Bakınız, sadece zikredeceğim, zaten
gittiğiniz her ilde görürsünüz: Son on iki yıl içinde 100 yeni üniversite
açtık, 76 idi 176 oldu; ilk ve ortaöğretimde 234 bin derslik yapıldı; 73
şehrimizi doğal gaza kavuşturduk, yakında doğal gazın ulaşmadığı şehir
kalmayacak; 757 yeni hastane inşa ettik; 1.737 birinci basamak sağlık tesisi
inşa ettik; 276 barajın yapımını tamamladık; 1.330 spor tesisi yaptık; 182
gençlik merkezi açtık; 632.630 konut yaptık; 189 adalet sarayı yaptık; 17.591
kilometre bölünmüş yol yaptık; bütün dünyanın takdirle izlediği Marmaray’ı
hizmete açtık, Asya ile Avrupa’yı birbirine bağladık; bunları hep biz yaptık ve
milletin helal kazançlarıyla yaptık. ATAK helikopterini yaptık; Rasat ve Göktürk
uydularını uzaya gönderdik; ilk defa millî savunma sanayisini bu derece güçlü
hâle getirdik, bağımsızlığımızın birinci şartı savunma sanayimizin
güçlenmesidir. Türk Silahlı Kuvvetleri bundan sonra -sizin dönemlerde olduğu
gibi diyeyim- tank modernizasyonu için bizden çok daha gerideki ülkelere
müracaat etmek zorunda kalmayacak; Altay tankını da yapıyoruz, uçağımızı da yapıyoruz.
(AK PARTİ sıralarından alkışlar) 90 tane organize sanayi bölgesi yaptık, 700
bin istihdam sağladık buralarda. Ayrıca istihdama geleceğim çünkü zikredildi.
Havalimanlarımızı 26’dan 53’e çıkardık ve Türkiye’nin her yerine siz de
herhâlde uçabiliyorsunuz havalimanlarından. Kredi Yurtlar Kurumunun yurt
sayısını 190’dan 438’e çıkardık. Kredi verilen öğrenci sayısını 451 binden 881
bine çıkardık. Ayrıca, 364 bin öğrencimize burs veriyoruz. TİKA’nın faaliyet
sahasını 38’e çıkardık, dünyanın en önemli insani kuruluşlarından biri hâline
getirdik. 30 ülkede 38 Yunus Emre Kültür Merkezi açtık. 3 milyar 307 milyon
dolar resmî kalkınma yardımıyla şu anda gayrisafi millî hasılasına göre dünyada
-İnsan Hakları Günü’nde söylüyorum- en fazla insani yardım yapan ülke
Türkiye’dir. İşte Türkiye Cumhuriyeti devleti böyle şefkatli ve kuvvetli bir
devlettir bizim dönemimizde. (AK PARTİ sıralarından alkışlar) 
IMF defterini kapattık. Oraya geleceğim
makroekonomik dengede. Şimdi, IMF’nin işlerine, icra direktörü olarak Türkiye’deki
başarıları dolayısıyla bizim Hazine Müsteşarımız bakıyor. Dünyada en çok turist
alan 6’ncı ülke konumuna geldik. Sosyal hizmetlere 1 milyar 376 milyon lira
ayrılırken, yeni bütçemizde 26 milyar 561 milyon ayırdık. Sadece
engellilerimize 10 milyar -eski rakamla 10 katrilyon- sosyal yardım ayırdık.
Engellilerimizin aileleri her gittikleri yerde bize teşekkür ederler çünkü
aileler tatil yapmak istediklerinde bakıcı gönderiyoruz bütün masrafı devletten
karşılanmak üzere çünkü onlar bizim başımızın tacıdır, memleketimizin
bereketidir. Engelli ya da herhangi bir vatandaşımız darda ise bize Ankara’da
uyumak haramdır. KÖYDES Projesi’yle 9 milyar kaynakla köylerimize gittik.
Tarımla ilgili söylediklerinize tek tek geleceğim. Tarımsal millî geliri 36
milyar liradan 116 milyar liraya çıkardık. 759 enerji santrali yaptık. On bir
yılda, evet, 3 milyar 250 milyon fidan diktik. Tabii, buradan Yalova’da kesilen
asırlık çınarları eksi olarak çıkarmak gerekecek. (AK PARTİ sıralarından
alkışlar)
ENGİN ALTAY (Sinop) – Yırca’dakileri de
çıkar. 
BAŞBAKAN AHMET DAVUTOĞLU (Devamla) –
Ayrıca, teşekkür ederim, bilseydim bir gün daha beklerdim ama inşallah benim
çağrıma kulak vererek yapmamışsınızdır o açıklamayı ama oradaki hassas şey şu:
Yalova Belediye Başkanı “Genel Başkanın haberi vardı.” diyor, siz “Yoktu.”
diyorsunuz, üzüldüğünüzü söylüyorsunuz. Tabii, benim Başbakanlığımı tartışmaya
açıyorsunuz ama belediye başkanınızla biraz daha iyi koordinasyonunuz olursa,
tavsiye ederim, faydalıdır. (AK PARTİ sıralarından alkışlar) 
MALİK ECDER ÖZDEMİR (Sivas) – Kaçak
saray için kesilenler… 
BAŞBAKAN AHMET DAVUTOĞLU (Devamla) –
Gelecek, hepsine cevap vereceğim, merak etmeyin. 
Bakın, 3 milyar 250 milyon, sayıyı
biliyorsunuz. İnşallah, yakında her bir birey için bir ağaç dikmiş olacağız. 7
milyar ağaç dikeceğiz bu ülkeye, yemyeşil kılacağız her yeri. Çevre
duyarlılığımız da bu. 
Makroekonomik göstergelere gelince
-biraz hızlanmak zorundayım, cevap verilecek hususlar var- Türkiye ekonomisini
230 milyar dolarlık bir ekonomiden 822 milyar dolarlık bir ekonomi hâline
getirdik. Ekonomimizi 3,5 kat büyüttük. Şimdi, bu büyüme, bu rakam,
matematiksel olarak bir rakam yani hayalden söylenmiyor. Matematiği bilen
aradaki farkı görür. 
Şimdi, elli altı yılı ”Kırk üç yıl”
dediniz 1946’dan bugüne, onu mazur görelim matematik hesaplama hatası olarak
ama bu rakamları ne yapacaksınız, nasıl izah edeceksiniz? Yani 230 milyardan
822 milyara. Ve ayrıca öyle bir kurnazlık yapıyor ki Sayın Kılıçdaroğlu, diyor
ki: “2009’da gayrisafi millî hasıla şuydu, şimdi -10.500- yükselmedi.” Peki,
2009’da kim iktidardaydı, oraya kim getirdi? Bizi bizimle karşılaştırıyor,
başka karşılaştıracak bir şey yok. (AK PARTİ sıralarından alkışlar) 
Peki, aynı
dönemde küresel ekonomik kriz yaşandı ve Türkiye'de 2009’dan bu yana 100 olan
millî gelir nispet olarak 120’ye çıktı, aynı dönemde Avrupa’da 100’den 98’e
geriledi, negatif büyüme var. Bazı ülkelerde –ismini zikretmeyeyim, hepsi komşu
ülkelerimiz, hiçbirini rencide etmek istemem- bu rakamlar 70’e filan geriledi.
Küresel krizin olduğu bir dönemde biz ekonomiyi büyütmeye devam ediyoruz ve her
sene büyüyor ama tabii, bizimle bizi karşılaştırdığı için bunu idrak etmek
mümkün olmuyor.
Şimdi, 2002 yılında 28 milyar döviz
rezervimiz vardı, 133 milyara çıktı. Bakın şimdi, bu çarpıcıdır. Sayın
Kılıçdaroğlu’nun çok ilginç bir demeci var –sürekli tekrar ediyor bugünlerde,
milletimiz de dinliyor- diyor ki: “Bana bir dört yıl verin, sonrasını
istemiyorum.” Şimdi, neden söylüyor biliyor musunuz? Bu rakamları biliyor, yani
hazinemizin dolu, rezervimizin bol olduğunu biliyor, gelecek, dört yıl
harcayacak -neyi harcayacak biraz sonra geleceğim- sonra gidecek, yok öyle
ucuza mal. (AK PARTİ sıralarından alkışlar) 
Bakın şimdi, 1991’de SSK Genel
Müdürlüğüne geldiniz, SSK kâr yapıyordu o zaman. O zamanın parasıyla 128 bin
lira, az da olsa kâr görünüyordu, dört yıl sonra 1995’te 81 trilyon 335 milyon
zarar yaptı SSK. Keşke dört yıl kalsaydınız, sekiz yıl kalmışsınız, 1 katrilyon
111 trilyon zarar yaptı SSK. Allah milletimizi korusun. (AK PARTİ sıralarından
alkışlar)
Şimdi, bakın… (CHP sıralarından
gürültüler)
MÜSLİM SARI (İstanbul) – Şimdi kaç
şimdi? 
BAŞBAKAN AHMET
DAVUTOĞLU (Devamla) – Dinleyin, niye? Ben sinirlenmedim, orada güzelce
dinledim, not aldım. 
MÜSLİM SARI
(İstanbul) – Şimdi ne kadar?
ENGİN ALTAY
(Sinop) – Şimdiyi söyle.
BAŞBAKAN AHMET
DAVUTOĞLU (Devamla) – Ne güzel, dinleyin, daha çok ders alacaksınız, dinleyin.
(AK PARTİ sıralarından alkışlar)
Şimdi…
ENGİN ALTAY
(Sinop) – Evet, şimdi…
KEMAL
KILIÇDAROĞLU (İstanbul) – Şimdi?
BAŞBAKAN AHMET
DAVUTOĞLU (Devamla) – …OECD…
ENGİN ALTAY
(Sinop) – Şimdi, SGK…
BAŞBAKAN AHMET
DAVUTOĞLU (Devamla) – Sonra cevabı verirsiniz siz.
ENGİN ALTAY
(Sinop) – Şimdi?
BAŞBAKAN AHMET
DAVUTOĞLU (Devamla) – Bakınız, OECD ülkeleri içinde gelir dağılımını en hızlı
düzelten ülke biziz. Devraldığımızda -yoksulluk sınırı 4,2 dolardır günde; bir
de 2 dolar, bir de 1 dolar dilimi var- Türkiye’de yüzde 30 4,2’nin altında
yaşıyordu, günde 4,2 doların altında yüzde 30 yaşıyordu. Şu anda kaç kişi
yaşıyor biliyor musunuz? Sadece 2,7. Hepsi, o yoksulluk sınırın üstüne, orta
gelir grubuna çıktılar ve orta sınıfın en güçlendiği ülkelerden biriyiz. OECD
rakamlarına göre de gelir dağılımını Singapur’dan… Gelir dağılımını en hızlı
düzelten ülkeyiz. 
Şimdi, istihdam
konusu, tabii, yine o da sorular arasında geldi ve gerçekten üzüntü duyduğum
bir husus, aslında sonda söyleyecektim, vizyonumuzu tamamladıktan sonra ama…
Neyse onu sonra söyleyeyim, sizin özel şeyinizi de bozmayayım. 
Yoksulluğu
azalttık, günlük 2,15 doların altında kimse kalmadı. 2002 yılında sadece 36
milyar dolar olan ihracatımızı 2013 yılında 4 katına çıkartarak 151,8 milyar
dolara çıkardık. Bu senenin ilk on ayında ihracatımızı yüzde 5,6 oranında
artırdık, ithalatımızı yüzde 3,9 azalttık, dış ticaret açığımız yüzde 18,2
düştü. Ekim sonu itibarıyla, on iki aylık ihracatımız 158,8 milyar dolar.
Bütçe
rakamlarına bakalım: Merkezi yönetim bütçe açığının millî gelire oranı 2002’de
yüzde 11’di, şimdi yüzde 1 seviyesine düştü. 2013 yılı sonu itibarıyla, 28 AB
üyesi ülkeyle kıyaslandığında genel devlet bütçesi dengesi en iyi durumdaki
4’üncü ülke konumundayız. 2002 yılında her 100 liralık verginin, değerli
milletvekilleri, 86 lirası faiz ödemelerine gidiyordu; bugün, sadece 15 lirası
gidiyor, gelecek sene bunu 13 liraya kadar düşüreceğiz. 2002 yılında toplam
bütçe harcamalarının yüzde 43,2’sini faiz ödemeleri oluşturuyordu, bugün faizin
bütçedeki payını yüzde 12’ye düşürdük. 2002 yılında yüzde 74’e ulaşan kamu
borcunun millî gelire oranını yüzde 33’lere kadar gerilettik. 25 Avrupa Birliği
üyesi ülkeden bu anlamda daha iyi durumdayız, Avrupa standartlarının çok
üzerindeyiz. 2002 yılında ülkemizde sadece 1,1 milyar dolar olan doğrudan
yabancı yatırım 2013 yılında 12,9 milyar dolara yükseldi. 1984-2002 döneminde
ülkemize gelen doğrudan yabancı yatırım 14,6 milyar dolar olurken 2003 yılından
bugüne toplam 145 milyar oldu.
Şimdi, deminki o büyük inşa
faaliyetleri ve bunları, bütün bu makroekonomik göstergeleri yan yana
dizdiğimizde, yüz yılın muhasebesini yaptığımızda, artık, Düyun-ı Umumiye benzeri,
IMF’ye borçlu bir ülke yok. Kendi kendine kalkınabilen, dış yardım almadan,
IMF’ye el açmadan kalkınabilen bir ülke var. 
Bugün AK PARTİ’nin 13’üncü bütçesini
sunuyorum ben. Bu vesileyle, biraz önce saygı sınırlarını aşarak
Cumhurbaşkanımıza sarf edilen sözleri de burada şiddetle kınayarak, Sayın
Cumhurbaşkanımıza, geçmiş 12 bütçeyi sunan ve on iki yıl bu millete hizmet
etmiş, bu başarılara imza atmış Cumhurbaşkanımıza buradan huzurunuzda
selamlarımı ve saygılarımı sunuyorum. (AK PARTİ ve Bakanlar Kurulu sıralarından
alkışlar)
Eğer bugün başı dik, onurlu bir ülke
varsa, dünyada en fazla temsil edilen 7’nci ülke isek itibar budur, itibar
budur.
LÜTFÜ TÜRKKAN (Kocaeli) – Yolsuzlukta?
BAŞBAKAN AHMET DAVUTOĞLU (Devamla) –
Geleceğim ona. Eğer yolsuzluk sizin dönemdeki gibi olsaydı biz bu başarıları
sağlayamazdık. 2001’i unutmayın, kimlerin Yüce Divanda yargılandığını
unutmayın. (AK PARTİ sıralarından “Bravo” sesleri, alkışlar; MHP sıralarından
gürültüler) Unutmayın, unutmayın, yok.
BAŞKAN – Lütfen arkadaşlar…
BAŞBAKAN AHMET DAVUTOĞLU (Devamla) –
Müdahale ederseniz müdahale görürsünüz.
S. NEVZAT KORKMAZ (Isparta) – 4 tane
bakanı niye aldınız, 4 tane bakanı?
BAŞKAN – Lütfen dinleyelim, cevap
vermek gerekiyorsa söz veririz. Lütfen…
BAŞBAKAN AHMET DAVUTOĞLU (Devamla) –
Biz öyle sataşmalardan falan çekinip susacak değiliz. Bu ülkeye kimse borç
vermedi. Biz maden de bulmadık. (MHP sıralarından gürültüler)
LÜTFÜ TÜRKKAN (Kocaeli) – 4 tane
bakanınız yolsuzluktan yargılanıyor.
BAŞKAN – Lütfen Sayın Türkkan, Sayın
Uzunırmak… Lütfen…
BAŞBAKAN AHMET DAVUTOĞLU (Devamla) –
Tasarrufla, yolsuzlukları engelleyerek bu ülkeyi bu hâle getirdik. Şimdi… (MHP
sıralarından gürültüler)
BAŞKAN – Lütfen… Böyle bir usul yok.
ALİ UZUNIRMAK (Aydın) – Böyle söz de
yok.
BAŞBAKAN AHMET DAVUTOĞLU (Devamla) –
Sayın Bahçeli, size saygım sonsuz. Lütfen arkadaşlarınıza söyleyin.
BAŞKAN – Cevap vermek gerekiyorsa
verirsiniz. Yapmayın lütfen. Bakın, şu ana kadar iyi götürdük. Şunun şurasında
fazla bir şey kalmadı. Biraz daha sabırlı olalım lütfen.
Buyurun Sayın Başbakan.
BAŞBAKAN AHMET DAVUTOĞLU (Devamla) –
Şimdi, 2015 bütçemizin büyüklüğü 473 milyar Türk lirası. Bu büyüklük -dikkat
ediniz- 119 milyar Türk lirasıydı 2002’de. Sadece -sağlık ve eğitimdekini
zikrediyorum- eğitime ayırdığımız 87,5 milyar, sağlığa ayırdığımız 80,9 milyar.
İkisini topladığınızda 168 milyar, iki kaleme 168 milyar ayırıyoruz şimdi.
2002’de bütün bütçe 119 milyardı. Nereden geldi bu para? İşte hortumları
kestiğimiz için, yolsuzlukları durduğumuz için. (AK PARTİ sıralarından alkışlar)
Sadece eğitime…
MUSA ÇAM (İzmir) – Hortumları
kendinize…
BAŞBAKAN AHMET DAVUTOĞLU (Devamla) –
Şimdi yolsuzluklara geleceğim. Size de söyleyecek sözüm var. Bekleyin, biraz
sabredin canım, aceleye gerek yok.
Şimdi, sadece eğitime -eğitim dediği
için Sayın Kılıçdaroğlu- ve sağlığa ayırdığımız bütçe 2002’deki toplam bütçeden
60 milyar daha fazla. İşte aradaki fark bu.
Peki, 62’nci Hükûmet olarak ilk
bütçemizi sunuyoruz. Görevi alır almaz hemen Hükûmet Programı’mızı bu kürsüden
okuduk. Bazı beklentiler muhtemelen şuydu: Hükûmet, yeni Hükûmet, 62’nci
Hükûmet geride kalan sekiz dokuz ayı kapsayan -seçime kadar- bir program yapar,
geçici bir program sunar. Hayır, arkadaşlarıma talimat verdim. Değil sekiz
aylık; dört yıllık, dokuz yıllık, 2023’e kadarki programın ana çerçevesini
çizeceğiz. İkinci atılım hamlesini ve yeni Türkiye’nin yükselişinin programını
yapacağız. (AK PARTİ sıralarından alkışlar) Ve bunu yaptık, beş temel esas
üzerine yaptık: İleri demokrasi, insani kalkınma, yaşanabilir mekânlar ve
çevre, güçlü ekonomi, öncü ülke. İşte 2023 vizyonumuz bu. Biz bu vizyonu
gerçekleştirmek için çalışırken sizin hayalleriniz buna yetişemez Sayın
Kılıçdaroğlu. Bizde strateji de var, ufuk da var, vizyon da var, sadece
eleştirmek yok. Hemen Orta Vadeli Programı açıkladık, arkasından… Şimdi, tabii,
ekonomiyi statik zannettikleri için şaşırıyorlar. “Niye on iki yıldır yapısal
dönüşüm programları…” diyor. Dünya değişiyor, ekonomi dinamik, küresel krizden
çıkmışız. G20 toplantısında herkes yapısal reform çabasından bahsediyordu,
sadece iki ülke yapısal reform paketi açıklayabildi: Türkiye ve Meksika. Dünya
ekonomilerinde şu anda, G20’de alınan kararda “Yüzde 2 kalkınmayı nasıl
sağlayacağız?” diye tartışılıyor. Biz, normal hedef olan yüzde 2 kalkınmanın
dünya ortalamasının 2-3 mislini gerçekleştiriyoruz bu şartlarda; bunu
gerçekleştirmeye de devam edeceğiz. Yapısal, sektörel 25 alanda programı
açıkladık, 9’unda detayları verdik, 1.300 eylem planı açıkladık ve inşallah
bunları tek tek gerçekleştirdiğimizde de Türkiye’de reel sektörün canlanması,
ihracatın ithalatı karşılama oranının en üst düzeye çıkması sağlanacak ve en
önemlisi de AR-GE alanında çok ciddi atılımlar yapacağız.
Geçen hafta inovasyon toplantısında -ki
“uygulamalı buluş” diye Türkçeleştirme teklifinde bulundum- inovasyon
haftasında zikrettik. Biz iktidara geldiğimizde gayrisafi millî hasıladan
AR-GE’ye ayrılan pay sadece yüzde 0,55’ti; şu anda 2 misline çıktı, yüzde 1. En
kısa zamanda gelişmiş ülkelerdeki nispetlere, yüzde 3’e doğru çıkacağız,
hedefimiz bu. Her yerde AR-GE çalışmalarını teşvik ediyoruz. Eğitim ve diğer
alanlarda bu çalışmaları sürdürmeye kararlıyız.
Kısaca, millî, aidiyet bilincimiz
güçlendiğinde, buna dayalı olarak millî irade tahkim edildiğinde, demokrasi
sağlam zeminlere oturduğunda, ekonomi sağlam ayakları üstünde durduğunda
-4’üncü önemli husus- dünyada da itibarlı bir ülke hâline gelirsiniz. 
Yüz sene önce bizi komşu halklardan
kopardılar, milletimizi parçaladılar. Biz dış politikamızı komşu halklarla
bütünleşme üzerine kurduk.
Bakınız, bir ay içinde Bağdat’a gittim,
Bağdat’a ve Erbil’e gittim. İnşallah Sayın Abadi buraya gelecek. Yüksek Düzeyli
Stratejik İşbirliği Konseyi’nde ortak kabine toplantısını tekrar başlatıyoruz,
size kara haber. (AK PARTİ sıralarından alkışlar) Yunanistan’daydık, Yüksek
Düzeyli İşbirliği Konseyi Toplantısı yaptık. Sayın Putin Ankara’ya geldi, Üst
Düzey İşbirliği Konseyi Toplantısı yaptık. Hani “Komşularla sıkıntı var.”
deniyor ya, bakın, başladık, hepsiyle yapıyoruz. 
Kiminle sıkıntımız var biliyor musunuz
Sayın Kılıçdaroğlu? İşte, o gördüğünüz küçücük Suriyeli kızı buraya gönderen
Beşar Esad’la sıkıntımız var ve olacak. (AK PARTİ sıralarından “Bravo” sesleri,
alkışlar) O bahsettiğiniz küçücük kız var ya, eğer sizin sözünüzü dinleyip
kapımızı onlara kapatsaydık şu anda yaşamıyor olacaktı, yaşamıyor olacaktı. (AK
PARTİ sıralarından alkışlar) 
Halep’in üzerine bombalar yağarken,
Türkmenler Bayırbucak’ta katledilirken, Halep A’zâz’da, İdlip’te Kürtler,
Türkmenler, Araplar katledilirken…
MAHMUT TANAL (İstanbul) – Sayın Başkan,
Genel Kurula hitap etmesi gerekir iken kişileri hedef alıyor, genel başkanlara
doğru laf söylüyor. 
BAŞBAKAN AHMET DAVUTOĞLU (Devamla) – E,
Sayın Kılıçdaroğlu da dönüp dönüp böyle konuşuyordu. Öyle değil mi arkadaşlar?
(AK PARTİ sıralarından alkışlar) 
BAŞKAN – Her taraf Genel Kurul. 
Evet, buyurun Sayın Başbakan. 
BAŞBAKAN AHMET DAVUTOĞLU (Devamla) –
Şimdi, bir dakika, siz oraya heyet gönderdiniz, Bayırbucak Türkmenleri
katledilirken heyet gönderdiniz, elini sıktınız Beşar Esad’ın. İşte, biz
onlarla problemliyiz. Bir daha ilan ediyorum: Nerede zalim varsa onunla
problemliyiz, bu bize onurdur. Nerede mazlum varsa onunla kucak kucağayız, bu
da bize onurdur. (AK PARTİ sıralarından “Bravo” sesleri, alkışlar) 
Mısır konusu… Bizim Mısır halkıyla bir
problemimiz yok. Kılıçdaroğlu Kahire’ye hiç gitmediği için… Bir giderseniz, bir
taksiye binin, eminim Türk’sünüz diye para almaz sizden çünkü hepsi bizi bilir.
(AK PARTİ sıralarından alkışlar) Mısır’da biz… 
MEHMET AKİF HAMZAÇEBİ (İstanbul) – Siz
Mısır’a gidecek misiniz Sayın Başbakan?
BAŞBAKAN AHMET DAVUTOĞLU (Devamla) –
Mısır halkıyla hiçbir problemimiz yok. Mısır bizim aziz ve kadim dostumuzdur
ama darbecilerle problemimiz var sizlerle problemimiz olduğu gibi, siz de
darbecisiniz, sizlerle problemimiz olduğu gibi… (AK PARTİ sıralarından “Bravo”
sesleri ve alkışlar; CHP sıralarından ayağa kalkmalar, gürültüler ve sıra
kapaklarına vurmalar) 
MEHMET AKİF HAMZAÇEBİ (İstanbul) –
Sayın Başkan…
BAŞBAKAN AHMET DAVUTOĞLU (Devamla) –
Daha yeni başlıyoruz, oturun. (CHP sıralarından gürültüler, sıra kapaklarına
vurmalar) 
BAŞKAN – Arkadaşlar, bir dakika… 
ENGİN ALTAY (Sinop) – Sayın Başkan…
LEVENT GÖK (Ankara) – O sözünü geri al!

BAŞKAN – Arkadaşlar, lütfen… Lütfen
yerinize oturunuz. 
MEHMET AKİF HAMZAÇEBİ (İstanbul) –
Sayın Başkan…
BAŞKAN – Efendim, konuşmasını bitirsin,
size söz vereceğim. (AK PARTİ sıralarından ayakta alkışlar, CHP sıralarından
sıra kapaklarına vurmalar, gürültüler)
LEVENT GÖK (Ankara) – O sözünü geri
alacak, o sözünü.
MEHMET AKİF HAMZAÇEBİ (İstanbul) – Hayır,
Sayın Başkan…
BAŞKAN – Hayır, size söz veririm,
konuşmasını bitirsin.
MEHMET AKİF HAMZAÇEBİ (İstanbul) – Asla
kabul etmiyoruz.
HURŞİT GÜNEŞ (Kocaeli) – Sözünü geri
alacak.
LEVENT GÖK (Ankara) – O sözünü geri
alacak Sayın Başkan.
BAŞKAN – Hayır, şimdi, bakınız, değerli
milletvekilleri, bir dakika… (AK PARTİ ve CHP sıralarından ayağa kalkmalar,
karşılıklı laf atmalar, gürültüler)
MAHİR ÜNAL (Kahramanmaraş) – Grup
Başkanı orada. Grup başkanının muhatabı da grup başkanıdır.
BAŞKAN – Lütfen yerinize oturunuz. Eğer
konuşmasını bitirdikten sonra… 
LEVENT GÖK (Ankara) – Böyle bir şey
olabilir mi ya? Sözünü geri alacak, sözünü.
BAŞKAN – Müsaade edin, müsaade edin,
Sayın Başbakan ne demek istediğini bir açıklasın. 
LEVENT GÖK (Ankara) – Nasıl Başbakansın
sen öyle?
(AK PARTİ ve CHP sıraları arasında
ayakta karşılıklı laf atmalar, gürültüler) 
BAŞKAN – Lütfen yerinize oturunuz.
Lütfen yerinize oturunuz. 
MEHMET AKİF HAMZAÇEBİ (İstanbul) –
Sayın Başkan, söz istiyorum efendim.
(AK PARTİ ve CHP sıraları arasında
ayakta karşılıklı laf atmalar, gürültüler) 
BAŞKAN – Lütfen yerinize oturunuz,
konuşmasını bitirsin size söz veririm.
ENGİN ALTAY (Sinop) – Türkiye'yi
gerdin, Meclisi de gerdin. Helal olsun!
BAŞKAN – Lütfen… Lütfen, değerli
arkadaşlar… Lütfen, yerinize oturunuz.
BAŞBAKAN AHMET DAVUTOĞLU (Devamla) –
Sayın Başkan…
BAŞKAN – Lütfen yerinize oturunuz.
HURŞİT GÜNEŞ (Kocaeli) – O sözünü geri
alacak Başkan.
BAŞBAKAN AHMET DAVUTOĞLU (Devamla) –
Oturun, oturun.
BAŞKAN – Ne demek istediğini Sayın
Başbakan belki açıklayacak. Tatmin olmazsanız size söz veririm, size söz
veririm. (CHP sıralarından gürültüler)
LEVENT GÖK (Ankara) – Sayın Başkan…
BAŞKAN – Arkadaşlar… Sayın Gök… Sayın
Başbakan ne demek istediğini açıklar. Tatmin olmazsanız size söz veririm. (AK
PARTİ ve CHP sıraları arasında ayakta karşılıklı laf atmalar)
MAHİR ÜNAL (Kahramanmaraş) – Konuşması
bitince cevabını verir.
BAŞKAN – Ama böyle olmaz, böyle
müzakere yapamayız.
Evet, lütfen, Sayın Başbakan… (AK PARTİ
ve CHP sıraları arasında ayakta karşılıklı laf atmalar)
Arkadaşlar, lütfen, yerinize oturunuz.
MAHİR ÜNAL (Kahramanmaraş) - Sayın
Başkan…
MEHMET AKİF HAMZAÇEBİ (İstanbul) –
Sayın Başkan, söz istiyorum efendim.
BAŞKAN – Arkadaşlar, lütfen… Lütfen,
yerinize oturunuz.
BAŞBAKAN AHMET DAVUTOĞLU (Devamla) –
Bırakın, izah edeyim. Sayın Başkan, izah edeyim. (Gürültüler)
BAŞKAN – Lütfen, lütfen yerinize
oturunuz.
BAŞBAKAN AHMET DAVUTOĞLU (Devamla) –
Evet, izah edeyim, oturun, oturun, izah edeyim.
MEHMET AKİF HAMZAÇEBİ (İstanbul) –
Sayın Başkan, Sayın Başbakan…
BAŞKAN – Bir dakika… Bir dakika,
anlaşılmıyor, bu gürültüden karşılıklı anlaşma imkânı yok. Sayın Başbakan ne
demek istediğini açıklar. Katılmıyorsanız, yeterli bulmuyorsanız size söz
veririm, onu söylüyorum.
MEHMET AKİF HAMZAÇEBİ (İstanbul) – Ama
Sayın Başkan…
BAŞKAN – Size söz veririm diyorum. Onun
için... 
MAHİR ÜNAL (Kahramanmaraş) – Sayın
Başkan, konuşma bittiğinde grup başkanı muhataptır, cevabını verir. Bu şekilde
söz kesilir mi?
BAŞKAN – …bırakın, Sayın Başbakan
konuşmasını bitirsin, usul böyle. Elbette her konuşmasına katılmak
mecburiyetiniz yok. (CHP sıralarından gürültüler)
GÜRKUT ACAR (Antalya) – Sayın Başkan...
BAŞKAN - Sataşma varsa, sizin açınızdan
sıkıntılı bir açıklamaysa… Sayın Başbakan, ne demek istediğinizi tekrar lütfen
açıklar mısınız? (CHP sıralarından gürültüler)
BAŞBAKAN AHMET DAVUTOĞLU (Devamla) –
Peki.
GÜRKUT ACAR (Antalya) – Sayın Başkan,
hakaretin açıklaması olmaz, özrü olur.
BAŞBAKAN AHMET DAVUTOĞLU (Devamla) –
Bir dakika…
BAŞKAN – Bir dakika… Bir dakika… 
Efendim, Sayın Başbakan, ne demek istediğini
açıklar. Eğer tatmin olmuyorsanız, doğru bulmuyorsanız ondan sonra İç Tüzük
hükümlerine göre işlem yaparız.
MAHİR ÜNAL (Kahramanmaraş) – Sayın
Başkan, Başbakanımız konuşmasına devam eder…
BAŞKAN – Evet, lütfen… Lütfen,
arkadaşlar, yerinize…
MAHİR ÜNAL (Kahramanmaraş) - …Grup
Başkanları orada, Grup Başkanları gerektiği gibi cevabını verir konuşma
bittiğinde. 
BAŞKAN – Herkes yerine otursun… Bir
anlaşalım, herkes yerine otursun. Aynı anda bu kadar kişiyi dinleme imkânım yok
benim.
BAŞBAKAN AHMET DAVUTOĞLU (Devamla) –
Yani… Yani…
BAŞKAN - Sayın Başbakan, ne
kastediyorsunuz bununla? Bunu bir tavzih edin.
BAŞBAKAN AHMET DAVUTOĞLU (Devamla) –
Şimdi müsaade edin…
AHMET YENİ (Samsun) – Sayın Başkan,
oturmadan nasıl olacak! 
BAŞKAN – Herkes yerine otursun lütfen…
Lütfen arkadaşlar…
BAŞBAKAN AHMET DAVUTOĞLU (Devamla) – Bu
kadar hiddete gerek yok. Çıkar… (CHP sıralarından gürültüler) Bir dakika…
BAŞKAN – Lütfen Sayın Başbakan…
BAŞBAKAN AHMET DAVUTOĞLU (Devamla) –
Sayın Kılıçdaroğlu, -herkes gibi- bir kişinin ağzından bir söz çıktı mı
duyacağı sözü de düşünmeli. Siz dönüp bana “Mısır halkıyla kavgalısınız.” diye
hitap ederseniz bütün dünyaya… (CHP sıralarından gürültüler)
KEMAL KILIÇDAROĞLU (İstanbul) – Ne
ilgisi var?
BAŞBAKAN AHMET DAVUTOĞLU (Devamla) –
Bir dakika…
LEVENT GÖK (Ankara) – Bunda ne var?
BAŞBAKAN AHMET DAVUTOĞLU (Devamla) –
Bir dakika… Bir dakika… (CHP sıralarından “Düşman değil misiniz?” sesi) 
Değiliz. 
BAŞKAN – Lütfen… Arkadaşlar, bir
dinleyin! Lütfen arkadaşlar…
BAŞBAKAN AHMET DAVUTOĞLU (Devamla) –
Mısır halkıyla Türk halkı kardeştir. Ben de size…
AYTUN ÇIRAY (İzmir) – Orta Doğu’yu bu
hâle getirdiniz! Yazıklar olsun!
MEHMET METİNER (Adıyaman) – Darbe
geleneğinizde var ya! Neyi inkâr ediyorsunuz? (CHP sıralarından gürültüler)
BAŞKAN – Arkadaşlar, lütfen… 
MEHMET METİNER (Adıyaman) – Bal gibi
darbecisiniz işte ya! 
BAŞKAN – Arkadaşlar, lütfen yerinize
oturunuz. 
BAŞBAKAN AHMET DAVUTOĞLU (Devamla) – Ya
bir dakika, hiddetlenmeyin, daha sorularınıza cevap vereceğiz. Bir dakika…
Allah Allah!
LEVENT GÖK (Ankara) – Siz bir
darbeciliğe cevap verin, darbeciliğe. Kim darbeci, bir anlat onu.
BAŞKAN – Arkadaşlar, lütfen…
Sayın Başbakan, devam edin. Ancak bir
tavzih getirirseniz de uygun olur Sayın Başbakan, rica edeceğim. 
BAŞBAKAN AHMET DAVUTOĞLU (Devamla) – Şimdi,
bakınız, siz, bizim Mısır halkıyla bizi düşman yaptığımızı söylediniz. 
KEMAL KILIÇDAROĞLU (İstanbul) – Hayır
“düşman” demedim. Tutanaklara bakın.
BAŞBAKAN AHMET DAVUTOĞLU (Devamla) –
Çıkartırız.
MAHİR ÜNAL (Kahramanmaraş) – “Suriye’de
savaşın sorumlusu sizsiniz.” dediler.
BAŞBAKAN AHMET DAVUTOĞLU (Devamla) –
Evet, Suriye…
BAŞKAN – Sayın Ünal, kimse karışmasın.
BAŞBAKAN AHMET DAVUTOĞLU (Devamla) –
Ben de darbe döneminde, Mısır’da darbe olmuşken oraya heyet gönderdiğiniz için
sizi darbecilikle suçluyorum. Tamam mı? (AK PARTİ sıralarından alkışlar, CHP
sıralarından gürültüler) 
BAŞKAN – Hayır, bir dakika… Efendim...
BAŞBAKAN AHMET DAVUTOĞLU (Devamla) –
Darbeyi desteklemekle suçluyorum ama siz yaranız var da 27 Mayısı
hatırlıyorsanız kendi bileceğiniz bir iş.
MEHMET AKİF HAMAZÇEBİ (İstanbul) –
Sayın Başkan, bunu kabul etmiyoruz.
BAŞKAN – Şimdi, arkadaşlar, ne demek
istediğini söyledi. Eğer bununla tatmin olmuyorsanız konuşmasını bitirsin, söz
vereceğim. Konuşmasını bitirsin. (AK PARTİ ve CHP sıralarından gürültüler) Ama
söyledikleriniz anlaşılmıyor.
MAHİR ÜNAL (Kahramanmaraş) – Sayın
Başkan, böyle bir usul yok. Grup başkan vekili, grup başkanı buradayken
karışamaz. Böyle bir usul yok.
MEHMET AKİF HAMZAÇEBİ (İstanbul) –
Sayın Başkan…
BAŞKAN – Söyledikleriniz anlaşılmıyor.
Sayın Başbakan, lütfen devam edin.
BAŞBAKAN AHMET DAVUTOĞLU (Devamla) –
Bakınız, siz bu ülkenin…
MEHMET AKİF HAMZAÇEBİ (İstanbul) –
Sayın Başbakan, sözünüzü lütfen geri alın.
BAŞBAKAN AHMET DAVUTOĞLU (Devamla) –
Geri falan almıyorum. Darbecilerin elini sıktınız. (CHP sıralarından
gürültüler)
BAŞKAN – Lütfen… Lütfen arkadaşlar… 
MEHMET AKİF HAMZAÇEBİ (İstanbul) –
Sayın Başbakan, özür dilemek zorundadır.
BAŞKAN – Sayın Hamzaçebi, lütfen…
MUHYETTİN AKSAK (Erzurum) – Lan sen
kimsin de Başbakana emir verirsin ya! Kimsin sen! Sen kimsin be! 
MAHİR ÜNAL (Kahramanmaraş) – Sayın Grup
Başkanı cevap verir.
BAŞKAN – Lütfen... Lütfen…
MEHMET AKİF HAMZAÇEBİ (İstanbul) – Asıl
darbeci sizsiniz!
BAŞBAKAN AHMET DAVUTOĞLU (Devamla) –
Siz bu ülkenin Cumhurbaşkanına hakaret edeceksiniz, bu ülkenin Hükûmetine
“Başka bir milletle problemli hâle getirdi.” diyeceksiniz, en ufak bir
eleştiride tepki göstereceksiniz. Bir dinleyin bakalım. (CHP sıralarından
gürültüler)
MEHMET AKİF HAMZAÇEBİ (İstanbul) –
Sayın Başbakan, bir tek şey söyleyeceğim efendim…
MAHİR ÜNAL (Kahramanmaraş) – Ya
muhatabı sen değilsin! Grup Başkanı orada. 
MUSTAFA ELİTAŞ (Kayseri) – Sayın
Başkan, konuşmacının nasıl konuşacağını tarif edemez!
MEHMET AKİF HAMZAÇEBİ (İstanbul) –
Başbakan bir tek şey söyleyeceğim efendim: Siz Mısır’a gidebilecek misiniz?
BAŞKAN – Lütfen!
BAŞBAKAN AHMET DAVUTOĞLU (Devamla) –
Bakınız, tekrar söylüyorum… (CHP sıralarından gürültüler)
AYTUN ÇIRAY (İzmir) – Anayasa’yı ihlal
ediyor!
BAŞBAKAN AHMET DAVUTOĞLU (Devamla) – Ya
siz bana dikte ettiremezsiniz diye söylüyorum, ben ne söylediğimi biliyorum.
MEHMET AKİF HAMZAÇEBİ (İstanbul) – Siz
Mısır’a gidebilecek misiniz?
BAŞKAN – Sayın Hamzaçebi… Sayın
Hamzaçebi, lütfen.
BAŞBAKAN AHMET DAVUTOĞLU (Devamla) –
Oturun, oturun…
BAŞKAN – Ama, bakınız, bir şeyde
anlaşalım: Sayın Başbakanın sözüne katılmıyor olabilirsiniz, rahatsız
olabilirsiniz. Konuşmasını bitirir, talep edersiniz, size söz veririz. Bunun
usulü böyledir. Konuşmayı keserek karşılıklı bir şey yapamayız.
AHMET YENİ (Samsun) – Sayın Başbakan,
dinliyoruz sizi.
MEHMET AKİF HAMZAÇEBİ (İstanbul) –
Sadece bir cümle söylüyorum: Sayın Başbakan Mısır’a gidebilecek mi acaba? Bunu
açıklasın.
BAŞKAN – Sayın Hamzaçebi, siz tecrübeli
bir arkadaşımızsınız. Bunun nasıl olacağını biliyorsunuz. Konuşmasını tamamlar,
görüşlerini açıklar, bir sataşma varsa, bir itham varsa cevap verirsiniz. Söz
vermezsek o takdirde bu türlü itirazları yaparsınız. 
Bırakın, lütfen, Sayın Başbakan
konuşmasına devam etsin.
BAŞBAKAN AHMET DAVUTOĞLU (Devamla) –
Siz bundan alındınız Sayın Kılıçdaroğlu, alındınız. Benim kastettiğim… (CHP
sıralarından gürültüler)
MEHMET AKİF HAMZAÇEBİ (İstanbul) –
Sadece bir cümle: Siz Mısır’a gidecek misiniz, bunu açıklayın efendim.
BAŞBAKAN AHMET DAVUTOĞLU (Devamla) –
Dinleyin, dinleyin bir dakika.
Benim kastettiğim çok açıktır. Biz
Mısır halkıyla beraberiz, darbecilere karşıyız. Siz de gidip darbenin yapıldığı
dönemde heyet gönderdiniz. Kastettiğim budur.
MEHMET AKİF HAMZAÇEBİ (İstanbul) –
Mısır’a siz gidebilecek misiniz? Gazze’ye gidebilecek misiniz?
AHMET YENİ (Samsun) – Laf atma be!
OSMAN ÇAKIR (Düzce) – Dinle, dinle!
BAŞBAKAN AHMET DAVUTOĞLU (Devamla) –
Ama niye bu kadar alınıyorsunuz, bilmiyorum. (CHP sıralarından gürültüler)
BAŞKAN – Arkadaşlar…
BAŞBAKAN AHMET DAVUTOĞLU (Devamla) – 27
Mayısı düşünüyorsanız kendi bileceğiniz şey.
Şimdi sakin bir şekilde dinleyecekseniz
bir konuya daha dikkati çekeceğim, sakin bir şekilde dinleyeceksiniz. 
Niçin bu kadar ağır bir ifade kullanmak
durumunda kaldım biliyor musunuz Sayın Kılıçdaroğlu? 
ALİ HAYDAR ÖNER (Isparta) – Bak hâlâ
kullanıyorsun!
BAŞBAKAN AHMET DAVUTOĞLU (Devamla) –
Bir dakika!
BAŞKAN – Lütfen Sayın Başbakan… Genel
Kurula lütfen, Genel Kurula.
BAŞBAKAN AHMET DAVUTOĞLU (Devamla) –
Bazen empati yapmakta fayda var. 
Şimdi bir başka konuya geleceğim. Evet,
ben, AK PARTİ Olağanüstü Kongresinde dedim ki: “Bizim siyasetimiz ahlak
meselesidir, erdem meselesidir.” Ve bundan sonra da söylüyorum: “Bizim
siyasetimizin esası ahlak olacaktır, erdem olacaktır, irfan olacaktır.” (AK
PARTİ sıralarından alkışlar) 
ENGİN ALTAY (Sinop) – İnşallah…
İnşallah…
BAŞBAKAN AHMET DAVUTOĞLU (Devamla) –
Şimdi, siz, şöyle döndünüz ve ben başta olmak üzere bütün Bakanlar Kuruluna
dediniz ki: “Tabii, sizin çocuklarınızın iş problemi yok ve…” (CHP sıralarından
gürültüler)
MÜSLİM SARI (İstanbul) – Bir rahat
konuşsun.
BAŞBAKAN AHMET DAVUTOĞLU (Devamla) –
Bir dakika… Bir dakika… 
Anonim bir suçlamada bulundunuz.
Kastettiğiniz şey şu: Bizim çocuklarımız haksız yere bir yerlerde istihdam
ediliyor, öyle mi? (CHP sıralarından “Aynen öyle.” sesleri)
BAŞBAKAN AHMET DAVUTOĞLU (Devamla) –
Peki. 
Bakın, benim çocuklarımın da,
akrabalarımın da, hepsi meydanda, bakan arkadaşlarımızın da. Yalnız size bir
şey göstereceğim, bir belge. 
Sene 1997. Sayın Kılıçdaroğlu o
yıllarda müsteşar yardımcısı ve SSK Genel Müdürü. Kılıçdaroğlu’nun oğlu… Ki,
ben hiçbir zaman siyaset ile aileyi karıştırmaya ilkesel olarak karşıyım ama
mademki siz döndünüz ve bizi, bütün bu heyeti anonim olarak suçladınız şimdi
duyacağınız sözleri sabırla dinleyin.
KEMAL KILIÇDAROĞLU (İstanbul) –
Dinleriz…
BAŞBAKAN AHMET DAVUTOĞLU (Devamla) –
Kılıçdaroğlu’nun oğlu, 14 yaşında, ilköğretim son sınıf öğrencisi; bir şirkete
işe giriyor, bir kuruma, işe giriş tarihi 1 Mart 1997. 
HAYDAR AKAR (Kocaeli) – Sizin
çocuklarınız da giriyor.
BAŞBAKAN AHMET DAVUTOĞLU (Devamla) –
Dinle.
İşten çıkış tarihi 1 Mayıs 1997. O
günlerde emeklilik yaşıyla ilgili bir düzenleme var. 14 yaşındaki çocuğunuzu
işe alıyorsunuz, sigortalı yapıyorsunuz, çocuk okuldayken işte çalışıyor
görünüyor, sonra da çıkartıyorsunuz.
KEMAL KILIÇDAROĞLU (İstanbul) – O
kürsüde açıkladım.
BAŞKAN – Lütfen arkadaşlar…
BAŞBAKAN AHMET DAVUTOĞLU (Devamla) – Ve
işte giriş ve çıkış... Açıklayın, açıklayın… 14 yaşında bir çocuğun nasıl
sigortalı yapıldığını açıklayın sizin döneminizde. (Gürültüler)
BAŞKAN – Lütfen arkadaşlar…
BAŞBAKAN AHMET DAVUTOĞLU (Devamla) –
Şimdi ben soruyorum, dinleyin, siz de cevap vereceksiniz. Aaa… 
MAHMUT TANAL (İstanbul) – O çocuğun
gemisi var mı?
BAŞBAKAN AHMET DAVUTOĞLU (Devamla) –
Eğer bana dönüp, bak, bana dönüp ailemle ilgili bir şey söylersen cevabını
alırsın, kim yaparsa yapsın. (AK PARTİ sıralarından alkışlar, CHP sıralarından
gürültüler)
BAŞKAN – Sayın Başbakan lütfen Genel
Kurula hitap edin.
BAŞBAKAN AHMET DAVUTOĞLU (Devamla) –
Kızınız Azime Aslı Kılıçdaroğlu, doğum tarihi 1976, 19 yaşında; 1 Nisan 1995’te
işe giriyor, 30 Nisanda işi bırakıyor. Sadece sigortalı olarak işe başlamış
olmak için yapılıyor bu işlem sizin döneminizde. Sayın Zeynep Kılıçdaroğlu,
hepsinden özür diliyorum. Çocuklarınızın bir kabahati yok, kabahat size ait.
Onlardan özür diliyorum ama bunu söylemek zorunda bıraktınız.
PERVİN BULDAN (Iğdır) – Hiç iyi bir şey
yapmıyorsunuz Sayın Başbakan. Aileleri neden karıştırıyorsunuz?
HASİP KAPLAN (Şırnak) – Sayın Başkan,
Sayın Başbakan, yeter artık! Ayıp! Ayıp! (Gürültüler)
BAŞKAN – Lütfen arkadaşlar…
Sayın Başbakan, konuyu çok fazla
kişiselleştirmeden konuşalım lütfen.
BAŞBAKAN AHMET DAVUTOĞLU (Devamla) –
Şimdi, yine, Genel Başkan Yardımcınız birtakım iddialarda bulundu. Birilerinin
fısıldamasıyla KPSS sınavlarını çalan bazı çevrelerin… Bakın, sınavsız alındığı
iddiası.
HAYDAR AKAR (Kocaeli) – Beraber
çaldınız. 
BAŞBAKAN AHMET DAVUTOĞLU (Devamla) –
Burada onlarca Kılıçdaroğlu ve Kılıçdaroğlu’nun daha önceki soy ismini taşıyan
Karabulut, Gündüz ailelerinin şeyleri var. 
MAHMUT TANAL (İstanbul) – Sayın Başkan,
bunun şu anda konuştuğumuz bütçeyle ne ilgisi var?
HASİP KAPLAN (Şırnak) – Bütçeyi
konuşun, bütçeye gelin.
MUSTAFA ELİTAŞ (Kayseri) – Sana ne? Sen
her şeyi konuşuyorsun, sana ne?
MAHMUT TANAL (İstanbul) – Ne alakası
var bunun? Türkiye’yi bununla mı aldatacaksınız?
HASİP KAPLAN (Şırnak) – Burada
değerlendirme yapın, eleştiri yapın burada. 
Nezaket diye bir şey kalmadı. Ayıp ya!
BAŞKAN – Sayın Başbakan, konu yeteri
kadar anlaşıldı, lütfen konuyu fazla kişiselleştirmeden Genel Kurula hitap
edelim. 
BAŞBAKAN AHMET DAVUTOĞLU (Devamla) –
Peki. 
Sayın Kılıçdaroğlu, bu dosyayı size
yollarım. Sizin imzanızla, sizin hakkınızda teftiş kurulunun raporu var ve bu
kurulda açık bir şekilde söyleniyor ki…
HASİP KAPLAN (Şırnak) – Bütçeyi
konuşuyoruz ya, 2015 bütçesini.
BAŞBAKAN AHMET DAVUTOĞLU (Devamla) –
…ilave puanlar verildiği ve neticede kazanan sayısının arttırıldığı. Bunu size
vereceğim. Vakit kaybetmemek için zikretmiyorum. 
Eğer siyasete seviye getireceksek
ailelerimizi bunun dışında tutalım. Anonim olarak Hükûmete dönüp de bir itham
da bulunamazsınız, buna izin vermeyiz. 
Şimdi, bir de şu güzel bir şey yalnız,
Kılıçdaroğlu’nu bir yerde takdir edeceğim. Eminim herkes Ebu Zer’i biliyor, çok
önemli. (AK PARTİ sıralarından alkışlar) Birkaç gün önce din dersi bağlamında
“Orta Çağ karanlığı” diye sözler sarf etmişti. Sizin “Orta Çağ karanlığı”
dediğiniz dönemin aydın şahsiyetidir Ebu Zer, biz onun yolundayız. (AK PARTİ
sıralarından alkışlar) “Orta Çağ karanlığı” dediğiniz dönem, Hacı Bektaş
Veli’nin dönemidir, Ehli Beyt’in dönemidir, On İki İmam’ın dönemidir ama mesafe
var. Ebu Zer’i okuyun, daha başkalarını da okursanız medeniyetimizin künhüne
vâkıf olma ihtimaliniz var. 
Şimdi, DEİK, DEİK’e yüzde 1 vergi. Şimdi,
hesap uzmanı Sayın Kılıçdaroğlu. Bu sorulardan biri buydu. DEİK’teki vergi
değil, aidat. Aidat için kanun gerekmez. Aidat yönetmelikle düzenlenir,
kesinlikle hiçbir şekilde de gayrikanuni bir işlem burada yoktur.
Şimdi, enerji konusunda çiftçilerimizi de
istismar eden bazı hususlar zikredildi. Şimdi, “Mazot Türkiye’de en pahalı,
2,10 dolara satılıyor Türkiye’de.” dedi. Şimdi, tabii, piyasaları takip
etmediği için, danışmanları da hep yanlış notlar verdiği için herhâlde.
Giderken Cumhuriyet Halk Partisi Genel Merkezine, sağda bir yerde bir benzin
istasyonu olduğunu zannediyorum. Giderken bakın, şu anda 3,97 Türk lirası, o da
1,74 dolar eder, 1,74 dolar, 2,10 dolar değil, 1,74 dolar. Tamam, yani
dolayısıyla buna bakın. Son beş ayda da motorinde yüzde 26, benzinde yüzde 33,5
indirim yapıldı. Şimdi, çiftçilerin kullandığı mazotla ilgili de yine
çiftçilerimizi tahrik etmeye kalkıyor. Biz ayrıca mazot fiyatında mazot desteği
veriyoruz. Her bir çiftçinin kullandığı mazotun maliyetinin yüzde 15’ini onlara
ödüyoruz ve bizim dönemimizde 5,3 milyar Türk lirası yani katrilyon mazot
desteği verildi çiftçilerimize. Buradan çiftçilerimize sesleniyorum, onların
bereketiyle inşallah ekonomimiz gelişecek.
Şimdi, yine sorduğunuz sorulardan biri
tarım alanında. “İki Trakya arazisi tarım dışına çıktı.” dedi. Nasıl hesap
etti, nerede buldu, Trakya’yı, nereye yerleştirdi de bunu hesap etti,
bilemiyorum. Yani bu matematik, coğrafya bilgisi ama 1961-2002’de, kırk bir
yılda 450 bin hektar toplulaştırma yapıldı yani verimli tarım için. Bizim
dönemimizde on iki yılda 4,5 milyon hektar verimli hâle getirildi, 10 misli.
Kırk yılda yapılanın on yılda 10 mislini yaptık. Dolayısıyla, rakamlara atıfta
bulunurken dikkat etmek lazım. 
“Millî gelirin neden yüzde 1’i oranında
destek vermiyorsunuz yasa gereği?” dedi. Çünkü sadece –burada, ben size
gönderirim bütün dökümünü- nakdi şeylere bakıyor. Destek konusu: Bakın, nakit
hibe desteği, tarımsal ürün alımları yoluyla destekler, tarımsal kredilerin
faiz sübvansiyonu vesaire; bütün detay var, oran yüzde 1,12; yüzde 1’in
üstünde. Ayrıca, OECD’nin verdiği rakama göre vergi teşvikleri ile OECD
Türkiye’nin bu tarım desteğini yüzde 2 olarak ilan ediyor. Yani sadece bir
kalemi ele alıp burada rakamı saptırmak doğrusu yapılmaması gereken bir işlem. 
Aynı şekilde, Hollanda örneği verdi.
Şimdi, Hollanda Konya büyüklüğünde, doğru, ben Konyalı olarak gurur duyuyorum,
Konya birçok Avrupa ülkesi kadar vardır. Şimdi, Hollanda’nın 100 milyar dolar
ihracat yaptığını söylüyor toplam, Türkiye’nin 17 milyar, doğrudur. Hollanda’nın
toplam gıda üretimi ne kadar biliyor musunuz Sayın Kılıçdaroğlu? 16 milyar.
Türkiye ondan fazla çünkü Türkiye Avrupa’da en büyük tarım üreticisi. Peki, 100
milyarı nasıl satıyor? İthal olarak alıyor, işliyor ve öyle satıyor. Şimdi,
dolayısıyla, 100 milyarın 80 milyarı zaten ithalat üzerinden gelen. 
GÖKHAN GÜNAYDIN (Ankara) – Saman ithal
ettiniz.
BAŞBAKAN AHMET DAVUTOĞLU (Devamla) -Şu
anda biz dünyanın 7’nci büyük tarım ülkesiyiz, Avrupa’nın 1’inci tarım
ülkesiyiz. (AK PARTİ sıralarından alkışlar) Biz geldiğimizde Avrupa’da
4’üncüydük. Dolayısıyla, bütün bu alanlarda katettiğimiz mesafe herkesin
takdirini toplayan hususlardır. 
Yine, memur maaşlarıyla ilgili olarak
“2014’te ek enflasyon farkı verilmedi.” dedi. Çünkü taban aylığı 1.027 Türk
lirasından 1.205’e çıkartıldı. 178 Türk lirası arttı, bu yüzde 17 artış demek.
Bir seferde maaşı tabanda artırdığımız için zaten enflasyonun çok üzerinde bir
destek verdik. Yani buraya gelip memurları, çiftçilerimizi bize dönük olarak
son derece tahrik edici sözlerle harekete geçirmeye çalışmanız bir sonuç
üretmez…
ENGİN ALTAY (Sinop) – O da bir
darbecilik, o da bir darbecilik!
BAŞBAKAN AHMET DAVUTOĞLU (Devamla) -
…sonuç vermez çünkü bu millet biliyor, on iki yılda nereden nereye geldiğimizi
bu millet çok iyi biliyor.
LEVENT GÖK (Ankara) – Saman ithal
ettiniz, saman, saman.
BAŞBAKAN AHMET DAVUTOĞLU (Devamla) –
Bakınız, Millî Eğitim Bakanlığı öğretmen sayılarını zikretti. Şu anda 851.854
öğretmenimiz var, bunun 458.bini bizim dönemde işe başladı, yüzde 50’si. Yani
toplam öğretmenimizin yüzde 50’sinden fazlası bizim dönemde başladı. Eğer
hasbelkader -olmaz ya- sizin gibi bir iktidar olmuş olsaydı herhâlde var olan
öğretmenler de işlerini kaybederdi. Bu anlamda, 2015 bütçesinde öğretmenlere
ayırdığımız miktar herkes için zaten yeterince açıklayıcı bir çerçeve sunuyor. 
Bütçeyle ilgili, Sayıştayla ilgili
konuları değerli arkadaşlarım cevaplandırdığı için özellikle girmeyeceğim.
Bu altın meselesini biraz daha şey
yaparak, yüksek sesle söylediniz. Külçe altın ithalatı, Türkiye’de 1984
yılından beri KDV’den, 1996 yılından beri gümrük vergisinden muaftır yani sizin
dönemlerden beri. Dolayısıyla, vergiye tabi olmayan bir mala, Türkiye’den
geçişi olan bir mala zaten el konmaz. 
KEMAL KILIÇDAROĞLU (İstanbul) –
Türkiye’den geçişi yok.
BAŞBAKAN AHMET DAVUTOĞLU (Devamla) –
Bu, bizim dönemimizde gelişmiş bir husus değil. Eşyaya ilişkin yanlış beyanda
bulunduğu için yasal olarak ceza kesilmiştir. Bu ceza da Gümrük Kanunu’nun
239’uncu maddesine göre idari para cezasıdır. 
MÜSLİM SARI (İstanbul) – 292 kilo altın
ne oldu?
BAŞBAKAN AHMET DAVUTOĞLU (Devamla) –
Onu da söyleyeceğim, onu da. Bütün bunlar kayıtlarda zaten bir soruşturma
yürüyor, hiçbir şey saklı değil. Altınlarla ilgili, buraya gelmeden önce beyan
edilen miktar 1.500 kilogram. Buraya geldikten sonra bu beyanın dışında
herhangi bir şekilde o altınlarla hiçbir Türk yetkili temasa geçmedi ve daha
sonra ayrılırken 1.283 kilogram olduğu tespit edildi. Ön beyanla, gerçek
buradaki tartı arasındaki farktır bu, hiçbir Türk yetkili herhangi bir şekilde
bununla bir temasa geçmedi. [CHP sıralarından alkışlar (!)]
ENGİN ALTAY (Sinop) – Kantar farkı!
BAŞBAKAN AHMET DAVUTOĞLU (Devamla) –
Şimdi, Sayın Kılıçdaroğlu, yine isterseniz dosyalara bakarsınız, dosyalara
bakarsınız.
KEMAL KILIÇDAROĞLU (İstanbul) – O
dosyaların tamamı var bizde.
BAŞBAKAN AHMET DAVUTOĞLU (Devamla) –
Varsa çıkartır… Zaten zikrettiniz, ben de size cevap veriyorum. Altın
konusundaki düzenlemelere mugayir hiçbir gayrikanuni işlem yoktur. O kadar. [CHP sıralarından alkışlar (!)]
Şimdi, Sayın Kılıçdaroğlu, son derece
yine kurnazca, akıl değil de daha çok bir kurnazlık ifadesiyle Sayın
Cumhurbaşkanımızla beni bir şekilde karşı karşıya getirme çabası içinde. Bunu
diğer açıklamalarıyla da yapıyor. Çünkü kendisi Sayın Baykal’la nasıl bir
serüven yaşadığını iyi bildiği için bizim de öyle olduğumuzu zannediyor. (AK
PARTİ sıralarından alkışlar)
MUSA ÇAM (İzmir) – Ne alakası var?
BAŞBAKAN AHMET DAVUTOĞLU (Devamla) –
Var, var. Sayın Baykal’ı ziyaretinizde “Genel başkan olmayacağım.” dediniz, iki
gün sonra genel başkan adayı oldunuz. (AK PARTİ sıralarından alkışlar)
MUSA ÇAM (İzmir) – Ne alakası var?
MAHMUT TANAL (İstanbul) – Sayın Başkan,
İç Tüzük 69’a sizi davet ediyorum.
BAŞBAKAN AHMET DAVUTOĞLU (Devamla) –
Bakınız, şimdi, bizim Cumhurbaşkanımızla ilişkimiz siyasetle başlamamıştır,
siyasetle bitmez, ölümle de bitmez; dünya-ahiret kardeşliğidir. (AK PARTİ
sıralarından “Bravo” sesleri, alkışlar)
ENGİN ALTAY (Sinop) – Allah bozmasın!
Allah bozmasın!
BAŞBAKAN AHMET DAVUTOĞLU (Devamla) –
Bizim siyasi kültürümüzün, ahlakımızın temel kavramı da vefadır, onun için
kongremize “Vefa Kongresi” dedik. Ama, sizi aday gösteren 900 küsur kongre
delegesinden 200’ü size oy vermedi, kendi kongrenizdi. Aramızdaki fark bu. Biz
söz verdik mi mezara kadardır, mezara. (AK PARTİ sıralarından alkışlar)
Şimdi, bir kere yenilgiyi
hazmedemediniz, bunu kabul edin.
MUSA ÇAM (İzmir) – Siz seçilmediniz,
atama oldu. Atama Başbakansınız, atama!
BAŞBAKAN AHMET DAVUTOĞLU (Devamla) –
“Çatı aday.” dediniz, hepiniz bir araya geldiniz. Cumhurbaşkanlığı seçiminde
halkımız kendisine on iki yıl hizmet etmiş Başbakanımızı Cumhurbaşkanı yaptı.
Hâlâ hazmedemiyorsunuz. 
MAHMUT TANAL (İstanbul) – Sayın Meclis
Başkanımız, İç Tüzük 69’a sizi davet ediyorum. Bu kişilik ve şahsiyetle uğraşan
bir beyan değil midir? Yani, bu kişiyle, bu şahısla bir başbakan böyle konuşur
mu? (AK PARTİ sıralarından “Kes sesini!” sesleri)
BAŞBAKAN AHMET DAVUTOĞLU (Devamla) –
Bakın şimdi...
BAŞKAN – Sayın Başbakan, devam edin
lütfen.
BAŞBAKAN AHMET DAVUTOĞLU (Devamla) –
Tabii, sessiz sakin kalacağımı zannettiniz değil mi? Susacağımı zannettiniz,
susmayız.
BAŞKAN – Sayın Başbakan, Genel Kurula
hitap edin lütfen.
BAŞBAKAN AHMET DAVUTOĞLU (Devamla) – Soru
soran cevabını alır. 
MUSA ÇAM (İzmir) – Boks eldivenlerinizi
giyin.
BAŞBAKAN AHMET DAVUTOĞLU (Devamla) –
Şimdi, diyor ki: “Niye sarayla, Cumhurbaşkanlığı sarayıyla ilgili açıklama
yapmadınız?” 
MAHMUT TANAL (İstanbul) – Sayın Başkan,
İç Tüzük 69’u biliyorsunuz.
BAŞBAKAN AHMET DAVUTOĞLU (Devamla) – 6
Kasım, konu ilk gündeme geldiğinde Başbakanlığa talimat verdim ve Başbakanlık
açıklaması, uzun bir açıklama, herhâlde Sayın Kılıçdaroğlu’nun gözünden kaçtı
veya olayları takip edemiyor. Bu açıklamanın bir kısmını okuyacağım sadece:
“Milletimizin oylarıyla bu görevlere gelen devlet ricali, görevde kaldıkları
süre içinde bu imkânları devlete ve millete hizmet yolunda kullanacak, anayasal
çerçevede demokratik seçimlerle görevden ayrıldıklarında yerlerine gelenlere
emaneti teslim edeceklerdir. Tüm bu imkânların gerçek sahibi sadece millettir.
Emanetin kime verileceğine de yine sadece aziz milletimiz karar verecektir.”
(AK PARTİ sıralarından alkışlar)
Şimdi, bu ne demek? Hani, açıklama
yaptık, anlamamışlar, şerh edeyim. Ne demek biliyor musunuz? İyi çalışın,
halkın kalbine girin, beş sene sonra seçimlere girin, oraya gidin siz oturun.
(AK PARTİ sıralarından alkışlar)
MUSA ÇAM (İzmir) – Seçimler dört yılda
bir.
BAŞBAKAN AHMET DAVUTOĞLU (Devamla) –
Yani, bunun için Cumhurbaşkanlığı makamını, bunun için Cumhurbaşkanımızı
tartışma konusu yapmaya gerek yok, gerek yok. Dolayısıyla, bütün bu sorulara
cevap verdiğimi düşünüyorum, sizin sayılı sorularınıza. 
Özetle şunu bir kez daha vurgulamak
istiyorum: 62’nci Hükûmetimizin ikinci atılım döneminin ilk bütçesi olan
bütçemiz, yeni bir atılım bütçesi ve bir anlamda yeni bir inşa döneminin
başlangıcıdır. Nasıl cumhuriyetimizin kuruluşundaki heyecanla yepyeni bir dönem
başlamışsa, inşallah, 2023’te de yükselen küresel bir gücün ayak seslerini
bütün dünya her yerde hissedecek. (AK PARTİ sıralarından alkışlar) Bunun için
başta söylediğim 4 temel hususu tahkim etmeye de kararlıyız. Aidiyet
bilincimizi güçlendireceğiz, Türkiye’nin her bir köşesindeki vatandaşlarımızla,
tarihdaşlarımızla, kaderdaşlarımızla buluşacağız, kucaklaşacağız, onları bu
ülkenin ayrılmaz bir parçası kılacağız. Birileri bölmeye çalışacak, birileri
fitne sokmaya çalışacak, birileri sadece doğuda, birileri sadece batıda
konuşacak, birileri kuzeye gidecek, Trakya’ya, birisi İç Anadolu’ya…
ENGİN ALTAY (Sinop) – Böl, böl, böl!
BAŞBAKAN AHMET DAVUTOĞLU (Devamla) –
…ama biz her yere gideceğiz, her yerde “millî birlik ve beraberlik”, her yerde
“Kuvayımilliye ruhu” diyeceğiz. (AK PARTİ sıralarından alkışlar) 
İki, kim nereden ilham alırsa alsın,
kim ne tür tuzaklar kurarsa kursun, AK PARTİ vesayetleri kıra kıra geldi,
vesayetleri kıra kıra demokrasiyi bu ülkede kalıcı kılacaktır ve nasıl 20’nci
yüzyılın başındaki o büyük dünya savaşı ve arkasındaki büyük kriz içinde
Türkiye Cumhuriyeti doğmuşsa şimdiki küresel krizin ve küresel gerilimlerin içinden
de, inşallah, demokrasiyle taçlanmış yeni bir Türkiye inşa ediyoruz. Bu yeni
Türkiye, demokrasiyle kültürünü bezemiş, ilmik ilmik vatandaşlarını,
kaderdaşlarını buluşturmuş, ekonomisinde başı dik, savunma sanayisinde güçlü ve
uluslararası alanda herkesin saydığı bir Türkiye olacaktır. Bizim yolumuz dün
başlamadı, geçen yüzyılda da başlamadı, asırlardır süren bir kutlu yürüyüşün
bugünkü hadimleriyiz. Ne kibrimiz var ne gururumuz. Eğer tarihte sadece bu
kutlu yürüyüşün bir yerinde bu kutlu yürüyüşün tozu toprağı olmak şerefi bize
nail olursa bunun için sadece kıvanç duyarız. (AK PARTİ sıralarından alkışlar) 
Bu temennilerle
ve bu vizyonla inşallah 2023 yılında her alanda yükselen küresel güç olma
iddiamız çerçevesinde 2015 bütçemizin hayırlı olmasını diliyor, saygılarımı,
muhabbetlerimi sunuyorum. (AK PARTİ sıralarından ayakta alkışlar) 
BAŞKAN –
Teşekkür ederim Sayın Başbakan.
MEHMET AKİF
HAMZAÇEBİ (İstanbul) – Sayın Başkan…
BAŞKAN – Buyurun
Sayın Hamzaçebi. 
MEHMET AKİF
HAMZAÇEBİ (İstanbul) – Sayın Başbakan konuşmasında Cumhuriyet Halk Partisi için
darbeci suçlamasını yapmıştır. 
GÜLAY DALYAN
(İstanbul) – Doğru. 
MEHMET AKİF
HAMZAÇEBİ (İstanbul) – Daha sonra sözlerine açıklık getirmek amacıyla yapmış
olduğu konuşmada da bu konuşmayı, bu suçlamayı tekzip eden bir değerlendirme
yapmış değildir. O nedenle 69’uncu maddeye göre söz istiyorum efendim. 
MUSTAFA ELİTAŞ
(Kayseri) - Sayın Başkan, müsaade eder misiniz? 
BAŞKAN – Peki,
buyurun Sayın Elitaş. 
MUSTAFA ELİTAŞ
(Kayseri) – Burada bir bütçe görüşmesi yapıyoruz.
ENGİN ALTAY
(Sinop) – Sayın Başkan… 
BAŞKAN – Bir
dakika, evvela dinleyeyim, başka şeyler de varsa, sonra… 
ENGİN ALTAY
(Sinop) – Sözü verdiniz; onu sonra dinlemeniz gerekir Sayın Başkan. 
BAŞKAN – Lütfen,
hayır. Onun başka talepleri de var. Efendim, bir dakika. 
ENGİN ALTAY
(Sinop) – Usulen Hamzaçebi konuşur, sonra dinlersiniz. Uygulama hep böyle oldu.

BAŞKAN –
Efendim, bir dakika. 
Ya vermeyeceğimi
söylemedim ki. Bir dakika. 
ENGİN ALTAY
(Sinop) – Elitaş kararınızı mı değiştirecek? 
BAŞKAN – Bir dakika,
hayır. Başka talep eden arkadaşımız da var. Talep bize geliyor. Kimsenin
hakkını yemem, merak etmeyin. Yani, birkaç dakikadan bir şey çıkmaz. 
ENGİN ALTAY
(Sinop) – Hayır, kararınızı değiştirebilir Elitaş şimdi. 
BAŞKAN – Buyurun
Sayın Elitaş. 
MUSTAFA ELİTAŞ
(Kayseri) – Sayın Başkan, bir bütçe görüşmesi yapıyoruz. Siyasi parti genel
başkanları bütçe üzerinde eleştirilerini dile getirdiler. Hatta biraz da
kantarın topuzunu kaçırarak farklı şekilde de söylediler. Bu, bütçe
görüşmelerinde yapılan iştir. 
Burada Sayın
Genel Başkanın, Sayın Başbakanın yaptığı konuşmanın muhatabı, Sayın
Kılıçdaroğlu buradayken Sayın Kılıçdaroğlu’dur. Sayın Grup Başkan Vekilinin
Sayın Başbakana burada cevap vermesi etik olarak uygun değildir. Eğer Sayın
Kılıçdaroğlu çıkarsa Sayın Genel Başkana karşı, biz burada cevabı verelim. (AK
PARTİ sıralarından alkışlar) 
BAŞKAN – Evet, peki, anlaşıldı Sayın
Elitaş.
Sayın Vural…
KORAY AYDIN (Trabzon) - Sayın Başkan…
BAŞKAN - Vereceğim efendim, bir
dakikanızı rica edebilir miyim. 
OKTAY VURAL (İzmir) – Ben sadece
yerimden bir şey söylemek istiyorum.
BAŞKAN – Yerinizden…
OKTAY VURAL (İzmir) – Sayın Başkan,
Sayın Başbakan…
BAŞKAN – Lütfen şeye basmanız lazım
oradansa.
OKTAY VURAL (İzmir) – Hayır, önemli
değil.
…2002 yılında yolsuzluklardan
bahsettiniz. O dönemde koalisyon şartlarında Hükûmette bulunmuş bakanlar olarak
2002-2007 arasında bizim herhangi bir dokunulmazlığımız yok ve bugün o
bakanların bir kısmı burada. On iki yıldır iktidardasınız; eğer bununla ilgili
bir hesabı sormamışsanız namertsiniz. (AK PARTİ sıralarından gürültüler) 
MUSTAFA ELİTAŞ (Kayseri) – Sayın
Başkan…
OKTAY VURAL (İzmir) – Bakın, kimse
bizim şeref ve namusumuza laf atamaz. Dolayısıyla Sayın Başkan…
BAŞKAN – Bir dakika…
MAHİR ÜNAL (Kahramanmaraş) – Sayın
Başkan, bu nasıl bir dildir?
MUSTAFA ELİTAŞ (Kayseri) – Sayın
Başkan, edebe davet eder misiniz?
BAŞKAN – Ya, bir dakika arkadaşlar…
Anlayacağım. Bir dakika, anlayalım.
OKTAY VURAL (İzmir) – Sayın Başkan, ya
da o dönemde yolsuzluk ekonomisinden beslenenlerle birliktedirler ya da
müfteridirler. 
BAŞKAN – Peki…
OKTAY VURAL (İzmir) – O bakımdan, bunu
kayıtlara geçmesi açısından ifade ediyorum.
BAŞKAN – Peki, teşekkür ederim.
OKTAY VURAL (İzmir) – Sayın Başbakanın
bu anonim bir şekilde suçlamalarına karşılık da sözlerine dikkat etmesini
istirham ediyorum.
BAŞKAN – Peki.
Buyurun Sayın Hamzaçebi.
Arkadaşlar, her şeyi usulüne göre
yapalım. Mesele bir dakika, iki dakika konuşma meselesi değil ama usulüne uygun
yaparsak bu bir anlam ifade eder, değilse yanlış bir yol açmış oluruz. 
Buyurun Sayın Hamzaçebi.
IV.- SATAŞMALARA İLİŞKİN
KONUŞMALAR (Devam)
3.- İstanbul Milletvekili
Mehmet Akif Hamzaçebi'nin, Başbakan Ahmet Davutoğlu’nun 656 ve 656’ya 1’inci Ek
sıra sayılı Bütçe Kanunu Tasarısı ile 657 sıra sayılı Kesin Hesap Kanunu Tasarısı’nın
tümü üzerinde Hükûmet adına yaptığı konuşması sırasında CHP Grup Başkanına ve
Cumhuriyet Halk Partisine sataşması nedeniyle konuşması
MEHMET AKİF HAMZAÇEBİ (İstanbul) –
Teşekkür ederim.
Sayın Başkan, değerli milletvekilleri;
Adalet ve Kalkınma Partisiyle gerçekleştirdiğimiz 13’üncü bütçe görüşmesidir
bu. 13’üncü bütçe görüşmesi maalesef çok üzücü bir şekilde Sayın Başbakanın
konuşmasıyla gerçekleşti.
MEHMET METİNER (Adıyaman) – Sayenizde,
sayenizde.
MEHMET AKİF HAMZAÇEBİ (Devamla) - Bu
kürsü hiç bu kadar amacı dışında kullanılmamıştı. (AK PARTİ sıralarından
gürültüler) 
Ben Sayın Başbakanın üslubunu
kullanmayacağım ancak şuna çok üzüldüm: Sayın Başbakan buraya çıktığında Sayın
Kılıçdaroğlu’na yönelik bir eleştiri yöneltti, dedi ki: “Sayın Kılıçdaroğlu ‘Bu
bütçenin vizyonu yok.’ dedi, ‘Stratejisi yok.’ dedi. Ben vizyon ve strateji
anlatacağım.” dedi. Soruyorum size: Vizyon ve strateji adına Sayın Davutoğlu
burada ne söyledi? (AK PARTİ sıralarından gürültüler) 
MEHMET METİNER
(Adıyaman) – Anlamadıysanız sorun sizde.
GÜLAY DALYAN
(İstanbul) – Kapasiteniz bu.
BAŞKAN – Lütfen
arkadaşlar… 
MEHMET AKİF
HAMZAÇEBİ (Devamla) – Sayın Davutoğlu, hem diyeceksiniz ki…
BAŞKAN – Sayın
hatibi dinleyin, ne konuşacaksa kendisi takdir eder, kabul etme mecburiyetiniz
yok, o sizin bileceğiniz iş. 
MUSTAFA ELİTAŞ
(Kayseri) – Ama onları da öyle uyarın Sayın Başkan. 
BAŞKAN – Lütfen,
herkese söylüyorum canım, birbirinizin yanlışını emsal göstererek daha büyük
yanlışlar yapmayın. 
Buyurun Sayın
Hamzaçebi.
MEHMET AKİF
HAMZAÇEBİ (Devamla) – Efendim, sürem azalıyor.
BAŞKAN – Yoksa
sabaha kadar bu yanlışlar tevali eder gider. 
MEHMET AKİF
HAMZAÇEBİ (Devamla) – Şimdi, Sayın Davutoğlu, hem diyeceksiniz ki “Ailelerimizi
bu işe katmayalım. Ailemle ilgili bir laf ederseniz sizi perişan ederim.” hem
de Sayın Kılıçdaroğlu’nun çocuklarıyla ilgili bir değerlendirme yapacaksınız.
(AK PARTİ sıralarından gürültüler)
HİLMİ BİLGİN
(Sivas) – Doğru mu yanlış mı?
HAKAN ÇAVUŞOĞLU
(Bursa) – Öyle oldu, öyle oldu, Kılıçdaroğlu’nun foyası ortaya çıktı. 
BAŞKAN – Lütfen
arkadaşlar…
MEHMET AKİF
HAMZAÇEBİ (Devamla) - Hiç sakınca yok, Sayın Kılıçdaroğlu’nun çocuklarıyla
ilgili değerlendirme yapın. Ne yapmış Sayın Kılıçdaroğlu’nun çocukları?
Öğrencilik zamanında bir özel şirkette iki ay sigortalı olmuş. (AK PARTİ
sıralarından gürültüler) 
MUSTAFA ELİTAŞ
(Kayseri) – Okurken, okurken.
MEHMET AKİF
HAMZAÇEBİ (Devamla) - Bunu neye karşılık söylüyorsunuz? Sizin bakanlarınızın,
Cumhurbaşkanının çocukları, yakınları sınavsız olarak devlet memuriyetinde işe
girmişler.
MUSTAFA ELİTAŞ
(Kayseri) – Nerede?
MAHİR ÜNAL
(Kahramanmaraş) – Nerede, nerede? 
MEHMET AKİF
HAMZAÇEBİ (Devamla) - Bunun karşılığı olarak bunu söylüyorsunuz. Size bravo,
bravo! Bunu milletimiz takdir edecektir. (AK PARTİ sıralarından gürültüler) 
MEHMET METİNER
(Adıyaman) – Size bravo!
MAHİR ÜNAL
(Kahramanmaraş) – Bir tane örnek ver, hukuksuz olarak ne yapılmış, bir örnek
ver.
MEHMET AKİF
HAMZAÇEBİ (Devamla) – Sayın Davutoğlu, diyorsunuz ki: “Bakın, tarımsal
destekleme OECD’de yüzde 2, biz daha fazlasını veriyoruz.”
GÜLAY DALYAN
(İstanbul) – Ya, üzülmeyin, çok sıkmayın canınızı. 
MEHMET AKİF
HAMZAÇEBİ (Devamla) – Sayın Davutoğlu, eski yıllarda konuştuk, sizin haberiniz
yok herhâlde, Başbakan yardımcınız size bilgi vermemiş. Bu rakam, OECD
rakamlarıyla tarımsal destek 2002 yılında yüzde 3,6 Türkiye’de. Onun altına
düşmüşsünüz, perişansınız. 
Sayın
Kılıçdaroğlu’nun çocukları sadece iki ay sigortalı olmuş.
HAKAN ÇAVUŞOĞLU
(Bursa) – Çocuk işçi, çocuk işçi!
MEHMET AKİF
HAMZAÇEBİ (Devamla) - Sizlerin çocukları gibi 14 yaşında 14 tane şirketleri yok
onların. (CHP sıralarından “Bravo” sesleri, alkışlar, AK PARTİ sıralarından
gürültüler)
“Biz vesayetleri
kıra kıra geldik.” diyor. Sayın Başbakan, siz şu an vesayet altındasınız. (CHP
sıralarından alkışlar, AK PARTİ sıralarından gürültüler) Sizin selefiniz bir
Başbakanlık genelgesi yayınladı, bütün gayrimenkulleri, kamunun
gayrimenkullerini, maden ruhsatlarını kendine bağladı. Cesaret gösterip,
Başbakanlık örneği gösterip o genelgeyi kaldıramıyorsunuz bile. 
(Mikrofon otomatik
cihaz tarafından kapatıldı)
BAŞKAN –
Teşekkür ediyorum Sayın Hamzaçebi.
GÜLAY DALYAN
(İstanbul) – Genel Başkanınız şuraya çıkıp cevap bile veremiyor. 
MEHMET AKİF
HAMZAÇEBİ (Devamla) – Peki, söylenecek çok şey var tabii ama zamanımız el
vermediği için burada konuşmamı noktalıyorum.
Genel Kurulu
saygıyla selamlıyorum. (CHP sıralarından alkışlar)
BAŞKAN – Efendim, çok teşekkür
ediyorum. Sürenizi uzattım yalnız, onu bilmenizde fayda var. 
MUSTAFA ELİTAŞ (Kayseri) – Sayın
Başkan…
BAŞKAN – Değerli arkadaşlar, bir şeyi
ifade edeceğim. Bakınız, siyaseti karşılıklı laf, cevap vermeden ibaret
zannediyoruz. On iki gün daha burada, bu kürsüde, bu salonda bütçe konuşacağız.
Kaçan bir fırsat yok. Bugün cevap veremediğinize yarın verebilirsiniz, başka
gün verebilirsiniz ama birisi bir şey dedi, bir başka şey… Gereksiz
tartışmalara yol açmamak adına, başkasının yanlışını siz emsal, sizin
yanlışınızı başkası emsal göstererek bir İç Tüzük uygulaması yapmaya
zorlanıyoruz. Yapmayın, böyle bir Genel Kurul müzakeresi doğru değil. Herkes
dinledi, milletimiz de dinledi. En büyük kararı milletimiz verir. İşi tatlıya
bağlayalım ve bunu burada bırakalım müsaade ederseniz. 
MÜSLİM SARI (İstanbul) – Darbeciliğe
itirazınız yok mu?
MUSTAFA ELİTAŞ (Kayseri) – Sayın
Başkan, izin verirseniz… Sayın Hamzaçebi konuşmasında AK PARTİ iktidarının,
hepimizin vesayet altında olduğunu ifade etti. 
ENGİN ALTAY (Sinop) – Hayır, Başbakan,
Başbakan vesayet altında dedi.
MEHMET AKİF HAMZAÇEBİ (İstanbul) –
Hayır, Sayın Başbakanın vesayet altında olduğunu söyledim efendim. 
BAŞKAN – Bir dakika, sizden evvel Sayın
Koray Aydın’ın bir talebi vardı galiba. 
MEHMET AKİF HAMZAÇEBİ (İstanbul) – Ben
Sayın Başbakanın vesayet altında olduğunu söyledim, gruba yönelik bir sataşmam
yok. Grubun söz hakkı yok burada. 
ENGİN ALTAY (Sinop) – Seni kastetmedik,
sen vesayet altında değilsin. 
Tutanakları inceleyip ondan sonra söz
vermeniz gerekir. “Söylemedim.” diyor hatip.
KORAY AYDIN (Trabzon) – Sayın Başkan…
BAŞKAN – Efendim, bir dakika…
KORAY AYDIN (Trabzon) – Sayın Başbakan
sıralarımıza doğru dönerek, “Yüce Divana gönderilen arkadaşlarınız var.”
diyerek, şahsen de beni kastederek şahsıma sataşmıştır. Onun için söz
istiyorum. 
BAŞKAN – Buyurun konuşacaksanız. 
Size de vereceğim. Yalnız Sayın Elitaş,
yapılan bir sataşma varsa Hükûmet adına.
MEHMET AKİF HAMZAÇEBİ (İstanbul) –
Evet, Hükûmete efendim. 
BAŞKAN – Adalet ve Kalkınma Partisine
yapılmadı, Hükûmete yapıldı. Hükûmet cevap vermek istiyorsa söz vereyim. (CHP
sıralarından alkışlar) 
MUSTAFA ELİTAŞ (Kayseri) – Sayın
Başkan, bunun takdirini bize bırakır mısınız? Genel Başkanımıza hakaret ediyor.

BAŞKAN – Ama bu türlü konuşmalarla bir
yere varamayız, emin olun yani. Böyle bir tartışma… Bakın, şu ana gelinceye
kadar iyi götürdük, iyi bir sınav veriyorduk, iyi bir görüntü veriyorduk. Her
şey bir başka mecraya döküldü. Türkiye’ye fayda getirmez bu türlü bir müzakere
tarzı. 
Buyurun Sayın Aydın. (MHP sıralarından
alkışlar)
4.- Trabzon Milletvekili
Koray Aydın'ın, Başbakan Ahmet Davutoğlu’nun 656 ve 656’ya 1’inci Ek sıra
sayılı Bütçe Kanunu Tasarısı ile 657 sıra sayılı Kesin Hesap Kanunu
Tasarısı’nın tümü üzerinde Hükûmet adına yaptığı konuşması sırasında şahsına
sataşması nedeniyle konuşması
KORAY AYDIN (Trabzon) – Değerli
arkadaşlar, biraz önce Sayın Başbakanımızı dinledik. Vallahi, seçimde işiniz
çok zor, Allah yardımcınız olsun. (AK PARTİ sıralarından gürültüler)
Sayın Başbakan, 2002 yılında partiniz
iktidar oldu, büyük bir çoğunlukla Meclise geldiniz. O zaman bir önceki
hükûmetten, sayısal çoğunluğunuza dayanarak birçok bakanı Yüce Divana sevk
ettiniz. Onlardan biri de benim. Ben, o zaman o görüşmeler yapılırken bu
kürsüye geldim. O zaman partim de Mecliste değil, tek başıma buraya geldim,
gene şu kürsüden, buradan bir konuşma yaptım. Açın tutanakları bir okuyun,
dedim ki: “Elinizden geleni ardınıza koymayın, beni Yüce Divana sevk edin çünkü
benim verilemeyecek bir hesabım yok, oraya gideceğim, hesabımı vereceğim.” (MHP
sıralarından “Bravo” sesleri, alkışlar) Arkasından, Meclis çoğunluğu sizde,
devlete hâkimsiniz, benim bütün duruşmalarıma Maliye Bakanlığınız, Bayındır
Bakanlığınız müdahil oldu, yalvar yakar olmadık, gittik yargılandık ve 11
hâkimin ittifakıyla, en ufak bir şüphe duymadan verilen bir kararla ben Anayasa
Mahkemesinin tarihine geçtim. Şimdi parmağınızı buraya uzatarak yapmaya
çalıştığınız suçlama sizin üzerinizde asılı duruyor. (MHP ve CHP sıralarından
alkışlar) Daha üç gün önce bakanınız soruşturma komisyonunda “Beni Yüce Divana
göndermeyin.” diye yalvarıyordu Sayın Başbakan. (MHP ve CHP sıralarından
alkışlar) Niye? Çünkü, arkadaşlar, hırsızlık yaparken yakalanana “hırsız”
denir, bunun başka bir şeyi yoktur. “Tape”lerin doğru olduğunu adli yargı
tescil etmiş, en tepeden en aşağıya kadar olan o ilginç ve ortaya saçılmış
yolsuzluk iddiaları varken, sizin kalkıp bir de dönüp bu taraflara bunları
söylemenizi hayretle karşılıyorum. Allah sizleri hidayete erdirsin, size doğru
yolu göstersin. (MHP ve CHP sıralarından alkışlar)
MUSTAFA ELİTAŞ (Kayseri) – Sayın
Başkan…
BAŞKAN – Buyurun Sayın Elitaş.
MUSTAFA ELİTAŞ (Kayseri) – Sayın
Başkan, biraz önceki açıkladığım sebeplerden dolayı, sataşmadan dolayı söz
istiyorum.
BAŞKAN – Buyurun ama bu son, daha
bundan sonra söz vermiyorum. Siz de lütfen yeni bir sataşmaya imkân vermeyin.
(AK PARTİ sıralarından alkışlar) 
5.- Kayseri Milletvekili
Mustafa Elitaş’ın, İstanbul Milletvekili Mehmet Akif Hamzaçebi’nin sataşma
nedeniyle yaptığı konuşması sırasında Adalet ve Kalkınma Partisine sataşması
nedeniyle konuşması
MUSTAFA ELİTAŞ (Kayseri) – Sayın
Başkan, değerli milletvekilleri; yüce heyetinizi saygıyla selamlıyorum.
HAYDAR AKAR (Kocaeli) – Elitaş, imamı
anlat imamı!
ÖZGÜR ÖZEL (Manisa) – Kayseri’deki
imamı anlat, imamı!
BAŞKAN – Lütfen arkadaşlar…
MUSTAFA ELİTAŞ (Devamla) – Yaklaşık
altı saattir, yedi saattir burada konuşuyoruz. Sayın Kılıçdaroğlu’nu AK PARTİ
Grubu sabırla dinledi. Buradan laf atan ilk arkadaşımıza da siz bir uyarıda
bulundunuz.
BAŞKAN – Doğru.
MUSTAFA ELİTAŞ (Devamla) – Ve
arkasından Sayın Başbakan -karelerde de, televizyonlarda da gözüktü- grubumuza
uyarı yaptı, dedi ki: “Arkadaşlar, bir siyasi partinin, özellikle ana muhalefet
partisinin genel başkanı konuşurken saygıyla dinlemek bizim vazifemizdir.” 
HAYDAR AKAR
(Kocaeli) – Hakaret etmedi, hakaret etmedi.
KAMER GENÇ
(Tunceli) – “Darbeci” demedi mi?
MUSTAFA ELİTAŞ
(Devamla) – Sayın Bahçeli konuşurken arkadaşlarımız elden geldiğince hiç söz
atmadan büyük bir ilgiyle dinleme gayreti içerisinde bulundular.
BİNNAZ TOPRAK
(İstanbul) – Ama o konuşmacılar hakaret etmedi.
MUSTAFA ELİTAŞ
(Devamla) – Ama Sayın Başbakan burada konuşmaya başlayıp da özellikle Suriyeli
bir çocuğu istismar anlamındaki bir resmi gösterip Sayın Başbakanın “İstismar
ettiğiniz çocuğun sebebi sizsiniz.” şeklindeki söylemlerinden sonra Cumhuriyet
Halk Partisinde bir gerilim ortaya çıktı. (CHP sıralarından gürültüler)
MEHMET AKİF HAMZAÇEBİ (İstanbul) –
“Darbeci…” “Darbeci…” O değil.
MUSTAFA ELİTAŞ
(Devamla) – Ve Sayın Kılıçdaroğlu burada dururken, yanında grup başkan
vekilleri, arkasında milletvekilleri Sayın Başbakana hakaret ettiler ve ben
üzülüyorum.
ENGİN ALTAY
(Sinop) – Ne hakareti ya?
KEMAL
KILIÇDAROĞLU (İstanbul) – Hayır.
MEHMET AKİF
HAMZAÇEBİ (İstanbul) – Asla.
MUSTAFA ELİTAŞ
(Devamla) – Sayın Genel Başkan, bakın, yanınızda grup başkan vekilleri duruyor
3 tane. O grup başkan vekilleri zıplıyorlar, o grup başkan vekilleri “Özür
dileyecek.” diyorlar, “Sen nasıl Başbakansın?” deme cesaretini buluyorlar,
sizden buluyorlar.
MEHMET AKİF
HAMZAÇEBİ (İstanbul) – Cesaret mi? Burası Parlamento.
ENGİN ALTAY
(Sinop) – Hiç alakası yok.
MUSTAFA ELİTAŞ
(Devamla) – Bakın Sayın Kılçdaroğlu, yanınızdaki arkadaşa sorarsanız söyler,
ben onu uyardım.
BAŞKAN – Lütfen,
Genel Kurula hitap et Sayın Elitaş.
LEVENT GÖK
(Ankara) – Bak Elitaş, “Darbeci sözünü söyleyemezsiniz burada.” dedim.
MUSTAFA ELİTAŞ
(Devamla) – Bakın, Sayın Kılıçdaroğlu, burada eleştiriler olabilir, incitici de
olabilir. Burada arkadaşlarınız AK PARTİ Grubuna döndüler bir ay süreyle
“Hırsız var.” dediler. (CHP sıralarından “Var!” sesleri)
MAHMUT TANAL
(İstanbul) – Hırsız var, yalan mı?
BAŞKAN – Lütfen…
MUSTAFA ELİTAŞ
(Devamla) – Bakın, şimdi de hâlâ doğru diyorlar ve siz de bunları gülerek
dinliyorsunuz.
Sayın Koray
Aydın, sizin soruşturma komisyonu başkanınız bendim ve orada biz komisyon
içerisinde neler geçtiğini de biliyoruz. (MHP sıralarından gürültüler)
(Mikrofon
otomatik cihaz tarafından kapatıldı)
KORAY AYDIN
(Trabzon) – Ne geçti, ne?
MUSTAFA ELİTAŞ
(Devamla) – Bu bütçe görüşmelerinde ben Sayın Kılıçdaroğlu’nun burada Sayın
Başbakana cevap vermesini isterdim ama demek ki bir genel başkan olarak…
(Gürültüler)
Hepinizi
saygıyla selamlıyorum. (AK PARTİ sıralarından alkışlar)
BAŞKAN –
Teşekkür ediyorum Sayın Elitaş.
LEVENT GÖK
(Ankara) – Sayın Başkan…
BAŞKAN – Buyurun
Sayın Gök.
LEVENT GÖK
(Ankara) – Efendim, sayın hatip konuşmasında beni de işaret ederek…
BAŞKAN – Yok…
LEVENT GÖK
(Ankara) – …“Grup Başkan Vekiliniz Başbakana hakaret etti.” Dedi. Ben ona
açıklama getirmek istiyorum.
ENGİN ALTAY
(Sinop) – “Başbakana hakaret etti.” dedi.
BAŞKAN – Yok
efendim, yani, ben, böyle bir şey görmedim.
LEVENT GÖK
(Ankara) – Öyle söyledi Sayın Başkan.
BAŞKAN – Böyle
bir şey yok, lütfen…
MUSTAFA ELİTAŞ
(Kayseri) – “Hakaret etmedim.” diyorsa kayıtlara geçmiştir.
BAŞKAN – Müsaade
ederseniz, o zaman tutanakları getireyim, eğer bir şey varsa…
LEVENT GÖK
(Ankara) – Ben kimseye hakaret etmedim.
BAŞKAN – Şimdi,
zaten, aleyhte söz sahibi İstanbul Milletvekili Sayın Atila Kaya, o da aleyhte
konuşacak, onu bir dinleyelim. (MHP sıralarından alkışlar)
LEVENT GÖK
(Ankara) – Ben ne söylediğimi açıklayayım.
BAŞKAN –
Getirteyim tutanakları, varsa… 
LEVENT GÖK
(Ankara) – Ama ne söylediğimi açıklamak istiyorum yani.
BAŞKAN - Yani,
şu işi tadında bırakalım.
ENGİN ALTAY
(Sinop) – Tamam, tutanakları isteyelim.
BAŞKAN – E,
şimdi, siz bir şey söyleyeceksiniz…
LEVENT GÖK (Ankara) – Sayın Başkan, ben
hakaret etmedim. 
BAŞKAN – Tamam, sözleriniz geçti, emin
olun geçti sözleriniz. Yapmayın Sayın Gök. 
LEVENT GÖK (Ankara) – Sayın Başkanım,
biz kimseye hakaret etmedik.
BAŞKAN- Tamam, peki.
LEVENT GÖK (Ankara) – Bir saniye… 
Ben, Sayın Başbakana sadece “Siz darbeci
diyemezsiniz, bu sözü bir başbakan söyleyemez.” Dedim. Bunu söyledim.
Söylediğim budur benim.
BAŞKAN- Tamam, peki. Tutanaklara geçti.

III.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve
Teklifleri (Devam)
1.- 2015 Yılı Merkezi
Yönetim Bütçe Kanunu Tasarısı ile Plan ve Bütçe Komisyonu Raporu (1/978)
(S.Sayısı 656 ve 656’ya 1’inci Ek) (Devam)
2.- 2013 Yılı Merkezi
Yönetim Kesin Hesap Kanunu Tasarısı, 2013 Yılı Merkezi Yönetim Kesin Hesap
Kanunu Tasarısına İlişkin Olarak Hazırlanan 2013 Yılı Genel Uygunluk
Bildiriminin Sunulduğuna İlişkin Sayıştay Başkanlığı Tezkeresi, Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 157 Adet Denetim Raporunun Sunulduğuna İlişkin Sayıştay
Başkanlığı Tezkeresi, 2013 Yılı Dış Denetim Genel Değerlendirme Raporunun
Sunulduğuna İlişkin Sayıştay Başkanlığı Tezkeresi, 2013 Yılı Faaliyet Genel
Değerlendirme Raporunun Sunulduğuna İlişkin Sayıştay Başkanlığı Tezkeresi, 2013
Yılı Mali İstatistikleri Değerlendirme Raporunun Sunulduğuna İlişkin Sayıştay
Başkanlığı Tezkeresi ile Plan ve Bütçe Komisyonu Raporu (1/949, 3/1575, 3/1576,
3/1577, 3/1578, 3/1579) (S.Sayısı: 657) (Devam)
BAŞKAN - Buyurun İstanbul Milletvekili Sayın
Atila Kaya, aleyhte olmak üzere. (MHP sıralarından alkışlar)
Süreniz on dakika Sayın Kaya. 
ATİLA KAYA (İstanbul) – Teşekkür ederim
Sayın Başkan.
Sayın Başkan, değerli milletvekilleri;
2015 yılı merkezî bütçesinin tümü üzerine aleyhte şahsım adına söz almış
bulunmaktayım. Yüce Meclisi saygıyla selamlıyorum. 
Değerli milletvekilleri, bilindiği
gibi, şu an 1.150 odalı sarayında oturmakta olan Sayın Erdoğan,
Cumhurbaşkanlığı makamını devralmadan sadece bir gün önce partisinin
kongresinde Genel Başkanlığı Sayın Davutoğlu’na devretmiş ve akabinde de onu
Başbakan olarak atamıştır. 
Önce Erdoğan’ın dış politika danışmanı,
ardından da Dışişleri Bakanı olan Sayın Davutoğlu, cumhuriyet tarihinin en
başarısız ve en istenmeyen sonuçlar doğuran dış politika uygulamalarının
mimarıdır. Bunu anlamak için “Bosna’da bizi seviyorlar, Filistin’de bizi
alkışlıyorlar, Mora’da bize teşekkür ediyorlar, Arakan’da bize dua ediyorlar.”
retoriğinin ötesine geçip sınırlarımızdaki cehennemi ve sınırlarımızın içindeki
milyonlarca mülteciyi görmemiz kafidir.
YUSUF HALAÇOĞLU (Kayseri) – Sayın
Başkan, çok gürültü var. 
BAŞKAN – Arkadaşlar, lütfen ya oturun
ya kulislere çıkın. Uğultudan dinleyemiyoruz. 
ATİLA KAYA (Devamla) - Kendisinden
sonraki Dış Politika Başdanışmanı Sayın Davutoğlu’nun Türk dış politikasını
getirdiği durumu “değerli yalnızlık” ifadesiyle nitelemiştir. Bu ifadedeki
“yalnızlık” nitelemesinin bir gerçekliğe geldiği, “değerli” nitelemesinin ise
sadece bir züğürt tesellisi olduğu malumunuzdur. Bizler anladık ki onun hayal
dünyasında “stratejik derinlik” olarak adlandırdığı şey bir kör kuyuymuş meğer.

Şimdi, yeni Dışişleri Bakanının işi hem
zor hem de çok kolaydır. Çok zordur çünkü yerlerde sürünen bir Dışişlerinin
sorunlarıyla boğuşmak ve yerden kaldırmak durumundadır. 
BAŞKAN – Ayaktaki arkadaşlar, rica
ediyorum, lütfen yerlerinize oturun.
ATİLA KAYA (Devamla) – Çok kolaydır
çünkü çıta o kadar yerlerdedir ki en ufak bir olumlu değişiklik bile başarı
olarak algılanacaktır. 
Sayın
milletvekilleri, ilk siyasi tecrübesinin Türkiye'ye maliyetini hatırlatmaya
çalıştığım Sayın Davutoğlu’nun Başbakanlığıyla ilgili sorulması gereken ilk
soru şudur: Büyük Ortadoğu Projesi’nin Eş Başkanı, iktidarı boyunca “Her
istediklerini verdim.” dediği ama bakanlarına yönelik yolsuzluk soruşturmaları
açılınca da yok etmek istediği paralel yapının amansız düşmanı, ayakkabı
kutularının koruyucusu, yürütmenin ebedî başı, ülkesi bölgesel güç ama kendisi
dünya lideri olan 1.150 odalı saraydaki milletin adamı Başbakanlık koltuğunu
emanet etmek için neden böylesine başarısız bir bakanı seçmiştir? Belli ki,
Sayın Davutoğlu selefi tarafından mutemet görülmüştür. Peki, bu mutemedin
itimadına emanet edilen nedir? Hâl ve uygulamalarıyla, ilan etmekten
çekinmedikleri şekliyle yolsuzluk soruşturmalarının kapatılması, üniter yapının
imhası pahasına teröristbaşıyla yapılan pazarlıkların sürdürülmesi, “paralel
devlet yapılanması” olarak adlandırdıkları eski iş birlikçilerinin ortadan
kaldırılması ve bunların hepsiyle ilgi içerisinde yargının yürütmenin emrinde
bir yapıya dönüştürülmesi.
Değerli
milletvekilleri, parti genel başkanlığı ve Başbakanlık koltuklarını emanet
etmek için başarısız bir bakanın seçilmesinin sırrı onun “Aldım kabul ettim.”
dediği yeni Türkiye'yi devam ettirme iradesinde aranmalıdır. Bir yandan bir
zanlıya “Önüne yatarım.” diyen İçişleri Bakanını, “bakara makara” diyerek yüce
dinimizle alay etmesi yolsuzluk iddialarının bile önüne geçen bir bakanını,
kolundaki saat zamanı değil de tıynetini gösteren bir bakanını, “Ben ne
yaptıysam Başbakanın talimatıyla yaptım.” diyen bir bakanını Yüce Divanda hesap
vermekten kurtarmaya çalışırken, diğer taraftan kendisini hâkim yerine koyan,
haddi olmadığı hâlde “Mahkeme kararına gerek yok, kırın kapıyı alın adamı.”
diyen, haddi asayişi sağlamak olduğundaysa “Bölgede alan hâkimiyetini zaman
zaman kaybettik.” diyebilen bir İçişleri Bakanının, parti çıkarları için
yasaları yapıp bozdukları eleştirisinin yapılabileceğini itiraf eden bir Adalet
Bakanının, “Süreci en iyi okuyan Öcalan’dır.” diyen bir Başbakan Yardımcısının,
özellikle Cumhuriyet Bayramı’mıza denk getirilen ikinci Habur rezaletini
sahiplenme yarışını “Benim haberim var, ben askerin bakanıyım.” diyerek katılan
Millî Savunma Bakanının, 3 askerimizin kahpece şehit edildiği olayın ardından
“Teröristin de bir gururu, onuru olur.” diyen Ekonomi Bakanının Kabinesinde
bulunması Sayın Ahmet Davutoğlu’nun da “yeni Türkiye” kavramından selefinden
farklı bir şey anlamadığının göstergeleridir. 
Değerli
milletvekilleri, karşımızda yeni bir Başbakan vardır ama yeni bir iktidar
yoktur, yeni bir zihniyet ve yeni hedefler yoktur. Bizler yeni şeyler
umabilecek durumda değiliz, yine kişisel çıkarlar ve hırslar uğruna millî
çıkarlar ve hedefler yok sayılacaktır. Yine, dış politikayı iç politikanın
aracı hâline getirenler yüzünden dış politikanın sonuçlarının dışta
kalmayacağını en acı tecrübelerle öğrenmeye devam edeceğiz. Filistin’i,
Suriye’yi, Mısır’ı kendi iç işi gibi gördüklerini söyleyenlerin kendi iç
işlerini görmekten âciz ve gafil olduklarını isyan provaları ve sözde özerklik
ilanlarında bir kez daha göreceğiz. Yandaşlara peşkeş çekilen imkânların arsız
ağızlarda millete yönelik galiz küfürlere dönüştüğüne tanık olmaya devam
edeceğiz. Süregelen iktidarda hiçbir şey değişmeyeceği için hukuk katledilmeye
ve memleket sıfırlanmaya devam edecektir.
Değerli
milletvekilleri, Başbakanın selefi tarafından tercih edilmesindeki hikmet
bellidir. Sayın Davutoğlu, Tayyip Erdoğan’ın yeni Türkiye’sini yönetsin diye
seçilmemiştir. Zira, sınırları yolsuzluklarla, hukuksuzluklarla ve
teröristlerle yapılan pazarlıklarla çizilen yeni Türkiye’nin mimarı iktidarını
devretmiş değildir. Bunu en iyi bilen kişi Sayın Davutoğlu olduğu için de
kendisini Osmanlının kuruluşundaki bir devlet adamıyla değil bir müderrisle
özdeşleştirmiş ve “21’inci yüzyılın Davud el-Kayserî’si benim.” demiştir. 
Değerli milletvekilleri, çiçeği
burnunda Başbakanın söylemine dikkat ederseniz bir kavramın özellikle öne
çıkartıldığını görürsünüz. Teröristlerle yapılan pazarlıklar tutmadığında bir
anda Başbakanın aklına geliveren bu kavram “kamu düzeni”dir. Sanki, bir
ülkedeki yönetimin başkaca bir işi varmış gibi Başbakan kamu düzeni kavramını
yeni keşfetmiştir. Yıllardır yollar kesilirken, teröristler sözde asayiş
kontrolü yaparken, bayraklar indirilip Atatürk büstleri ve okullar yakılırken,
çözüm ortaklığına yakıştırdıkları terör örgütü kendi mahkemelerini kurup vergi
adı altında halktan haraç toplarken akıllarına gelmeyen kamu düzeni kavramı
nedense akıllarına yeni gelir olmuştur. Bununla birlikte, Sayın Başbakan,
akademik titrine yakışmayacak bir şekilde kavramı sadece güvenlik alanıyla
ilgiliymiş gibi kullanmaktadır. Hukuk terminolojisine aşina olanlar bilirler ki
onun sandığından çok daha genel bir kavram olan kamu düzeni güvenliği de
kapsamakla birlikte, onun ötesinde, kamu yararı, kamu vicdanı ve genel ahlakla
ilgilidir. Yani, ayakkabı kutularındaki paralar da, yatak odalarındaki para
kasaları da, kollardaki 700 bin liralık saatler de, rüşveti meşrulaştıran
fetvalar da, arsız iktidar zenginlerinin millete sövmeleri de, havuz medyaları
da, kendine “milletin adamı” diyenlerin 1.150 odalı saraylarda oturmaları da en
az güvenliği tehdit eden hâller kadar kamu düzenine zarar vermektedir. 
İdeolojik saplantının ve körlüğün bir
profesörü sıradan bir militanla eşitlediği noktada bulunan Sayın Davutoğlu
rüyalarında Hegel’le konuştuğunu söylemiştir. Hegel tarih felsefesinin önemli
bir kavramı olan “aklın hilesi” konusunda belli ki Sayın Davutoğlu’nu
uyarmamış. Yoksa Osmanlının ihyasına hizmet ettiğini zannederken cumhuriyetin
imhasına hizmet eder duruma hiç düşer miydi?
Değerli milletvekilleri, buradan Sayın
Başbakana bir hatırlatmada bulunarak sözlerimi bitirmek istiyorum. Sayın
Başbakan, devlet imkânlarını yandaşlarına peşkeş çeken, devlet makamlarını
kendi ashabına dağıtan, kendi çıkarlarına uygun yasa yapan, devletin gücünü
kendinden olmayanların hak ve hukuklarını elinden almak için kullanan, lüks ve
ihtişam içinde saraylarda hüküm süren yönetimlerin, sultanların, yöneticilerin
akıbetini tarihten bir kere daha öğrenin, safınızı ve konumunuzu ona göre belirleyin
diyor, yüce Meclisi sevgi ve saygıyla selamlıyorum. (MHP sıralarından alkışlar)
BAŞKAN – Teşekkür ediyorum Sayın Kaya.
Sayın milletvekilleri, 2015 Yılı
Merkezi Yönetim Bütçe Kanunu Tasarısı ile 2013 Yılı Merkezi Yönetim Kesin Hesap
Kanunu Tasarısı’nın tümü üzerindeki görüşmeler tamamlanmıştır. 
Şimdi, 2015 Yılı Merkezi Yönetim Bütçe
Kanunu Tasarısı ile 2013 Yılı Merkezi Yönetim Kesin Hesap Kanunu Tasarısı’nın
maddelerine geçilmesini oylarınıza sunacağım.
2015 Yılı Merkezi Yönetim Bütçe Kanun
Tasarısı’nın maddelerine geçilmesini oylarınıza sunuyorum: Kabul edenler…
Etmeyenler… Kabul edilmiştir.
2013 Yılı Merkezi Yönetim Kesin Hesap
Kanunu Tasarısı’nın maddelerine geçilmesini oylarınıza sunuyorum: Kabul
edenler… Etmeyenler… Kabul edilmiştir.
Böylece 2015 Yılı Merkezi Yönetim Bütçe
Kanun Tasarısı ile 2013 Yılı Merkezi Yönetim Kesin Hesap Kanunu Tasarısı’nın
maddelerine geçilmesi kabul edilmiştir.
Şimdi sırasıyla her iki tasarının da
1’inci maddelerini okutuyorum:
“2015 YILI MERKEZİ YÖNETİM BÜTÇE
KANUNU TASARISI 
BİRİNCİ BÖLÜM
Gider, Gelir, Finansman ve Denge
Gider
MADDE 1- (1) Bu Kanuna bağlı (A) işaretli
cetvellerde gösterildiği üzere, 10/12/2003 tarihli ve 5018 sayılı Kamu Malî
Yönetimi ve Kontrol Kanununa ekli;
a) (I) sayılı cetvelde yer alan genel
bütçe kapsamındaki kamu idarelerine 464.163.399.000 Türk Lirası,
b) (II) sayılı cetvelde yer alan özel
bütçeli idarelere 53.069.588.000 Türk Lirası,
c) (III) sayılı cetvelde yer alan
düzenleyici ve denetleyici kurumlara 3.212.692.000 Türk Lirası, ödenek verilmiştir.

2013 YILI MERKEZİ YÖNETİM KESİN HESAP
KANUNU TASARISI

Gider bütçesi
MADDE 1- (1) 6363 sayılı 2013 Yılı Merkezi Yönetim Bütçe Kanununa bağlı (A)
işaretli cetvellerde gösterildiği üzere, 10/12/2003 tarihli ve 5018 sayılı Kamu
Mali Yönetimi ve Kontrol Kanununa ekli;
a) (I) sayılı cetvelde yer alan genel bütçe kapsamındaki
kamu idarelerine 396.705.004.350 Türk Lirası,
b) (II) sayılı cetvelde yer alan özel bütçeli idarelere
45.002.167.100 Türk Lirası,
c) (III) sayılı cetvelde yer alan düzenleyici ve denetleyici
kurumlara 2.363.741.000 Türk Lirası, ödenek verilmiştir.
(2) Kanunların verdiği yetkiye dayanarak yıl içerisinde
eklenen ve düşülen ödenekler sonrası merkezi yönetim kesin hesap gider
cetvellerinde gösterildiği üzere, 5018 sayılı Kanuna ekli;
a) (I) sayılı cetvelde yer alan genel bütçe kapsamındaki
kamu idarelerinin 2013 yılı bütçe giderleri toplamı 397.275.131.828,49 Türk
Lirası,
b) (II) sayılı cetvelde yer alan özel bütçeli idarelerin
2013 yılı bütçe giderleri toplamı 57.090.735.703,98 Türk Lirası,
c) (III) sayılı cetvelde yer alan düzenleyici ve denetleyici
kurumların 2013 yılı bütçe giderleri toplamı 2.430.916.918,27 Türk Lirası, 
olarak gerçekleşmiştir.
(3) 2013 yılı merkezi yönetim konsolide bütçe gideri toplamı
408.224.559.856,04 Türk Lirasıdır.
BAŞKAN – Sayın milletvekilleri,
Anayasa’nın 164’üncü maddesi uyarınca bütçe kanunu tasarısı ile kesin hesap
kanunu tasarısının görüşmeleri birlikte yapılacağından, okunmuş bulunan 1’inci
maddeler kapsamına giren kuruluşların 2015 yılı merkezî yönetim bütçeleri ile 2013
yılı merkezî yönetim kesin hesaplarının görüşmelerine yarınki birleşimde
başlanacaktır. 
Alınan karar gereğince, programa göre,
kuruluşların bütçe ve kesin hesaplarını görüşmek için 11 Aralık 2014 Perşembe
günü yani yarın saat 11.00’de toplanmak üzere birleşimi kapatıyorum. 
Kapanma Saati:
20.31




(X) 656 ve 656’ya 1’inci Ek ve 657 S.
Sayılı Basmayazılar ve Ödenek Cetvelleri Tutanağa eklidir.




