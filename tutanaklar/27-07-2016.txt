



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

119’uncu Birleşim
27 Temmuz 2016 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Ankara Milletvekili Nevzat Ceylan'ın,
15 Temmuz gecesi Ankara’nın Kazan ilçesinde şehit olanlara ilişkin gündem dışı
konuşması
2.- İstanbul Milletvekili Mehmet
Bekaroğlu'nun, 15 Temmuzun toplumsal barışın yeniden tesisine vesile
yapılmasına ilişkin gündem dışı konuşması
3.- Kars Milletvekili Ayhan Bilgen'in, 15
Temmuz darbe girişimi ve demokrasinin kurumsallaştırılmasına ilişkin gündem
dışı konuşması
IV.- AÇIKLAMALAR
1.- Denizli Milletvekili Cahit Özkan'ın,
milletin dik duruşuyla püskürtülen darbe teşebbüsü nedeniyle darbecilerden
bunun maliyetinin sorulması ve bedellerin ödettirilmesi yoluna gidilmesinin
Parlamentonun üzerinde bir görev olduğuna ilişkin açıklaması
2.- Osmaniye Milletvekili Mücahit
Durmuşoğlu'nun, Anadolu’nun her yerinde demokrasi nöbeti tutan tüm vatandaşları
kutladığına, ihanetin başladığı ilk andan itibaren safını belli ederek dik
duruşuyla kendilerini gururlandıran Osmaniyeli hemşehrilerini selamladığına
ilişkin açıklaması
3.- Samsun Milletvekili Orhan Kırcalı'nın,
başta Samsunlu hemşehrileri olmak üzere demokrasi nöbeti tutan tüm vatandaşlara
teşekkür ettiğine ve alçak darbe girişimini yapanları, destek olanları, az da
olsa sempati duyanları lanetlediğine ilişkin açıklaması
4.- Artvin Milletvekili Uğur
Bayraktutan'ın, 15 Temmuz darbe girişimini şiddetle lanetlediğine, bu darbe
girişiminin olduğu akşam Hopa’da suçu olmayan 9 gencin tutuklandığına ve bu
çocukların bir an evvel özgürlüklerine kavuşmasının hem Hopa’nın hem Artvin
halkının beklentisi olduğuna ilişkin açıklaması
5.- Kocaeli Milletvekili Tahsin Tarhan'ın,
15 Temmuzda demokrasiye yapılan darbeyi kınadığına, şehitlere Allah’tan rahmet
dilediğine, Millî Eğitim Bakanlığının yaşanan kaostan etkilenilmemesi için
planlı bir çalışması olup olmadığını öğrenmek istediğine ilişkin açıklaması
6.- İstanbul Milletvekili Osman Boyraz’ın,
küresel şer çeteleri ve yerli iş birlikçileriyle yapılmış olan darbe
girişiminin yerli ve millî güçler tarafından başarısızlığa uğratıldığına
ilişkin açıklaması
7.- Kayseri Milletvekili Sami Dedeoğlu'nun,
milletin dünya tarihinde görülmemiş bir şekilde demokrasiye sahip çıkma
mücadelesini tebrik ettiğine, halkın idam taleplerinin Meclis tarafından yerine
getirileceğinden hiç şüphesi olmadığına ve hainlerin bombalarına maruz kalan
Meclisin kış bahçesinin tarihî bir müzeye çevrilmesini önerdiğine ilişkin
açıklaması
8.- Erzurum Milletvekili Mustafa
Ilıcalı'nın, Erzurum Kongresi’nin 97’nci yıl dönümüne ve gerek Erzurum’daki
dadaşlar gerekse Türkiye’deki bütün vatandaşların demokrasi nöbetinde
Cumhurbaşkanına, Hükûmete, Meclise sahip çıktıklarına ilişkin açıklaması
9.- Denizli Milletvekili Kazım Arslan'ın,
siyasi iktidarın, hukuk devleti ilkesi, laiklik ve liyakat ilkeleri için
muhalefeti dinlemesi, her gün yapılan sokak gösterilerinden vazgeçmesi ve
ülkede sağduyuyu hâkim kılarak huzuru ve güveni sağlaması gerektiğine ilişkin
açıklaması
10.- Ordu Milletvekili Oktay Çanak'ın, 15
Temmuz akşamı hainler tarafından uygulanmaya çalışılan darbe girişiminin
milletin kahramanlığıyla son bulduğuna ve FETÖ terör örgütünün kanlı eyleminin
daha iyi anlatılabilmesi için tüm siyasi partilerin birlikte hareket etme
zorunluluğu bulunduğuna ilişkin açıklaması
11.- Giresun Milletvekili Bülent Yener
Bektaşoğlu'nun, Giresun kırsalında askerî helikopterin düşmesiyle meydana gelen
kazayla ilgili açıklama beklediğine ilişkin açıklaması
12.- İzmir Milletvekili Ali Yiğit'in, masum
insanlar üzerinde yapılacak hesaplaşmaların yeni cephelere yol açacağı
uyarısıyla Hükûmeti göreve çağırdığına ilişkin açıklaması
13.- Sivas Milletvekili Selim Dursun'un, 15
Temmuz FETÖ terör örgütünün darbe teşebbüsünde şehit olanlara Allah’tan rahmet,
yaralılara şifalar dilediğine ilişkin açıklaması
14.- Mersin Milletvekili Serdal
Kuyucuoğlu'nun, alınan güvenlik önlemlerinden bazılarının dünyanın sayılı
orduları arasında yer alan Silahlı Kuvvetlerin saygınlığına gölge düşürür hâle
geldiğine ilişkin açıklaması
15.- İstanbul Milletvekili Gamze Akkuş
İlgezdi'nin, 15 Temmuzda yapılan darbeyi kınadığına, şehitlere Allah’tan
rahmet, yaralılara acil şifalar dilediğine, tecavüzün erkek egemen toplumun
sahip olma güdüsünün bir sonucu olduğuna ve eşitlik olmadan tecavüz ve şiddetin
önüne geçilmesinin imkânsız olduğuna ilişkin açıklaması
16.- Adıyaman Milletvekili Behçet
Yıldırım'ın, burada bulunan herkesin, darbelerin antidemokratik yollarla meşru
olmayan bir iktidar anlayışı yaratmaya çalıştığını bildiğine ve darbeler kimden
gelirse gelsin karşı çıktıklarına ilişkin açıklaması
17.- Diyarbakır Milletvekili İdris
Baluken'in, Halkların Demokratik Partisi olarak, sabah saatlerinde Rojava’nın
Kamışlı kentinde IŞİD tarafından sivil yerleşim alanlarına düzenlenen bombalı
saldırıyı büyük bir lanetle ve öfkeyle kınadıklarına ve yaşamını yitiren bütün
Rojavalı yurttaşlara Allah’tan rahmet, yaralılara acil şifalar dilediklerine
ilişkin açıklaması
18.- Manisa Milletvekili Erkan Akçay'ın,
devlet kadrolarına sızan terör örgütü mensuplarının kökünün kazınmasını
desteklediklerine, söz konusu işlemler için bir koordinasyon kurulu kurulmasını
memnuniyetle karşıladıklarına ve terör örgütünün kamudan silinirken suçluyla suçsuzu
ayıracak mekanizmaların bir an önce işletilmesi gerektiğine ilişkin açıklaması
19.- Aksaray Milletvekili İlknur İnceöz'ün,
15 Temmuz akşamı darbe girişimini gerçekleştirenlerin kendilerini yıllarca
kurumlar içerisinde kamufle eden terör örgütü mensupları olduğuna ve çok yönlü
araştırma yapıldığına ilişkin açıklaması
20.- Niğde Milletvekili Ömer Fethi
Gürer'in, Niğde’nin Bor ilçesinde işçileri taşıyan minibüse bir trenin çarpması
sonucu vefat eden 6 işçinin ailelerine başsağlığı dilediğine ilişkin açıklaması
V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Bolu Milletvekili Tanju Özcan ve 24
milletvekilinin, Bolu ve Düzce illerinde meydana gelebilecek olası bir depremde
bu illerin depreme ne kadar hazırlıklı olduklarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/280)
2.- Bolu Milletvekili Tanju Özcan ve 24
milletvekilinin, Bolu ilinin Mengen ilçesi başta olmak üzere üretim aşamasından
pazarlamaya kadar olan süreçte süt ve süt ürünleri sektörünün sorunlarının ve
çözüm önerilerinin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/281)
3.- Zonguldak Milletvekili Şerafettin
Turpcu ve 19 milletvekilinin, Zonguldak’ta gerçekleşmiş maden kazaları
nedeniyle hayatını kaybeden maden emekçilerinin ailelerinin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/282)
B) Tezkereler
1.- Başkanlığın, (10/123, 124, 125, 126)
esas numaralı Meclis Araştırması Komisyonu Başkanlığının, görev süresinin
uzatılmasına ilişkin tezkeresi (3/815)
VI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Uluslararası İşgücü Kanunu Tasarısı
(1/727) ve Sağlık, Aile, Çalışma ve Sosyal İşler Komisyonu Raporu’nun (S.
Sayısı: 403)
2.- Türkiye Cumhuriyeti Hükümeti ile
Karadağ Hükümeti Arasında Konsolosluk Anlaşmasının Onaylanmasının Uygun Bulunduğuna
Dair Kanun Tasarısı (1/491) ve Dışişleri Komisyonu Raporu’nun (S. Sayısı: 130)
VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, Niğde’nin Bor ilçesinde yaşanan kazada hayatını kaybeden işçilere Allah’tan
rahmet dilediğine ilişkin konuşması

27 Temmuz 2016 Çarşamba
BİRİNCİ OTURUM
Açılma Saati: 14.02
BAŞKAN: Başkan
Vekili Ahmet AYDIN
KÂTİP ÜYELER: Özcan PURÇU (İzmir), Mustafa
AÇIKGÖZ (Nevşehir)
-----0-----
BAŞKAN
– Türkiye Büyük Millet Meclisinin 119’uncu Birleşimini açıyorum.
Toplantı
yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, 15 Temmuz gecesi Ankara’nın Kazan ilçesinde şehit olanlar
hakkında söz isteyen Ankara Milletvekili Nevzat Ceylan’a aittir. 
Sayın
Ceylan, buyurun. (AK PARTİ sıralarından alkışlar) 
Sayın
milletvekilleri, hatibi kürsüye davet ettim, lütfen derin bir sessizlik
bekliyoruz. 
Buyurun
Sayın Ceylan. 
Lütfen
beş dakikada tamamlayalım, süre uzatımı vermeyeceğim, tüm konuşmacılar için
geçerli. 
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Ankara Milletvekili Nevzat Ceylan'ın,
15 Temmuz gecesi Ankara’nın Kazan ilçesinde şehit olanlara ilişkin gündem dışı
konuşması
NEVZAT
CEYLAN (Ankara) – Sayın Başkan, değerli milletvekilleri; 15 Temmuz hain darbe
teşebbüsünde halkımız tüm yurt sathında darbeci vatan hainlerine karşı destansı
bir mücadele verdi. Tüm Türkiye’de tek yürek olup demokrasinin kurtulmasında
birlikte mücadele verdiğimiz tüm siyasi parti mensubu kardeşlerimizi sonsuz
sevgi ve saygıyla selamlıyorum. 
Demokrasiye
inanan, darbeye karşı olan herkes, başta Cumhurbaşkanımız olmak üzere her
siyasi partinin liderinin çağrısıyla sokaklara çıkarak hain darbeye geçit
vermedi. Vatandaşlarımız ve kahraman güvenlik güçlerimiz yurt genelinde darbe
teşebbüsünü önlemek için askerî birliklerin önünde, stratejik noktalarda
toplanarak kurşunlara, tanklara göğsünü siper etti. Hain darbeciler üst akıldan
aldıkları talimatlarla harekete geçmiş, her şeyi hesap etmişti ama halkımızın
demokrasiye bağlılığını düşünememişti. Karşılarında korkusuzca direnen
halkımız, hainlerin hesaplarını altüst etmişti. Bu ülkenin vatandaşı olmaktan
dolayı herkes gururlanmalıdır çünkü bu darbenin önlenmesinde herkesin yaşadığı
bir hikâyesi ve nesilden nesile aktaracakları anıları vardır; bu anılar
yaşadıkça, bundan böyle kimse darbeyi aklının ucundan dahi geçiremeyecektir. 
Değerli milletvekilleri, hepinizin bildiği gibi, darbe
merkezi Başkent Ankara’dır. Darbeciler Başkenti ele geçirdiklerinde tüm ülkeyi
ele geçireceklerini hesaplamışlardı. Darbe işaretleri alındığında
Cumhurbaşkanımızın halkımızı meydanlara davet etmesiyle tüm Türkiye’de olduğu
gibi Ankara’da da halkımız bir saniye beklemeden harekete geçti. Başta merkez
ilçeler olmak üzere tüm taşra ilçelerimizde binlerce Ankaralı merkezdeki
noktaları tutmak için yollara düştü. Başta Büyükşehir Belediye Başkanımız olmak
üzere, ilçe belediyelerimiz, kamu kuruluşlarımız tüm ağır iş makinelerini
askerî birliklerin önüne çekerek, tankların ve askerî araçların birliklerinden
çıkışlarını önledi. Özellikle Ankara teşkilatlarımızın yönlendirmesiyle
Başkentin en stratejik noktalarına süratli bir şekilde intikaller sağlandı. Her
partiye gönül vermiş demokrasi sevdalısı, darbe karşıtı 7’den 70’e çocuk, kadın
her yaştan vatandaşımız stratejik noktalarda darbecilerin kurşununa, tankına,
uçaklarına karşı ölümden korkmadan, etten duvar örerek göğsünü siper etti,
kahramanca mücadele etti.
Özellikle Cumhurbaşkanlığı Külliyesi, Türkiye Büyük Millet
Meclisi, Genelkurmay Başkanlığı, Millî İstihbarat Teşkilatı, Güvercinlik, Kara
Havacılık, TRT, Ankara Emniyet Müdürlüğü önlerinde ve Kızılay Meydanı gibi
yerlerde binlerce Ankaralı darbecilere meydan okudu. Gölbaşı ayrı bir destan
yazdı. Polis Akademisi, Özel Kuvvetler, TÜRKSAT gibi yerlerde tüm Gölbaşılılar
başta olmak üzere teşkilatımız, belediye başkanımız darbecilere karşı
unutulmayacak dersler verdi. Mamak’ta askerî birliklerin önünde yine
Mamaklılarla birlikte teşkilatımız, belediye başkanımız darbecilere haddini
bildirdi. Etimesgut Zırhlı Birliklerin önünde binlerce Etimesgutlu ve Sincanlı
tanklara geçit vermedi. Altındağ, Keçiören, Yenimahalle, Pursaklar’da yine
darbecilere karşı halkımız teşkilatlarımızla birlikte, belediye başkanımızla
destanlar yazdı. Ayrıca Polatlı askerî birliğinden askerî araçların çıkışını
önleyen Polatlılılar da unutulmamalıdır. Kalecik, Çubuk, Kızılcahamam,
Çamlıdere, Ayaş, Beypazarı, Güdül, Nallıhan, Akyurt, Elmadağ, Balâ, Haymana,
Şereflikoçhisar, Evrenli hemşehrilerimiz süratle Ankara’ya intikal ederek
darbecilerin ele geçirmeye çalıştıkları noktalara ulaşıp darbecilere
unutulmayacak dersler verdi.
Halkımızın
bu kahraman direnişinde teşkilat yöneticilerimizden, belediye meclis
üyelerimizden şehitler verildi, yaralananlar oldu. Fakat Kazan halkımızın
verdiği mücadele ayrı bir destandır. Darbecilerin üs olarak seçtikleri Kazan
sınırları içinde Akıncı 4. Ana Jet Üssünden kalkarak Ankara’yı, Meclisi,
Cumhurbaşkanlığı Külliyesini bombalayan F16 uçaklarının kalkışını önlemek için
binlerce Kazanlı, çocuk, genç, kadın demeden Akıncı Üssünün önüne giderek
uçakların kalkmasını önlemek için akıl almaz mücadele verdi. Traktörlerle
taşıtları, saman balyalarını, biçilmemiş buğday tarlalarını, kullanılmamış
lastikleri yakarak çıkan dumanlarla uçakların kalkışını kahramanca önlemeye
çalıştı. Kazan’daki bu şanlı direnişte 9 şehit verildi, 84 gazimiz var.
Değerli
milletvekilleri, bu hain darbe teşebbüsünde en çok şehit Başkent Ankara’da
verildi, en çok gazi yine başkentimizde bulunmaktadır. Bilindiği gibi, Kurtuluş
Savaşı’nda Mustafa Kemal’i Dikmen sırtlarında karşılayarak mücadeleye başlayan
Ankara, Kurtuluş Savaşı’nı yöneten Gazi Meclise ev sahipliği yaparak başkent
olmaya hak kazanmıştı. Ankara tekrar canlanan kurtuluş aşkıyla darbeye “Dur.”
diyerek, ikinci kurtuluş savaşını zaferle taçlandırmıştır. Bu sebeple, hain
darbeye karşı göğsünü siper ederek darbenin önlenmesinde en büyük katkıyı
sağlayan, kahramanca, kurşunlara, tanklara, uçaklara…
(Mikrofon
otomatik cihaz tarafından kapatıldı) 
NEVZAT
CEYLAN (Devamla) - …göğsünü siper eden ve en çok şehit veren Ankara’ya tüm
vilayetler adına kahramanlık madalyası verilmesini yüce Meclisimize arz
ediyorum. 
Ayrıca,
yine darbenin üs olarak kullandığı Ankara Hava Üssü yönünde uçakların
kalkmasını önlemek için destan yazan ve en çok şehit veren ve yaralısı olan
Kazan ilçesine yine tüm Türkiye’de darbeye karşı mücadele veren ilçeler adına
yüce Meclisimiz tarafından kahramanlık madalyası verilmesinin uygun olacağını
düşünüyorum.
Yüce
Meclisimizi saygı ve sevgiyle selamlıyorum. (AK PARTİ sıralarından alkışlar) 
BAŞKAN
– Teşekkürler Sayın Ceylan.
Gündem
dışı ikinci söz, 15 Temmuzun toplumsal barışın yeniden tesisine vesile
yapılması hakkında söz isteyen İstanbul Milletvekili Mehmet Bekaroğlu’na
aittir.
Buyurun
Sayın Bekaroğlu. (CHP sıralarından alkışlar) 
2.- İstanbul Milletvekili Mehmet
Bekaroğlu'nun, 15 Temmuzun toplumsal barışın yeniden tesisine vesile
yapılmasına ilişkin gündem dışı konuşması
MEHMET
BEKAROĞLU (İstanbul) – Sayın Başkan, değerli milletvekilleri; konuşmama 15
Temmuzda demokrasi şehidi olan insanları saygıyla, şükranla, rahmetle anarak
başlıyorum. Bu insanlar tarihe geçti değerli arkadaşlarım, tarih şöyle yazacak:
“Türkiye’de kanlı askerî darbe teşebbüsü oldu, halk tanklara karşı durarak bunu
engelledi.”
Değerli
milletvekilleri, “Nasıl oldu?”, “Hangi ihmaller, yanlışlıklar bunu hazırladı?”,
“Asker, sivil kimler sorumlu?” Bunları konuşacağız ama şimdi bunların zamanı
değil ve fakat bu darbenin tepeden kurulan siyasal ve toplumsal kutuplaşma ortamında
olduğunu, bu gerçeği, bundan sonra siyasetin, toplumun ve devletin yeniden
inşası için asla unutmamız gerekiyor. Evet, Fethullahçı darbeciler başı
çekmiştir, kalkışmanın ana rengi bu ama oyunun içinde birçok oyun var;
içeriden, dışarıdan birçok karışan var, aktör var; hâlâ yeni yeni oyunlar
kuruluyor. Oyunu bozan ise, hâlâ bozmakta olan ise her kesimden insanın,
iktidarın, muhalefetin, medyanın, tüm halkımızın birlikte kucaklaşarak darbeyi
durdurmasıdır. Herkese teşekkür ediyoruz ama en çok teşekkürü, elbette
tankların karşısına dikilen insanlarımız hak ediyor. 
Şunu
kabul edelim değerli milletvekilleri, aslında aymazlığımızın sonucu elimizden
kayıp gitmek üzere olan demokrasiyi, halk onlarca şehit vererek geri verdi ve
tekrar, bize, siyasete emanet etti. Şimdi, bu felaketi, toplumsal barışın
kurulması için bir fırsata dönüştürme imkânına sahibiz. Şimdi, bu halka olan
borcumuzu ödemenin zamanı. Bunu, ancak demokrasiyi bütün gerekleriyle yeniden
kurarak, yeniden tesis ederek yapabiliriz.
Değerli
milletvekilleri, bunun için şunlara dikkat etmek durumundayız:
Öncelikle
hukuka, hak ve özgürlüklere bağlı kalarak darbecileri cezalandırmamız
gerekiyor, asla ve asla kuru ile yaşın yanmaması gerekiyor; bu iş bir sürek
avına dönmemeli, genel bir tasfiye şeklinde olmamalıdır. 
İki:
Bu darbeyi hazırlayan önemli sebeplerden bir tanesi hukuk devletiyle ilgili
problemlerimizdir. O nedenle hukuk devletinin yeniden inşa edilmesi, bütün
gerekleriyle birlikte yeniden inşa edilmesi esastır. 
Değerli
milletvekili arkadaşlarım, elbette demokrasilerde ülkeyi seçilmiş çoğunluk
yönetir ama o çoğunluk hukuka bağlı kalarak, hukukun içinde yönetir. “Biz
seçilmişiz, millî irade elimizde, her şeyi yapabiliriz.” olmaz değerli
arkadaşlarım, bunu bu teşebbüs esnasında bir kere daha gördük.
Başka
önemli bir konu: Devlet yeniden inşa edilecek. Gerçekten döküldük değerli
arkadaşlarım. Cumhurbaşkanının 5 yaverinden 4’ünün darbeci olması, Genelkurmay
Başkanının, bunlar kabul edilebilir şeyler değil. Devlet yeniden inşa edilecek
ve inşa edilirken, eşit yurttaşlık, liyakat asla ve asla unutulmamalıdır, asla
ve asla ayrımcılık yapılmamalıdır.
Değerli milletvekillerim, en önemli konulardan bir
tanesi de tepeden kurulan kutuplaştırıcı dildir, bu dili terk etmek
durumundayız. Herkese, iktidarıyla muhalefetiyle herkese söylüyorum ama en çok
görev iktidara düşüyor, çünkü iktidar sorumluluk sahibidir. Muhalefete tahammül
etmek durumundayız. Farklı düşünceler ifade edilmelidir. Muhalefetin kendisini
ifade etme imkânları mutlaka açılmalıdır, bu konuyla ilgili sorunlar
giderilmelidir.
Başka
önemli bir konu adalettir değerli arkadaşlarım. Bir kişiye dokuz pulun, dokuz
kişiye bir pulun verildiği bir düzende hiçbir şekilde demokrasi korunamaz,
kollanamaz. Yoksulluğun yönetildiği bir ülke değil, sosyal devletin ayağa
kaldırıldığı bir ülke ve en önemlisi, son olarak, din, inanç ve kimlikler
siyasetin konusu olmaktan çıkarılmalıdır değerli arkadaşlarım. Buna “laiklik”
diyoruz. 
Değerli
milletvekilleri, artık gerçekten başımızı iki elimizin arasına alıp bu darbeyi hazırlayan
bu İslam anlayışını, bu inancı, bu anlayışı gözden geçirmek durumundayız.
Muaviye’den başlayıp bugüne kadar gelen, dinin siyaset için, ticaret için
kullanılması, araç edilmesine artık hep birlikte son vermeliyiz değerli
arkadaşlarım ki bu “laiklik ilkesi” diye geçer kitaplarda.
Teşekkür
ediyorum, saygılar sunuyorum. (CHP sıralarından alkışlar)
BAŞKAN
– Teşekkür ediyorum.
Gündem
dışı üçüncü söz, 15 Temmuz darbe girişimi ve demokrasinin kurumsallaştırılması
hakkında söz isteyen Kars Milletvekili Ayhan Bilgen’e aittir. 
Buyurun
Sayın Bilgen. (HDP sıralarından alkışlar)
3.- Kars Milletvekili Ayhan Bilgen'in, 15
Temmuz darbe girişimi ve demokrasinin kurumsallaştırılmasına ilişkin gündem dışı
konuşması
AYHAN
BİLGEN (Kars) – Sayın Başkan, değerli milletvekilleri; demokrasinin
kurumsallaşması ile darbeler arasındaki ilişkiyi sorgularken galiba masaya
yatırılacak ilk şey güvenlik sektörünün, güvenlik bürokrasisinin ve güvenlik
algısının nasıl şekillendiği konusudur.
Biraz
önce televizyonlar altyazı verdi. Silahlı Kuvvetler adına yapılan açıklamada,
şimdiye kadar gözaltına alınan söz konusu grupla ilgili, çevreyle ilgili toplam
sayı ile Silahlı Kuvvetlerin toplam mensubu arasındaki oran yapılmış ve sonuç
itibarıyla yüzde 1,5’a tekabül ettiği kamuoyuyla paylaşılmıştır. O zaman iki
soru var önümüzde, çok net: Ya yüzde 1,5 bizde yüzde 98,5’u yönetebilecek,
etkileyebilecek, hatta sadece 98,5’u değil, bütün ülkenin geleceğini, kaderini
belirleyebilecek hamleler yapabiliyor ya da o gece yaşadıklarımız sadece yüzde
1,5’un marifeti değildi, başkaları da bu işin içerisinde.
Değerli
milletvekilleri, dünyanın her yerinde silahlı kuvvetlerin siyasal iradeye tabi
olması demokrasinin olmazsa olmazıdır ama demokrasi bundan ibaret değildir.
Demokrasi artık dünyada güvenlik sektörünün, güvenlik bürokrasisinin sivil
denetimini, parlamenter denetimini gerekli kılıyor. Yani, silahlı kuvvetlerin
harcamalarından harekât planlarına kadar çok özel ve mesleki olan, teknik
uzmanlık gerektiren boyutların dışındaki bütün politik karar mekanizmaları,
bütçeleri dâhil olmak üzere sivil toplum tarafından ve parlamento tarafından
denetlenebiliyorsa orada gerçek bir demokrasiden söz etmek mümkündür ama eğer
toplumun bir kısmını tehdit olarak belirleme iradesi, yeterince demokratik
olmayan, şeffaf olmayan mekanizmalarca şekillendirilebiliyorsa o ülkede darbeye
heveslenen, devlet gücünü ele geçirmeyi ancak silahıyla sağlayabileceğini
düşünen bir güç, bir irade her zaman olacaktır. 
Burada,
bundan sonra bir daha 15 Temmuzların yaşanmaması için acilen yapılması gereken
radikal adımların, özellikle güvenlik politikalarının belirlenmesi, iç güvenlik
politikaları başta olmak üzere bu güvenlik politikalarının uygulanmasının
sadece Silahlı Kuvvetlere havale edilmemesi ve bu kararın, bu yetkinin kimlerle
paylaşılacağı konusunun masaya yatırılması gerekiyor. Yoksa, mesele 15 Temmuzda
büyük badireyi atlatmaktan ibaret kalır ki bu sağlıklı, bütüncül bir okuma
değildir. Eğer ortada gerçekten bir üst akıl varsa bu üst akıl oyunu kurarken
herhâlde 15 Temmuzun, o akşamki kalkışmanın başarısızlığa uğrama ihtimali
karşısında ne olacağına dair “b”, “c” planlarını da yapmış olması gerekir. Eğer
biz tam da darbecilerin başarısızlık durumunda istediği şeyleri siyasi irade
olarak yapıyorsak ya da yaptığımız şeyler tam da onların arzuladığı toplumsal
gerilime, toplumsal çatışmaya, yeni ötekileştirmelere hizmet edecek yanlışlar
içeriyorsa o zaman biz, bilerek ya da bilmeyerek, aslında üst aklın başka
senaryolarına alet oluyoruz demektir. 
Aliya
İzzetbegoviç’in Yugoslavya iç savaşıyla ilgili çok değerli bir sözü vardır, der
ki: “Savaş öldüğünüz zaman bitmez, savaş düşmana benzediğiniz zaman biter.”
Eğer işkence, darbecilerin tenezzül edeceği bir yöntemse; idam, darbecilerin
bilinen, klasik, geleneksel, siyasal tasfiye aracıysa -Mısır’da çok somut
biçimde gördüğümüz gibi- bu yöntemleri kullanıp kullanmamayı, hatta tartışıp
tartışmamayı, toplumsal beklentiyi, toplumsal algıyı bu yönde şekillendirip
şekillendirmemeyi bile masaya yatırmak, sorgulamak zorundayız. 
Değerli
milletvekilleri, bugün gelinen tablonun hangi ilişkilerden kaynaklandığını,
hangi göz yummalardan, hangi desteklemelerden, hangi hesap ve beklentilerden
kaynaklandığını bütün boyutlarıyla sorgulamak zorundayız. Bugüne kadar, bu
saate kadar, görebildiğimiz kadarıyla, bürokrasi içerisinde, eğitim
kurumlarında, Diyanette, Silahlı Kuvvetlerde, yargıda bu işin bağlantılarına
dair bir geçici görevden el çektirme ve yargılama süreci işliyor ama bunun
belediyelerdeki, bunun doğrudan Parlamentodaki karşılığının ne olduğunu masaya
yatırmazsak asıl karar vericiyle ilgili inisiyatifi ele almış olmayız. 
Özellikle
Rus uçağının düşürülmesiyle ilgili açıklamalar ve mezarlıklarla ilgili
uygulamalar hem güvenlikle ilgili kaygı duymayı hem toplumsal barışla ilgili
tehdidi daha ciddi ele almayı zorunlu kılıyor. 
Herkesi
saygıyla selamlıyorum. (HDP sıralarından alkışlar) 
BAŞKAN
– Teşekkür ediyorum Sayın Bilgen. 
Şimdi,
İç Tüzük 60’a göre, sisteme giren sayın milletvekillerinden ilk 15 kişiye birer
dakika süreyle söz vereceğim. 
İlk
söz Sayın Özkan’a aittir. 
Buyurun
Sayın Özkan. 
IV.- AÇIKLAMALAR
1.- Denizli Milletvekili Cahit Özkan'ın,
milletin dik duruşuyla püskürtülen darbe teşebbüsü nedeniyle darbecilerden
bunun maliyetinin sorulması ve bedellerin ödettirilmesi yoluna gidilmesinin
Parlamentonun üzerinde bir görev olduğuna ilişkin açıklaması
CAHİT
ÖZKAN (Denizli) – Teşekkürler Sayın Başkan. 
FETÖ
terör örgütünün hain, kalleş darbe planı, 15 Temmuzda Sayın Cumhurbaşkanımızın
liderliğinde milletimizin kendi iradesine sahip çıkmasıyla Allah’a şükür
püskürtülmüştür. Sadece o gecenin maliyeti bugün itibarıyla hesap edildiği
üzere 80 milyar TL’dir. Bunun yanında, Silahlı Kuvvetlerin envanterine, kamu
malına ve özel mülke verilen zararla birlikte maliyetin 100 milyar TL’yi aştığı
ortadadır. 15 Temmuz darbe teşebbüsü bir de başarılı olmuş olsaydı ne olacağı
tarihsel tecrübemizle sabittir. Bilindiği üzere, 1960’lı, 1970’li ve 1990’lı
yıllarda ekonomik kriz, ticaretin bitme noktasına gelmesi, ambargo, kara borsa,
kardeş kanının dökülmesiyle ağır bedeller ödenmiştir. Allah’a şükür
milletimizin dik duruşuyla püskürtülen bu darbe teşebbüsünden, darbecilerden
bunun maliyetlerinin sorulması ve bedellerinin ödettirilmesi yoluna gidilmesi
milletimizin ve Parlamentonun üzerinde bir görevdir.
Bu
vesileyle yüce Meclisi saygıyla selamlar…
(Mikrofon
otomatik cihaz tarafından kapatıldı) 
BAŞKAN
– Sayın Durmuşoğlu…
2.- Osmaniye Milletvekili Mücahit
Durmuşoğlu'nun, Anadolu’nun her yerinde demokrasi nöbeti tutan tüm vatandaşları
kutladığına, ihanetin başladığı ilk andan itibaren safını belli ederek dik
duruşuyla kendilerini gururlandıran Osmaniyeli hemşehrilerini selamladığına
ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
Tarihinin
her döneminde iç ve dış düşmanlara karşı vatanı için canını feda etmekten bir
an dahi tereddüt etmeyen büyük milletimiz, 15 Temmuz darbe girişiminde bulunan
Fethullahçı terör örgütü üyesi hainlere karşı da dik duruşunu bir kez daha
göstermiştir. Şehitlerimiz, gazilerimiz ve milletimiz ülkemizin dört bir yanında
o gece tarih yazmıştır. Bu ülkenin egemenliğine kastetmek için saldıranlara
karşı yüzyıl önce Çanakkale’de, Kut’ül Amare’de, Dumlupınar’da ne cevap
vermişse 15 Temmuzda da aynı cevabı vermiştir. Cumhurbaşkanımız Sayın Recep
Tayyip Erdoğan’ın tek bir cümlesiyle meydanlara akan, kendini tankların,
uçakların, helikopterlerin önünde siper eden, üzerine sıkılan kurşunlara
aldırmadan ülkesinin istiklalini ve istikbalini kurtaran bu kahramanlara ne
kadar teşekkür etsek, onlar için ne yapsak, ne kadar çalışsak azdır. Sadece
İstanbul ve Ankara’da değil, Anadolu’nun her yerinde demokrasi nöbeti tutan tüm
vatandaşlarımızı kutluyor, ihanetin başladığı ilk andan itibaren safını belli
ederek dik duruşuyla bizleri gururlandıran Osmaniyeli hemşehrilerimi de
selamlıyorum.
Teşekkür
ediyorum.
BAŞKAN
– Sayın Kırcalı…
3.- Samsun Milletvekili Orhan Kırcalı'nın,
başta Samsunlu hemşehrileri olmak üzere demokrasi nöbeti tutan tüm vatandaşlara
teşekkür ettiğine ve alçak darbe girişimini yapanları, destek olanları, az da
olsa sempati duyanları lanetlediğine ilişkin açıklaması
ORHAN
KIRCALI (Samsun) – Teşekkür ederim Sayın Başkan.
Türk
Silahlı Kuvvetleri içindeki nevri dönmüş, aklını yitirmiş, alçak FETÖ’cü
darbecilere karşı aziz milletimiz, demokrasiye ve millî egemenliğine sahip
çıktı; 15 Temmuz gecesi, şanlı tarihinde defalarca olduğu gibi yeni bir destan
yazdı; bir an dahi tereddüt etmeden vatan hainlerinin ağır silahlarının
karşısına dikildi. 81 il, 78 milyon vatandaşımız birlik ve beraberlik
içerisinde o günden sonra her akşam meydanlardaki yerini almakta, gün ağarana
kadar demokrasi nöbetine aralıksız devam etmektedir. Bu vesileyle başta
Samsunlu hemşehrilerim olmak üzere demokrasi nöbetini tutan tüm vatandaşlarıma
teşekkür ederim. Alçak darbe girişimini yapanları, destek olanları, az da olsa
sempati duyanları lanetliyorum. 
(Mikrofon
otomatik cihaz tarafından kapatıldı) 
BAŞKAN
– Sayın Bayraktutan…
4.- Artvin Milletvekili Uğur
Bayraktutan'ın, 15 Temmuz darbe girişimini şiddetle lanetlediğine, bu darbe
girişiminin olduğu akşam Hopa’da suçu olmayan 9 gencin tutuklandığına ve bu
çocukların bir an evvel özgürlüklerine kavuşmasının hem Hopa’nın hem Artvin
halkının beklentisi olduğuna ilişkin açıklaması
UĞUR
BAYRAKTUTAN (Artvin) – Teşekkür ediyorum Sayın Başkan.
Ben
de sözlerimin başında bir kere daha 15 Temmuz darbe girişimiyle alakalı
girişimi şiddetle lanetliyorum. Bu Parlamento kürsüsünden bu darbeye sebep
olanlarla alakalı onlarca konuşma yapan Tunceli’nin yiğit milletvekili merhum
Kamer Genç’i bir kere daha saygıyla anıyorum.
Dün
Parlamentoda yapmış olduğum konuşmada, bu darbe girişiminin olduğu akşam
Hopa’da suçu günahı olmayan -Sayın Adalet Bakanının da kaygı duyduğu,
konuşmalarında; kurunun yanında yaşın da yandığı gerçeğine ilişkin- 9 gencimiz
ne yazık ki tutuklu bulunmaktadır. Bunlar, bu 9 genç özgürlüğüne hâlen
kavuşmamıştır. Dün yaptığım konuşmada da söyledim, herhangi bir şekilde bu
kişilerin darbe girişimiyle alakaları yoktur, anayasal düzeni silah zoruyla
değiştirmek gibi bir suç işlememişlerdir. O andaki iklim nedeniyle savcının
yaptığı bir hızlı soruşturma sonucunda özgürlüklerinden mahrum kalmışlardır. Bu
kişilerin, bu çocukların bir an evvel özgürlüklerine kavuşması hem Hopa’nın hem
Artvin halkının beklentisidir. 
(Mikrofon
otomatik cihaz tarafından kapatıldı) 
BAŞKAN
– Sayın Tarhan…
5.- Kocaeli Milletvekili Tahsin Tarhan'ın,
15 Temmuzda demokrasiye yapılan darbeyi kınadığına, şehitlere Allah’tan rahmet
dilediğine, Millî Eğitim Bakanlığının yaşanan kaostan etkilenilmemesi için
planlı bir çalışması olup olmadığını öğrenmek istediğine ilişkin açıklaması
TAHSİN
TARHAN (Kocaeli) – Teşekkür ederim Sayın Başkan.
15
Temmuzda demokrasiye yapılan darbeyi kınıyorum, ölen şehitlerimize Allah’tan
rahmet diliyorum.
Sorum Millî Eğitim Bakanına. Millî Eğitimle ilgili çok
ciddi bir kaos yaşanıyor. Açığa alınan öğretmenler, kapatılan okullar ve
yurtlar, sözleşmeli öğretmenler ve tabii ki öğrenciler var. Bu kaostan
öğrencilerimizin etkilenmemesi için Millî Eğitim Bakanlığının planlı bir
çalışması var mı? Özellikle öğretmen kadrolarında yaşanacak boşluk konusunda
nasıl bir çalışma yapılıyor? Kapatılan okullarda nasıl bir yöntem izleniyor?
Kapatılan okullarda okuyan öğrenci sayısı kaçtır? Bu öğrencilerin diğer
okullara dağılacağı düşünüldüğünde, Millî Eğitim Bakanlığı yaşanacak yığılma
karşısında nasıl önlemler alıyor?
BAŞKAN – Sayın Boyraz…
6.- İstanbul Milletvekili Osman Boyraz’ın,
küresel şer çeteleri ve yerli iş birlikçileriyle yapılmış olan darbe
girişiminin yerli ve millî güçler tarafından başarısızlığa uğratıldığına
ilişkin açıklaması
OSMAN BOYRAZ (İstanbul) – 15 Temmuz FETÖ darbe
girişiminin içimizi acıtan en dramatik yanlarından biri “Altın nesil
yetiştiriyoruz.” diye yola çıkanların savrularak devletine ve milletine karşı
nasıl kurşun sıkan bir nesle dönüştürüldüğünü görmek oldu. Aklı hür, vicdanı
hür, devletine ve milletine bağlı bir nesil yetiştirmek yerine,
mankurtlaştırılmış bir çeteyle toplumu karşı karşıya bıraktı. Milletimizin
hayallerini gerçekleştirmek için yola çıktıklarını söyleyenlerin milletimizin
umutlarını, yarınlarını küresel güçlere nasıl pazarladığına; Başkomutanına,
silah arkadaşlarına, milletine karşı nasıl kurşun sıkan bir nesle
dönüştürüldüğüne hep birlikte şahit olduk. Kendi Meclisini bombalayan, tankları
kendi milletinin üstüne süren gözü dönmüş, vicdanı dumura uğramış, aklını
kiraya vermiş katillere dönüştürülmesine söyleyecek söz bulamıyorum. Bu hain
neslin küresel şer çeteleri ve yerli işbirlikçileriyle yapmış oldukları darbe
girişimi, “devlet” ve “millet” kavramlarını çökertme emelleri yerli ve millî
güçler tarafından başarısızlığa uğratılmıştır. Başkomutanımızın sarsılmaz
iradesi, aziz milletimizin vatan sevgisi, demokrasi inancı ve Allah’ın
yardımıyla ülkemiz üzerinde karanlık planlar kuranların planları başlarına
geçirilmiştir.
BAŞKAN – Sayın Dedeoğlu…
7.- Kayseri Milletvekili Sami Dedeoğlu'nun,
milletin dünya tarihinde görülmemiş bir şekilde demokrasiye sahip çıkma
mücadelesini tebrik ettiğine, halkın idam taleplerinin Meclis tarafından yerine
getirileceğinden hiç şüphesi olmadığına ve hainlerin bombalarına maruz kalan
Meclisin kış bahçesinin tarihî bir müzeye çevrilmesini önerdiğine ilişkin
açıklaması
SAMİ DEDEOĞLU (Kayseri) – Sayın Başkan, değerli
milletvekilleri; bu büyük milletin dünya tarihinde görülmemiş bir şekilde
demokrasiye sahip çıkma mücadelesini candan tebrik ediyorum. Vatan için
gözlerini kırpmadan canla başla mücadele ederek hayatını kaybeden şehitlerimize
Allah’tan rahmet, yakınlarına sabrıcemil, yaralılara acil şifalar diliyorum.
Kahramanca mücadele eden halkımızı, güvenlik güçlerimizi, özel harekât
birimlerimizi, yargımızı ve alçakça girişime asla prim vermeyen değerli
komutanlarımızı tebrik ediyorum. 
Demokrasi meydanlarında halkımız tarafından dile
getirilen idam taleplerinin de bu yüce Meclis tarafından yerine
getirileceğinden hiç şüphem yoktur; halkımız müsterih olsun.
Hainlerin bombalarına maruz kalan Meclisimizin iktidar
ve muhalefet kulisinde bulunan kış bahçesinin de tarihî bir müzeye çevrilmesini
öneriyorum. 
15 Temmuz Demokrasi Bayramı ülkemize, milletimize
hayırlı olsun.
BAŞKAN – Sayın Ilıcalı…
8.- Erzurum Milletvekili Mustafa
Ilıcalı'nın, Erzurum Kongresi’nin 97’nci yıl dönümüne ve gerek Erzurum’daki
dadaşlar gerekse Türkiye’deki bütün vatandaşların demokrasi nöbetinde
Cumhurbaşkanına, Hükûmete, Meclise sahip çıktıklarına ilişkin açıklaması
MUSTAFA ILICALI (Erzurum) – Teşekkürler Değerli
Başkanım.
Geçtiğimiz cumartesi günü Erzurum Kongresi’nin 97’nci
yıl dönümüydü. Bizler de milletvekillerimiz olarak katıldık törenlere. Ben de
tarihî kongre binasında dünyaya o günle bugünü karşılaştıran bir konuşma
yaptım. O gün Erzurum halkı, dadaşlar, Mustafa Kemal Atatürk’e sahip çıktılar;
ülkemizi bölmeye, parçalamaya çalışanlara karşı irade beyanında bulundular,
millî mücadeleyi başlattılar. Gel gör ki 15 Temmuz 2016’da da sözde asker
darbeci hainler, Meclisimizi bombaladılar, sivillerimizi şehit ettiler ve o
günden bugüne geçen süre içerisinde gerek Erzurum’daki dadaşlar gerekse tüm
Türkiye’deki bütün vatandaşlarımız demokrasi nöbetinde, seçtikleri
Cumhurbaşkanımıza, Hükûmetimize, Meclisimize sahip çıktılar. Bu coşku ve şevk
hiçbir zaman kaybolmadı ve bu, Allah’ın izniyle gösterdi ki bu demokrasiye
sahip çıkan bu vatandaşlarımız...
(Mikrofon
otomatik cihaz tarafından kapatıldı) 
MUSTAFA
ILICALI (Erzurum) – ...sayesinde bundan sonra hiçbir kimse böyle bir teşebbüste
bulunamayacaktır.
Bu
vesileyle de şehitlerimize Allah’tan rahmet diliyorum. Az önce de ziyaret
ettiğim gazilerimize de acil şifalar diliyorum. 
BAŞKAN
– Sayın Arslan...
9.- Denizli Milletvekili Kazım Arslan'ın,
siyasi iktidarın, hukuk devleti ilkesi, laiklik ve liyakat ilkeleri için
muhalefeti dinlemesi, her gün yapılan sokak gösterilerinden vazgeçmesi ve
ülkede sağduyuyu hâkim kılarak huzuru ve güveni sağlaması gerektiğine ilişkin
açıklaması
KAZIM
ARSLAN (Denizli) – Milletimizin canına, demokrasimizin varlığına kasteden 15
Temmuz darbe girişimi, yıllardır açıkça uyardığımız hâlde belli ittifaklar
nedeniyle görmezden gelinen Fethullahçı örgütün içyüzünün ve onun irticai
faaliyetlerinin devleti ne hâle getirdiğini göstermektedir. Darbe girişiminde
bulunanlar adalet önünde en ağır cezayı alması gerekirken bu darbecilerin
devletin her kademesinde bu derece yükselmesine yol açan iktidar sahipleri de
hesap vermeli, hatalarından ders çıkarmalı, demokratik tepkiyi siyasi fırsata
dönüştürmemelidir. 
Bugün
ülkemizde açık bir devlet krizi yaşanırken gerekli önlemi almayan siyasi
iradenin her hatanın hesabını yıllardır vermekten kaçındığı, FETÖ’cü
darbecilerle sürekli iş birliği ve onları koruduğu bir gerçektir. Bu nedenle,
siyasi iktidar, yok ettiği hukuk devleti ilkesi, laiklik ve liyakat ilkeleri
için muhalefeti dinlemeli, her gün yapılan sokak gösterilerinden vazgeçmeli,
ülkemizde sağduyuyu hâkim kılmalı, huzuru ve güveni sağlamalıdır. 
Teşekkür
ederim. 
BAŞKAN
– Sayın Çanak...
10.- Ordu Milletvekili Oktay Çanak'ın, 15
Temmuz akşamı hainler tarafından uygulanmaya çalışılan darbe girişiminin
milletin kahramanlığıyla son bulduğuna ve FETÖ terör örgütünün kanlı eyleminin
daha iyi anlatılabilmesi için tüm siyasi partilerin birlikte hareket etme
zorunluluğu bulunduğuna ilişkin açıklaması
OKTAY
ÇANAK (Ordu) – Teşekkürler Sayın Başkanım. 
15
Temmuz Cuma akşamı hainler tarafından uygulanmaya çalışılan gayrimeşru, hukuk
dışı, illegal darbe girişimi aziz milletimizin kahramanlığı ile son bulmuştur. 
Sayın
Cumhurbaşkanımızın olayın ilk anından itibaren dik duruşu, Sayın Başbakanımızın
yerinden yönetimi, muhalefet partilerimizin sayın genel başkanlarının darbe
karşıtı ifadeleri paralel ihanet çetesi üyelerinin tüm planlarını altüst
etmiştir. Şimdi de gerek yurt içinde gerekse yurt dışında FETÖ terör örgütünün
kanlı eyleminin daha iyi anlatılabilmesi için tüm siyasi partilerin birlikte
hareket etme zorunluluğu bulunmaktadır çünkü darbecilerin tek hedefi millet
iradesidir, millî egemenliktir, aziz milletimizin bize devrettiği kutsal
emanettir. Bize de düşen, kahraman milletin vekili olarak, böylesine bir millet
iradesini her zaman her yerde ama, ancak, fakatsız temsil etmek, korumak,
muhafaza etmektir diyor, Genel Kurulu sevgi ve saygıyla selamlıyorum. 
BAŞKAN
– Sayın Bektaşoğlu…
11.- Giresun Milletvekili Bülent Yener
Bektaşoğlu'nun, Giresun kırsalında askerî helikopterin düşmesiyle meydana gelen
kazayla ilgili açıklama beklediğine ilişkin açıklaması
BÜLENT
YENER BEKTAŞOĞLU (Giresun) – Çok teşekkür ederim Sayın Başkan.
Giresun
Cumhuriyet Başsavcısı dün bir basın toplantısı düzenledi. Bu toplantıda savcı,
Giresun kırsalında askerî helikopterin düşmesiyle meydana gelen helikopter
kazasının da soruşturulacağını söylemiştir. Ayrıca, kazada eşini ve kızını
kaybeden, kendisi de ağır yaralanan ve hâlen tedavisi GATA’da yoğun bakımda
süren Giresun Jandarma Bölge Komutanı Tuğgeneral Mustafa Doğru hakkında
Fethullah terör örgütü üyeliği ve darbe girişimi nedeniyle yakalama kararı
olduğunu belirtmiştir. Tuğgeneral hakkında devletin elinde hangi bilgi ve
belgeler mevcuttur, bunları nereden ve nasıl elde etmiştir bilemiyoruz. Bunlar
soruşturma kapsamında değerlendirilecektir. Ancak, bu yeni gelişmeler
sonrasında, asker ve askerî ailelerden oluşan 7 kişinin hayatını kaybettiği
helikopter kazası daha da anlam kazanmıştır. Daha önce dile getirdiğim gibi,
kuşkuları da artırmıştır. Kaza dışında başka olasılıklar da tartışılmaktadır.
Sayın Başbakandan ve ilgili bakanlardan bu konuda yeni bir açıklama bekliyoruz.

Teşekkür
ediyorum. 
BAŞKAN
– Sayın Yiğit…
12.- İzmir Milletvekili Ali Yiğit'in, masum
insanlar üzerinde yapılacak hesaplaşmaların yeni cephelere yol açacağı
uyarısıyla Hükûmeti göreve çağırdığına ilişkin açıklaması
ALİ
YİĞİT (İzmir) – Sayın Başkan, 15 Temmuz darbe girişimiyle ilgili maalesef kaş
yapayım derken göz çıkartan uygulamalara da şahit oluyoruz. Bunlardan biri de
İzmir’in Torbalı ilçesinin Pancar köyünde olmuştur. 15 Temmuz gecesi köyde bir
askeri uğurlama gecesi yapılmaktadır. Bu gençlerin çoğu alkollüdür. Eğlencenin
olduğu sırada sela verilmesi üzerine gençlerden biri camiye gidip “Bu ne
selası? Şeriat mı geldi yoksa?” diye imamla tartışmaya başlamış, tartışmanın
büyümesi üzerine olayın ne olduğunu anlamaya çalışan ve ortamı sakinleştirmeye
çalışan köy halkı camide toplanmaya başlamıştır. Sonuçta, şu anda 7-8 köylü
genç darbeyi desteklemekten tutuklu bulunmaktadır. Bunlar ne bir kamu kurumunda
çalışan ne de olaydan haberdar olan gençlerdir, ayrıca da alkollüdürler ancak
cami imamının ifadesine göre tutuklanmışlardır. 
Bu
duruma dikkat çekiyor, masum insanlar üzerinde yapılacak bu tür hesaplaşmaların
yeni cephelere yol açacağı uyarısıyla Hükûmeti göreve çağırıyorum. 
Teşekkür
ediyorum. 
BAŞKAN
– Sayın Dursun…
13.- Sivas Milletvekili Selim Dursun'un, 15
Temmuz FETÖ terör örgütünün darbe teşebbüsünde şehit olanlara Allah’tan rahmet,
yaralılara şifalar dilediğine ilişkin açıklaması
SELİM
DURSUN (Sivas) – Sayın Başkanım, 15 Temmuz FETÖ terör örgütünün darbe
teşebbüsünde şehit olan kardeşlerimize Allah’tan rahmet, yaralılara,
gazilerimize şifalar diliyorum. 
Uluslararası
güçlerin oyuncağı olmuş, piyonu olmuş bu terör örgütüne, millî iradeye ve
demokrasisine sahip çıkan halkımız tankların önüne atlayarak, uçaklara,
helikopterlere müdahale etme cesaretini göstererek en güzel şekilde gereken cevabı
vermiştir. Bu uluslararası güçlerin piyonları şunu bilmelidirler ki bu millet
devletine her zaman sahip çıkmıştır, bundan sonra da çıkacaktır. Şunu da
gördük: Burada farklı bir ruh kazandı toplumumuz, birlikte hareket etme ve
beraber vatanına, milletine, bayrağına sahip çıkma kültürünü de pekiştirmiş
oldu. 
Sayın
Cumhurbaşkanımıza, Başbakanımıza, vekillerimize, siyasi partilerimize, bütün
kesimlere hakikaten teşekkür ediyorum. 
(Mikrofon
otomatik cihaz tarafından kapatıldı) 
SELİM
DURSUN (Sivas) – Gerçekten, birlik beraberlik zamanını gösterdik. Bu devlet
ebet müddet yaşayacaktır inşallah. 
BAŞKAN
– Sayın Kuyucuoğlu…
14.- Mersin Milletvekili Serdal
Kuyucuoğlu'nun, alınan güvenlik önlemlerinden bazılarının dünyanın sayılı
orduları arasında yer alan Silahlı Kuvvetlerin saygınlığına gölge düşürür hâle
geldiğine ilişkin açıklaması
SERDAL
KUYUCUOĞLU (Mersin) – Teşekkürler Sayın Başkan.
Ülkemiz
15 Temmuz gecesi bir darbe girişimine maruz kalmış ve milletimizin topyekûn
birlikteliğiyle bu hainlere darbe fırsatı verilmemiştir. Sonrasında yeni darbe
girişimi olabilir endişeleriyle önemli kamu kurum ve kuruluşlarımızda güvenlik
önlemleri alınmıştır. Fakat alınan bu güvenlik önlemlerinden bazıları,
ülkemizde ve dünyanın sayılı orduları arasında yer alan Silahlı Kuvvetlerimizin
saygınlığına gölge düşürür hâle gelmiştir.
Türkiye
Büyük Millet Meclisinin de, uzun süre uygulamasını gördüğümüz belediye
otobüsleriyle kapıları kapatarak güvenlik önlemi almak, belediyelerin
kamyonlarını, kepçelerini Silahlı Kuvvetlerimizin kapılarına dayamak, ordumuzun
ve ülkemizin imajı açısından hoş olmayan görüntülerdir. Yetkililerden
isteğimiz, bu tür görüntülere bir an önce son verilmesi, güvenliğin ilkel
yöntemlerle değil de daha teknolojik, bilimsel ve istihbarat birimlerimiz
aracılığıyla sağlanması gerektiğini düşünüyor, saygılar sunuyorum.
Teşekkür
ederim.
BAŞKAN
– Sayın İlgezdi…
15.- İstanbul Milletvekili Gamze Akkuş
İlgezdi'nin, 15 Temmuzda yapılan darbeyi kınadığına, şehitlere Allah’tan
rahmet, yaralılara acil şifalar dilediğine, tecavüzün erkek egemen toplumun
sahip olma güdüsünün bir sonucu olduğuna ve eşitlik olmadan tecavüz ve şiddetin
önüne geçilmesinin imkânsız olduğuna ilişkin açıklaması
GAMZE
AKKUŞ İLGEZDİ (İstanbul) – Teşekkürler Başkan.
Öncelikle,
15 Temmuzda yapılan darbeyi kınıyorum. Hayatını kaybeden şehitlerimize
Allah’tan rahmet, yaralılara acil şifa diliyorum. 
Tecavüzü
sadece cinsel saldırı olarak tanımlayanlar, kimyasal hadım yasası çıkararak
bunun önüne geçmeyi düşünüyorlar. Fakat unutulan bir şey var; tecavüz, erkek
egemen toplumun sahip olma, ele geçirme güdüsünün bir sonucudur. Hâlbuki kadına
yönelik her türlü şiddet, kadınların eşitsizliği ve ezilmesine dayanan
toplumsal düzenin bir parçası. Yani eşitlik olmadan tecavüz ve şiddetin önüne
geçilmesi imkânsızdır.
Öte
yandan, Anayasa Mahkemesinin TCK’daki, 15 yaşını tamamlamamış çocuklara yönelik
her türlü cinsel davranışı istismar sayarak sekiz ila on beş yıl arası hapis
öngören maddeyi iptal etmesi bu suçlara ilişkin tüm davalarda sanıklara,
mağdurlar sanki yetişkinmiş gibi ceza uygulanmasının yolunu açacaktır. Yani
sanıklara daha az ceza verecektir, bu da çocukların her türlü taciz ve tecavüze
karşı korunmasız hâle gelmesine vesile olacaktır. 
BAŞKAN
– Son olarak Sayın Yıldırım…
16.- Adıyaman Milletvekili Behçet Yıldırım'ın,
burada bulunan herkesin, darbelerin antidemokratik yollarla meşru olmayan bir
iktidar anlayışı yaratmaya çalıştığını bildiğine ve darbeler kimden gelirse
gelsin karşı çıktıklarına ilişkin açıklaması
BEHÇET
YILDIRIM (Adıyaman) – 15 Temmuz akşamı bombalanan bir Meclisin üyesi olarak,
darbe girişiminin halkta yarattığı travmanın bilincinde olarak diyorum ki:
Darbeyi lanetlemeyen, darbeye karşı çıkmayan hiç kimse yoktur. Burada bulunan
bütün arkadaşlar, darbelerin antidemokratik yollarla meşru olmayan bir iktidar
anlayışı yaratmaya çalıştığını bilir ve haklı olarak, darbeler kimden gelirse
gelsin karşı çıkarlar. 
Demokrasiler
bir uzlaşma ihtiyacı üzerine şekillenir ve bir uzlaşma kültürü üzerinden yol
alır. “Benim gücüm var, bana destek vermeyen, oy vermeyen diğer insanları
önemsemeden her şeyi yaparım.” derseniz sonuç kargaşa, kaos ve darbe
mekaniğidir. İster arkanızdaki halk desteği olsun ister arkanızdaki kolluk
kuvvetlerinin silah gücü olsun ister yaptırım gücü olsun, siyasal bir
organizasyon olsun, arkanızdaki destek ve güç ne olursa olsun sizin gibi
düşünmeyen insanları vatan haini ilan edersiniz. Yarın, başka bir gücü elinde
bulunduran insanlar kendi dünyalarında, kendi zihinlerinde sizi vatan haini
addedip böyle demokrasi dışı, hukuk dışı, insanlık dışı girişimlerde
bulunabilirler. Bu mekaniği baştan bozmanın en kestirme yolu demokrasiyi tüm
kurumlarıyla işler hâle getirmektir. 
BAŞKAN
– Teşekkür ediyorum.
Gündeme
geçiyoruz.
Başkanlığın
Genel Kurula sunuşları vardır.
Meclis
araştırması açılmasına ilişkin üç adet önerge vardır, ayrı ayrı okutuyorum.
V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Bolu Milletvekili Tanju Özcan ve 24
milletvekilinin, Bolu ve Düzce illerinde meydana gelebilecek olası bir depremde
bu illerin depreme ne kadar hazırlıklı olduklarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/280)
Türkiye Büyük Millet Meclisi Başkanlığına
Bilindiği
gibi ülkemiz dünyanın en etkin deprem kuşaklarından birinin üzerinde
bulunmaktadır. Yurdumuzda meydana gelen geçmiş depremler incelendiğinde büyük
can ve mal kayıplarının olduğu görülmektedir.
Ülkemizin
yüzde 92'si deprem riski altında, nüfusumuzun yüzde 95'i deprem tehlikesi
altında yaşadığı düşünüldüğünde depremin ülkemiz gerçeği olduğu bilinmelidir.
1999
yılı 17 Ağustos ve 12 Kasım depremlerinin bilançosu incelendiğinde 18 bine
yakın can kaybı olmuş, binlerce insanımız yaralanmış ve 100 bine yakın bina
değişik derecelerde hasar görmüştür. Depremler sonucu meydana gelen can ve mal
kayıplarının yanında ekonomik, sosyal ve psikolojik etkileri de yadsınamaz bir
şekilde önemlidir.
Doğa
olaylarının afetlere neden olmasında yeryüzü şekilleri, jeolojik yapı ve iklim
özellikleri etkili olduğu kadar insan faktörü de çok önemli bir yer
tutmaktadır. İnsan faktörüne en güzel örnek, aynı şiddetle etkilenen iki ülke
arasındaki hasar durumlarıdır. Can ve mal kaybının az olduğu ülkelerde olası
bir depreme karşı alınan önlemlerin en üst seviyede olması ve deprem bilincinin
gelişmiş olması hasarın da o denli az olmasıyla orantılıdır.
Ülkemizde
her deprem sonrası meydana gelen can kayıplarıyla ilgili, bu kayıpların
depremin yıkıcı etkilerinden çok insan hatasından olduğu yönündeki uzman
görüşleridir. Gereği gibi yapılmayan binalar, denetimlerin azlığı, deprem
bilincinin tam olarak oturmaması kayıpların fazlalığına davetiye çıkarmaktadır.
Ülkemizde
geçmişte birçok yıkıcı depremler meydana geldiği gibi, gelecekte de can, mal ve
maddi hasarların olacağı bilimsel bir gerçektir.
Bolu
ve Düzce bölgesi kuzey Anadolu fay zonunda yani birinci derece deprem
bölgesinde bulunmaktadır.
Bolu
ve Düzce illerimizde meydana gelebilecek olası bir depremde iki ilimizin
depreme ne kadar hazırlıklı olup olmadıklarının tespiti ve alınması gereken
önlemlerin tespiti amacıyla Anayasa’nın 98'inci, İç Tüzük’ün 104 ve 105'inci
maddeleri gereğince Meclis araştırması açılmasını arz ederim.
1) Tanju Özcan (Bolu)
2) Mustafa Sezgin Tanrıkulu (İstanbul)
3) Gülay Yedekci (İstanbul)
4) Mevlüt Dudu (Hatay)
5) Aylin Nazlıaka (Ankara)
6) Şenal Sarıhan (Ankara)
7) Ali Şeker (İstanbul)
8) Çetin Arık (Kayseri)
9) Nurhayat Altaca Kayışoğlu (Bursa)
10) Mehmet Gökdağ  (Gaziantep)
11) Kadim Durmaz  (Tokat)
12) Mahmut Tanal  (İstanbul)
13. Haydar Akar  (Kocaeli)
14) Aydın Uslupehlivan  (Adana)
15) Çetin Osman Budak  (Antalya)
16) Ahmet Akın  (Balıkesir)
17) Namık Havutça  (Balıkesir)
18) Devrim Kök  (Antalya)
19) Melike Basmacı  (Denizli)
20) Erkan Aydın  (Bursa)
21) Ceyhun İrgil  (Bursa)
22) Lale Karabıyık  (Bursa)
23) Kazım Arslan  (Denizli)
24) Orhan Sarıbal  (Bursa)
25) Tur Yıldız Biçer  (Manisa)

2.- Bolu Milletvekili Tanju Özcan ve 24
milletvekilinin, Bolu ilinin Mengen ilçesi başta olmak üzere üretim aşamasından
pazarlamaya kadar olan süreçte süt ve süt ürünleri sektörünün sorunlarının ve
çözüm önerilerinin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/281)
Türkiye Büyük Millet Meclisi Başkanlığına
Türkiye
gerek coğrafi konumu gerekse bulunduğu iklim kuşağı nedeniyle süt ve süt
ürünleri sektöründe önemli bir yere sahiptir. Sektör, ekonomimizin önemli
üretim dallarından birisidir. 
Bilindiği
gibi süt özellikle protein, yağ, vitamin (C vitamini hariç) ve mineraller
(başta kalsiyum ve fosfor olmak üzere) gibi beslenmede çok önemli olan toplam
85 besin öğesini içermesi ile sağlıklı beslenmenin temel unsurudur. Günümüzde
son zamanlarda çok geniş bir sektör olan süt sektöründe yatırımlar hız
kazanarak üretimde artışlar yaşanıyor. Geleneksel metotlardan ziyade modern
tesislerde işlenen daha sıhhi ve uzun ömürlü süt ve süt ürünlerine yönelik
talep de artıyor.
Verimli
arazilerimiz, bitki çeşitliliğimiz ve geniş hayvan varlığımız ile sektörde
avantajlı konumda yer alıyoruz. Ancak, bol bulunan ve kolaylıkla tüketilebilen
süt, ülkemizde bilinçli ve verimli bir şekilde tüketilemiyor. Süt ve süt
ürünleri tüketimimiz komşu ülkelere göre çok alt seviyelerde kalıyor. Bununla
birlikte ülkemizde özellikle modern süt üretim ve işleme tesislerine ihtiyaç
var ve bu alanda yatırım potansiyeli bulunmaktadır. 
Ancak
sektör bu gelişmelerin yanında genel olarak pek çok sorunla baş etmek zorunda
kalmaktadır. Sektörde karşılaşılan engeller arasında; hijyenik olmayan
koşullarda gerçekleşen ve denetlenmeyen süt üretimi, sağlıklı süt üretimi için
altyapı eksikliği, sağlıklı koşullarda hayvan bakılamaması nedeniyle yaşanan
hayvan kaybı, süt hayvanlarının veriminin düşük olması, üreticilerin çok az bir
bölümünün birlik veya kooperatif çatısı altında örgütlenmiş olması, sektörde
küçük aile işletmelerinin yer alması, sokak sütçülüğünün hâlen var olması, süt
sanayisinde kapasite kullanımının; pazarlama sorunları, araştırma ve geliştirme
faaliyetleri için yeterince kaynak ayrılmaması, kaynak kullanım yetersizliği,
kaliteli ham madde temin edilememesi, ham madde temini ve pazarlamasındaki
mevsimsel dalgalanmalar gibi nedenlerle yetersiz olması, nitelikli iş gücünün
sektörde az yer alması, teknoloji eksikliği yer almaktadır.
Sektörün
sorunlarında kilit nokta ise fiyatların dalgalı bir seyir izlemesidir. Süt
üreticileri mevsimsel olarak fiyatların oynaması nedeniyle önlerini
göremediklerini ve bu durumdan zarar gördüklerini belirtmektedirler.
Bolu
ilimizde de süt ve süt ürünleri sektöründe yukarıda sayılan sorunlar
bulunmaktadır. Özellikle Mengen ilçesinde süt alımlarında diğer bölgelere göre
düşük fiyat verilmesi üreticiyi zor duruma düşürmektedir. Yem ücretlerinin
bölgede pahalı olması da tüm ülkemizde olduğu gibi Mengen ilçemizde de önemli
bir sorun oluşturmaktadır,
Tüm
bu verilerin ışığında, Bolu ili Mengen ilçemiz başta olmak üzere, üretim
aşamasından pazarlamaya kadar olan süreçte süt ve süt ürünleri sektörünün
sorunlarının ve çözüm önerilerinin belirlenmesi amacıyla Anayasa’nın 98’inci,
İç Tüzük’ün 104 ve 105’inci maddeleri uyarınca Meclis araştırması açılmasını
arz ve teklif ederiz.
1)
Tanju Özcan  (Bolu)
2)
Mustafa Sezgin Tanrıkulu  (İstanbul)
3)
Kazım Arslan  (Denizli)
4)
Gülay Yedekci  (İstanbul)
5)
Mevlüt Dudu  (Hatay)
6)
Ceyhun İrgil  (Bursa)
7)
Ahmet Akın  (Balıkesir)
8)
Aydın Uslupehlivan  (Adana)
9)
Nurhayat Altaca Kayışoğlu  (Bursa)
10)
Aylin Nazlıaka  (Ankara)
11)
Şenal Sarıhan  (Ankara)
12)
Mehmet Gökdağ  (Gaziantep)
13)
Mahmut Tanal  (İstanbul)
14)
Kadim Durmaz  (Tokat)
15)
Çetin Osman Budak  (Antalya)
16)
Ali Şeker  (İstanbul)
17)
Çetin Arık  (Kayseri)
18)
Haydar Akar  (Kocaeli)
19)
Namık Havutça  (Balıkesir)
20)
Devrim Kök  (Antalya)
21)
Melike Basmacı  (Denizli)
22)
Erkan Aydın  (Bursa)
23)
Lale Karabıyık  (Bursa)
24)
Orhan Sarıbal  (Bursa)
25)
Tur Yıldız Biçer  (Manisa)

3.- Zonguldak Milletvekili
Şerafettin Turpcu ve 19 milletvekilinin, Zonguldak’ta gerçekleşmiş maden
kazaları nedeniyle hayatını kaybeden maden emekçilerinin ailelerinin
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/282)
Türkiye Büyük Millet Meclisi Başkanlığına
Zonguldak’ta
gerçekleşmiş maden kazaları nedeniyle hayatını kaybeden maden emekçilerimizin
ailelerinin sorunlarının araştırılarak belirlenmesi, sorunlara çözüm
getirilmesi ve gereken önlemlerin alınması amacıyla Anayasa’nın 98, Türkiye
Büyük Millet Meclisi İç Tüzüğü’nün 104 ve 105’inci maddeleri uyarınca Meclis
araştırması açılmasını arz ve teklif ederiz.
Saygılarımızla.
1)
Şerafettin Turpcu  (Zonguldak)
2)
İrfan Bakır (Isparta)
3)
Veli Ağbaba (Malatya)
4)
Melike Basmacı (Denizli)
5)
Ünal Demirtaş (Zonguldak)
6)
Zeynel Emre (İstanbul)
7)
Seyit Torun (Ordu)
8)
Onursal Adıgüzel (İstanbul)
9)
Gürsel Erol (Tunceli)
10)
Hilmi Yarayıcı (Hatay)
11)
Muharrem Erkek (Çanakkale)
12)
Mustafa Akaydın (Antalya)
13)
Tacettin Bayır (İzmir)
14)
Şenal Sarıhan (Ankara)
15)
15) Nurhayat Altaca Kayışoğlu (Bursa)
16)
16) Lale Karabıyık (Bursa)
17)
17) Elif Doğan Türkmen  (Adana)
18)
18) Akın Üstündağ (Muğla)
19)
19) Namık Havutça  (Balıkesir)
20)
20) Erkan Aydın (Bursa)
Gerekçe:
Zonguldak, kaderi kömürle yazılmış bir şehirdir.
"Emeğin Başkenti" olarak bilinen Zonguldak
ülkemizin sanayisini kurmak ve geliştirmek uğruna yerin altındaki taş kömürünü
çıkartmak için 5 binden fazla madencinin şehit olduğu, on binlerce madencinin
sakat kaldığı, taş ve kömür tozunun sebep olduğu meslek hastalıklarından dolayı
yüz binlerce insanın hayatını kaybettiği bir ildir. Bu nedenle, Zonguldak
bugüne kadar çok ağır bedel ödemiş, çok acı çekmiş bir şehirdir.
Maden emekçilerinin ekmek mücadeleleri her gün yerin
yüzlerce metre altında devam etmektedir. Tartışmasız dünyanın en zor mesleğine
sahip olan, çok zor koşullarda alnının teriyle çalışan madenciler şimdiye kadar
popülizm kurbanı olmuşlardır. Madencilerimiz, ramazan ayında iftar yapılan,
yeni yıla birlikte girilen, sonrasında ise kaderine terkedilen bir meslek grubu
hâline gelmiştir.
Zonguldak'ın geçmişinde ne yazık ki büyük maden
kazaları vardır. Bu kazalarda hayatını kaybeden maden emekçilerimizin aileleri
kendilerine devletin sahip çıkmasını beklemektedir. Bu ailelerimiz seslerini
duyurmak için dernekleşmiş, taleplerini ve önerilerini dile getirmiş, seslerini
2014 yılında çıkarılan torba yasada duyurmak için çabalamış ancak başarılı
olamamışlardır.
Yakın zaman önce, Soma'da yaşanan facia nedeniyle 301
emekçimizi kaybettikten sonra bu ailelerimize tanınan hakların Zonguldak'taki
ve Türkiye'nin diğer illerindeki madenci ailelerine tanınmaması bu
insanlarımızı derinden yaralamıştır. Olaylara has düzenleme yapmak, belirli bir
zaman ve olayın gerçekleştiği yer ile ilgili sınırlama yapmak mağduriyet
yaratmıştır. Aynı veya benzer nedenlerle hayatını kaybetmiş emekçilerimizin
arasında il, bölge ve zaman gözeterek ayrım yapmak Anayasa'nın eşitlik ilkesine
aykırı olmakla birlikte, vicdanların da kabul edebileceği bir durum değildir.
Zonguldak, en yakın ve en ağır bilançolu facialara
baktığımızda 1983 senesinde Armutçuk'ta 103, 1992 senesinde Kozlu'da 263, 2010
senesinde Karadon'da 30, 2013 senesinde Kozlu'da 8 maden şehidi vermiştir.
Yukarıda
sözü edilen 1992 Kozlu kömür madeni faciası, taş kömürü madenciliği tarihinin
en büyük felaketlerinden biri, ayrıca Zonguldak'ta yaşanan kömür madenciliği
tarihinin en büyük felaketidir. Felaket sonucunda 263 madencimiz yaşamını
yitirmiştir.
Madencilerin
çalışma şartları, genellikle bir facia yaşandığında, kazalar, ölümler olduğunda
gündeme gelmekte, konuşulmakta ve unutulmaktadır. Her kaza ardında acılı eşler,
yetim çocuklar, gözü yaşlı anne babalar bırakmaktadır. Yaşanan facialar
nedeniyle hayatını kaybeden maden emekçilerimizin geride bıraktığı ailelerinin ve
yakınlarının yaşadığı sorunlar dikkate alınmamaktadır. Maden kazası olduğunda
herkesin yanında olduğu maden emekçilerinin aileleri, emekçi toprağa
verildikten sonra kaderine terk edilmektedir. Hayatını kaybetmiş birçok maden
emekçimizin ailelerinin çok zor durumda olduğu bilinmektedir. Yüce Meclisimizin
bu duruma kayıtsız kalması düşünülemez. Bu nedenle vakit kaybetmeden gerekli
tedbir ve önlemler alınarak mağduriyetin giderilmesi sağlanmalıdır.
Bu nedenlerle, Zonguldak'ta gerçekleşmiş maden kazaları
nedeniyle hayatını kaybeden emekçilerimizin ailelerinin sorunlarının
araştırılarak belirlenmesi, sorunlara çözüm getirilmesi, gereken önlemlerin
alınması amacıyla Anayasa'nın 98, TBMM İç Tüzüğü'nün 104’üncü ve 105’inci
maddeleri uyarınca Meclis araştırması açılmasını arz ve teklif ederiz.
BAŞKAN
– Teşekkür ediyorum.
İDRİS
BALUKEN (Diyarbakır) – Sayın Başkan…
BAŞKAN
– Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır. 
Sayın
Baluken sisteme girmişsiniz.
İDRİS
BALUKEN (Diyarbakır) – Demin sisteme girmiştim, sanırım bir teknik sorun var. 
BAŞKAN
– Yok, yeni gördüm. 
60’a
göre bir dakika süreyle söz veriyorum.
Buyurun.
IV.- AÇIKLAMALAR (Devam)
17.- Diyarbakır Milletvekili İdris
Baluken'in, Halkların Demokratik Partisi olarak, sabah saatlerinde Rojava’nın
Kamışlı kentinde IŞİD tarafından sivil yerleşim alanlarına düzenlenen bombalı
saldırıyı büyük bir lanetle ve öfkeyle kınadıklarına ve yaşamını yitiren bütün
Rojavalı yurttaşlara Allah’tan rahmet, yaralılara acil şifalar dilediklerine
ilişkin açıklaması
İDRİS
BALUKEN (Diyarbakır) – Teşekkür ediyorum.
Sayın
Başkan, bugün sabah saatlerinde Rojava’nın Kamışlı kentinde IŞİD adlı cani
çeteler tarafından sivil yerleşim alanlarına birkaç büyük bombalı saldırı
düzenlenmiştir. Bu alçak saldırı neticesinde onlarca kişinin yaşamını yitirdiği
ve yüzlerce sivilin yaralandığı bilgisini büyük bir üzüntüyle öğrendik. Şu anda
ölü sayısı net değildir ama en az 30 kişinin yaşamını yitirdiğine ve ölü
sayısının artabileceğine dair haberleri endişeyle, kaygıyla takip ediyoruz. Bu
saldırıyı Halkların Demokratik Partisi olarak büyük bir lanetle ve öfkeyle
kınıyoruz. Yaşamını yitiren bütün Rojavalı yurttaşlara Allah’tan rahmet, yaralılara
acil şifalar diliyoruz. Tüm Rojava halklarına başsağlığı dileklerimizi
iletiyoruz. Kamışlı’da gerçekleşen bu saldırı, bu IŞİD çetelerinin… 
(Mikrofon
otomatik cihaz tarafından kapatıldı) 
İDRİS
BALUKEN (Diyarbakır) – Tamamlayayım Sayın Başkan. 
BAŞKAN
– Tamamlayın lütfen. 
Bir
dakika ilave edelim. 
İDRİS
BALUKEN (Diyarbakır) – Bu çetelerin aslında tüm insanlığa nasıl tehlike
saçtığını ve nasıl tüm insanlığı tehdit ettiğini bir kez daha ortaya koymuştur.
Bu kapsamda bugüne kadar IŞİD’e dolaylı ya da direkt olarak destek vermiş olan
bütün güçleri, bütün hükûmetleri, devletleri buradan bir kez daha uyarıyoruz.
İnsanlığa karşı olan bu suçlara ortak olmamak için bu vahşi çetelerle bir an
önce etkin tutumlar geliştirilmesi, yerel ve küresel düzeyde IŞİD’e karşı
mücadele eden güçlerle dayanışma içerisinde olunması son derece önemlidir. Bu
çağrımızı yineliyoruz. 
Halkların
Demokratik Partisi olarak da IŞİD’e karşı mücadele eden Rojava halklarının
siyasi iradesini temsil eden Demokratik Suriye Meclisi, Demokratik Suriye
Güçleriyle dayanışma duygumuzu ve bir kez daha başsağlığı dileklerimizi iletmek
istiyorum. 
Teşekkürler.

BAŞKAN
– Teşekkür ediyorum. 
Sayın
Akçay, siz de sisteme girmişsiniz. 
Size
de bir dakika… 
Buyurun.
18.- Manisa Milletvekili Erkan Akçay'ın, devlet
kadrolarına sızan terör örgütü mensuplarının kökünün kazınmasını
desteklediklerine, söz konusu işlemler için bir koordinasyon kurulu kurulmasını
memnuniyetle karşıladıklarına ve terör örgütünün kamudan silinirken suçluyla
suçsuzu ayıracak mekanizmaların bir an önce işletilmesi gerektiğine ilişkin
açıklaması
ERKAN
AKÇAY (Manisa) – Teşekkür ederim Sayın Başkan. 
15
Temmuz darbe girişimi sonrası ortaya çıkan tabloyla Fethullahçı terör örgütünün
devleti âdeta bir ur gibi sardığı net olarak görülmüştür. Darbe girişiminin
ardından 13 bini aşkın kamu personeli gözaltına alınmış, 50 bine yakın personel
ise görevinden uzaklaştırılmıştır. 
Devlet
kadrolarına sızan bu terör örgütü mensuplarının kökünün kazınmasını
destekliyoruz. Söz konusu işlemler için bir koordinasyon kurulu kurulmasını da
memnuniyetle karşılıyoruz. Öte yandan, FETÖ’ye yönelik kamudaki görevden alma
işlemlerini hassasiyetle takip ediyoruz. Görevden almaların sağlam bilgi ve
belgelere dayanması gerekmektedir. Aksi hâlde masum vatandaşlarımızın haklarını
gasbedecek yeni ihlaller ve mağduriyetler ortaya çıkabilecektir.
Milletvekilleri olarak hepimize bu konuda şikâyetler gelmektedir. 
(Mikrofon
otomatik cihaz tarafından kapatıldı) 
BAŞKAN
– Lütfen siz de tamamlayın konuşmanızı. 
ERKAN
AKÇAY (Manisa) – Vatan ve millet sevdasıyla görev yapan vatandaşlarımızın bir
terör örgütüyle aynı kategoride ele alınması hukuksuzluk ve zulme yol
açabilecek bir durumdur, buna yol açılmamalıdır. Toplumun her kesimindeki kaygı
ve huzursuzlukların giderilmesi için önlemlerin bir an önce alınması gerekir.
15 Temmuz ihanetinin toplumumuza saldığı endişe görevden almalar ve hukuksuz
gözaltına almalarla, bilhassa 15 Temmuzdan sonra oluşan milletimizdeki ortak
duygu ve mutabakata gölge düşürülmemelidir. Terör örgütü kamudan silinirken
suçluyla suçsuzu ayıracak mekanizmaların bir an önce işletilmesi gerekir.
Ayrıca bu olağanüstü hâl kapsamında ve bu değerlendirmelerde de terör örgütleri
arasında bir ayrım yapılmaması gerekir. 
(Mikrofon
otomatik cihaz tarafından kapatıldı)
ERKAN
AKÇAY (Manisa) - PKK ve IŞİD mensubu olan kamu personelinin de dikkatlerden
uzak tutulmaması gerekir.
Teşekkür
ederim Sayın Başkan. 
BAŞKAN
– Teşekkür ediyorum.
İLKNUR
İNCEÖZ (Aksaray) – Sayın Başkan…
BAŞKAN
– Sayın İnceöz, fark etmedim.
Buyurun
size de bir dakika süreyle söz veriyorum. 
19.- Aksaray Milletvekili İlknur İnceöz'ün,
15 Temmuz akşamı darbe girişimini gerçekleştirenlerin kendilerini yıllarca
kurumlar içerisinde kamufle eden terör örgütü mensupları olduğuna ve çok yönlü
araştırma yapıldığına ilişkin açıklaması
İLKNUR
İNCEÖZ (Aksaray) – Sayın Başkan, değerli milletvekili arkadaşlarım; Bundan
önceki bütün darbeleri öncelikle lanetleyerek, kınayarak sözlerime başlamak
istiyorum ama 15 Temmuz akşamı gerçekleştirilen darbe girişiminin diğer tüm
darbe girişimlerinden iki noktada ayrı bir özelliği var. Bir tanesi:
Kendilerine teslim edilen bütün o uçaktı, helikopterdi, tanktı, vesaireydi bunu
milletimize doğrultan ve devlet içerisine, kurumlara, askeriye de dâhil olmak
üzere, elli yıldır sızan bir terör örgütünden bahsediyoruz. Bu terör örgütünün
elli yıl içerisinde devletin içinde çeşitli kademelerde yer almış bulunması
bugün bu örgütle mücadele noktasında zorluğumuzu da göstermektedir. Bugün,
Genelkurmay Başkanının en yakınından Sayın Cumhurbaşkanımızın en
yakınındakilere kadar bu örgüt mensuplarının olması… 
(Mikrofon
otomatik cihaz tarafından kapatıldı)
BAŞKAN
– Tamamlayın lütfen. 
İLKNUR
İNCEÖZ (Aksaray) – …bu örgütle mücadelenin ne kadar zor olduğunu
göstermektedir. Eğer bundan önce görünen bir terör örgütü olsaydı bu noktada
mücadele çok daha kolay olurdu. 15 Temmuz akşamı yaşanan darbe girişiminin bu
yönüyle bundan sonra bu terör örgütüyle mücadeledeki zorluğu da net olarak
ortadadır. Onun için 79 milyon vatandaşımızdan, bu terör örgütüyle, tehlikeli,
sinsi, hain ve elindeki bütün imkânları, vatanı, milleti korumak için verilmiş
tüm imkânları aziz milletimize çevirmekten, onu tehdit etmekten, ölümüne
kastetmekten çekinmeyecek bu terör örgütüyle mücadele bu kadar zor iken bu
noktada biraz sabır dilemek zorundayız. Çünkü bu işin içerisinden, bu
kurumların içerisinden ayıklanmalı ki devletimiz ve demokrasimizle bundan
sonraki yapıda çok daha sağlam, sağlıklı, etkin bir sonuç alınabilsin. O
noktada da bu konuda böyle bir açıklama zorunluluğu doğmuştur. Bunun bir “cadı
avı” gibi değerlendirilmemesi gerekmekte ve burada bir sabır gerekmektedir.
Nihayetinde bunlar kendilerini yıllarca kurumlar içerisinde kamufle eden terör
örgütü mensuplarıdır ve çok yönlü araştırma yapılmaktadır. 
BAŞKAN
– Teşekkür ediyorum.
Başta
Cinsel İstismar Olmak üzere Çocuklara Yönelik Her Türlü İstismar Olaylarının
Araştırılarak Alınması Gereken Önlemlerin Belirlenmesi Amacıyla Kurulan 10/123,
124, 125 ve 126 esas numaralı Meclis Araştırması Komisyonu Başkanlığının
Komisyonun görev süresinin uzatılmasına dair bir tezkeresi vardır, okutuyorum: 
V.- BAŞKANLIĞIN GENEL KURULA SUNUŞLARI
B) Tezkereler
1.- Başkanlığın, (10/123, 124, 125, 126)
esas numaralı Meclis Araştırması Komisyonu Başkanlığının, görev süresinin
uzatılmasına ilişkin tezkeresi (3/815)
Türkiye Büyük Millet Meclisi Başkanlığına
Çalışma
süresi 21/04/2016 tarihinde başlayan Komisyonumuz, İç Tüzük’ün 105’inci
maddesinin ikinci fıkrasına istinaden, 22/07/2016 tarihinden geçerli olmak
üzere bir aylık ek süre istenmesine 14/07/2016 tarihinde karar verilmiştir. 
Gereğini
saygılarımla arz ederim. 
 Yılmaz
Tunç
 Bartın
 Komisyon
Başkanı
BAŞKAN
– İç Tüzük’ün 105’inci maddesinin ikinci fıkrasında yer alan “Araştırmasını üç
ay içinde bitiremeyen komisyona bir aylık kesin süre verilir.” hükmü gereğince
Komisyona bir aylık ek süre verilmiştir. 
Şimdi,
alınan karar gereğince, sözlü soru önergelerini görüşmüyor ve gündemin “Kanun
Tasarı ve Teklifleri ile Komisyondan Gelen Diğer İşler” kısmına geçiyoruz.
1’inci
sırada yer alan Uluslararası İşgücü Kanunu Tasarısı ve Sağlık, Aile, Çalışma ve
Sosyal İşler Komisyonu Raporu’nun görüşmelerine kaldığımız yerden devam
edeceğiz.
VI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Uluslararası İşgücü Kanunu Tasarısı
(1/727) ve Sağlık, Aile, Çalışma ve Sosyal İşler Komisyonu Raporu’nun (S.
Sayısı: 403) (X)
BAŞKAN
– Komisyon ve Hükûmet? Burada.
20
Temmuz 2016 tarihli 116’ncı Birleşimde İç Tüzük’ün 91’inci maddesine göre temel
kanun olarak görüşülen 403 sıra sayılı Kanun Tasarısı’nın birinci bölümü
üzerindeki konuşmalar ve soru-cevap işlemi tamamlanmıştır. 
Sayın
milletvekilleri, bildiğiniz üzere 28’inci maddenin birinci fıkrasının (a)
bendi, (b) bendi ve (c) bendi dâhil olmak üzere 1 ila 28’inci maddesinin birinci
fıkrasını kapsamaktadır.
Şimdi,
birinci bölümde yer alan maddelerin ve o maddeler üzerindeki önerge işlemlerine
geçiyoruz.
1’inci
madde üzerinde iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 1’inci maddesine
“esasları,” ibaresinden sonra gelmek üzere “denetim ve cezaları,” ibaresinin
eklenmesini arz ve teklif ederiz.
 Ruhi Ersoy Fahrettin
Oğuz Tor Ahmet Selim Yurdakul
 Osmaniye Kahramanmaraş Antalya
 Zihni Açba Mustafa
Kalaycı Erhan Usta
 Sakarya Konya Samsun
BAŞKAN
– Maddeye en aykırı önergeyi okutup işleme alacağım.
ENGİN
ALTAY (İstanbul) – Sayın Başkan, önergemizi çekiyoruz.
BAŞKAN
– Çekiyorsunuz.
Okunan
önergeye Komisyon katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Katılmıyoruz efendim.
BAŞKAN
– Hükûmet katılıyor mu?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın
Başkanım.
BAŞKAN
– Önerge üzerinde söz isteyen Kahramanmaraş Milletvekili Fahrettin Oğuz Tor.
Buyurun
Sayın Tor. (MHP sıralarından alkışlar) 
Süreniz
beş dakikadır.
FAHRETTİN
OĞUZ TOR (Kahramanmaraş) – Sayın Başkan, değerli milletvekilleri; 403 sıra
sayılı Uluslararası İşgücü Kanun Tasarısı’nın 1’inci maddesiyle ilgili olarak
verdiğimiz önerge üzerinde MHP adına söz almış bulunuyorum. Bu vesileyle
sizleri ve bizleri izleyen yüce milletimizi saygıyla selamlıyorum.
Değerli
milletvekilleri, dün ve önceki günlerde Gazi Mecliste yapılan birçok konuşmada
15 Temmuz darbe girişimi kınanmış, lanetlenmiştir. Ben de bir kez daha darbe
girişimini lanetliyorum. İnsanımıza bomba, kurşun yağdıran teröristlerin Yüce
Mevla belasını versin diyor, gereğinin de yapılacağından asla şüphe duymuyorum.
Bu
arada, hemen hemen her gün PKK terör örgütü mensupları da kalleş saldırılarına
devam etmekte ve güvenlik güçlerimizi şehit etmektedir. Dün de Diyarbakır ve
Van’da biri astsubay, diğeri onbaşı 2 askerimiz şehit edilmiştir. Bu
saldırılarda şehit olanlara Allah’tan rahmet, yaralılarımıza da acil şifalar
niyaz ediyorum. Bir başka dileğim de 15 Temmuz darbe girişiminin, diğer terör
örgütüyle olan mücadeleyi sekteye uğratmamasıdır.
Değerli
milletvekilleri, Sayın Genel Başkanımız Devlet Bahçeli dün grup toplantısında
yaptığı konuşmada 15 Temmuz darbe girişimiyle ilgili önemli açıklamalarda
bulunmuştur. Açıklamalarında yer alan ve dikkat çektiği önemli bir hususu ben
de burada tekraren dile getirmek istiyorum. Sayın Genel Başkanımız “Öncelikle
ve ilk olarak, askerî ve sivil bürokraside toplu görevden almalar yapılırken
kesinlikle sağlam delil ve belgelere dayanmak esas olmalıdır. Paralel devlet
yapılanmasının tüm unsurları tespit edilmeli, her yönüyle analiz edilerek
araştırılmalı ve hepsi birden adaletin önüne çıkarılmalıdır. Bu yapılıyorken
masumların hakkını gasbetmek, suçsuz, günahsız insanımızı mağdur etmek, en az
terör örgütünün zalimliği kadar tehlikelidir. Aldığımız yoğun şikâyet ve
eleştiriler, vatanını ve milletini canından aziz bilen kardeşlerimizin de FETÖ
terör örgütüyle aynı kategoride ele alındığı yönündedir; bu, doğru ve
hakkaniyetli görünmemektedir. Bu itibarla idari ve kanuni tasarruflar,
sırasıyla ve süratle alınırken mazlumlara ilişilmemeli, onların hak ve insanlık
onurları çiğnenmemelidir. 
Toplumun
her kesimi kaygılı ve huzursuzdur. 15 Temmuz ihaneti zaten yeterince korku
yaratmıştır. Hükûmetten beklentim, FETÖ terör örgütünün kökünü kuruturken suçlu
ile suçsuzun birbirine karıştırılmamasıdır.” Genel Başkanımızın bu yöndeki
önerisi çok önemlidir, beyanı çok önemlidir. Keza, az önce sayın grup başkan
vekilimiz de benzer konulara değindi. “Söz konusu darbe girişimiyle mücadele
edilirken masumların hakkını gasbetmek, suçsuz, günahsız insanları mağdur
etmek, en az terör örgütünün zalimliği kadar tehlikelidir.” Evet, bugünkü ortam,
fevkalade hassastır ve gergindir; bu hassasiyet, yeni gerginlik ve mağdurlar
yaratmamalıdır. 
Değerli
milletvekilleri, bakınız, karşılaştığımız birkaç somut örneği burada söylemek
istiyorum: Bir bankadan konut kredisi çekti diye -bunda kendisinin inisiyatifi
de yoktur; müteahhit, o bankayla anlaşmıştır; bankanın ismini burada vermiyorum
ama sizler biliyorsunuz- bugün memur arkadaşımız görevden uzaklaştırılmıştır.
Veyahut araba kredisi çekti diye arkadaşımız, görevden uzaklaştırılmıştır,
mevduat hesabı açtırdı diye, altın hesabı varmış, altın hesabı açtırdı diye
veya çocuğunun okul taksitini yatırdı diye, bu gibi sebeplerle hatta HGS köprü
geçiş kartını o bankadan aldı diye görevden uzaklaştırılan memur arkadaşlarımız
vardır. Terör örgütüyle hiçbir yakınlığı ve ilişkisi olmamış kişileri görevden
uzaklaştırarak aynı torbaya koymak büyük haksızlıktır. Bu yapılırken aynı
konuda aynı işlerin yapılmaması da ayrı bir garabettir. Bunu rastgele de
söylemiyorum, bilerek söylüyorum. 
Sayın
Bakanım, şu konuyu burada herkesin bilmesinde fayda var: (A) kişisi, (A)
bankasından kredi çekmiş, görevden uzaklaştırılıyor ama genel müdür düzeyinde,
teftiş kurulu başkanı düzeyinde görevliler görevden uzaklaştırılmıyor. Bu
ayrımcılık, ayıptır, günahtır, vicdansızlıktır. Aynı işlemde aynı işlemin
uygulanması gerekirken birtakım kişilerin görevden uzaklaştırılmaması hakikaten
yanlıştır. Böyle bir konuda bile ayrımcılık yapılmasını şiddetle kınıyorum. 
Yüce
heyeti saygıyla selamlıyorum. (MHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler.. Önerge kabul
edilmemiştir.
1’inci maddeyi oylarınıza sunuyorum: Kabul edenler…
Kabul etmeyenler… 1’inci madde kabul edilmiştir. 
2’nci
madde üzerinde iki adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 2’nci maddesinin
birinci fıkrasında yer alan “ve tüzel” ibaresinin metinden çıkarılmasını arz ve
teklif ederiz. 
 Fahrettin Oğuz Tor Ruhi
Ersoy Ahmet Selim Yurdakul 
 Kahramanmaraş  Osmaniye Antalya
 Zihni Açba Erhan
Usta Mustafa Kalaycı
 Sakarya Samsun Konya
BAŞKAN
– Cumhuriyet Halk Partisi, önergesini çekiyor; onu okumuyoruz.
Komisyon
okunan önergeye katılıyor mu? 
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Katılamıyoruz efendim. 
BAŞKAN
– Hükûmet katılıyor mu? 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın Başkan.

BAŞKAN
– Önerge üzerinde söz isteyen, Antalya Milletvekili Ahmet Selim Yurdakul. 
Buyurun
Sayın Yurdakul. (MHP sıralarından alkışlar) 
AHMET
SELİM YURDAKUL (Antalya) – Sayın Başkan, sayın milletvekilleri, saygıdeğer
vatandaşlar; kendi işsizlerimiz dururken yabancıların ülkemizde çalışmasını
düzenleyecek kanun tasarısı için söz almış bulunuyorum. 
Şu
dikkat çekici istatistiği bizi dinleyenlerin dikkatine sunmak isterim:
Geçtiğimiz yıl, ülkemizde çalışan yabancıların sayısı tam olarak yüzde 260
oranında artış kaydetmiş ve çalışan sayısı 64 bine ulaşmıştır. AKP’nin on dört
yıllık iktidarından sonra, bugün ülkemiz bazı branşlarda kalifiye çalışan
bulamamakta ve ihtiyacı yurt dışından sağlamak zorunda kalmıştır. Bu nedenle
Hükûmet, acilen, Millî Eğitim Bakanlığı, YÖK ve üniversitelerle bir araya
gelerek ülkemizin ihtiyacı olan alanlarda kendi vatandaşlarımızı eğitmek üzere
gerekli önlemleri almak zorundadır. AKP iktidarı, artık muhalefetin uyarılarını
dinlemelidir, aksi hâlde bunun acısını yine Türk milleti çekecektir.
Son
bir yılda terörle mücadelede verdiğimiz 600’e yakın şehitten sonra, 15 Temmuz
gecesinden sonra 246 kardeşimiz daha bugün maalesef aramızda yoktur. Bu darbe
girişimini yapan teröristleri lanetliyoruz. Demokrasinin gereği, seçimle gelen
Hükûmetlerin seçimle el değiştirmesi, yani sorumlulara hak ettikleri cevabın sandıkta
verilmesidir. Ancak bu, her şey sandık demek değildir; özgür basın, ifade
hürriyeti, şeffaflık, hesap verilebilirlik ve hukuk demokrasinin olmazsa
olmazıdır.
Dönem
dönem bazı iktidarlar, Türk milletine rağmen antidemokratik uygulamalarda
bulunsa da ülkemiz ve milletimiz er geç bu anomalilerden kurtulmayı bilmiştir.
Bu nedenle, daha birkaç gün önce ortaya çıkan paralel yapının idaresindeki
darbe denemesine Türk milleti direnmiş ve “Demokrasiye darbe kabul edilmez.”
mesajını vermiştir. Artık, zaman temel hak ve hürriyetleri eskisinden de daha
çok ileriye götürme zamanıdır; zaman, devlet düşmanı biat kültürüne karşı durma
zamanıdır; zaman, hür düşünceyle donatılmış vatan âşığı, milliyetçi nesiller
yaratma zamanıdır. Kimseyi ötekileştirmeden ve Türk’e yakışmayan Orta Doğu
benzeri manzaralar yaratmadan, muasır medeniyetler seviyesine ulaşmak
zorundayız. Bizler, ilkeli olmak ve ülkemizde çirkin, Şark kurnazlıkları
taşıyanların karşısında yüksek seciyeli birer Türk gibi durmak zorundayız. 
Bugün,
beddua ettiğimiz ve bu millete tarifi imkânsız acılar yaşatan o kişi için
nihayet Amerika Birleşik Devletleri’ne iade talebinde bulunmuşsunuz. Ayrıca,
Bakan Soylu’nun ifadesine göre, o kişinin en son temmuz ayında devletimizden
aldığı maaşı da nihayet durdurmuşsunuz. Başka diyecek bir şeyimiz yok
“Günaydın!” diyoruz. 
Darbeye
ilişkin diğer bir detay da darbeye ilişkin istihbaratın MİT tarafından o gün
alınması ancak Cumhurbaşkanının ve Başbakanın saat 20.00’de eniştesi ve
korumaları vasıtasıyla haberdar edilmesidir. Cumhurbaşkanının çok güvendiği MİT
Müsteşarı Hakan Fidan’ın darbeyi Cumhurbaşkanına ve Başbakanına bildirmemesini
ben açıkçası izah edemiyorum. Bu nedenle, acilen bir düzenleme yapılmalı ve
kurulacak iletişim kanallarıyla devlete ve millete yönelik tehditler anlık
olarak devlet sinir sistemine yayılarak gerekli önlemlerin bir an önce alınması
sağlanmalıdır çünkü bu darbe teşebbüsünün mağduru tektir ve o da yüce Türk
milletidir. Bu yüzden, başta Cumhurbaşkanı olmak üzere, artık herkes birlik,
beraberlik dilini kullanmaya devam etmeli, yanlışlardan çıkaracağımız derslerle
parlamenter sistemimizi güçlendirmeliyiz. 
Ayrıca, paralel devlet yapılanması tümüyle adaletin
önüne çıkarılırken masum, suçsuz ve günahsız insanların mağdur edilmemesi
lazımdır. 
Bir diğer önemli nokta ise, şerefli Türk askeri ile
Peygamber ocağı Türk Silahlı Kuvvetlerine sızmış terör örgütü FETÖ’nün asker
kılıklı teröristlerini de karıştırmamamız lazım. 
Konuşmama son verirken yüce Türk milletini ve Türkiye
Büyük Millet Meclisini saygıyla selamlıyorum. (MHP sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler.. Önerge kabul edilmemiştir.
2’nci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
3’üncü madde üzerinde bir adet önerge vardır,
okutuyorum: 
Türkiye Büyük Millet Meclisi
Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı'nın 3’üncü maddesinin
(h) fıkrasının, madde metninden çıkarılmasını ve (ı) ve (i) fıkralarının
aşağıdaki şekilde değiştirilmesini arz ve teklif ederiz.
Saygılarımızla.

 Yakup Akkaya Aytuğ
Atıcı Ünal Demirtaş
 İstanbul Mersin Zonguldak

 Ali Yiğit Çetin
Arık
 İzmir Kayseri
"(ı)
Yabancı: Türk yasalarına göre Türk Vatandaşı sayılmayan kişiler
yabancıdır."
"(i)
Yetkili aracı kurum: Nitelikleri ve görev çerçevesi yönetmelikle belirlenen ve
Genel Müdürlük tarafından 4734 Sayılı Kamu İhale Kanunu çerçevesinde yapılacak
ihale sonucunda yetkilendirilen kurum veya kuruluşu,"
BAŞKAN – Komisyon önergeye katılıyor mu?
SAĞLIK, AİLE, ÇALIŞMA VE SOSYAL İŞLER KOMİSYONU BAŞKANI
VURAL KAVUNCU (Kütahya) – Katılmıyoruz Sayın Başkanım.
BAŞKAN – Hükûmet?
ÇALIŞMA VE SOSYAL GÜVENLİK BAKANI SÜLEYMAN SOYLU
(Trabzon) – Katılmıyoruz Sayın Başkan. 
BAŞKAN – Önerge üzerinde söz isteyen, Mersin
Milletvekili Aytuğ Atıcı.
Buyurun Sayın Atıcı. (CHP sıralarından alkışlar)
AYTUĞ ATICI (Mersin) – Teşekkür ederim Sayın Başkan. 
Değerli
milletvekilleri, Uluslararası İşgücü Kanunu Tasarısı’nın 3’üncü maddesiyle
ilgili olarak verdiğimiz önerge üzerine söz almış bulunuyorum. Alın terinin
hakkını veren, alın terini sömürmeyen bütün milletvekillerini de saygıyla
selamlıyorum.
Değerli
arkadaşlar, bu kanun tasarısıyla uluslararası iş gücü alanında yeni
düzenlemeler yapılıyor. Bu düzenlemelerle ilgili, kanunun ilk hâlindeki çok
ciddi sıkıntıları bir uzlaşı çerçevesinde aşmaya çalıştık. Elbette dört dörtlük
ve mükemmel bir kanun tasarısı değil ancak sonuç itibarıyla ülkemiz için
uluslararası iş gücünü güçlendirecek ve ülkemize yarar sağlayacak bir tasarı
olarak görüyoruz, yaptığımız düzenlemelerden sonra. 
Özetle
tasarıyı bir hatırlayacak olursak, neler getiriyordu bu tasarı bize?
Uluslararası iş gücü alanında bir genel müdürlük kuruluyor yani uluslararası iş
gücü, kendi başına iş yapabilen bir genel müdürlüğe kavuşuyor. Bu hususta, bu
genel müdürlük, gerekli verileri toplayacak; çok daha önemlisi, yabancıların
kayıt dışı çalışmasına engel olabilecek, bunların önlenmesine vesile olabilecek
çeşitli politikaların geliştirilmesi, burada çok önemli bir maddeydi. Yine bu
kanun tasarısında nitelikli yabancıların yani her elini kolunu sallayarak
gelenin değil ama nitelikli yabancıların çalışma, iş gücü piyasasına girişini
düzenleyen çeşitli maddeler var. 
Tam
da işte bizim 3’üncü maddedeki önergemiz burayla alakalı. Burada “yabancı”yı
tanımlıyor. Diyor ki “yabancı” da: “Türkiye Cumhuriyeti devletiyle vatandaşlık
bağı bulunmayan kişi.” Biz de çok daha basit bir şekilde -çünkü Türkiye
Cumhuriyeti devletiyle vatandaşlık bağını insanlar hissedebilirler, muğlak bir
tanımdır; geçmişte vatandaştır, çıkarılmıştır; Türk soyludur, kendini Türkiye
Cumhuriyeti'ne vatandaşlık bağıyla bağlı hissediyordur- dedik ki: Türkiye
Cumhuriyeti vatandaşı olmayan kişidir “yabancı” bize göre. Bu, basit bir
düzenleme, aslında herkesi de rahatlatacak olan bir düzenleme. 
Niye
bu maddeyi bu şekilde düzenledik, endişemiz neydi bu madde üzerinde? Şuydu:
Açıkçası, Suriye'den ülkemize elini kolunu sallayarak gelen, hatta davet
edildiklerini iddia eden 3 milyon Suriyeli, bu şekilde “Ben, Türkiye
Cumhuriyeti’yle vatandaşlık bağları hissediyorum.” dediği anda sıkıntılı bir
durum ortaya çıkabilir. Hâlbuki biz diyoruz ki: Bu gelen Suriyeliler, Türkiye
Cumhuriyeti vatandaşı değil ise yabancıdır. Türkiye Cumhuriyeti vatandaşlığına
geçmiş ise ancak o zaman vatandaşımız olur. 
Burada
özellikle dikkat çekmek istediğimiz konu şudur arkadaşlar: Suriye’de yaşanan
çok ciddi iç savaş nedeniyle ülkemize korkup gelen misafirler var, sığınmacılar
var, orada vatanını satıp da gelenler var, davet edilip gelenler var, var oğlu
var. Şimdi, biz diyoruz ki: Bu insanlara, her ne koşulda bize sığınmış
olurlarsa olsunlar, insani görevimizi yapalım. Belirli bir süre bunları
besleyelim, giydirelim, yedirelim, içirelim, ibadet yapmalarını sağlayalım, her
türlü insani görevimizi yapalım ve hepsinden çok daha önemlisi, bunları kendi
vatanlarına sağ salim gönderelim. Ne demek sağ salim? Suriye’de karışıklık
bitecek, Suriye’de iç savaşın bitmesine katkı sağlayacağız ve Suriye’de iç
savaş bittikten sonra bu insanlar kendi yurtlarına, kendi vatanlarına
dönecekler. Biz bunu öneriyoruz, bunu istiyoruz eğer mümkünse. Buna rağmen eğer
“Ben, Türkiye'de kalmak istiyorum, ben nitelikli iş gücüne sahibim, iyi bir
beynim var, bir mesleğim var, yatırım yapacak param var.” diyen Suriyeli varsa
da bunları ayırabiliriz, arzu ediyorlarsa ülkemizde kalabilirler ama geri kalan
3 milyon Suriyeliye vatandaşlık vermeyi biz doğru bulmuyoruz ve bunların sağ
salim ülkelerine dönmelerini arzu ediyoruz. 
Saygılar
sunuyorum. (CHP ve MHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
3’üncü
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
4’üncü
madde üzerinde üç önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 4 üncü maddesinin
(4)’üncü fıkrasının aşağıdaki şekilde değiştirilmesini, (4)’üncü fıkradan sonra
gelmek üzere aşağıdaki fıkranın eklenmesini ve sonraki fıkraların buna göre
teselsül ettirilmesini arz ve teklif ederiz.
 Mehmet Naci Bostancı  Ali
Cumhur Taşkın  Ahmet Tan
 Amasya  Mersin
 Kütahya
 Murat Göktürk  Necip
Kalkan
 Nevşehir  İzmir
"(4)
Uluslararası İşgücü Politikası Danışma Kurulu, Çalışma ve Sosyal Güvenlik
Bakanı başkanlığında, Bakanlık Müsteşarı, Avrupa Birliği, Dışişleri, Ekonomi,
İçişleri, Kalkınma, Kültür ve Turizm Bakanlıklarının müsteşarları ile
Uluslararası İşgücü Genel Müdüründen oluşur."
"(5)
Toplantı gündemine göre, konuyla ilgili kamu kurumları, kamu kurumu
niteliğindeki meslek kuruluşları ile Ekonomik ve Sosyal Konseyde temsil edilen
işçi ve işveren konfederasyonlarının temsilcileri kurul üyesi olarak toplantıya
davet edilir."
BAŞKAN
– Cumhuriyet Halk Partisi Grubu önergesini çekiyor. MHP de çekti. Adalet ve
Kalkınma Partisi önergesine ortak imzayla önergelerini çektiler.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 403 sıra sayılı Kanun Tasarısı’nın 4’üncü maddesinin (4)’üncü fıkrasının
aşağıdaki şekilde değiştirilmesini arz ve teklif ederiz.
"4.
Uluslararası işgücü Politikası Dayanışma, Çalışma ve Sosyal Güvenlik Bakanlığı
başkanlığında, Bakanlık Müsteşarlığı, Avrupa Birliği, Dışişleri, Ekonomi,
İçişleri, Kalkınma, Kültür ve Turizm bakanlıklarının müsteşarları ile
Uluslararası İşgücü Genel Müdürlüğü ile işçi ve işveren konfederasyonunu
temsilen birer kişi ile kanunla kurulmuş meslek odaları temsilen birer kişiden
oluşur. Toplantı gündemine göre konuyla ilgili bakanlık ulusal ve uluslar arası
kurum ve kuruluşlar ve meslek kuruluşları ve sendikalar ve Sivil Toplum
Kuruluşları çağrılır ve oy kullanır."
 İdris Baluken  Çağlar
Demirel  Sibel Yiğitalp
 Diyarbakır  Diyarbakır
 Diyarbakır
 Berdan Öztürk  Meral
Danış Beştaş
 Ağrı  Adana
SİBEL
YİĞİTALP (Diyarbakır) – Biz de önergemizi çekiyoruz Sayın Başkan. 
BAŞKAN
– Evet, Halkların Demokratik Partisi Grubu da önergesini çekiyor. 
Ortak
öneriye dönüşen önergeyi tekrar okutup işleme alıyorum.
Buyurun.

Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 4’üncü maddesinin
dördüncü fıkrasının aşağıdaki şekilde değiştirilmesini, dördüncü fıkradan sonra
gelmek üzere aşağıdaki fıkranın eklenmesini ve sonraki fıkraların buna göre
teselsül ettirilmesini arz ve teklif ederiz.

 Mehmet
Naci Bostancı  Ali Cumhur Taşkın  Ahmet
Tan
 Amasya  Mersin
 Kütahya
 Murat Göktürk  Aytuğ
Atıcı  Necip Kalkan
 Nevşehir  Mersin
 İzmir
 Fahrettin Oğuz Tor
 Kahramanmaraş
“(4)
Uluslararası İşgücü Politikası Danışma Kurulu, Çalışma ve Sosyal Güvenlik
Bakanı başkanlığında, Bakanlık Müsteşarı, Avrupa Birliği, Dışişleri, Ekonomi,
İçişleri, Kalkınma, Kültür ve Turizm Bakanlıklarının müsteşarları ile
Uluslararası İşgücü Genel Müdüründen oluşur.”
“(5)
Toplantı gündemine göre, konuyla ilgili kamu kurumları, kamu kurumu
niteliğindeki meslek kuruluşları ile Ekonomik ve Sosyal Konseyde temsil edilen
işçi ve işveren konfederasyonlarının temsilcileri kurul üyesi olarak toplantıya
davet edilir.”
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Takdire bırakıyoruz efendim.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılıyoruz Sayın Başkan.
BAŞKAN
– Gerekçeyi okutuyorum:
Gerekçe:
Uluslararası
İşgücü Danışma Kurulunun oluşumunda sivil toplum kuruluşlarının kurul gündemine
göre toplantıya davet edilebilmeleri sağlanmıştır.
BAŞKAN
– Gerekçesini okuttuğum önergeyi oylarınıza sunuyorum: Kabul edenler… Kabul
etmeyenler… Önerge kabul edilmiştir.
Kabul
edilen önerge doğrultusunda 4’üncü maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
5’inci
madde üzerinde iki önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 403 sıra sayılı Kanun Tasarısı’nın 5’inci maddesinin 2’nci fıkrasının
aşağıdaki şekilde değiştirilmesini arz ve teklif ederiz.
“2.
Bakanlık kamu güvenliğine ilişkin hususlar saklı kalmak üzere yabancılara ve
yabancı istihdamı ihtiyacına ve Kanun kapsamındaki diğer hususlara ilişkin
olarak kamu kurum ve kuruluşlar ile kamu kurumu niteliğinde olan mesleğe haiz
meslek örgütlerinden ve sendikalardan bilgi ve belge talep edebilir.”

 Çağlar Demirel  İdris
Baluken  Sibel Yiğitalp
 Diyarbakır  Diyarbakır
 Diyarbakır
 Berdan Öztürk  Meral
Danış Beştaş Behçet Yıldırım
 Ağrı  Adana Adıyaman
BAŞKAN
– Şimdi maddeye en aykırı önergeyi okutup işleme alıyorum.
Türkiye
Büyük Millet Meclisi Başkanlığına 
Görüşülmekte
olan 403 sıra Sayılı Uluslararası İşgücü Kanunu Tasarısı’nın 5’inci maddesinin
(2) ve (3) üncü fıkralarının aşağıdaki şekilde değiştirilmesini arz ve teklif
ederiz.
Saygılarımızla.

 Yakup Akkaya  Aytuğ Atıcı Tur
Yıldız Biçer
 İstanbul Mersin Manisa

 Ünal Demirtaş Ali
Yiğit Çetin Arık 
 Zonguldak İzmir Kayseri

"(2)
Bakanlık, kamu güvenliğine ilişkin hususlar saklı kalmak üzere; yabancılara,
yabancı istihdamı ihtiyacına ve bu Kanun kapsamındaki diğer hususlara ilişkin
olarak kamu kurum ve kuruluşları ve meslek odaları ile gerçek ve tüzel
kişilerden bilgi ve belge talep edebilir."
"(3)
Bilgi paylaşımına ilişkin usul ve esaslar, ilgili kurum ve kuruluşlar ile
meslek odalarının görüşleri alınarak Bakanlık tarafından belirlenir."
BAŞKAN
– Komisyon önergeye katılıyor mu? 
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Katılmıyoruz efendim. 
BAŞKAN
– Hükûmet? 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) - Katılmıyoruz Sayın Başkan.

BAŞKAN
– Önerge üzerinde konuşacak Tur Yıldız Biçer, Manisa Milletvekili. 
Buyurun
Sayın Biçer. (CHP sıralarından alkışlar) 
TUR
YILDIZ BİÇER (Manisa) – Sayın Başkan, sayın milletvekilleri; Uluslararası
İşgücü Kanunu Tasarısı’yla ilgili vermiş olduğumuz önerge üstüne söz almış
bulunuyorum. 
İş
ve çalışma yaşamında devletin en önemli görevi, kendi yurttaşlarına istihdam
sağlamak ve çalışanlarını korumaktır. Amaç, sosyal ve halktan yana politikalar
üretmektir elbette. Orta Doğu gibi savaşın ve gözyaşının eksik olmadığı bir
coğrafyanın içinde olan ülkemiz, mülteciler, sığınmacılar ve savaşın yarattığı
göç sorunuyla boğuşurken ne yazık ki 15 Temmuz gecesinden beri karanlığın
dozunun her geçen gün arttığı, âdeta bir alaca karanlık kuşağının içine
girmiştir. 
Sayın
milletvekilleri, eğer bu faşist darbe gerçekleşmiş olsaydı gazeteciler
tutuklanacaktı, kumpas ile linç davaları başlayacaktı, mevcut kutuplaşma
üzerinden toplum paramparça olacaktı, akademisyenler cezaevlerine tıkılacaktı,
sizin hakkınızda sahte örgüt şemaları servis edilecekti, gençlerimiz,
çocuklarımız vesayetin kolluk kuvvetleri tarafından sokaklarda öldürülecekti.
Peki, size sormak istiyorum: Bu tablo size tanıdık geliyor mu? Bunları
hâlihazırda yapmakta olan bir anlayışın da öz eleştiri vermesi gerekmez mi? Yalnızca
sandık başını tutarak demokrat olunmadığının, demokrasinin tam da bu söylediğim
şeylere karşı olma durumu olduğunu anlamamızın zamanı gelmedi mi?
Sayın
milletvekilleri, bakın, elimde üzerinde Atatürk resmi olmayan 1 TL var. Bu
Atatürk resmi olmayan 1 TL, 2012 yılında cemaatin düzenlediği Türkçe
Olimpiyatları anısına basılmış Türk liralarındandır. 
2013’te
“Cemaat ile AK PARTİ arasında fitne ateşi yakmayı başaramayacaklar.” diyen
kişi, bugün Adalet Bakanı. Sayın Bakan şimdi çıkıp “FETÖ konusunda biz
muhalefete inanmadık, 17 Aralıktan sonra da onlar bize inanmadı.” diyebiliyor.
Peki,
sormak istiyorum: 17 Aralıkla ilgili herhangi bir yargılama oldu mu? Gerçekler
mahkeme karşısında ortaya çıktı mı? Unutmayın, “Bitsin bu hasret, gel artık.”
dediğiniz günden beri yalnızca dört yıl geçti. Peki, ya öncesi? Öncesi de “Ne
istediniz de vermedik.” cümlesinde gizli.
Diyaneti
istemişler vermişsiniz. TRT'yi istemişler, RTÜK’ü istemişler, TÜİK’İ
istemişler, vermişsiniz. Hazine Müsteşarlığını, üniversitelerimizi, Türkiye
Büyük Millet Meclisini, Başbakanlığı istemişler, vermişsiniz. İçişleri
Bakanlığını, Millî Eğitimi, Maliyeyi, Enerji Bakanlığını, Aile Bakanlığını,
Kalkınma Bakanlığını, Çevre ve Şehircilik Bakanlığını, Millî Savunma
Bakanlığını, Ulaştırma Bakanlığını istemişler, vermişsiniz. Yargıyı, polisi
istemişler, vermişsiniz. MiT’i istemişler, vermişsiniz. Orduyu istemişler,
vermişsiniz. Her 3 generalden 1’ini vermişsiniz, onlar da kalkmış bugün darbe
yapmışlar. Şimdi kalkıp başlarındaki zatı “Darbe yaptı, vatan hainidir.” diye
dosyalarla Amerika’dan bakan göndererek isteyecek noktaya gelişinizi, sadece
“Aldatıldık.” sözüyle geçiştirmemelisiniz. 
Şimdi
sizlere sormak istiyorum: Uğradığı iftira sonucunda “Bu şekilde giderseniz, ne
yönetecek bir ordu ne yaşanacak bir ülke ve cumhuriyet bulamayacaksınız.”
diyen, onurlu hayatına son vererek sizleri uyaran Yarbay Ali Tatar’ın ölümüne
neden olmaktan dolayı vicdan azabı duymayacak mısınız; hatırası önünde saygıyla
eğilmeyecek misiniz?
Biz,
demokrasiden yanayız; sizi darbecilerin devirmesine izin vermeyeceğiz, sizi
sandıkta yeneceğiz.
Saygılarımı
sunuyorum. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Diğer
önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 403 sıra sayılı Kanun Tasarısı’nın
5’inci maddesinin 2’nci fıkrasının aşağıdaki şekilde değiştirilmesini arz ve
teklif ederiz.
"2. Bakanlık kamu güvenliğine ilişkin hususlar
saklı kalmak üzere yabancılara ve yabancı istihdamı ihtiyacına ve Kanun
kapsamındaki diğer hususlara ilişkin olarak kamu kurum ve kuruluşlar ile kamu
kurumu niteliğinde olan mesleğe haiz meslek örgütlerinden ve sendikalardan
bilgi ve belge talep edebilir."
Çağlar Demirel
(Diyarbakır) ve arkadaşları
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Katılmıyoruz efendim.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın
Başkanım.
BAŞKAN
– Önerge üzerinde söz isteyen, Adıyaman Milletvekili Behçet Yıldırım.
Buyurun
Sayın Yıldırım. (HDP sıralarından alkışlar) 
BEHÇET
YILDIRIM (Adıyaman) – Sayın Başkan, değerli milletvekili arkadaşlarım; 403 sıra
sayılı Kanun Tasarısı’nın 5’inci maddesi üzerinde grubum adına söz almış
bulunmaktayım. Genel Kurulu saygıyla selamlıyorum.
Sayın
Cumhurbaşkanımızın “Darbe, bize Allah’ın bir lütfudur.” şeklinde bir söylemi
oldu, üzerinde kimse durmadı ama önemliydi. Sayın Cumhurbaşkanına buradan
sesleniyorum: Darbeyi lütuf olarak görmemek, lanetlenmesi gereken bir felaket
olarak değerlendirmek en doğru tutumdur. 
Bu
felaketten eğer bir lütuf çıkarmak istiyorsak şunları sıralıyorum: 
1)
Bugüne kadar ağzınızdan düşürmediğiniz tekçi zihniyetten vazgeçmeniz için,
2)
Yakın tarihe bakın lütfen, Türkiye'nin en büyük sorunu olan Kürt sorununun
silahla, savaşla, vurmayla, kırmayla çözülemeyeceğini hatırlamanız için, 
3)
Türkiye’nin evrensel değerlere sahip çıkacağı, her halkı, her inancı, her
kesimi kucaklayacak bir anayasa için, 
4)
AKP dışında partilerin de olduğunu ve bu partilerin de bu ülkede söz sahibi
olduklarını hatırlamanız için, 
5)
Eleştiriye açık olmanız için, 
6)
Sizin gibi düşünmeyen akademisyenleri, gazetecileri, bilim adamlarını,
sorgulayan bireyleri hakir görmemeniz için, 
7)
Üniversiteleri bilim yuvası hâline getirmek için tarafsız olmanız ve liyakate,
hakkaniyete göre hareket etmeniz için, 
8)
Tam demokratik bir Türkiye inşa etmek için, 
9)
Tarafsız, herkesin güvenebildiği, adil yargılandığı bir yargı sistemi
oluşturmak için, 
10)
Ve en önemlisi, kutuplaştırıcı söylemlerin halkta tedirginlik yarattığını ama
darbelere karşı yekvücut hâline geldiğini görmeniz açısından bir lütuftur, size
göre bir lütuftur bu darbe. Bunu görmek lazım. Bütün darbelere karşı, bütün
halkımızın birlikte hareket ettiğini, yekvücut hâline geldiğini görmeniz için
bunları sıraladım. 
Yine,
bunlara benzer onlarca madde sıralayabilirim ama hepsinin çözümü Meclis
diyoruz. “Halkın iradesi, halkın iradesi…” diyorsunuz ama pratikte Mecliste
bunu göremiyoruz. 6 milyon oyla gelmiş bir siyasi irade var, onların
dokunulmazlıklarını kaldırıp askere, polise, kolluk kuvvetlerine dokunulmazlık
getirmekle, halkın yüzde 80 gibi oylarla seçtiği belediyelere kayyum atamak
için Meclise getirmeye çalıştığınız yasalarla sorunlar çözülmez; bilakis,
büyür, kangrenleşir. 
Şimdi,
gelelim yasa tasarısına. Yine, önümüze Türkiye’nin güvenilir olmayan bir
ortamı, demokrasi sorunu geliyor. Komşularıyla, dünya ülkeleriyle kavgalı ya da
limoni ilişkilerde bulunan bir ülkeye, iç barışını sağlayamayan bir ülkeye,
kırılgan bir ekonomisi ve demokrasisi olan bir ülkeye -kusura bakmayın, özür
dileyerek söylüyorum- hangi ahmak yatırımcı yatırım yapmaya gelir? 
Sekiz,
dokuz yıl sonra Beşiktaş’ımız şampiyon oldu. Bakın, Beşiktaş’ın şampiyonluğunda
pay sahibi olan Sosa, Gomez, güvenli bir ortam yok diye Beşiktaş’ımızı terk
ettiler. Milyon dolarlar verdiğimiz, önerdiğimiz bir futbolcuyu bile Türkiye’ye
getiremiyoruz, yabancı sermaye nasıl gelecek? Yatırımcı, böyle, güven ortamının
olmadığı, kırılgan ekonomisi olan bir ülkeye gelmez; önce demokrasi, önce
güvenilir bir ortam arar.
Nitelikli
iş gücüne gelince: Vallahi, benim ülkemde o kadar nitelikli iş gücü var ki.
Maalesef iş yok. 2 üniversite bitirip iş arayanlar mı dersiniz, üniversite
mezunu olup asgari ücretle bir taşeronda iş bulmak için torpil arayanlar mı
dersiniz, işe girmek için rüşvet verenler mi ararsınız; hepsi var. Ki bunların
çoğuna benim gibi sizler de şahit olmuşsunuzdur. Tekrar ediyorum, nitelikli iş
gücü var ama nitelikli iş yok, iş. Yeter ki biz istihdamı oluşturalım,
çalışacak milyonlarca insan var ülkemizde. 
Meslek
örgütlerini, odalarını karşınıza almayın, onların görüşünü alın. Yurttaşlarının
çalışma yaşamını geliştirmek, çalışanları ve işsizleri korumak, çalışmayı
desteklemek ve işsizliği önlemeye uygun ekonomik ortam yaratmakla yükümlü olan
devletin, yabancı kişilerin çalıştırılmasını uluslararası hukuka uygun olarak
nesnel koşullarla sınırlama yetkisine sahip olması ve bu bağlamda yabancıların
çalıştırılmasının izne bağlanması kaynağını Anayasa'da bulan zorunlu
önlemlerdir. Bu düzenlemede, bunun tersine, yabancı uyruklu kişilerin Türkiye
sınırları içerisinde çalıştırılmasında kendi vatandaşlarına göre ayrıcalıklı
kurallar getirilmektedir. Bu durumu anayasal kurallarla ve kamu yararıyla, kamu
düzeniyle bağdaştırmak mümkün değildir. 
Bu
yasa tasarısı, hizmet sunumunda vatandaşa değil yabancıya öncelik veren;
vatandaşı için aradığı koşulları yabancıdan istemeyen; mühendislik, mimarlık,
hekimlik ve benzeri hizmetlerde yabancılarda akademik ve mesleki yeterlilik
aramayan; ülkemizde işsizlik oranının yüksek olduğu üniversite mezunlarını
görmek yerine yabancı şirketlerin ülkeye getireceği mühendis, mimar, şehir
plancısı olduğunu dahi bilmediğimiz, kontrol edilmeyen, beyana bağlı mühendis
ve mimarların istihdamına olanak veren; vergi ödemesine…
(Mikrofon
otomatik cihaz tarafından kapatıldı)
BEHÇET
YILDIRIM (Devamla) - …gerek olmaksızın yabancıların uzaktan ülkemize hizmet
sunmasını sağlayan bir yasa tasarısıdır ve bu yasa tamamen geri çekilmelidir
diyorum.
Genel
Kurulu saygıyla selamlıyorum. (HDP sıralarından alkışlar)
BAŞKAN
– Teşekkürler Sayın Yıldırım.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
5’inci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
6’ncı
madde üzerinde iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 403 sıra sayılı Kanun Tasarısı’nın 6’ncı maddesinin (1)’inci fıkrasının
aşağıdaki şekilde değiştirilmesini arz ve teklif ederiz.
"(1)
Çalışma izni diğer kanunlarda aksi görülmedikçe 4. Maddeye göre belirlenen
uluslararası işgücü politikası ve meslek örgütlerinin mevzuatı esas alınarak
Bakanlıkça verilir."
 İdris Baluken Sibel
Yiğitalp Behçet Yıldırım
 Diyarbakır Diyarbakır Adıyaman
 Mahmut Toğrul Mithat
Sancar
 Gaziantep Mardin
BAŞKAN
– Şimdi maddeye en aykırı önergeyi okutup işleme alıyorum.
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı'nın 6’ncı maddesinin
(1)’inci fıkrasının aşağıdaki şekilde değiştirilmesini arz ve teklif ederiz.
Saygılarımızla.
 Yakup Akkaya Aytuğ
Atıcı Ünal Demirtaş
 İstanbul Mersin Zonguldak
 Ali Yiğit Çetin
Arık Kazım Arslan
 İzmir Kayseri Denizli
"(1)
Çalışma izni, diğer kanunlarda aksi öngörülmedikçe 4 üncü maddeye göre belirlenen
uluslararası işgücü politikası esas alınarak Bakanlıkça verilir."
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Katılmıyoruz efendim.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın Başkan.
BAŞKAN
– Önerge üzerinde söz isteyen Denizli Milletvekili Kazım Arslan.
Buyurun
Sayın Arslan. (CHP sıralarından alkışlar)
KAZIM
ARSLAN (Denizli) - Sayın Başkan, değerli milletvekilleri; öncelikle hepinizi
sevgiyle saygıyla selamlıyorum. 
403
sıra sayılı Uluslararası İşgücü Kanunu Tasarısı’nın 6’ncı maddesinde değişiklik
için verdiğimiz önerge üzerine söz almış bulunmaktayım.
Değerli
arkadaşlarım, aslında bugün işçi ithalinin ötesinde, mevcut işçilerimizi nasıl
daha iyi barındırabiliriz, daha iyi bir yaşama kavuşturabiliriz, onların sosyal
haklarının hangi noktalarda eksik olduğunu görüp onları tamamlamak için neler
yapabiliriz, bunun üzerine konuşmamız gerekiyordu. Ama maalesef, bu kadar işsizliğin
olduğu ülkemizde, öğretmenlerin işsiz olduğu, ziraat mühendislerinin,
veterinerlerin, mimarların, mühendislerin boşta gezdiği ülkemizde, bu alanda
işçi ithal eden, çalışmasını istediğimiz bazı yabancı işçiler için bu
düzenlemeyi yapmak durumunda kalıyoruz. 
Değerli
arkadaşlarım, önce vatan, önce vatandaş. Eğer bu kadar işsizi olan, işsiz
ordusu olan bir ülkede, bunları tam, iyi bir şekilde değerlendirmeden bu kanunu
konuşuyorsak, gerçekten, bana göre eksik yapıyoruz diye belirtmek istiyorum. 
Değerli
arkadaşlarım, yabancıların gelmesiyle birlikte… Zaten bugün ülkemizde 5 milyona
yakın yabancının olduğu ve bunların değişik yerlerde, değişik şekillerde kaçak
bir şekilde çalıştıkları da bir gerçektir. Şimdi, bunları görmezlikten gelerek,
yurt dışından daha fazla yabancıları getirerek ülkede bir kargaşayı, bir kaosu
artıracak olan bu çalışmayı, bu düzenlemeyi yaparsak, kesinlikle bu alanda
ekonomiye katkıdan ziyade çalışma hayatımıza zarar verecek bir konuma getirmiş
oluruz diye belirtmek istiyorum. 
Şimdi,
yabancıların gelmesiyle birlikte kaçak işçi çalıştırılması artacaktır değerli
arkadaşlarım. Kaçak işçi çalıştırılması demek, ücretlerin düşmesi demektir.
Kaçak işçi çalıştırılması demek, vergiden az tahsil etmek demektir. Kaçak işçi
çalıştırmak demek, sosyal güvenlik primlerinin azaltılması demektir ki burada
da ülkemizin gerçek anlamda hem devlet olarak hem de millet olarak bir fayda
sağladığını söylemek mümkün değildir değerli arkadaşlarım. 
Değerli
arkadaşlarım, ülkemizin işçi ithaline değil, ülkemizin bilgi ve teknoloji
ithaline ihtiyacı vardır. Aslında bu Meclisin, bugün bu alanlarda değerlendirme
yapmasına, düzenleme yapmasına ve ülkemize getirilecek bilgi ve teknoloji ile
yatırımı daha çok artıracak çalışmaların yapılmasına ve çalışma hayatının böylelikle
daha geniş boyuta yayılmasına ve Türkiye’nin daha hızlı bir şekilde büyümesine
olanak sağlayacak bir düzenlemeye ihtiyacımız vardır diye belirtmek istiyorum. 
Değerli
arkadaşlarım, bugün ülkemizin gerçekten, işçiye değil, ülkemizin yatırıma,
üretime, istihdama ve ihracata ihtiyacı var. Bizim, ithalattan, gerek işçi
ithalatından gerekse mal ithalatından uzaklaşmamız gerekiyor. Dış ticaret
açığımızın bu kadar fazla olduğu bir dönemde, bir yandan işçi ithalatı yaparak,
ithalatımızı kısmak yerine artırıyorsak, ihracatımızı artırmak yerine daha
farklı alanlarda zamanımızı ve enerjimizi harcıyorsak, bu, ülkemizin yararına
olmayacaktır diye belirtmek istiyorum. Onun için, çalışma hayatıyla ilgili yeni
düzenlemelere ihtiyaç var, sendikal haklarla ilgili düzenlemelere ihtiyaç var,
çalışanların sosyal haklarıyla ilgili düzenlemelere ihtiyaç var; bu vatandaşın,
bu çalışanların, üretenlerin daha refah, daha huzurlu bir ülkede yaşama
ihtiyacı var. Bunlarla ilgili düzenlemeyi yapmamız gerekiyordu.
Bu
şekilde sözlerimi bitiriyorum. Beni dinlediğiniz için hepinize teşekkür
ediyorum. 
Saygılar
sunuyorum. (CHP sıralarından alkışlar)
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 403 sıra sayılı Kanun Tasarısı’nın 6’ncı maddesinin (1)’inci fıkrasının
aşağıdaki şekilde değiştirilmesini arz ve teklif ederiz.
"(1)
Çalışma izni diğer kanunlarda aksi görülmedikçe 4. Maddeye göre belirlenen
uluslararası işgücü politikası ve meslek örgütlerinin mevzuatı esas alınarak
Bakanlıkça verilir."
İdris Baluken
(Diyarbakır) ve arkadaşları
BAŞKAN – Komisyon önergeye katılıyor mu?
SAĞLIK, AİLE, ÇALIŞMA VE SOSYAL İŞLER KOMİSYONU BAŞKANI
VURAL KAVUNCU (Kütahya) – Katılmıyoruz Sayın Başkan.
BAŞKAN – Hükûmet?
ÇALIŞMA VE SOSYAL GÜVENLİK BAKANI SÜLEYMAN SOYLU
(Trabzon) – Katılmıyoruz Sayın Başkanım. 
BAŞKAN – Önerge üzerinde söz isteyen Diyarbakır
Milletvekili Sibel Yiğitalp.
Buyurun
Sayın Yiğitalp. (HDP sıralarından alkışlar)
SİBEL
YİĞİTALP (Diyarbakır) – Sayın Başkan, değerli milletvekilleri; hepinizi
saygıyla ve sevgiyle selamlıyorum.
Halkların
Demokratik Partisi olarak 403 sıra sayılı Kanun Tasarısı’nın 6’ncı maddesi
üzerinde söz almış bulunmaktayım.
Mevcut
durumda bizim baktığımız yer şu: Herhangi bir çalışma izninin, ne kadar süreyle
çalışması gerektiğinin… Bunun üzerine bir denetleme mekanizmasının olmamasından
kaynaklı bir şerhimiz var. Bu şerhimiz, aslında, şu anda Türkiye’de yaşanan
bütün dinamikler üzerinden bir denetleme mekanizmasının olmayışıyla da ilgili. 
Şu
anda mevcut siyasete baktığımızda, herkesin demokrasi üzerinden cümle kurduğu
bir dönemden geçiyoruz ama bunun iş hayatında, çalışma koşullarında, bütün
yaşam alanlarında, pratikte gerçekleşme düzeyini ne yazık ki çok az görüyoruz.
Şimdi, biz, çalışma hayatıyla ilgili bir iyileştirme yapmaz isek… Sadece kendi
vatandaşlarımızın değil, gelebilecek olan sığınmacıların ve var olan
sığınmacıların da çalışma koşullarını, insani şartlar altında çalışmasını hep
birlikte sağlamak zorundayız. 
Mevcut
durum bu iken, yapılan yasa tasarısına baktığınızda, bununla ilgili, nasıl
çalışacağı, çalışma saatleri ve çalışma koşullarına dair hiçbir denetleme
mekanizması yok. Böyle olunca, merdiven altı çalışmalar, insan iş gücünün
sömürüsü ve tamamen işveren ve işçi üzerinden, hukuksuzca, antidemokratik bir
çalışma zemini sağlamaktadır. Bu yüzden, bu çalışma zemininin denetleme
mekanizması üzerinden olması gerektiğini; çalışma saatinin belirlenmesi ve
bunun bir hukuk çerçevesi içerisinde olması konusunda şerhimizi ifade ediyorum.

Hepinizi
saygıyla selamlıyorum. 
BAŞKAN
– Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir. 
6’ncı
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
7’nci
madde üzerinde iki adet önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan 403 sıra sayılı Uluslararası İşgücü
Kanunu Tasarısı’nın 7’nci maddesinin (5)’inci fıkrasının aşağıdaki şekilde
değiştirilmesini arz ve teklif ederiz.
Saygılarımızla.

 Yakup Akkaya Aytuğ Atıcı Ünal
Demirtaş
 İstanbul Mersin Zonguldak
 Ali Yiğit Çetin
Arık Orhan Sarıbal
 İzmir Kayseri Bursa 
“(5)
Bakanlıkça başvurunun ilgili olduğu işkolu ve niteliğine göre ilgili kamu kurum
ve kuruluşları ile kamu kurumu niteliğindeki meslek kuruluşlarının görüşleri
dikkate alınır.”
BAŞKAN
– Maddeye en aykırı önergeyi okutup işleme alıyorum. 
Türkiye Büyük Millet Meclisi
Başkanlığına
Görüşülmekte
olan 403 sıra sayılı Kanun Tasarısı’nın 7’nci maddesinin (5)’inci fıkrasının
aşağıdaki şekilde değiştirilmesini arz ve teklif ederiz. 
“(5)
Bakanlıkça başvurunun ilgili olduğu iş kolu niteliğine göre ilgili kurum
kuruluş ile meslek ve Sivil Toplum Kuruluşlarının görüşleri dikkate alınır.”

 İdris Baluken  Çağlar Demirel  Sibel
Yiğitalp 
 Diyarbakır  Diyarbakır Diyarbakır
 Berdan Öztürk  Meral
Danış Beştaş Mahmut Toğrul
 Ağrı Adana
 Gaziantep
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Katılmıyoruz Sayın Başkan.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın Başkan.
BAŞKAN
- Önerge üzerinde söz isteyen Gaziantep Milletvekili Mahmut Toğrul.
Buyurun
Sayın Toğrul. (HDP sıralarından alkışlar)
MAHMUT
TOĞRUL (Gaziantep) – Teşekkür ediyorum Sayın Başkan.
Değerli
milletvekilleri, Genel Kurulu saygıyla selamlıyorum.
Değerli
milletvekilleri, Uluslararası İşgücü Kanunu Tasarısı üzerine grubum adına
verilmiş önerge hakkında söz almış bulunuyorum.
Değerli
milletvekilleri, 403 sıra sayılı bu kanunla, hizmet sunumunda vatandaşa değil,
yabancıya öncelik veriyorsunuz. Bu yasayla, vatandaş için aranan koşulları
yabancıdan istemiyorsunuz. 
Yine
bu yasayla, mühendislik, mimarlık, hekimlik ve benzeri hizmetlerde,
yabancılarda akademik ve mesleki yeterlilik aramıyorsunuz.
Yine
bu yasayla, ülkemizde işsizlik oranının yüksek olduğu üniversite mezunlarını
görmek yerine, yabancı şirketlerin ülkeye getireceği, mühendis, mimar, şehir
plancısı dahi olduğunu bilmediğimiz, kontrol edilmeyen, beyana dayalı mühendis
ve mimarların istihdamına olanak veriyorsunuz.
Yine
bu yasayla, vergi ödemelerine gerek olmaksızın, yabancıların uzaktan yani
ülkeye gelmeden hizmet sunmasını sağlıyorsunuz. 
Yine
bu yasayla, yabancıların serbest meslek mensubu olarak kendi ad ve namlarına
kolayca hizmet sunmalarının önünü açıyorsunuz, kendi vatandaşımız aleyhine
haksız rekabet ortamı yaratıyorsunuz.
Yine
bu maddeyle, yabancılara, nitelikleri bir yana, çalışma ve ikamet izni dahi
aramıyorsunuz, muafiyet tanıyorsunuz. 
Yine
bu yasayla, kamu yararına dernek ve vergi muafiyeti olan vakıflarda,
yabancılara, çalışma iznine tabi olmadan çalışma hakkı veriyorsunuz.
Yine
bu tasarıyla, AR-GE ve serbest bölgeler konusunda özel hükümler getiren bir
niteliğe sahip bir yasa çıkarıyorsunuz. 
Üzerine
söz aldığım yasa maddesi ise “Gerek görülecek hâllerde ilgili kamu kurumları ve
STK’ların görüşleri alınır.” diyor. Değerli arkadaşlar, gerek görülecek
hâllerden kastınız nedir? Bu hâller açıkça tanımlanmalı ve hangi durumda görüş
alınacağı net olarak belirlenmelidir. Hangi tür ve ölçekte olursa olsun,
Bakanlık, ilgili meslek odaları ve STK’ların görüşünü mutlaka almalıdır.
Nitelikli iş gücünün değerlendirilmesinde ve seçilmesinde getirilmesi planlanan
puanlama sisteminin objektif kriterlere uygunluğu garanti altına alınmalıdır.
Bu kriterler şeffaf ve katılımcı bir biçimde hazırlanmalıdır. 
Değerli
milletvekilleri, özellikle, 15 Temmuz darbesi üzerine, ilk kez söz aldığım
için, darbeyi bu vesileyle lanetlediğimi bir kez daha belirtiyorum. Daha önce
bu konularla ilgili yaptığımız uyarıları maalesef göz ardı ettiniz, dikkate
almadınız. Şu anda kamuda FETÖ çetesinin temizlenmesi yönünde adım atıyorsunuz
ama burada yine uyarılarımızı yapmak durumundayız. Özellikle yerellerde bu
çetelerin temizlenmesi sırasında olay bir cadı avına dönüştürülmekte, özellikle
yerel yöneticiler, ilgili mülki idareler bu anlamda kendilerine rakip
gördükleri ya da istenmediğini düşündükleri bazı kesimleri de maalesef bu
torbanın içine atarak aslında yürütülen çalışmayı sulandırmaktadırlar. Bakın,
Van Yüzüncü Yıl Üniversitesinde FETÖ’cüleri açığa alırken beraberinde bu ülkede
savaş istemeyen ve bunun için imza vermiş olanları da yanına katıyorsunuz, aynı
şeyi Tunceli Üniversitesinde yapmaya çalışıyorsunuz. Bu son derece tehlikelidir
ve yaptığınız işin de sulandırılmasını getirecek ve yarın gerçekten varmak
istediğiniz yere ulaşmaktansa farklı limanlara ulaşacaksınız. Onun için bu işi
bir cadı avına dönüştürmemek gerekiyor; doğru araştırmak ve hukuk önünde,
hukuka dayalı bir şekilde tespit ederek bu işi yürütmek durumundasınız. “FETÖ
çetesiyle uğraşıyoruz.” diyorsunuz, bakıyoruz ki yıllarca FETÖ’yle mücadele
etmiş EĞİTİMSEN yöneticilerini bu torbanın içine atıyorsunuz. Bakıyoruz, yine,
KESK yöneticilerini, KESK çalışanlarını bu torbanın içine alıyorsunuz. Bu
konuda uyarı görevimizi yerine getiriyoruz. Bu yoldan vazgeçilmezse bu iş
sulanır ve gerçekten, dediğim gibi, varmak istediğiniz noktaya da
ulaşamazsınız, böylelikle FETÖ çetesini de engelleyemezsiniz. 
Daha
da önemlisi, liyakati esas alacak yol ve yöntemleri hep beraber bulmak
zorundayız diyorum, Genel Kurulu saygıyla selamlıyorum. (HDP sıralarından
alkışlar)
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Diğer
önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 403 sıra sayılı Uluslararası İşgücü
Kanunu Tasarısı’nın 7’nci maddesinin (5)’inci fıkrasının aşağıdaki şekilde
değiştirilmesini arz ve teklif ederiz.
Saygılarımızla.
Orhan Sarıbal (Bursa) ve
arkadaşları
“(5)
Bakanlıkça başvurunun ilgili olduğu işkolu ve niteliğine göre ilgili kamu kurum
ve kuruluşları ile kamu kurumu niteliğindeki meslek kuruluşlarının görüşleri
dikkate alınır.”
BAŞKAN
– Komisyon önergeye katılıyor mu? 
SAĞLIK, AİLE, ÇALIŞMA VE SOSYAL İŞLER KOMİSYONU BAŞKANI
VURAL KAVUNCU (Kütahya) – Katılmıyoruz efendim.
BAŞKAN – Hükûmet?
ÇALIŞMA VE SOSYAL GÜVENLİK BAKANI SÜLEYMAN SOYLU (Trabzon)
– Katılmıyoruz Sayın Başkanım. 
BAŞKAN
– Önerge üzerinde söz isteyen Bursa Milletvekili Orhan Sarıbal.
Buyurun
Sayın Sarıbal. (CHP sıralarından alkışlar) 
ORHAN
SARIBAL (Bursa) – Sayın Başkan, değerli milletvekilleri; 403 sıra sayılı,
uluslararası iş gücü transferiyle ilgili konuda sizlerle bazı bilgileri
paylaşmak isterim.
Öncelikle,
5’inci maddenin ilgili bölümünde mutlaka meslek odalarından bilgi alınmalı,
bunlara dayalı bir çalışma yürütülmelidir. Sadece Bakanlığın böyle bir
sorumluluğu üstlenmesinin bazı sorunlarla bizi karşı karşıya bırakacağını açık
bir şekilde ifade etmek gerekir. 
Yine,
çalışma izni başvuruları konusunda “yetkili aracı kurum” olarak belirtilen bir
kurum söz konusu ki bu, özel istihdam bürolarını içermektedir. Bunlar, özel
istihdam bürolarına benzer bir anlayışla ortaya çıkmaktadır ki bunun mutlaka ve
mutlaka bu yapıdan çıkarılması gerekir. Bu, ciddi anlamda bir sorun olarak
karşımızda durmaktadır. 
Yabancı
mühendis, mimarlar ve şehir plancılarının ülkemizde çalışma koşulları 2003
yılından itibaren 4817 sayılı Yabancıların Çalışma İzinleri Hakkında Yasa’yla
belirlenmiştir. Bu yasa, ülkemizde çalışacak yabancı mühendis, mimar ve şehir
plancılarının çalışma izinlerini ve çalışma koşullarını düzenlemektedir.
TMMOB’un ilgili yasası da zaten -6235 sayılı Yasa- bunu çok açık bir şekilde
öngörmektedir. Yani, TMMOB yabancı mühendis, mimar, şehir plancılarının bu
ülkede çalışmasını öngörmüştür, bununla ilgili belirli kriterleri vardır,
TMMOB’un buna itirazı zaten söz konusu değildir, bu da burada açık bir biçimde
ortaya çıkmaktadır. 
AKP
iktidarı sermaye için teşvik paketleri, yasal düzenlemeler yapmaya devam
ediyor. Türkiye Büyük Millet Meclisi gündemine alınan Uluslararası İşgücü
Kanunu Tasarısı ülkemiz ve birçok akademik meslek disipliniyle birlikte yerli
mühendis, mimar, şehir plancıları aleyhine birçok olumsuzluğu içermektedir.
Öncelikle belirtmek gerekir ki bu düzenleme, esas olarak, sermayeye daha ucuz
emek gücü sağlamak amacıyla yapılmak istenmektedir. Tasarı yalnızca yabancı
sermayenin taleplerini dikkate almakta, halkımızın ve ülkemizin çıkarlarını göz
ardı etmektedir. Tasarı, TMMOB ve bağlı odalarının yetkilerini ülkemiz ve
mühendislik, mimarlık ve şehir plancılığı birikimimiz aleyhine yeniden
düzenlemeyi öngörmektedir. Kaldı ki daha birkaç gün önce yaşadığımız darbe
meselesi sonrası FETÖ örgütlenmesinin yurt dışında açtığı onlarca üniversitede
yetişen mühendisleri acaba bu yasanın neresine koyacaksınız, nasıl seçeceksiniz
bu disiplinsizlik ortamında? 
Artan
işsizliğe ve derinleşen güvencesizliğe ek olarak emeği ucuzlatmak amacıyla
hazırlanan bu tasarı mühendisleri, mimarları, şehir plancılarını yakından
ilgilendirmektedir. Yasalaştığı takdirde, işsizlik, daha uzun çalışma saatleri,
ücretlerin düşürülmesi ve sendikasızlaştırma olarak yer bulacaktır. Tasarının
yasalaşması durumunda mühendis, mimar, şehir plancılarımızın kendi ülkelerinde
mülteci ve ucuz iş gücü konumuna düşürülecekleri açıktır. Meslektaşlarımız
arasında mevcut olan işsizlik daha da artacaktır. Akademik ve mesleki yeterliliğini
kanıtlamayan, diploma denkliği aranmayan yabancı çalışanlar nitelikli iş gücü
sayılacak, kanıtlayan yurttaşlarımız ise ara eleman konumuna indirgenecektir.
Yasa tasarısı, akademik ve mesleki yeterliliğini kanıtlamayan yabancıyı
nitelikli iş gücü, kanıtlayan ülke vatandaşını ara eleman konumuna getirmek
için elinden geleni yapmaya çabalamaktadır. Yabancıya bağımsız çalışma izni
veren tasarı, ülke vatandaşının serbest çalışma hakkını elinden alarak
yabancıların yanında düşük ücretli çalışan konumuna getirecektir. Yabancı
çalışanlar ülkemize gelmeden, uzaktan ve vergi ödemeksizin çalışabilecek,
ülkeye gelenlerse çalışma ve ikamet izni almaktan muaf olacaklardır.
Şunu da çok açıkça ortaya koymak gerekiyor: Bu yasa
tasarısı ucuz emek, ucuz iş gücü üzerine kurulmuştur. Yabancı sermayenin
Türkiye’ye gelebilmesi için bu ülkedeki işsizler, yoksullar yok sayılmaktadır,
yabancıların bu ülkede iş bulması ama öbür taraftan da emeğin ucuzlatılarak,
emek sömürüsü yapılarak yabancı sermayenin bu ülkeye taşınması öngörülmektedir.
Bu bağlamıyla, bu ülkenin 1970’lerde, 1980’lerde olduğu gibi bir iş gücüne,
yabancı iş gücüne ihtiyacı olmadığını öngörüyoruz ve söylüyoruz. Aynı zamanda,
bu ülkenin mühendisi de, bu ülkenin işçisi de, bu ülkenin işsizi de
niteliklidir. Bunun en iyi örneği, 1950’li yıllarda, 1940’lı yıllarda
Almanya’ya giden, o dev ekonominin birer parçası olan bizim yoksul köylü
yurttaşlarımızdır.
Bu anlamda, bu yasa tasarısının bu ülkeye ve emek
sınıfına bir kazanım getiremeyeceğini; tam tersi, yeni sömürü alanları
açılacağını çok açık bir şekilde ifade etmek gerekiyor.
“Yaşasın TMMOB, yaşasın demokrasi!” diyorum. (CHP
sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
7’nci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
8’inci madde üzerinde üç adet önerge vardır,
okutuyorum: 
Türkiye Büyük Millet Meclisi
Başkanlığına
Görüşülmekte olan 403 sıra sayılı Uluslararası İşgücü
Kanunu Tasarısı’nın 8’inci maddesinin (1)’inci, (2)’nci, (3)’üncü fıkralarının
madde metninden çıkarılarak diğer fıkraların buna göre teselsül ettirilmesini
arz ve teklif ederiz.
 Ruhi Ersoy Zihni Açba Fahrettin
Oğuz Tor
 Osmaniye Sakarya Kahramanmaraş
 Ahmet Selim Yurdakul Mustafa
Kalaycı Baki Şimşek
 Antalya Konya Mersin
 Erhan
Usta
 Samsun
Türkiye Büyük Millet Meclisi
Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 8’inci maddesinin
(3)’üncü fıkrasının madde metninden çıkarılmasını ve aşağıdaki (3)’üncü
fıkranın eklenmesini, (4)’ üncü fıkranın aşağıdaki şekilde değiştirilmesini arz
ve teklif ederiz.
Saygılarımızla.

 Yakup Akkaya Aytuğ
Atıcı Ali Yiğit
 İstanbul Mersin İzmir
 Şenal Sarıhan Ünal
Demirtaş Çetin Arık
 Ankara Zonguldak Kayseri

“(3)
Gıda, Tarım ve Hayvancılık Bakanlığı, tarım alanında, Çevre ve Şehircilik
Bakanlığı, kentsel ve çevre alanlarındaki, Orman ve Su İşleri Bakanlığı, orman
ve su ile ilgili alanlarda, Enerji ve Tabii Kaynaklar Bakanlığı, madenler ve
tabii kaynaklarımızla ilgili alanlarda, Ulaştırma, Denizcilik ve Haberleşme
Bakanlığı, deniz ulaştırma alanıyla ilgili mesleki faaliyette bulunacak
yabancılara ön izin vermeye yetkili olup, ön izin alınması gereken meslekler
anılan Bakanlığın görüşü alınarak Bakanlıkça belirlenir. Bakanlık, profesyonel
meslekler, mimar ve mühendislerle ilgili başvurular için ilgili meslek
odalarının da ön görüşünü almak zorundadır. Bakanlık, ülke güvenliği ve
uluslararası anlaşmalar gereğince çalışma izni başvurularında İçişleri
Bakanlığının ve Dışişleri Bakanlığının da görüşlerine başvurur.”
“(4)
4/11/1981 tarihli ve 2547 sayılı Yükseköğretim Kanununun 34 üncü maddesi
uyarınca çalışacak yabancı uyruklu öğretim elemanlarına çalışma izni,
Yükseköğretim Kurulunca İçişleri Bakanlığına bildirilir ve bir ay içinde
alınacak olumlu görüş neticesinde ilgili mevzuata göre vereceği ön izne
istinaden Bakanlıkça verilir. Ön izne istinaden çalışacak yabancı öğretim
elemanlarının çalışma izni başvurularının değerlendirilmesinde, bu Kanunun 7 nci
maddesinin dördüncü, beşinci ve altıncı fıkraları ile (f), (g) ve (ğ) bentleri
saklı kalmak üzere 9 uncu maddesinin birinci fıkrası uygulanmaz.” 
BAŞKAN
– Okutacağım son önerge maddeye en aykırı önerge olup onu işleme alacağım. 
Türkiye Büyük Millet Meclisi Başkanlığına
Görüşülmekte
olan 403 sıra sayılı Kanun Tasarısı’nın 8’inci maddesinin tasarı metninden
çıkarılmasını arz ve teklif ederiz. 
 Çağlar Demirel İdris
Baluken Sibel Yiğitalp
 Diyarbakır 
Diyarbakır  Diyarbakır
 Berdan Öztürk Meral
Danış Beştaş
 Ağrı 
Adana
BAŞKAN
– Komisyon önergeye katılıyor mu? 
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Katılmıyoruz Sayın Başkan. 
BAŞKAN
– Hükûmet? 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın
Başkanım. 
BAŞKAN
– Önerge üzerinde söz isteyen Diyarbakır Milletvekili Sibel Yiğitalp. 
Buyurun
Sayın Yiğitalp. (HDP sıralarından alkışlar) 
SİBEL
YİĞİTALP (Diyarbakır) - Sayın Başkan, değerli milletvekilleri; hepinizi
saygıyla selamlıyorum.
Önemli
bir yasa üzerinde konuşuyoruz ama asıl önemli olan sorunumuz şu anda
Türkiye'nin kaotik ve gerçekten yönetilebilir düzeyden çıkmış olmasıdır. Hoş,
uzun süredir yönetilmez bir durumdaydı ama son sürece baktığınızda, yalnız on
iki gün önce bu Meclis bombalandı, F16’larla bombalandı, Türkiye'nin birkaç
yeri bombalandı, sivil bir sürü insan yaşamını yitirdi, onları da rahmetle
anıyorum ve o gün Mecliste ve dışarıda, demokrasi adına gerçekten Meclisin
iradesine sahip çıkanları da selamlıyorum.
Şimdi,
biz buralara geldik ve şu anda herkes millî birlik ve beraberlik üzerinden
bahsediyor, millî birlik ve beraberlik üzerinden bir sürü etkinlik yapılıyor,
eylemler yapılıyor, insanlar sokaklara çağrılıyor ve bu da Meclisi sahiplenme,
iradeye sahip çıkma, halkın meşruiyetine sahip çıkması adına yapılıyor; çok
meşru ve haklı bir taleptir. Bu çok meşru ve haklı bir talebi, bir de Fırat’ın
doğusuna baktığımızda, kürdistana baktığımızda, orada da görmek gerekiyor.
Sadece burada, F16’larla bombalandığında, oradaki gelen unsurlar kötü değildir.
Bu unsurları besleyen, ona dokunulmazlık zırhı veren, onu bu konuda motive
eden, “Ev ev temizleyeceğiz, mahalle mahalle temizleyeceğiz.” diye motive eden
siyasi iktidar, bugün F16’larla buranın bombalanmasının zeminini yaratmıştır ne
yazık ki.
Bakın,
hâlen Şırnak’ta, Nusaybin’de, Sur’da sokağa çıkma yasakları devam ediyor ve
önümüz kış, bir ay sonra kış gelecek, o insanlar, binlerce insan evleri, yaşam
alanları tamamen yıkılmış bir hâlde nasıl dönecek, nasıl yaşayacak? Bunun
üzerinden burada bir cümle kurulması gerekiyor. Ama, biz sadece “millî birlik
ve beraberlik” diyerek kürdistan coğrafyasını, orada yaşayan halkları görmezden
gelirsek bu darbe mekanizmasının yeniden oluşmasını, yeniden bir zeminini
yaratmış olacağız. Bu kadar ağır bir dönemden geçerken bu ülke, burada
konuşulması gereken şuydu: Herkesin farklılığıyla, herkesin değişikliğiyle,
herkesin kendini temsil ettiği iradesiyle bir araya gelip gerçekten bu darbe
mekaniğini boşa çıkarmak gerekiyordu. 
Şimdi,
Sayın Cumhurbaşkanı “Allah’ın bir lütfu.” diyor, evet, Allah’ın bir lütfu ama
bunu siz nasıl lütfa çevireceksiniz? Sadece kendi iktidarınızın sarsılma
noktasında mı çağrı yapacaksınız? Peki, Amed’de yani Diyarbakır’da, Şırnak’ta,
Nusaybin’de, Mardin’de yaşayan halkın taleplerine, meşru ve onurlu taleplerine
karşı hâlen tanklarla, toplarla cevap vererek mi bu meşruiyeti
sahipleneceksiniz? Şunu unutmayalım: Orada yapılan tüm katliamların yegâne
sebebi ve zemini, ısrarla, altını çizerek söylüyorum: 15 Temmuzda burası
bombalanmışsa oranın bombalanmasının tezahürüdür. O gün orada yapanlar
kahramanken, bugün burada yapanlar vatan haini oldu. Orada yaşayan insanların
iradesi hâlen burada konuşma zemini üzerinden bir cümle kuramıyorsa bugün millî
irade ve ortaklıktan bahsetmemiz ne kadar doğrudur, ne kadar sahicidir?
Gerçekten demokrasiden bahsediyorsak, diğer tarafı görmeden sadece buradaki
iktidarın, kendi iktidarının sarsılması üzerinden cümle kurabiliyorsak bu ne
kadar sahici bir demokrasi anlayışıdır? Bizim, şu anda gerçekten bu kaostan
çıkmamızın tek ve yegâne koşulu şudur: Demokratik cumhuriyettir. Demokratik
cumhuriyetin bir araya gelmesi için de bütün tarafların bir araya gelip çözüm
ve müzakere sürecini başlatması gerekir. Bu da İmralı’da ağır tecrit koşulları
altında bulunan Sayın Abdullah Öcalan’ın üzerinden öncelikle tecridin
kaldırılması, sokağa çıkma yasaklarının kaldırılması, katliamların bitirilmesi,
oturup gerçekten aklı başında bir araya gelerek bu sorunu nasıl çözebiliriz…
Bu
sorun siyasal bir sorundur, bu sorun terörle izah edilemez, bu sorun kamu
güvenliği üzerinden izah edilemez. Eğer edilmiş olsaydı kırk yıl boyunca bu 70
bin insan yaşamını yitirmemiş olacaktı. Bizim, gerçekten artık biraz aklımızı
başımıza alıp bu son yaşanan… Binlerce insan yaşamını kaybetti, yüz binlerce
anne baba çocuklarını kaybetti, binlerce insan evinden, yurdundan oldu, evleri
yok oldu arkadaşlar. Bakın, Nusaybin yerle bir olmuş, Sur yerle bir olmuş; o
gerçeği buradan görmezsek, burası o gerçeği görmezse asla ve asla, oluşabilecek
yeni bir darbeye bu kadar sağlıklı karşı çıkma şansımız olmayacak, inanın ki bu
kadar ucuz da kurtulmayacağız. Eğer bu ülkeye gerçekten demokrasi getirilmek
isteniyorsa Kürt sorununun bir siyasal sorun olduğunu görmek ve güvenlik
politikalarından vazgeçerek, gerçek bir siyasal platformda tartışarak bunu
çözmemiz gerekiyor. Yoksa, burada her gün birbirine insanlar rahmet okusun, her
gün darbeye lanet getirsin; arkası gelmeyecekse, bir çözüm olmayacaksa bunun
bir anlamı var mı? Bu Meclis bunun için burada değil mi? Bu Meclisin iradesi
halkların iradesi üzerinden burada oluşmamış mı? 
(Mikrofon
otomatik cihaz tarafından kapatıldı) 
SİBEL
YİĞİTALP (Devamla) – Öyleyse bu iradeye niye saygı duymuyoruz arkadaşlar?
Hepinizi
saygıyla selamlıyorum. (HDP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 8’inci maddesinin
(3)’üncü fıkrasının madde metninden çıkarılmasını ve aşağıdaki 3’üncü fıkranın
eklenmesini, (4)’üncü fıkranın aşağıdaki şekilde değiştirilmesini arz ve teklif
ederiz. 
“(3)
Gıda, Tarım ve Hayvancılık Bakanlığı, tarım alanında, Çevre ve Şehircilik Bakanlığı,
kentsel ve çevre alanlarındaki, Orman ve Su İşleri Bakanlığı orman ve su ile
ilgili alanlarda, Enerji ve Tabii Kaynaklar Bakanlığı, madenler ve tabii
kaynaklarımızla ilgili alanlarda, Ulaştırma, Denizcilik ve Haberleşme
Bakanlığı, deniz ulaştırma alanıyla ilgili mesleki faaliyette bulunacak
yabancılara ön izin vermeye yetkili olup, ön izin alınması gereken meslekler
anılan Bakanlığın görüşü alınarak Bakanlıkça belirlenir. Bakanlık, profesyonel
meslekler, mimar ve mühendislerle ilgili başvurular için ilgili meslek
odalarının da ön görüşünü almak zorundadır. Bakanlık, ülke güvenliği ve
uluslararası anlaşmalar gereğince çalışma izni başvurularında İçişleri
Bakanlığının ve Dışişleri Bakanlığının da görüşlerine başvurur.”
“(4)
4/11/1981 tarihli ve 2547 sayılı Yükseköğretim Kanununun 34 üncü maddesi
uyarınca çalışacak yabancı uyruklu öğretim elemanlarına çalışma izni,
Yükseköğretim Kurulunca İçişleri Bakanlığına bildirilir ve bir ay içinde
alınacak olumlu görüş neticesinde ilgili mevzuata göre vereceği ön izne
istinaden Bakanlıkça verilir. Ön izne istinaden çalışacak yabancı öğretim
elemanlarının çalışma izni başvurularının değerlendirilmesinde, bu Kanunun 7
nci maddesinin dördüncü, beşinci ve altıncı fıkraları ile (f), (g) ve (ğ)
bentleri saklı kalmak üzere 9’uncu maddesinin birinci fıkrası uygulanmaz.” 
Şenal Sarıhan (Ankara) ve
arkadaşları
BAŞKAN
– Komisyon önergeye katılıyor mu? 
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Katılmıyoruz Sayın Başkan.
BAŞKAN
– Hükûmet? 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın Başkan.
BAŞKAN
– Önerge üzerinde söz isteyen Ankara Milletvekili Şenal Sarıhan. 
Buyurun
Sayın Sarıhan. (CHP sıralarından alkışlar)
ŞENAL
SARIHAN (Ankara) – Teşekkür ederim.
Değerli
Başkan, değerli kâtip üyesi arkadaşlarım, milletvekili arkadaşlarım, yazman
arkadaşlarım ve Meclisimizin bütün emekçileri; elbette önemli bir yasa üzerinde
konuşuyoruz ve biraz önce değişiklik önergemiz okundu. Değişiklik önergemizde
altı çizilecek nokta, ön izinler konusudur. Ön izinler konusu, aslında, hem o
bakanlıkların görüşlerine hem de meslek odalarının görüşlerine verilen değer
nedeniyledir. Herhangi bir alanda çalışacak olan kişiyle ilgili meslek
odalarının görüşlerinin alınması, ön izin niteliğinde görüşlerine başvurulması,
YÖK, Yükseköğretim Kurumu yönünden de özellikle vakıf üniversitelerinde dahi
çalışacak olsalar güvenliğin bir sorun olması nedeniyle, bu konudaki güvenlik
araştırmalarının İçişleri Bakanlığı kanalıyla yapılmasının, eğitim ve
öğretimdeki gelişmeler açısından önemli olduğuna işarettir.
Ancak,
ben, izin verirseniz, bu çok dar olan zaman içinde, bugüne ilişkin, bugün
içinde bulunduğumuz koşullara ilişkin birkaç değerlendirmeyi size sunmaya
çalışmak istiyorum. Çalışma bir haktır arkadaşlar. Çalışma hakkı hem
uluslararası sözleşmelerden kaynaklanan bir haktır hem de Anayasa’mızın
sağladığı bir haktır. 48, 49 ve 50’inci maddeler çalışma hakkını güvence altına
alır. Anayasalar bu hakkı güvence altına alırken esas olarak yurttaşın bir
hakkını güvence altına almış olurlar. Yani, öncelikle, devletlerin koruması
gereken kişiler yurttaşlardır. Yabancıların çalışma izni elbette ki insani bir
olgudur ama eğer siz kendi ülkenizde yeterli iş alanları sağlayamıyorsanız bu
sizin için ciddi bir sorundur.
Şimdi,
ben, bu noktadan, bugün yaşamış olduğumuz bu ağır darbe girişiminin arkasından,
bu kanlı darbe girişiminin arkasından devlete düşen önemli bir göreve
dikkatinizi çekmek istiyorum. Burada bulunan arkadaşlarımızın önemli bir bölümü
birkaç darbeyi birden yaşadılar ve bu darbelerden özellikle 1980 darbesi
“1402’likler” diye bir grup yarattı; bu grubun yani kamu alanında çalışan
insanların herhangi bir biçimde adli ya da idari soruşturmaya tabi tutmaksızın
görevlerine son verdi, kapının önüne bıraktı. Hiçbir iddia yoktu, onların
FETÖ’cü oldukları gibi, bir terör örgütü üyesi oldukları gibi bir iddia yoktu;
büyük bir çoğunluğu ya sol ya sağ görüşlere sahip oldukları bilinen kamu
görevlileriydi. 
Şimdi,
bugün, bizim özellikle bir darbenin alt edilmesinden sonra -elbette ki nazik
bir noktadayız ama- burada kanun hükmünde kararnameler çıkarırken üzerinde
durmamız gereken nokta şudur: Direnme hakkı ne denli meşru ise bu meşruiyeti
ortadan kaldırmayacak ölçüde meşru ve demokratik uygulamalar yapmak gibi bir
sorumluluğumuz var. Eğer işlerine son verdiğimiz insanları gelişigüzel bir
şekilde kapıya bırakırsak onların çalışma hakkını öncelikle ihlal etmiş oluruz.
Çalışma hakkı, biliyorsunuz, bütün hakların öznesidir aslında. Çünkü,
çalışabilen insan sağlık hakkına sahiptir, çalışabilen insan yaşama hakkına
sahiptir, çalışabilen insan söz söyleme hakkına sahiptir. Bu sebeple, bugün
içinde bulunduğumuz koşullarda özellikle görevlerine son verilenlerden -ki hem
yargı alanında hem de bütün kamusal alanlarda çok sayıda insanın görevine son
verildiğini biliyoruz- hepimize, biliyorum, size de AKP’li milletvekili
arkadaşlarım, sizlere de birçok telefon geliyor, talepler geliyor. “Bu
insanların iddia edilen bu örgütle bir alakaları yoktur, nasıl buna bu
haksızlığı yapıyorsunuz?” ya da “Ben haksızlığa uğradım.” biçiminde çağrılarda
bulunuyorlar. Bu sebeple, bizim şu anda Hükûmete şu çağrıyı yapmamız gerekiyor:
Adil olmak, adaletli olmak, meşruluğu sağlayıcı en önemli araçtır. Biz, bir
darbeyi yok ederken, o darbeye karşı bütün bir toplumca direnirken darbenin
yandaşı gibi görerek masum insanların özellikle çalışma haklarını ihlal edersek
o noktada suçlu ve sorunlu hâle geliriz ve meşruiyeti sağlamakta başarılı
olamayız. 
Daha
önceki bir konuşmamda da özellikle sorgu aşamasında insanlara kötü muamele
yapılmasının, işkence yapılmasının onların alacakları cezaları gölgeli hâle
getireceğine de işaret ederek bunların birer insan hakkı ihlali olduğuna
dikkatinizi çekmek istemiştim. 
(Mikrofon
otomatik cihaz tarafından kapatıldı) 
ŞENAL
SARIHAN (Devamla) – Bugün de bu çalışma hakkı konusunda bu bilgiyi sunmak
istiyorum. 
Teşekkür
ederim, saygılar sunarım. (CHP sıralarından alkışlar)
BAŞKAN
– Teşekkür ediyorum Sayın Sarıhan.
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmemiştir.

Diğer
önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 403 sıra sayılı Uluslararası İşgücü
Kanunu Tasarısı’nın 8’inci maddesinin (1)’inci, (2)’nci, (3)’üncü fıkralarının
madde metninden çıkarılarak diğer fıkraların buna göre teselsül ettirilmesini
arz ve teklif ederiz.
Baki Şimşek (Mersin) ve
arkadaşları
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Katılmıyoruz Sayın Başkan.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın Başkan.
BAŞKAN
- Önerge üzerinde söz isteyen Mersin Milletvekili Baki Şimşek.
Buyurun
Sayın Şimşek. (MHP sıralarından alkışlar)
BAKİ
ŞİMŞEK (Mersin) – Sayın Başkan, değerli milletvekilleri; 403 sıra sayılı
Uluslararası İşgücü Kanunu Tasarısı’nın 8’inci maddesinde verilen önerge
üzerine Milliyetçi Hareket Partisi Grubu adına söz almış bulunmaktayım. Aziz
Türk milletini ve yüce Meclisi saygıyla selamlıyorum.
Değerli
milletvekilleri, tasarıyı incelediğimizde yabancılar için mesleki yeterlilik ve
vergi şartlarının aranmamasının yabancıların lehine, kendi vatandaşlarımızın
ise aleyhine olduğunu görmekteyiz. Bu kadar işsizi olan, mühendisi olan bir
ülkenin yabancı personel çalıştırma gibi bir anlayışa girmesini doğru
bulmuyoruz. Madem bu kadar üniversite açtık, bu kadar mezun veriyoruz, sıkıntı
nerede? Bu verdiğimiz mezunları niye değerlendirmiyoruz? Kendi insanımıza niye
sahip çıkmıyoruz? Bu uygulamaya içerik olarak karşı çıkıyoruz. 
Değerli
milletvekilleri, yüce Türk milletinin iradesine karşı düzenlenen, demokrasi
tarihimize kara leke olarak geçecek 15 Temmuzda yapılan alçakça girişimi
buradan tekrar şiddetle kınıyorum. Bu milletin vergisiyle alınan tankla, topla,
uçakla kendi halkını bombalayan teröristleri Türk milleti de Türk tarihi de
affetmeyecektir. 
Yaşanan
bu darbe girişiminin üç tane kırılma noktası olduğunu görmekteyiz. Bunlardan
bir tanesi ve bize göre en önemlisi şudur: Uçakların alçak uçuş yaptığı sırada
ve darbe haberinin alındığı ilk dakikalarda, darbelerden ve işkencelerden en
büyük zararı görmüş bir siyasi hareketin lideri Sayın Genel Başkanımız Doktor
Devlet Bahçeli, genel merkezimize gelmiş, partinin ışıklarını açmış,
kurmaylarıyla toplantı yapmış ve Sayın Başbakanı arayarak Hükûmetin ve
Başbakanın arkasında olduğunu belirtmiştir ve darbecilerin umudunu kırmıştır. 
İkincisi
ise 1’inci Ordu Komutanının Sayın Cumhurbaşkanını İstanbul’a davet etmesidir. 
Üçüncü
ve en önemli kırılma noktası, Başbakanın ve Sayın Cumhurbaşkanının demokrasiye
sahip çıkan bütün siyasi partileri ve vatandaşlarımızı sokağa davet ederek
demokrasiye sahip çıkılmasını istemesidir.
Türk
halkı topyekûn demokrasiye sahip çıkmıştır. Darbe girişimi neticesinde
Genelkurmay Özel Harekâta baskın sırasında komutanından aldığı emri,
“Cuntacıları oraya sokmayın.” emrini uygulayan Niğdeli kahraman Astsubayımız
Ömer Halisdemir’le birlikte, tankların önüne yatan, kendi hayatlarını feda eden
şehitlerimize Allah’tan rahmet diliyoruz. 
Değerli
milletvekilleri, Türk milliyetçileri bugüne kadar mevzubahis vatan olduğu zaman
hiçbir şeyi sorgulamamışlardır. 12 Eylül öncesinde her kesimin Türkiye’yi İnsan
Hakları Mahkemesine ve dış ülkelere şikâyet ettiği dönemlerde, en büyük
mağduriyeti yaşayan, en büyük işkenceleri çeken ülkücüler Türkiye Cumhuriyeti
devletini hiçbir yere şikâyet etmemişlerdir. Yıllardır pırıl pırıl milliyetçi,
ülkücü, vatansever kadrolar bürokrasiden dışlanmış, eziyet ve suçlamalara maruz
kalmışlardır. Devletten beklentimiz, yıllardır devlet kadrolarından tasfiye
edilen Türk milliyetçilerinin hak ettiği görevlere yeniden getirilmesi,
itibarlarının yeniden iade edilmesidir. Tabii, buradan, darbecilerin tamamının
en ağır şekilde cezalandırılmasını da talep ediyoruz. 
Bunun
yanında, sadece vatana, millete hizmet için komutanlarının verdiği talimatlara
uyan, bugün gözaltında olan ve tutuklanan iki üç aylık askerlerin, erlerin
tamamının da bire bir suç işlememişlerse bunların mağdur edilmemelerini ve
tahliye edilmelerini bekliyoruz. 
Sayın
Genel Başkanımızın da ifade ettiği gibi, öncelikli ve ilk olarak, askerî ve
sivil bürokrasi ve toplu görevden alınmalar yapılırken kesinlikle sağlam delil
ve belgelere dayanılmasını bekliyoruz. Bu sorgulamalar yapılıyorken masumların
hakkını gasbetmek, suçsuz, günahsız insanları mağdur etmek en az terör
örgütünün zalimliği kadar tehlikelidir. 
Bir
diğer mağduriyet de şu anda hacca gidecek olan kamu görevlileriyle ilgili
husustur. Birçok vatandaşımız bizi aramaktadır. Devlet memuru olup hacca gitmek
isteyenler için şu anda belirsizlik devam etmektedir. Bunun bir an önce
netleştirilmesini ve hacla ilgili yaşanan bu mağduriyetin bir an önce
giderilmesini, Diyanet İşleri Başkanlığının bu konuda bir açıklama yapmasını
bekliyoruz. 
Ayrıca,
televizyon ekranlarında ambargo uygulanan “Ölürüm Türkiyem” şarkısının
meydanlarda demokrasiye sahip çıkan insanlarımız tarafından söylenmesinden
dolayı büyük mutluluk duyuyoruz. Bununla ilgili, televizyonlarda uygulanan
ambargonun da kaldırılmasını bekliyoruz. 
Evet,
değerli milletvekilleri, hem kardeşçe yaşayacağız hem birbirimize saygı duyup
hoşgörü ve uzlaşmayı canlı tutacağız. Bu duygu ve düşüncelerle hepinize
saygılarımı sunuyorum. (MHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
8’inci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
9’uncu
madde üzerinde iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 403 sıra sayılı Kanun Tasarısı’nın 9’uncu maddesinin (h) bendinden sonra
gelmek üzere (i) bendinin eklenmesini, diğer bent numaralarının buna göre
teselsül ettirilmesini arz ve teklif ederiz.
"(i)
6235 Sayılı Kanunla ilgili diğer mevzuat çerçevesinde ilgili meslek örgütünün
mevzuatına uymayanlar.”
 İdris Baluken Çağlar
Demirel Sibel Yiğitalp
 Diyarbakır Diyarbakır
 Diyarbakır 
 Berdan Öztürk Meral
Danış Beştaş Ayhan Bilgen
 Ağrı Adana Kars
BAŞKAN
– Şimdi maddeye en aykırı önergeyi okutup işleme alıyorum:
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 9’uncu maddesinin
(g) fıkrasının aşağıdaki şekilde değiştirilmesini ve (h) fıkrasından sonra
gelmek üzere (i) fıkrasının eklenmesini arz ve teklif ederiz.
Saygılarımızla.
 Yakup Akkaya Aytuğ
Atıcı Ünal Demirtaş  İstanbul Mersin Zonguldak

 Ali Yiğit Çetin
Arık
 İzmir Kayseri

"(g)
"6485 Sayılı Kanun'un 7 ve 9. Maddeleri çerçevesinde Türkiye'de
çalışmasında
sakınca görülen yabancılara ilişkin olan"
"(ı)
"6235 Sayılı Kanun ve ilgili diğer mevzuat çerçevesinde ilgili meslek
örgütü tarafından olumsuz görüş verilmiş olan"
BAŞKAN
– Komisyon önergeye katılıyor mu? 
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Katılmıyoruz Sayın Başkan. 
BAŞKAN
– Hükûmet? 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın Başkan.

BAŞKAN
– Önerge üzerinde söz isteyen İstanbul Milletvekili Yakup Akkaya.
Buyurun
Sayın Akkaya. (CHP sıralarından alkışlar)
YAKUP
AKKAYA (İstanbul) – Sayın Başkan, değerli milletvekilleri; Uluslararası İşgücü
Kanunu Tasarısı’nın “Çalışma izni başvurusunun reddi” başlıklı 9’uncu maddesi
hakkında Cumhuriyet Halk Partisi adına söz almış bulunuyorum. Hepinizi sevgi ve
saygıyla selamlıyorum.
Sayın
Başkan, değerli milletvekilleri; 15 Temmuz darbe girişimi sonucunda, canlarını
ortaya koyarak demokrasi mücadelesinde hayatını kaybedenlere bir kez daha
Allah’tan rahmet diliyorum, ailelerine, ülkemize sabırlar, başsağlığı
diliyorum. Ayrıca, o günden bugüne kadar demokrasi nöbetinde bulunan bütün
yurttaşlarımızı da buradan saygıyla selamlıyorum. 
Bunun
yanında, 24 Temmuzda Taksim’de, emek ve özgürlük meydanında cumhuriyete ve onun
kazanımlarına ve demokrasiye sahip çıkan, polis kayıtlarına göre 1 milyon 200
bin yurttaşımızı da buradan, bu Meclisten bir kez daha selamlıyorum. Bu şunu
gösteriyor: Yurdumuzun her köşesinde, hangi düşüncede ve hangi görüşte olursa
olsunlar, ortak noktada, ortak paydada, demokrasiye sahip çıkma konusunda
yurttaşlarımızın, milletimizin birbirleriyle nasıl kenetlendiklerini görüyoruz.
Taksim Meydanı’nda da milyonlarca işçi şunu haykırdı: “Biz bu ülkeyi kolay
kazanmadık, bu ülkeyi ve cumhuriyetin kazanımlarını elbette ki hep beraber
koruyacağız.” 
Değerli
milletvekilleri, Uluslararası İşgücü Kanunu Tasarısı’nı görüşüyoruz, bunu
komisyonlarda da görüştük. Elbette, ekonomik krizin artarak sürdüğü, özellikle,
yaşadığımız bu olumsuz olaylar sonucunda krizin gittikçe derinleşeceğinin
ekonomistler tarafından dile getirildiği günümüzde, işsizliğin, özellikle genç
işsizliğinin ve üniversite mezunu işsizliğinin arttığı bu süreç içinde
yabancıların çalışmasına ilişkin kanun tasarısının görüşülmesi ve çalışma
izinlerinin kolaylaştırılması elbette ki Türkiye’deki çalışma hayatını da
sıkıntıya sokacaktır. Elbette, Uluslararası İşgücü Kanunu Tasarısı’yla yabancı,
nitelikli ve ülkeye katkı sağlayacak olanların ülkede çalışması bizim için
yararlı olabilir ama kolaylaştırıcı değil, nitelikli işçilerin ya da meslek
sahiplerinin bu ülkede çalışması en doğrusu olacaktır.
Bu
kanun tasarısıyla getirilen düzenlemelerde hangi hâllerde çalışma izni
başvurusunun reddedileceğinin esasları bu maddede belirtilmiştir. Bu
düzenlemede 4817 sayılı Yabancıların Çalışma İzinleri Hakkında Kanun’un 14’üncü
maddesindeki düzenlemelerden farklı düzenlemelere yer verilmiştir. Burada en
önemli değişiklik, eski yasalarda Türk yurttaşlarını koruyucu olan (b)
fıkrasının çıkarılmasıdır. Burada “Başvurulan iş için ülke içinde, dört
haftalık süre içerisinde o işi yapacak aynı niteliğe sahip kişinin bulunması,”
hükmü kaldırılarak (a) fıkrasıyla “Uluslararası işgücü politikasına uygun
olmayan,” düzenlemesi yapılmıştır. Bu düzenleme, Türkiye’deki işsiz ve
nitelikli yurttaşlarımızı koruyucu bir düzenleme değildir. Gönül isterdi ki bu
ülkede Türkiye İş Kurumuna başvurmuş işsizlerimizin dikkate alındığı bir model
kurulsun ancak bu yapılmamıştır.
Yine
bu maddenin (g) fıkrasında belirtilen ibareler oldukça soyut kavramlardır.
“Kamu düzeni” ve “kamu sağlığı” kavramları oldukça muğlak kavramlardır.
Yabancıların çalışmaları hakkındaki uluslararası mütekabiliyet ve eşitlik
ilkeleri çerçevesinde, bu soyut ve muğlak ifadelerin yerine 6458 sayılı
Uluslararası Koruma Kanunu çerçevesinde ikamet izinlerine ve vize işlemlerine
ilişkin iptal ve düzenlemelerin, maddeye uyumlu düzenleme yapılması daha uygun
olurdu. 
Yine
bu maddeyle önerilen yeni fıkrayla gerek çalışma izni gerekse bağımsız çalışma
izni başvurusunda bulunan yabancılar için -kendi kamu kanunu çerçevesinde-
görüş veren mühendis ve mimar odalarının olumsuz görüşleri olması hâlinde de ne
yapılacağı düzenlenmemiştir. Burada önerdiğimiz, yeni düzenlemeyle bu durumda
da çalışma izni başvurusunun reddedilmesi hususu düzenlenmiştir. Yani,
dışarıdan bu yasa tasarısına baktığımız zaman hangi hâllerde iznin iptal edileceğine
ilişkin düzenleme vardır, mevcuttur ama burada meslek odaları bu kanun kapsamı
dışına çıkarılmıştır, bize göre eksik olan da budur. Esasen nitelikli
personelin, nitelikli çalışanların izinlerinin bağlı bulundukları meslek
odalarından da onay alınması en doğru karar olacaktır. 
Meclise
bir kez daha bu konuyla ilgili bizi desteklemelerini öneriyor, hepinize sevgi
ve saygılarımı sunuyorum.
Teşekkür
ediyorum. (CHP sıralarından alkışlar) 
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 403 sıra sayılı Kanun Tasarısı’nın 9’uncu maddesinin (h) bendinden sonra
gelmek üzere (i) bendinin eklenmesini, diğer bent numaralarının buna göre
teselsül ettirilmesini arz ve teklif ederiz.
“(i) 6235 Sayılı
Kanunla ilgili diğer mevzuat çerçevesinde ilgili meslek örgütünün mevzuatına
uymayanlar.”
Ayhan Bilgen (Kars) ve
arkadaşları
BAŞKAN
– Komisyon önergeye katılıyor mu? 
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Katılmıyoruz Sayın Başkanım. 
BAŞKAN
– Hükûmet? 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Sayın Başkan,
katılmıyoruz. 
BAŞKAN
– Önerge üzerinde söz isteyen Kars Milletvekili Ayhan Bilgen.
Buyurun
Sayın Bilgen. (HDP sıralarından alkışlar) 
AYHAN BİLGEN (Kars) – Sayın Başkan, değerli
milletvekilleri; 9’uncu madde, biraz önceki hatibin de çok net ifade ettiği
gibi, çalışma izni başvurusunun reddiyle ilgili bir yeni çerçeve ortaya
çıkarıyor. Biz elbette ki iki ucunu netleştirerek yeni bir denge ihtiyacı
duyuyor olabiliriz. Bu iki uçtan birisi küresel sermayenin yaşadığı kriz ve
Türkiye’nin bu konuda takınacağı tavır, beklentileri. İkinci ucu ise galiba
yabancı düşmanlığı yapmamak, çalışma hakkına evrensel bakmak, emeğin
korunmasını bir biçimde gözeten bir dengeyi, özellikle toplumsal yararı esas
alarak, eksen alarak ortaya koyabilmektir. 
Bu
yasal düzenlemenin, bu yeni düzenlemenin motivasyon nedeni nedir? Yani,
Türkiye’de nitelikli iş gücü eksiği var, bunu tamamlamaya dönük, bunu gidermeye
dönük bir esneme mi ihtiyacımız yoksa özellikle yabancı sermayenin Türkiye’ye
girişi konusunda birtakım engelleri, zorlukları aşmak ve onlara kolaylaştırıcı
bir zemin sunmak mı? Elbette biliyoruz ki Türkiye ekonomisinin -biraz daha
genelleştirelim- Türkiye gibi ekonomilerin Aşil topuğu sıcak para girişidir
yani finans ihtiyacının özellikle cazip koşullar oluşturularak teşvik
edilmesidir. Bunu yaparken emeği ne kadar ve nasıl gözeteceğiz, ne kadar
koruyacağız, ne kadar bu anlamda Türkiye’deki ihtiyacı dikkate alarak hareket
edeceğiz? Galiba ayrıştığımız yer tam burası. Eğer iş gücünü maliyetin
unsurlarından birisi olarak görüyorsak ve sermayenin daha çok kazanması için ve
dolayısıyla bir yerde yatırım yapması için, bir yerde istihdam yapması için
kârını artırmasının yolunu başka maliyetler dolayısıyla emek maliyetini
düşürmekte görüyorsak yani ucuz iş gücünde görüyorsak, emeğin rekabette daha
nesnelleştirilerek ele alınmasını yani bir özne olarak, bir değer olarak
görülmemesini esas alıyorsak evet, bu yasanın mantığı son derece anlaşılabilir,
ikna edilebilir bir anlam ifade ediyor. Fakat, eğer siz hayata daha sermaye
merkezli, daha kapitalist kalkınma mantığıyla değil de insan merkezli, alın
teri, emek, değerler, toplumsal fayda merkezli bakıyorsanız birtakım fren
mekanizmalarını gözetmek zorundasınız. Dünyanın gerçekten parmakla gösterilen
kalkınma hamlesi gerçekleştirmiş ülkelerine baktığınızda, özellikle de İkinci
Dünya Savaşı’nda yerle bir olup ama şimdi dünyada galiba en çok rekabet
edebilen ama çalışma koşulları da daha insani ülkelere baktığınızda şunu çok
net görüyorsunuz: Ortada bir model var. Yani, bir Japon kalkınma modelinden söz
ediliyor, bir Alman kalkınma modelinden söz ediliyor. Diğer uç kalkınma
modellerini bir tarafa bırakıyorum yani daha devletçi ya da daha ultra liberal
modelleri bir tarafa bırakıyorum. Bizim böyle bir modelimiz var mı? Öncelikle
bir modelin olması için galiba kendi içinde tutarlı ve mümkün olduğu kadar az
popülist, gerçekçi, uygulanabilir bir bakış açısının olması gerekiyor. 
Şimdi,
biz bir taraftan burada küresel sermayeyi teşvik etmek için onlara cazip
gelecek düzenlemeler, kolaylaştırıcı düzenlemeler yapıyoruz ama öbür taraftan
-dün gece de izledik, birkaç gündür izliyoruz, bugün akşam da muhtemelen
televizyona birtakım siyasi temsilciler çıkacaklar- Türkiye’nin uluslararası
ilişkilerini, uluslararası taahhütlerini, sözleşmelerini her an askıya almaya
hazır bir meydan okuma psikolojisiyle karşı karşıyayız yani “Avrupa Konseyinden
çıkabiliriz, hiçbir önemi yok.” diyen bir söylemle karşı karşıyayız ya da başka
birtakım ilişkilerden. “Kredi derecelendirme kuruluşlarının verdiği notların
bizim açımızdan hiçbir önemi yok, dikkate almayız.” Şimdi, siz eğer siyaseten
bu kadar öngörülemez, bu kadar yarına dair tutumu, tavrı kestirilemez bir ülke
performansı sergiliyorsanız, bunu siyaset diline taşıyorsanız o zaman yani
böyle düzenlemelerle falan sermayeyi buraya çekmeyi başaramayız. 
Değerli
arkadaşlar, galiba siyasetin önündeki en büyük risk, en büyük tehlike bu
popülist yaklaşımlarla yani iç kamuoyunu ikna ile gerçekçi olmak ve sorumlu
davranmak arasındaki doğru noktayı yakalamaktan geçiyor. 
Herkesi
saygıyla selamlıyorum. (HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
9’uncu
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
10’uncu
madde üzerinde iki adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı'nın 10’uncu maddesinin
(1), (6) ve (7)’nci fıkralarının aşağıdaki şekilde değiştirilmesini arz ve
teklif ederiz.
Saygılarımızla.

 Yakup Akkaya Aytuğ
Atıcı Ünal Demirtaş
 İstanbul Mersin Zonguldak

 Ali Yiğit Çetin
Arık
 İzmir Kayseri
"(1)
Başvurunun olumlu değerlendirilmesi halinde, yabancıya, iş veya hizmet
sözleşmesinin süresini aşmamak koşuluyla, gerçek veya tüzel kişiye, kamu kurum
veya kuruluşları hariç olmak üzere, ait belirli bir iş yerinde veya bunların
aynı işkolundaki iş yerlerinde belirli bir işte çalışmak şartıyla ilk başvuruda
en çok bir yıl geçerli çalışma izni verilir."
"(6)
Profesyonel meslek mensubu yabancılara, diğer kanunlarda belirtilen özel
şartların sağlanması ve ilgili meslek odasının olumlu görüşü olması kaydıyla
bağımsız çalışma izni verilebilir."
"(7)
Bağımsız çalışma izninin uluslararası işgücü politikası doğrultusunda
değerlendirilmesinde, yabancının Türkiye'de en az 5 yıl kanuni ve kesintisiz
olarak ikamet etmiş olması; eğitim düzeyi, mesleki deneyimi, bilim ve
teknolojiye katkısı, Türkiye'deki faaliyetinin veya yatırımının ülke
ekonomisine ve istihdama etkisi, yabancı şirket ortağı ise sermaye payı ile
Uluslararası İşgücü Politikası Danışma Kurulu önerileri doğrultusunda
belirlenecek sektörlerle ve işkolları ile sınırlı olmak koşuluyla Bakanlıkça
belirlenecek diğer hususlar dikkate alınır."
BAŞKAN
– Şimdi, maddeye en aykırı önergeyi okutup işleme alıyorum.
Türkiye Büyük Millet Meclisi Başkanlığına
Görüşülmekte
olan 403 sıra sayılı Kanun Tasarısı’nın 10’uncu maddesinin tasarı metninden
çıkarılmasını arz ve teklif ederiz. 
 İdris Baluken Sibel
Yiğitalp Behçet Yıldırım
 Diyarbakır Diyarbakır Adıyaman
 
 Mahmut Toğrul Berdan
Öztürk Osman Baydemir
 Gaziantep Ağrı
 Şanlıurfa

BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Katılmıyoruz Sayın Başkan.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın
Başkanım.
BAŞKAN
– Önerge üzerinde söz isteyen Şanlıurfa Milletvekili Osman Baydemir.
Buyurun
Sayın Baydemir. (HDP sıralarından alkışlar) 
OSMAN
BAYDEMİR (Şanlıurfa) – Sayın Başkan, saygıdeğer milletvekilleri; cunta girişimi
sonrası hayatını yitirmiş olan bütün yurttaşlarımı, bütün kardeşlerimi
saygıyla, sevgiyle, hürmetle anıyorum, yâd ediyorum. Onların bu ülkeye ve bu
ülkenin geleceğine bırakmış oldukları çok büyük ve çok kıymetli bir miras
vardır ve şüphesiz ki o mirasa layık olma yükümlülüğü, sorumluluğu vardır,
sorumluluğu bulunmaktadır. 
Müsaadeniz
olursa bir kez daha dikkatlerinizi, çok değil bundan bir yıl öncesine çekmek
istiyorum. İşte, o bir yıllık zaman dilimi içerisinde bu Parlamentoda bu
kürsüde sizlere hitap ettiğimizde, devlet içerisinde hukuk dışı
örgütlenmelerin, devlet içerisinde devletin imkânını, pozisyonunu, erkini
elinde bulunduranların kimi yerde ve kimi zamanda bunu kötüye kullandığını,
kötüye kullanabildiğini ifade etmeye çalışmıştık. Doğrusunu ifade etmek
gerekirse, ya biz izah edememiştik ya da sesimizi duyuramamıştık. 
Bir
musibetten elbette ki hayırlar çıkarmak mümkündür. Bu mümkünlüğün yanı sıra, bu
büyük musibetten büyük hayırlar çıkarmakla mükellefiz, böyle bir sorumluluğumuz
var. Bu itibarla da gelin, bugüne kadar, son bir yıllık zaman dilimi içerisinde
devlet şiddetinden hayatını yitirmiş olan bütün sivilleri, bütün masumları,
bütün insanları hep birlikte yâd edelim ve diyelim ki her zaman, eğer demokrasi
olmazsa böyle riskler çıkabilir. Dolayısıyla gerçekle yüzleşmenin de zamanıdır,
mekânıdır, yeridir diye düşünüyorum. Bu minvalde, bugüne kadar kullanmış
olduğumuz dilin, üslubun yanı sıra, yeni bir dil, yeni bir üslup üretmekle
mükellefiz, böyle bir sorumluluğumuz var hepimizin. 
Darbe
şükürler olsun ki bertaraf edildi ancak risk devam ediyor. Şu anda belki de
tarihimizin en büyük iç provokasyonlarıyla karşı karşıyayız. Darbecilik ve
darbe mekanizması her şeyden önce antidemokratik zeminde ürerler, darbe ve
darbecilik mekanizması çatışma ortamı içerisinde ürerler, büyürler. O hâlde
darbecilikle, darbe mekanizmasıyla etkin mücadele etmenin ilk ve acil adımı
çatışmasız bir ülke, çatışmasız bir toplum inşa etmektir. Son bir yıllık zaman
dilimi içerisinde bizler de dâhil olmak üzere her bir siyasal parti tutumunu
gözden geçirmek durumundadır, yeni bir okumayı hayata geçirmek durumundadır.
Ortak akılla hem içeride hem dışarıda barışı inşa edebilirsek bir bütün olarak
darbe zihniyeti, darbe mekaniğiyle hesaplaşma imkanına da sahip olacağız. 
Saygıdeğer
milletvekilleri, darbe ve darbe mekanizmasıyla mücadele ederken gözden
kaçırmamamız gereken bir husus daha var, o da masum insanı darbecilikle
suçlamaktır. Ben buraya gelmeden önce Diyarbakır’da Dicle Fırat Kolejini
ziyaret ettim. Hayatı boyunca darbeden çekmiş, belki darbe amacına ulaşsaydı
ilk gözaltına alınacaklardan ve ilk işkenceye maruz kalacaklardan bir tanesinin
okuluna el konuldu. Okul Millî Eğitim Müdürlüğüne teslim edildi. Dolayısıyla,
yaşla beraber kurunun da yakılacağı bir sistemden demokrasi üretme imkânına da
sahip olamayacağız. Bu itibarla, bir yandan darbeyle mücadele ederken öte
yandan da hukuk dışı hiçbir yönteme de başvurmamak gerekiyor, sürek avına veya
cadı avına da dönüştürmemek gerekiyor. Tam da demokrasinin bize emretmiş olduğu
hususlardan bir tanesi budur. 
Memnuniyetle
görüyorum ve memnuniyetle istişare ediyorum ki şu anda Meclis birbirini
dinliyor, siyasi partiler birbirini dinliyor, hatipler birbirini dinliyor.
İşte, bunun kalıcılaşması, bunun bir demokrasi kültürüne dönüşmesi, bunun bir
yurttaş davranış biçimi hâline dönüşmesi için de mutlak suretle bizim toplumsal
barışı inşa etmemiz lazım, sorunlarımızla yüzleşmemiz lazım, tutumlarımızla
yüzleşmemiz lazım ve aydınlık bir geleceği topluma miras bırakmamız lazım. Halk
görevini yaptı; tankın karşısına çıkarak, topun karşısına çıkarak, şiddetin
karşısına çıkarak görevini yaptı. Şimdi görev Parlamentodadır, şimdi görev
siyasi partilerdedir, şimdi görev iktidarıyla muhalefetiyle Türkiye Büyük
Millet Meclisindedir. 
En
derin saygılarımı sunuyorum. (HDP sıralarından alkışlar)
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı'nın 10’uncu maddesinin
(1), (6) ve (7)’nci fıkralarının aşağıdaki şekilde değiştirilmesini arz ve
teklif ederiz.
Saygılarımızla.
"(1)
Başvurunun olumlu değerlendirilmesi halinde, yabancıya, iş veya hizmet
sözleşmesinin süresini aşmamak koşuluyla, gerçek veya tüzel kişiye, kamu kurum
veya kuruluşları hariç olmak üzere, ait belirli bir işyerinde veya bunların
aynı işkolundaki işyerlerinde belirli bir işte çalışmak şartıyla ilk başvuruda
en çok bir yıl geçerli çalışma izni verilir."
"(6)
Profesyonel meslek mensubu yabancılara, diğer kanunlarda belirtilen özel
şartların sağlanması ve ilgili meslek odasının olumlu görüşü olması kaydıyla
bağımsız çalışma izni verilebilir."
"(7)
Bağımsız çalışma izninin uluslararası işgücü politikası doğrultusunda
değerlendirilmesinde, yabancının Türkiye'de en az 5 yıl kanuni ve kesintisiz
olarak ikamet etmiş olması; eğitim düzeyi, mesleki deneyimi, bilim ve
teknolojiye katkısı, Türkiye'deki faaliyetinin veya yatırımcının ülke ekonomisine
ve istihdama etkisi, yabancı şirket ortağı ise sermaye payı ile Uluslararası
İşgücü Politikası Danışma Kurulu önerileri doğrultusunda belirlenecek
sektörlerle ve işkolları ile sınırlı olmak koşuluyla Bakanlıkça belirlenecek
diğer hususlar dikkate alınır."
Aytuğ Atıcı (Mersin) ve
arkadaşları
BAŞKAN
– Komisyon önergeye katılıyor mu? 
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) – Sayın
Başkan, katılmıyoruz. 
BAŞKAN
– Hükûmet?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Sayın Başkan,
katılmıyoruz. 
BAŞKAN
– Önerge üzerinde, Mersin Milletvekili Sayın Aytuğ Atıcı konuşacaklardır. 
Buyurun
Sayın Atıcı. (CHP sıralarından alkışlar)
AYTUĞ
ATICI (Mersin) – Teşekkür ederim Sayın Başkan. 
Değerli
arkadaşlar, Uluslararası İşgücü Kanunu Tasarısı’nın 10’uncu maddesiyle ilgili
olarak verdiğimiz önerge üzerine söz almış bulunuyorum. 
Siyasi
sorumluluktan kaçmak için başkalarını öne itmeyen, eski yaptıklarını gizlemek
için kelime oyunlarına sığınmayan ve asker olsun sivil olsun, darbe kimden
gelirse gelsin dimdik duran milletvekillerini de saygıyla selamlıyorum. 
Değerli
arkadaşlar, şimdi, 10’uncu maddeyle ilgili endişelerimiz net bir şekilde ifade
edilecek. 10’uncu maddede ne getiriyor Hükûmet? Diyor ki: “Eğer bir yabancı
benim ülkeme gelir ise, bir yıldan az çalışacaksa ben bu yabancıyı kamu
kurumlarında istihdam edebilirim.” Dikkat edin, altını çiziyorum: “…kamu
kurumlarında istihdam edebilirim.” diyor bir yıllığına geleni. Peki, aynı
tasarının 4’üncü maddesinde ne diyor: “Eğer süresiz çalışma izni verecek kadar
güvenmişsem bu sefer kamu görevlerine girme hakkını engellerim ve bunlar da
askerlik yapmaz.” diyor. Şimdi, burada çok ciddi bir çelişki ve
vatandaşlarımıza bir saygısızlık var. Bir yıllığına gelen, geçici bir iş için
gelen, ne olduğunu daha iyi bilemediğimiz bir insana diyoruz ki: “Gel, devlet
dairesinin herhangi bir yerinde çalış.” Ama süresiz çalışma izni verecek kadar
araştırdığımız, süresiz çalışma izni verecek kadar güvendiğimiz bir insana da
diyoruz ki: “Devlete giremezsin.” Peki, biz ne diyoruz? Bizde diyoruz ki: Biz
kendi vatandaşlarımıza saygı duyulmasını istiyoruz. Öncelikle kendi
vatandaşlarımızın devlet dairelerine yerleştirilmesini istiyoruz, geçici olsun,
sürekli olsun. Tabii ki arzumuz sürekli çalışmalarıdır ama geçici bile
çalışacak ise yabancılar değil, bizim evlatlarımız buraya girsin diyoruz. İşte,
önergemiz bunu getiriyor. Şimdi ona nasıl “hayır” diyeceksiniz bilmiyorum. Biz
diyoruz ki, kamu kurumlarında yabancılar istihdam edilmesin ancak vatandaş
olursa ona bir şey diyemem. Ama ola ki eğer bir yere birisini istihdam da
edecekseniz 6’ncı maddede diyoruz ki, ya oda görüşünü alın. Yani bu insan
hakikaten bu işi yapabilir mi diye oda görüşünü alın ve vatandaşlarımıza olan
saygımızı hep beraber gösterelim. 
Peki,
vatandaşlarımıza burada yeterince saygı göstermiyoruz; bu darbe girişiminde ve
arkasından hazırlanan olağanüstü hâl kararnamesinde acaba saygı gösteriyor
muyuz? Hayır, göstermiyoruz. 
Değerli
arkadaşlar, evet, darbe girişimini hepimiz kınadık ama arkasından olağanüstü
hâl ilan edilmesin diye çırpındık. Bütün muhalefet partileri hep birlikte dedik
ki, darbeyle ilgili ne istiyorsanız çıkaralım çünkü biz olağanüstü hâli
biliyoruz. Olağanüstü hâlin iyi bir şey olmadığını biliyoruz. Olağanüstü hâlin
bize acı, keder, gözyaşı ve yas getirdiğini biliyoruz. Onun için de olağanüstü
hâle bütün gücümüzle karşı çıktık, dinlemediniz. Olağanüstü hâlin “o”su çıktığı
andan itibaren yas tutmaya başladık. Tepkisel olarak sakalımızı bıraktık ve
bizi her görene de, “Hayırdır, niye sakalınız var?” diyenlere de “Olağanüstü
hâle tepkiliyiz, yas tutuyoruz, şimdiden peşinen tutuyoruz.” dedik ve maalesef,
haklı çıkıyoruz. 
Şimdi,
bakıyorum, öğretmenleri bir bir topluyorlar. Ya arkadaşlar, terör örgütüne,
FETÖ’ye mensup olanları el birliğiyle toplayalım ama garibanları niye
toplarsınız ya? Allah aşkına, akademisyenleri niye bir bir toplarsınız sorgusuz
sualsiz? Her gün birçok insanın feryadıyla karşı karşıya geliyoruz. Benim
kuzenim öğretmen, ellerimle yetiştirdiğim çocuğu görevden aldınız. Yahu
arkadaşlar, biraz akıl, biraz vicdan. Siz eğri ile doğruyu ayıramıyorsanız hep
beraber ayıracağız, ayıracağız bunları. Eğriyi doğruyu ayırmak
mecburiyetindeyiz. Eğer bunu yapmaz isek bunun vebali çok büyüktür. Nihayet, on
dört yıllık iktidarınız sonunda darbelerin adım adım geldiğini anlayabildiniz.
Atatürkçü, laik, demokratik Türkiye Cumhuriyeti’ni yok etmeye yönelik darbeleri
nihayet anladınız. Bir tek Atatürkçüler sizi kandırmadı, aldatmadı. Ne olur
bunu algılayın ve şu kıyımı hep birlikte durduralım.
Saygılarımla.
(CHP sıralarından alkışlar)
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
10’uncu
maddeyi oylarınıza sunuyorum: Kabul edenler... Kabul etmeyenler... 10’uncu
madde kabul edilmiştir. 
11’inci madde üzerinde bir adet önerge vardır, okutup
işleme alıyorum.
Türkiye Büyük Millet Meclisi
Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 11’inci maddesine
aşağıdaki fıkraların eklenmesini arz ve teklif ederiz.

 İlknur İnceöz Fahrettin
Oğuz Tor Aytuğ Atıcı
 Aksaray Kahramanmaraş Mersin
 İdris Baluken Mehmet
Doğan Kubat Tülay Kaynarca
 Diyarbakır İstanbul İstanbul
 Ramazan Can Hakan
Çavuşoğlu
 Kırıkkale Bursa
"(5)
Turkuaz Kart uygulamasında; akademik alanda uluslararası kabul görmüş
çalışmaları bulunanlar ile bilim, sanayi ve teknolojide ülkemiz bakımından
stratejik kabul edilen bir alanda öne çıkmış olanlar ya da ihracat, istihdam
veya yatırım kapasitesi olarak ulusal ekonomiye önemli katkı sağlayan ya da
sağlaması öngörülenler nitelikli yabancı olarak değerlendirilir.
(6)
Geçici koruma sağlanan yabancılara bu madde hükümleri uygulanmaz."
BAŞKAN
– Komisyon katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Takdire bırakıyoruz efendim.
BAŞKAN
– Hükûmet?
ÇALIŞMA VE SOSYAL GÜVENLİK BAKANI SÜLEYMAN SOYLU
(Trabzon) – Katılıyoruz Sayın Başkan.
BAŞKAN
– Gerekçeyi okutuyorum:
Gerekçe:
Yapılan
değişiklikle, Turkuaz Kart uygulamasından yararlandırılacak yabancılarda
aranacak niteliğe ilişkin tanımının açıklığa kavuşturulması ve geçici koruma
altında olan yabancıların nitelikli yabancılar için geliştirilen Turkuaz Kart
uygulamasından yararlanmamaları sağlanmıştır.
BAŞKAN
– Gerekçesini okuttuğum önergeyi oylarınıza sunuyorum: Kabul edenler… Kabul
etmeyenler… Kabul edilmiştir.
Kabul
edilen önerge doğrultusunda 11’inci maddeyi oylarınıza sunuyorum: Kabul
edenler… Kabul etmeyenler… 11’inci madde kabul edilmiştir.
12’nci
madde üzerinde bir önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 12’nci maddesinin
(3)’üncü fıkrasının aşağıdaki şekilde değiştirilmesini arz ve teklif ederiz.
 İlknur İnceöz Fahrettin
Oğuz Tor Aytuğ Atıcı
 Aksaray Kahramanmaraş Mersin
 Tülay Kaynarca Mehmet
Doğan Kubat İdris Baluken
 İstanbul İstanbul Diyarbakır
 Ramazan Can
 Kırıkkale
"(3)
Türkiye'nin taraf olduğu ikili veya çok taraflı sözleşmelerle sağlanan haklar
saklı kalmak kaydıyla ve karşılıklılık ilkesi çerçevesinde çalışma izinlerini,
iş piyasasındaki durum ve çalışma hayatındaki gelişmeler, istihdama ilişkin
sektörel ve ekonomik konjonktür koşullarının gerekli kıldığı hallerde, belirli
bir süre için, tarım, sanayi veya hizmet sektörleri, belirli bir meslek, işkolu
veya mülkî ve coğrafi alan itibarıyla sınırlandırılabilir."
BAŞKAN
– Komisyon önergeye katılıyor mu? 
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Takdire bırakıyoruz efendim. 
BAŞKAN
– Hükûmet? 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılıyoruz Sayın Başkan. 
BAŞKAN
– Gerekçeyi okutuyorum:
Gerekçe:

4817
sayılı Yabancıların Çalışma İzinleri Hakkında Kanun’da belirtilen Bakanlar
Kurulu yetkisinin ihtiyacı karşılaması nedeniyle mevcut hâlinin korunması
değerlendirilmiştir.
BAŞKAN
– Grupların ortak önergesini oylarınıza sunuyorum: Kabul edenler… Kabul
etmeyenler… Oy birliğiyle kabul edilmiştir.
Kabul
edilen önerge doğrultusunda 12’nci maddeyi oylarınıza sunuyorum: Kabul edenler…
Kabul etmeyenler… 12’nci madde kabul edilmiştir.
13’üncü
madde üzerinde üç adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 13’üncü maddesinin
(3)’üncü fıkrasının metinden çıkarılarak diğer fıkraların buna göre teselsül
ettirilmesini arz ve teklif ederiz.
 Ruhi Ersoy Ahmet
Selim Yurdakul Zihni Açba
 Osmaniye Antalya Sakarya  Mustafa
Kalaycı Erhan Usta İsmail
Faruk Aksu
 Konya Samsun İstanbul
 Fahrettin
Oğuz Tor
 Kahramanmaraş
Türkiye
Büyük Milet Meclisi Başkanlığına
Görüşülmekte olan 403 sıra sayılı
Kanun Tasarısı’nın 13’üncü maddesinin (7)’nci fıkrasının tasarı metninden
çıkarılmasını arz ve teklif ederiz. 
 Çağlar Demirel İdris
Baluken Sibel Yiğitalp
 Diyarbakır Diyarbakır Diyarbakır
 Berdan Öztürk Meral
Danış Beştaş 
 Ağrı Adana
BAŞKAN – Şimdi, maddeye en aykırı
önergeyi okutup işleme alıyorum: 
Türkiye
Büyük Millet Meclisi Başkanlığına
Görüşülmekte olan 403 sıra sayılı
Uluslararası İşgücü Kanunu Tasarısı’nın 13’üncü maddesinin (1) ve (7)’inci
fıkralarının aşağıdaki şekilde değiştirilmesini arz ve teklif ederiz. 
Saygılarımızla. 
 Yakup Akkaya Aytuğ
Atıcı Ünal Demirtaş
 İstanbul Mersin Zonguldak
 Ali Yiğit Çetin
Arık
 İzmir Kayseri
"(1)
Aşağıdaki bentlerde belirtilen ve çalışma izni muafiyeti kapsamında olan
yabancılar, çalışma izni muafiyeti almak kaydıyla çalışabilir. Özel kanunlarda
belirlenen hükümler saklı kalmak ve yabancı ile işverenin diğer kanunlardan
doğan yükümlülüklerini yerine getirmeleri kaydıyla;
a)
Türkiye'nin taraf olduğu ikili ya da çok taraflı sözleşmelerle çalışma izninden
muaf tutulanların,
b)
Daimi ikametgahları yurt dışında olup bilimsel, kültürel ve sanatsal
faaliyetler amacıyla bir aydan az, sportif faaliyetler amacıyla dört aydan az
süre ile geçici olarak Türkiye'ye gelecek yabancıların,
c)
Türkiye'ye ithal edilen makine ve teçhizatın montajı, bakım ve onarımı,
kullanımına ilişkin eğitiminin verilmesi veya teçhizatı teslim almak veya
Türkiye'de arızalanan araçların tamiri amacıyla; Türkiye'ye giriş tarihinden
itibaren bir yıl içinde toplam üç ayı geçmemek ve bu durumu ibraz edeceği
belgeler ile kanıtlamak koşuluyla gelenlerin,
ç)
Türkiye'den ihraç edilen ya da Türkiye'ye ithal edilen mal ve hizmetlerin
kullanılmasına ilişkin eğitim amacıyla Türkiye'ye giriş tarihinden itibaren bir
yıl içinde toplam üç ayı geçmemek ve bu durumu ibraz edeceği belgeler ile
kanıtlamak koşuluyla Türkiye'de bulunanların,
d)
Belgeli turizm işletmelerinin sınırları dışında faaliyette bulunacak fuar ve
sirklerde gösteri ve benzeri görevli olarak Türkiye'ye giriş tarihinden
itibaren altı ayı geçmemek ve bu durumu ibraz edeceği belgeler ile kanıtlamak
koşuluyla bulunanların,
e)
İki yılı geçmemek ve eğitim süresiyle sınırlı olmak üzere durumunu ibraz
edeceği belgeler ile kanıtlayarak üniversiteler ile kamu kurum ve kuruluşlarına
bilgi ve görgülerini artırmak üzere gelen yabancıların,
f)
Sosyo-kültürel ve teknolojik alanlar ile eğitim konularında altı ayı aşmayan
bir sürede Türkiye'ye önemli hizmet ve katkı sağlayabilecekleri ilgili
mercilerce bildirilenlerin,
g)
Avrupa Birliği Eğitim ve Gençlik Programları Merkezi Başkanlığının (Ulusal
Ajans) yürüttüğü programlar kapsamında gelecek yabancıların program süresince,
ğ)
Kapsamı ve süresi konusunda Bakanlık, İçişleri ve Dışişleri Bakanlığı ile
Yüksek Öğretim Kurulu Başkanlığının mutabakata vardığı uluslararası stajyer
öğrenci programları çerçevesinde staj görecek yabancıların,
h)
Görev süresi sekiz ayı geçmemek kaydıyla Türkiye'ye gelen tur operatörü
temsilcisi yabancıların,
ı)
Türkiye Futbol Federasyonunca veya Gençlik ve Spor Genel Müdürlüğünce talepleri
uygun bulunan yabancı futbolcular ile diğer sporcu ve antrenörlerin
sözleşmeleri süresince,
i)
Gemi adamlarının Eğitim, Belgelendirme ve Vardiya Standartları Hakkında
Uluslararası Sözleşme'nin I/10 kuralına göre devletlerle yapılan ikili
protokoller gereği, ilgili idareden "Uygunluk Onayı Belgesi" almış
Türk Uluslararası Gemi Siciline kayıtlı ve kabotaj hattı dışında çalışan
gemilerde görev yapan yabancı gemi adamlarının,
j)
Türkiye Avrupa Birliği Mali İşbirliği Programları kapsamında yürütülen
projelerde görevlendirilen yabancı uzmanların, görevleri süresince, çalışma
izni almalarına gerek bulunmamaktadır."
"(7)
Türkiye'de gerçekleştirdiği faaliyetleri yüz seksen gün içerisinde doksan günü
geçmeyen sınır ötesi hizmet sunucusu, çalışma izni muafiyeti kapsamında
değerlendirilir."
BAŞKAN – Komisyon önergeye katılıyor mu?
SAĞLIK, AİLE, ÇALIŞMA VE SOSYAL İŞLER KOMİSYONU BAŞKANI
VURAL KAVUNCU (Kütahya) – Katılmıyoruz Sayın Başkanım.
BAŞKAN – Hükûmet?
ÇALIŞMA VE SOSYAL GÜVENLİK BAKANI SÜLEYMAN SOYLU
(Trabzon) – Katılmıyoruz Sayın Başkanım. 
BAŞKAN – Önerge üzerinde söz isteyen İzmir Milletvekili
Ali Yiğit.
Buyurun Sayın Yiğit. (CHP sıralarından alkışlar)
ALİ YİĞİT (İzmir) – Sayın Başkan, değerli
milletvekilleri; Uluslararası İşgücü Kanunu Tasarısı’nın 13’üncü maddesiyle
ilgili önerge üzerinde söz almış bulunuyorum. Hepinizi saygıyla selamlarım.
Değerli
milletvekilleri, çok önemli bir süreçten geçiyoruz çünkü ülkemizin geleceğiyle
ilgili her vicdan sahibi yurtsever insanın yüreğinde çok derin kaygılar,
korkular ve endişeler yatmaktadır. Gerçekten, ülkemiz, tarihinin en ağır, en
vahim tehditlerinden birini atlatmıştır. Ancak, tehdit ve tehlikenin henüz
geçmediği bir gerçektir çünkü ana gövde hâlâ yerindedir. 
Hiç
şüphesiz, geçmişte de büyük sıkıntılar yaşanmıştır. Ama, bu sorunlar, bu
sıkıntılar bugün içeride ve dışarıda yaşamakta olduğumuz derin kırılma
karşısında hiçbir anlam taşımamaktadır. Bunda on dört yıllık AKP iktidarının
tek başına sorumluluğu elbette yoktur, 1980 darbesinden sonra da izlenen
politikaların büyük etkisi vardır. Biz parti olarak yıllarca buna dikkat
çekmeye çalıştık ama ne yazık ki hep görmezden gelindi, uydurma senaryolarla
kurum ve kuruluşlar tasfiye edildi; demokrasiye ve cumhuriyete bağlı, başta
ordu ve yargı mensupları olmak üzere, tabloyu gören birçok yurtsever görevden
alındı, cezaevlerine gönderildi ve son noktada da 15-16 Temmuz darbe
girişimiyle karşı karşıya kalındı. 
Şimdi,
ne mutlu ki bu tehlike bertaraf edildi ve herkes öz eleştiriden bahsetmeye
başladı. Evet, şimdi öz eleştiri yapma zamanıdır. Başta AKP olmak üzere, bütün
partiler şapkasını önüne koyup “Biz nerede hata yaptık?” diye düşünmelidir.
Bunu polemik yapmak için söylemiyorum, bir daha böyle bir şey yaşanmaması için
söylüyorum. Bu bağlamda, Türkiye Büyük Millet Meclisine de büyük sorumluluklar
ve görevler düşmektedir.
Dün
4 partinin girişimiyle kurulan Meclis araştırma komisyonu bu doğrultuda son
derece yerinde ve anlamlı bir adımdır. Ancak, bununla da yetinilmemeli,
gerekirse kapalı bir oturumda 15-16 Temmuz darbe girişimi bütün bağlantıları ve
uzantılarıyla enine boyuna tartışılmalıdır. Herkes eteğindeki taşları dökmeli,
darbe girişiminin arka planı sorgulanmalıdır. Bu kalkışmaya kahramanca direnen
Gazi Meclis, ortak bir bildirinin dışında, süreçte aktif rol almalı, yeni bir
yol haritası üzerinden sorumluluk üstlenmelidir. Çünkü, bu darbe girişimiyle
ilgili karanlıkta kalan, aydınlatılması gereken birçok nokta vardır.
Öte
yandan, tarihe kara bir leke olarak geçen bu darbe girişimi sonrası olağanüstü
hâl ilan edilmiş, Hükûmet darbe girişimini sadece kendisine yönelikmiş, sadece
onlara aitmiş gibi bütün inisiyatifi kendi elinde toplamıştır. Bu durum darbeye
karşı ayakta kalan Gazi Meclisin gösterdiği iradeye saygısızlıktır. Bu aynı
zamanda demokrasi etrafında kenetlenen partilere de yapılmış siyasi bir
nezaketsizliktir. Ben merak ediyorum: Şu an Hükûmetin yapmak isteyip de
yapamadığı ne var? Darbe karşısında tek vücut olan Meclis çözüm üretme
konusunda da yetersiz midir ki iradesiz kılınmaktadır? Daha tehdit devam
ederken, travmalar sürerken, en önemli gündem demokrasi olmalıyken biz burada
İşgücü Kanunu Tasarısı’nı görüşmek üzere tartışıyoruz. Onun için tasarıyla
ilgili de değerlendirme, tartışmaların bugünün gündemi olmaması gerektiğini
düşünüyorum. Ancak yine de uzlaşıyla gündem olarak önümüze getirilen tasarıyla
ilgili görüşlerimi aktarmaya çalışacağım.
Değerli
milletvekilleri, geçmişte, bir ara, yurt dışında bir şirket kurdum ve ben o
şirketten dolayı sadece vize alabilmek için çok uğraştım ama oturma müsaadesi
alamadım, çalışma müsaadesi de alamadım onun için. Sadece zorlayarak ancak bir
vize alabildim. Biz ise burada her türlü olanağı sağlıyoruz. Yani bırakın vize
vermeyi, neredeyse, vatandaşımız gibi her şeyden muafsın diyoruz. Bunlar elini
kolunu sallaya sallaya bu kadar rahat bu ülkeye girip çıkmamalılar, bu ülkenin
vatandaşı gibi davranmamalılar. Bir anonim şirketin yüzlerce ortağı olduğunu
düşünün. O zaman yüzlerce ortağın hepsine oturma ve çalışma müsaadesi dâhil her
türlü serbestliği sağlarsanız bu doğru olmaz, bu durum daha da büyük
suistimallere dönüşebilir, sorunlar çıkarabilir. Bu nedenle kısıtlayıcı
hükümlere ihtiyaç olduğu açıktır. 
Bu
düşüncelerle hepinizi saygıyla selamlıyorum.
Teşekkür
ederim. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 403 sıra sayılı Kanun Tasarısı’nın 13’üncü maddesinin (7)’nci fıkrasının
tasarı metninden çıkarılmasını arz ve teklif ederiz.
Berdan Öztürk (Ağrı) ve
arkadaşları
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Katılmıyoruz Sayın Başkanım.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın
Başkanım. 
BAŞKAN
– Önerge üzerinde söz isteyen Ağrı Milletvekili Berdan Öztürk…
ÖMER
FETHİ GÜRER (Niğde) – Özcan Bey’in yüzüne nur doğmuş. 
ÇETİN
ARIK (Kayseri) – “Özcan Bey’in ışığı aydınlatıyor Meclisi.” diyor Sayın Gürer. 
BAŞKAN
– Özcan Bey nuruyla Meclisimizi aydınlatıyor. 
Buyurun
Sayın Öztürk. (HDP sıralarından alkışlar)
BERDAN
ÖZTÜRK (Ağrı) – Sayın Başkan, değerli milletvekilleri; görüşülmekte olan 403
sıra sayılı Kanun Tasarısı’nın 13’üncü maddesinin (7)’nci fıkrasının tasarıdan
çıkartılması üzerine söz almış bulunmaktayım. Genel kurulu saygıyla
selamlıyorum.
İlgili
fıkrada, Türkiye'de kurulmuş olan anonim şirketlerin yabancı ortaklarına
verilen muafiyetle bir kişinin Türkiye'ye gelmeden çalışma izni almasına olanak
verilmektedir. Haksız bir inisiyatifle verilen bu hak, eşitlik ilkesine aykırı
olmakla birlikte kanunun ruhuna da aykırılık teşkil etmektedir. Başka ülkelerin
teknik elemanları ve mühendisleri hiçbir denetim ve kontrole tabi olmaksızın
ülkemizde meslek icra edeceklerdir. Üstelik Türkiye'ye gelmeden, uzaktan ve
vergi ödemeden çalışabilecek; ülkeye gelenler ise çalışma ve ikamet izni almaktan
muaf tutulacaktır. 
Ülkemizde
her yıl 51 bin kişi mühendis, mimar ve şehir planlama bölümlerinden mezun
olmaktadır. 100 binin üzerinde mühendis, mimar ve şehir planlamacı işsizdir. Bu
nedenle bu maddenin tasarı metninden çıkarılmasının gerekli olduğunun altını
çizmek istiyorum. 
Sayın
Başkan, değerli milletvekilleri; kürsüye çıkmışken Nusaybin'den söz etmemek
Nusaybin'e ve Nusaybinlilere büyük bir haksızlık olacaktı. Mezopotamya'nın en
eski kentlerinden biri olan ve dünyanın ilk üniversitesinin kurulduğu bu kadim
kent şu anda virane bir hâlde. Devletin tankıyla topuyla 6 mahallesini yerle
bir ettiği Nusaybin'de abluka bugün itibarıyla 135’inci gününe girmiş
bulunmaktadır. Yasağın kısmi olarak kalktığı bu kentin her tarafı tel örgülerle
çevrilmiş durumda. Zaten üç tarafı dikenli tellerle çevrili olan Nusaybin'in
içi de 2 metrelik çelik tel örgülerle çevrelenmiş durumdadır. Gazze'ye
ağlayanların Gazze'ye rahmet okutan görüntülerden rahatsız olmamaları en hafif
tabiriyle tam bir samimiyetsizliktir. Bir ilçeyi yüz otuz beş gün boyunca
kuşatın; yetmedi, bir de içini tel örgülerle çevreleyerek tam bir düşman hukuku
uygulayın.
15
mahalleden 6 mahalle yüksek tel örgülerle kaplatılarak girişler yasaklanmış
durumda. Söz konusu 6 mahalle nerdeyse Nusaybin’in yarısına tekabül etmektedir.
Ablukadan önce bu mahallelerde yaklaşık 40 bin insanın yaşadığı ve abluka
nedeniyle kenti terk ettiği herkes tarafından bilmektedir. Bu insanların tamamı
yakınlarının olduğu köylere; Kızıltepe, Midyat ve Mardin başta olmak üzere
başka illere de göç etmişlerdir. Bir nevi kendi topraklarında mülteci muamelesi
görmüşlerdir. Bu utancı nasıl taşıyacaksınız?
Dönmek
isteyen insanlar mahalleleri yasaklı olduğundan ve Nusaybin’de kiralık ev
olmadığından dönemiyorlar. Zaten Nusaybin’deki konut sayısı mevcut durumu
karşılayacak imkâna sahip değildir, valilik çadır kurulmasına da izin
vermemektedir. 6 yasaklı mahallede iş makinaları şu anda harıl harıl yıkım için
çalışmaktadırlar. 
Yakılıp
yıkılan mahallelerde enkaz temizleme işlemlerini kimler yapmaktadır? İhale
hangi şirketlere verilmiştir? Sağlam evler neden yıkılmaktadır ve en önemlisi
tel örgülerle çevrelediğiniz mahalleleri ne zaman açmayı düşünüyorsunuz?
Nusaybin’de
şu anda yaklaşık 9 bin ailenin evsiz olduğu tahmin ediliyor. Esnafların dükkânları
yıkılmış durumda. Tel örgü çekilen mahallelerin arasında kalan iş yerlerini de
hesapladığımızda Nusaybin esnafının büyük çoğunluğunun iş yerlerini kaybetmiş
olduklarını biliyoruz. 
Hükûmete
soruyoruz: Bu esnaflarımız için ne yapmayı düşünüyorsunuz?
Nusaybin’de tel örgülerle çevrelenmiş mahallelerde
yaşayan insanların durumuna geçici çözüm bulmak için şu anda orada bulunan
milletvekili arkadaşlarımızın konteyner getirilmesi noktasında kaymakamla
görüşmeleri olmuş ve sayın kaymakam da buna sıcak baktığını ancak durumu valiye
ileteceğini söylemiştir. Konteynerler 6 yasaklı mahallede yaşayan insanlarımız
için ilk etapta geçici bir çözüm olacaktır. Bu konuda Hükûmeti acilen göreve
davet ediyor, Genel Kurulu saygıyla selamlıyorum. (HDP sıralarından alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 13’üncü maddesinin
(3)’üncü fıkrasının metinden çıkarılarak diğer fıkraların buna göre teselsül
ettirilmesini arz ve teklif ederiz.
İsmail
Faruk Aksu (İstanbul) ve arkadaşları
BAŞKAN –
Komisyon önergeye katılıyor mu? 
SAĞLIK, AİLE,
ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Katılmıyoruz Sayın Başkan.
BAŞKAN –
Hükûmet?
ÇALIŞMA VE
SOSYAL GÜVENLİK BAKANI SÜLEYMAN SOYLU (Trabzon) - Katılmıyoruz Sayın Başkan. 
BAŞKAN – Önerge üzerinde İstanbul Milletvekili İsmail
Faruk Aksu konuşacaklardır.
Buyurun Sayın Aksu. (MHP sıralarından alkışlar) 
İSMAİL
FARUK AKSU (İstanbul) - Sayın Başkan, sayın milletvekilleri; Uluslararası
İşgücü Kanunu Tasarısı’nın 13’üncü maddesi hakkında Milliyetçi Hareket Partisi
Grubu adına söz aldım. Genel Kurulu ve aziz Türk milletini saygıyla
selamlıyorum.
Konuşmamın
başında, 15 Temmuz gecesi yaşanan darbe girişimini lanetliyorum. Hayatını
kaybeden şehitlerimize Allah’tan rahmet, yaralılara acil şifalar diliyorum.
15
Temmuz gecesi demokrasiye pranga vurulmak ve darbe indirilmek istenmiştir, göz
göre göre millet iradesi saldırı ve suikasta uğramıştır. Türkiye'mizin diz
çökmesi ve millî varlığın tümden yıkılması maksadıyla Türk milleti tam
kalbinden hançerlenmiştir. Türkiye Büyük Millet Meclisinin bombalanması korkunç
ve hepimizi dehşete düşüren bir hainlik, aynı zamanda kanlı bir terör
saldırısıdır. Bu şerefsiz kalkışma kuşkusuz Türk milletinin tamamını hedef
almıştır. Demokrasi uçurumdan dönmüş, milli iradeye sürülmek istenen kara leke
yine milletin azim ve kararlılığıyla engellenmiştir. Türk Milleti, varlığına
biçilen kefeni son anda yırtıp atmıştır.
Bize
göre, hiçbir bahane demokrasiden kopuşa, silahlı müdahale ve ara rejim
özlemlerine dayanak teşkil edemeyecektir. Nitekim, Milliyetçi Hareket Partisi
ve onun lideri Devlet Bahçeli, olayın su gibi renksiz ve kokusuz olduğu ilk
andan itibaren olası bir kalkışmanın kabul edilemeyeceğini, her türlü demokrasi
dışı arayışa karşı olduğumuzu, darbe teşebbüsünde bulunanların derhâl hukuka
teslim olmaları gerektiğini, “ama” demeden, “ancak” demeden “Bize yarar mı,
hissemize bir şey düşer mi?” hesabı yapmadan darbe cüretinin karşısına çakı
gibi, çelik gibi çıkarak cesurca ilan etmiş, Hükûmetin ve milletin yanında
olduğunu ifade etmiştir. 
Bu
tavır, millî iradeye ve demokrasiye bağlılığı ifade eden sarsılmaz bir ilkenin,
bir duruşun ve bir liderliğin tezahürüdür. Bu tavır, milliyetçi hareketin
duruma göre değişmeyen Türk milletinin ve Türk devletinin bekasını, demokrasi,
insan hakları ve hukukun üstünlüğünü esas alan siyaset sebebinin sonucudur. 
Milliyetçi
Hareket Partisi hukukun üstünlüğünün, insan şeref ve haysiyetinin, fikir,
teşebbüs, din ve vicdan özgürlüğünün teminatı olarak demokrasiyi sadece bir
siyasi rejim değil, aynı zamanda bir hayat tarzı olarak görmekte, sosyal ve
siyasi ilişkilerde, demokrasinin bütün kurum ve kurallarıyla işletilmesi
gerektiğini savunmaktadır. Parlamenter demokrasilerde egemenliğin yegâne
sahibinin millet olduğuna, siyasi iktidarların meşruiyetinin millî iradeye
dayandığına, millî iradenin tecelli ettiği yerin Türkiye Büyük Millet Meclisi
olduğuna, hangi düşünce ve gerekçeyle olursa olsun demokratik rejime ve
Parlamentonun anayasal yetkilerine dışarıdan her türlü müdahalenin gayrimeşru
ve kabul edilemez olduğuna inanmaktadır.
Diğer
taraftan, bu süreçte Türk Silahlı Kuvvetlerinin tümüyle tahkir edilmesine ve
Mehmetçik’in itibarsızlaşmasına yol açacak, Türk milletinin ittifak hâlinde
karşı durduğu bu hain girişimden yeni kutuplaşmalar üretecek girişimlerin önüne
geçilmesi konusunda yetkililerin duyarlı olması, olağanüstü hâl uygulamasındaki
hukukun egemen kılınması, mazlum ile hainin birbirine karıştırılmaması, hak ve
adaletten şaşılmaması gerekmektedir. Bu süreçte, ülke yönetiminde gösterilen
zaafın da tüm boyutlarıyla ortaya çıkarılması, kastı ve ihmali olan her alandaki
sorumluların tespit edilmesi “Önce Türkiye, önce Türk milleti, önce Türk
vatanı.” demeyenlerin ifşa edilmesi zorunlu bulunmaktadır.
Değerli milletvekilleri, tasarının gerekçesinde
ülkemize yönelik yüksek vasıflı iş gücü göçünün yabancıların çalışma izinleri
konusunda yeni düzenlemeler yapılmasını zorunlu kıldığı ifade edilse de
meselenin bu denli iyimser değerlendirilmesinin gerçeklerle bağdaşmadığı
ortadadır. 
Tasarıyla,
esasen, ülkemizin istihdam alanı sınırsız bir şekilde yabancılara açılırken,
Türk vatandaşları için aranan bazı şartlar yabancılardan istenmeyecektir. Bu
durum, işsiz yüz binlerce Türk gencine, Türk vatandaşlarına karşı bir
haksızlıktır. Bu durumda devletin önceliği, kendi vatandaşlarına yönelik ilave
iş imkânları geliştirmek, işsizlik ve yoksullukla mücadele için etkili önlemler
almak; yatırım, üretim ve istihdam zincirini sağlıklı bir şekilde hayata
geçirmek olmalıdır. Nitekim, hâlen genç işsizlik oranı ülkemizde yüzde 16’nın
üzerindedir. Ülkemizde üniversite mezunu, yetişmiş, atanmayı bekleyen binlerce
nitelikli iş gücü bulunmaktadır.
Bu
düşüncelerle hepinizi saygıyla selamlıyorum. (MHP sıralarından alkışlar) 
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
13’üncü
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
Sayın
Gürer, 60’a göre bir dakika süre veriyorum.
Buyurun.

IV.- AÇIKLAMALAR (Devam)
20.- Niğde Milletvekili Ömer Fethi
Gürer'in, Niğde’nin Bor ilçesinde işçileri taşıyan minibüse bir trenin çarpması
sonucu vefat eden 6 işçinin ailelerine başsağlığı dilediğine ilişkin açıklaması
ÖMER
FETHİ GÜRER (Niğde) – Teşekkürler Sayın Başkan.
Niğde’nin
Bor ilçesinde işçilerimizi taşıyan minibüse bir trenin çarpması sonucu 6 işçi
kardeşimiz vefat etmiştir. Ailelerine başsağlığı diliyorum, acılarını
paylaşıyorum. 
Ülkemizde
bu tür kazaların yaşanmaması için de gerek yoldan kaynaklanan gerekse
dikkatsizlikten oluşan sorunların da irdelenerek çözüm üretilmesinin gereğini
vurgulamak istiyorum. 
Tekrar,
tüm işçilerimizin acılarını paylaşıyorum.
Teşekkür
ediyorum.
BAŞKAN
– Teşekkür ediyoruz.
VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, Niğde’nin Bor ilçesinde yaşanan kazada hayatını kaybeden işçilere
Allah’tan rahmet dilediğine ilişkin konuşması
BAŞKAN
– Biz de başsağlığı diliyoruz. Hayatını kaybeden tüm hemşehrilerimize, Niğdeli
kardeşlerimize Allah rahmet eylesin. Yakınlarına başsağlığı diliyoruz. 
Evet,
gene güneş nurlandırdı böyle, 15 Temmuzun eseri. Bu şerden inşallah burada hep
birlikte, ortaklaşarak bir hayır çıkaracağız.
VI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Uluslararası İşgücü Kanunu Tasarısı
(1/727) ve Sağlık, Aile, Çalışma ve Sosyal İşler Komisyonu Raporu’nun (S.
Sayısı: 403) (Devam)
BAŞKAN
– Şimdi, 14’üncü madde üzerinde ortak bir önerge var, okutuyorum, işleme
alıyorum:
Türkiye Büyük
Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 14’üncü maddesinin
tasarı metninden çıkarılmasını arz ve teklif ederiz. 
 İlknur İnceöz Aytuğ
Atıcı Fahrettin Oğuz Tor
 Aksaray Mersin Kahramanmaraş
 İdris Baluken Murat
Alparslan  Ramazan Can
 Diyarbakır Ankara Kırıkkale
 Fatih Şahin Tülay
Kaynarca 
 Ankara İstanbul 
BAŞKAN – Komisyon önergeye katılıyor mu?
SAĞLIK, AİLE, ÇALIŞMA VE SOSYAL İŞLER KOMİSYONU BAŞKANI
VURAL KAVUNCU (Kütahya) – Takdire bırakıyoruz efendim. 
BAŞKAN – Hükûmet?
ÇALIŞMA VE SOSYAL GÜVENLİK BAKANI SÜLEYMAN SOYLU
(Trabzon) – Katılıyoruz Sayın Başkanım. 
BAŞKAN
– Gerekçeyi okutuyorum: 
Gerekçe:

Tasarının
geneli hakkındaki değerlendirme yapıldığında, uygulamada gönüllülük esasına
göre yapılacak çalışma izni başvurularının tasarıda yer almasının mevcut
durumda zorunlu olmadığı değerlendirilmiştir. 
BAŞKAN
– Evet, gerekçesini okuttuğum ortak önergeyi oylarınıza sunuyorum: Kabul
edenler… Kabul etmeyenler… Oy birliğiyle kabul edilmiştir. 
Kabul
edilen önerge doğrultusunda 14’üncü madde tasarı metinden çıkarılmıştır. 
Evet,
gruplarımızın yoğun talebi üzerine, dünden beri ilk defa birleşime ara
vereceğim.
Birleşime
on dakika ara veriyorum. 
Kapanma Saati: 17.13
İKİNCİ OTURUM
Açılma Saati: 17.42
BAŞKAN: Başkan
Vekili Ahmet AYDIN
KÂTİP ÜYELER: Özcan PURÇU (İzmir), Mustafa
AÇIKGÖZ (Nevşehir)
-----0-----
BAŞKAN
– Sayın milletvekilleri, Türkiye Büyük Millet Meclisinin 119’uncu Birleşiminin
İkinci Oturumunu açıyorum.
403
sıra sayılı Kanun Tasarısı’nın görüşmelerine kaldığımız yerden devam edeceğiz. 
Komisyon
ve Hükûmet yerinde. 
Sayın
milletvekilleri, biraz önce 14’üncü madde üzerinde kabul edilen önerge
doğrultusunda 14’üncü madde Komisyon metninden çıkarılmıştır. Bir karışıklığa
mahal vermemek için Komisyon metninin mevcut maddeleri üzerinden görüşmelere
devam ediyoruz. Kanun yazımı sırasında madde numaraları teselsül
ettirilecektir. Yine, tasarının daha sonra görüşülecek maddelerinde yer alan
madde atıfları kanun yazımı sırasında düzeltilecektir.
BAŞKAN
– Sayın Komisyon, sizin söyleyeceğiniz bir şey var mı?
Buyurun.
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) – Sayın
Başkan, değerli milletvekilleri; biraz önce ortak önergeyle tasarı metninden
çıkarılan 14’üncü madde nedeniyle tasarının 19’uncu ve 26’ncı maddeleri ile
geçici maddede yer alan atıfların redakte edilerek metne işlenmesi
gerekmektedir.
Bilgilerinize
ve takdirlerinize arz ederim.
BAŞKAN
– Teşekkür ediyorum.
Kanun
yazımı sırasında bunlar dikkate alınacaktır.
15’inci
maddeye geçiyoruz.
15’inci
madde üzerinde iki adet önerge vardır, okutuyorum.
Türkiye Büyük Millet Meclisi Başkanlığına
Görüşülmekte
olan 403 sıra sayılı Kanun Tasarısı’nın 15’inci maddesinin (1)’inci fıkrasının
(b) bendinde "çalışma izni" ibaresinden sonra gelen virgülün tasarı
metninden çıkarılmasını arz ve teklif ederiz.
 İdris Baluken Behçet
Yıldırım Osman Baydemir
 Diyarbakır Adıyaman Şanlıurfa
 Berdan Öztürk Mahmut
Toğrul
 Ağrı Gaziantep
BAŞKAN
– Şimdi maddeye en aykırı önergeyi okutup işleme alıyorum.
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı'nın 15’inci maddesinin
(1)’inci fıkrasının ilk cümlesinin aşağıdaki gibi değiştirilmesini arz ve
teklif ederiz.
Saygılarımızla.
 Yakup Akkaya Aytuğ
Atıcı Burcu Köksal 
 İstanbul Mersin Afyonkarahisar
 Ünal Demirtaş Ali
Yiğit Çetin Arık 
 Zonguldak İzmir Kayseri
"(1)
Karşılıklılık ilkesine uygun şekilde yabancı ülkelerin Türkiye'deki diplomatik
ve konsüler temsilciliklerinin;"
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Katılmıyoruz efendim.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın Başkan.
BAŞKAN
– Önerge üzerinde söz isteyen Afyonkarahisar Milletvekili Burcu Köksal.
Buyurun
Sayın Köksal. (CHP sıralarından alkışlar)
BURCU
KÖKSAL (Afyonkarahisar) - Sayın Başkan, değerli milletvekilleri; 403 sıra
sayılı Kanun Tasarısı’nın 15’inci maddesi üzerine söz almış bulunmaktayım. 
Öncelikli
olarak, 15 Temmuz sonrası ilk kez Meclis kürsüsünde söz aldığım için, FETÖ
terör örgütünün yapmış olduğu darbe teşebbüsünü, bu darbe teşebbüsünde
bulunanları, yardım ve yataklık edenleri lanetliyorum. Bu teşebbüsün karşısında
dimdik duran Türkiye Büyük Millet Meclisinin içindeki ve dışındaki tüm siyasi partileri,
halkımızı, emniyet teşkilatını ve Mustafa Kemal’in askerlerini saygıyla
selamlıyorum. Darbe teşebbüsü esnasında yaşamını yitiren yurttaşlarımıza
Allah’tan rahmet, yaralılara acil şifalar diliyorum. 
Atanamayan
öğretmenlerin, sağlıkçıların, üniversite mezunu işsiz gençlerimizin yaşadığı
ülkemizde iş gücü ithalini yasalaştıran bu kanun tasarısını konuşuyoruz.
Devletin görevi, kendi yurttaşlarına en iyi çalışma ve yaşam koşullarını
sunmaktır. Bugün, kendi yurttaşlarımız işsizken, özellikle de Suriye’den gelen
mültecilerin sayısı 3 milyonu aşmışken yabancı istihdamının bu Meclis
kürsüsünde konuşulması son derece manidardır. Hükûmetin görevi, ülkemizdeki
işsizlik sorununu çözmek, yurttaşlarımıza istihdam alanı sağlamaktır. Ancak, bu
sorunu çözmek yerine yabancı istihdamının kapısını açıp Türkiye’deki işsizler
için haksız rekabeti oluşturmak yanlıştır. Allah aşkına, önce Türkiye’deki
işsizlerimize iş imkânı sağlayın. Sigortasız, merdiven altı firmalarda her
türlü sosyal güvenceden yoksun olarak çalışan emekçilerimize, sosyal
güvencelerini ve haklarını verelim. 
Seçim bölgem Afyonkarahisar’dan günde onlarca kişi iş
için beni arıyor ve ne yazık ki yeteri kadar torpil bulamadıkları için kamu
kuruluşlarında işe giremiyorlar. İşe alımlarda, “dayı kızı”, “amca oğlu”,
“benim cemaatin üyesi”, “bizim vakıftan” gibi kriterler yerine liyakat esas
alınmalıdır. 
Devlette
liyakat olmazsa FETÖ gibi terör örgütleri virüs gibi devletin en kılcal
damarlarına kadar inerek en kritik noktalarda görev alıp yayılıp cumhuriyeti
yıkmaya kalkışacaklardır. (CHP sıralarından alkışlar)
Biliyoruz
ki bugüne kadar birçok yurttaşımız liyakat sahibi olduğu hâlde ne yazık ki
görüşlerinden dolayı kamu kurum ve kuruluşlarında işe alınmadı. Harp
okullarında okuyan gençlerimiz FETÖ’cü komutanların insanlık dışı uygulamaları
yüzünden çok sevdikleri okullarına veda etmek zorunda bırakıldı, bunların
mağduriyetleri de giderilmelidir. Lütfen, artık işe alımlarda objektif
davranalım, işi ehli olana verelim. Biz bunun bedelini ülke olarak çok ağır bir
şekilde ödemek istemiyoruz. 
Bizim
bildiğimiz bir cemaat vardır, o da hiçbir siyasi parti gözetmeksizin halkın
oluşturduğu cami cemaatidir. Onun için bundan sonra cami cemaati dışındaki
hiçbir cemaate, vakfa, tarikata, derneğe kesinlikle taviz verilmesin, adam
kayırma yapılmasın. Bunu şunun için söylüyorum: Zamanında taviz verilen cemaat
yüzünden bu Gazi Meclis başımıza yıkılıyordu. Bir daha bu olayı yaşamak
istemiyoruz. Onun için şunu söylüyoruz: Devlette liyakat olmazsa FETÖ gibi
terör örgütleri olur. Bundan sonra alacağımız her türlü kriterde, işe alımlarda
liyakat esas alınsın. 
Yüce
Meclisi saygıyla selamlıyorum. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 403 sıra sayılı Kanun Tasarısı’nın 15’inci maddesinin (1)’inci fıkrasının
(b) bendinde "çalışma izni" ibaresinden sonra gelen virgülün tasarı
metninden çıkarılmasını arz ve teklif ederiz.
Behçet Yıldırım (Adıyaman) ve arkadaşları
BAŞKAN – Komisyon önergeye katılıyor mu?
SAĞLIK, AİLE, ÇALIŞMA VE SOSYAL İŞLER KOMİSYONU BAŞKANI
VURAL KAVUNCU (Kütahya) – Takdire bırakıyoruz efendim. 
BAŞKAN – Hükûmet?
ÇALIŞMA VE SOSYAL GÜVENLİK BAKANI SÜLEYMAN SOYLU
(Trabzon) – Kabul ediyoruz. 
BAŞKAN
– Önerge kabul ediliyor, konuşmaya gerek kalmadı Behçet Bey. Önergenize
katılıyor Sayın Hükûmet ve Komisyon.
İDRİS
BALUKEN (Diyarbakır) – Gerekçeyi okutalım. 
BAŞKAN
– Gerekçeyi okutuyorum:
Gerekçe:
Bu
değişiklikle madde metninin daha anlaşılır olması hedeflenmiştir. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge oy
birliğiyle kabul edilmiştir. 
Kabul
edilen önerge doğrultusunda 15’inci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
16’ncı
madde üzerinde iki önerge vardır, okutuyorum:
Türkiye Büyük Millet Meclisi
Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 16’ncı maddesinin
(2)’nci fıkrasının (b) bendi ile (h) bentlerinin madde metninden çıkarılmasını
ve (ç) ve (g) bentlerinin aşağıdaki şekilde değiştirilmesini arz ve teklif
ederiz. 
Saygılarımızla.

 Yakup Akkaya Aytuğ
Atıcı Ünal Demirtaş
 İstanbul Mersin Zonguldak
 Ali Yiğit Çetin
Arık Hüseyin Çamak
 İzmir Kayseri Mersin
“ç)
Çalışmasının kanuni olarak sona ermesi”
“g)
Kamu düzeni, kamu güvenliği veya kamu sağlığı açısından Türkiye’de çalışmasında
sakınca olduğunun ilgili kamu kurum ve kuruluşlarınca yapılan başvuru
çerçevesinde verilen yargı kararının bakanlığa bildirilmesi,”
BAŞKAN
– Maddeye en aykırı önergeyi okutup işleme alıyorum. 
Türkiye Büyük Millet Meclisi
Başkanlığına
Görüşülmekte
olan 403 sıra sayılı Kanun Tasarısı’nın 16’ncı maddesinin tasarı metninden
çıkarılmasını arz ve teklif ederiz. 
 Çağlar Demirel İdris
Baluken Sibel Yiğitalp
 Diyarbakır Diyarbakır Diyarbakır
 Berdan Öztürk Meral
Danış Beştaş  Aycan İrmez
 Ağrı Adana Şırnak
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) – Sayın
Başkan, katılmıyoruz. 
BAŞKAN
– Hükûmet?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın
Başkanım.
BAŞKAN
– Önerge üzerinde söz isteyen Şırnak Milletvekili Aycan İrmez. 
Buyurun.
(HDP sıralarından alkışlar) 
AYCAN
İRMEZ (Şırnak) – Sayın Başkan, değerli milletvekilleri; görüşülmekte olan 403
sıra sayılı Kanun Tasarısı’nın 16’ncı maddesi üzerine konuşmak için grubum
adına söz almış bulunmaktayım. Genel Kurulu saygıyla selamlıyorum. 
Bu
maddeyle çalışma izni muafiyetinin geçerliliği tamamen soyut ibarelere
bırakılmaktadır. Çalışma izni muafiyeti alan bir yabancının, geçerli bir sebep
belirtilmeden çalışma izni muafiyeti iptal edilebilecektir. Bu düzenlemeyle,
yabancıların çalışabilmesi tamamen siyasi iktidarın çıkarları doğrultusunda
keyfî uygulamalara tabi olacaktır. 
Maalesef
son dönemlerde ülkemizde yaşanılan, başta kürdistan bölgesinde 24 Temmuz 2015
tarihinde başlatılan savaşla, şu anda devletin darbe girişiminde bulunan TSK
üyeleri, askerleri maalesef şunu bize gösterdi ki devlet bu tür yönde siyasi
bir kriz yaşamaya devam etmektedir. 
Bugün Şırnak’ın yasağı 135’inci gününe girmiş
bulunmaktadır. Ben yüz yirmi altı gün orada gözlemlerde bulundum. Maalesef
orada hiçbir yetkiliyle irtibata geçemedik. Orada yüz yirmi altı gün boyunca
halkımız, Şırnak halkı birçok mağduriyet yaşamış bulunmaktadır. Şırnak halkının
70 bine varan bir nüfusu bulunmaktadır ama maalesef uygulamalar ve saldırılar
öyle vahşice ve barbarcaydı ki halk kendisini kendi memleketinde barındıramadı.

Şunu gördük ki söz konusu Kürtler olduğu zaman maalesef
devlet uygulamalarının 1990’lı yıllardan hiç de ayrı kalır bir yanı olmadığını…
Tamamen 1990’lı yıllardaki zihniyetle, bugün Türkiye’nin, 2016 Türkiyesi’nin
aynı uygulamalarla ve zihniyetlerle, Şırnak ilinde bu yasağa devam edilmesiyle
birlikte halkımızın çok daha fazla mağduriyetine sebep olunmaktadır. 
Biz defalarca burada bağırdık, defalarca sokaklarda
bağırdık. Bugün o kenti, o ilçeleri yıkan tanklar, toplar, obüsler -geçen gün
gördük- maalesef batıda da aynı şekilde, halka yönelik saldırılarda bulunulmak
üzere halka çevrildi. Ama halkın oradaki girişimiyle, darbe girişiminin
önlenmesiyle… 
Evet, her zaman söylediniz; demokrasi kazandı,
doğrudur. Ama bu demokrasi sadece batı halkı için olmamalı. Bu demokrasi, bu
adalet, bu eşitlik kürdistan halkı için yani Kürt halkı için de olmalıdır ve
Kürt halkı için de devreye girmelidir.
Yüz yirmi altı gün Şırnak’ta, gerçekten, dediğim gibi
yani vahşi ve barbarca olan o uygulamalar... Yani bir düşünün batıdaki bir
kenti ya da darbe girişimi gerçekleşmiş olsaydı -o darbe- şu an neler
yaşayacağımızı Allah bilir, bir de bizler bilirdik. Biz şu an kürdistan
bölgesinde bu tür savaşın tanıklığını bire bir kendimiz yapmaktayız.
İnsanlarımız orada mağdur edilmekte ama bir günden bir güne, iktidar partisi
kalkıp da Şırnak’a gelip, o Şırnak’ta çadırlarda, barakalarda, çardaklarda
yaşayan halkın sorunlarını ne dinlemiş ne de göz önünde bulundurmuş ne de
Mecliste dile getirmiştir.
RAVZA KAVAKCI KAN (İstanbul) – Ben geldim. Doğru
söylemiyorsun ama.
AYCAN İRMEZ (Devamla) - Biz sizi görmedik ama. Nereye
gittiniz?
RAVZA KAVAKCI KAN (İstanbul) – Ben de sizi ilk defa
görüyorum.
AYCAN İRMEZ (Devamla) – Çadırlara geldiniz mi, Kumçatı
beldesine geldiniz mi?
RAVZA KAVAKCI KAN (İstanbul) – Kumçatı’ya geldim.
AYCAN İRMEZ (Devamla) – Oradaki halkımızın neler
yaşadığına, oradaki çocukların neler yaşadığına, kadınların neler yaşadığına
bire bir şahit oldunuz mu? Yok.
RAVZA KAVAKCI KAN (İstanbul) – Evet, PKK’nın
yaptıklarını çok iyi biliyoruz.
AYCAN İRMEZ (Devamla) – Bizim bu tür şeylere karnımız
tok. 
RAVZA KAVAKCI KAN (İstanbul) – Sizi ilk defa görüyorum.
AYCAN İRMEZ (Devamla) – Beni ilk defa görmüyorsunuz. 
RAVZA KAVAKCI KAN (İstanbul) – Siz Meclise daha önce
geldiniz mi? (HDP sıralarından gürültüler)
AYCAN İRMEZ (Devamla) - Ben hep buradaydım, ben hep
bölgedeydim, halkımın arasındaydım.
SİBEL YİĞİTALP (Diyarbakır) – Sen buraya bak.
RAVZA KAVAKCI KAN (İstanbul) – Ben de halkımın
arasındaydım. Şırnaklı kardeşlerimin yanındayım.
MERAL DANIŞ BEŞTAŞ (Adana) – Lütfen, müdahale
etmeyelim.
AYCAN İRMEZ (Devamla) – Yaşanan sorunları bire bir…
RAVZA KAVAKCI KAN (İstanbul) – Ben de oradaydım,
biliyorum. Doğruyu söyleyin. 
BAŞKAN – Müdahale etmeyelim Sayın Kavakcı, lütfen.
AYCAN İRMEZ (Devamla) – Evet Sayın Başkan, söyleseniz
çok daha iyi olur.
Şırnak’ta aylardır hukuka, ahlaka ve insani tüm
değerlere aykırı olarak ortaya konulan uygulamalara bir an önce son
verilmesini… 
RAVZA KAVAKCI KAN (İstanbul) – PKK’nın Şırnak’ta
yaptıkları…
AYCAN İRMEZ (Devamla) - Ayrıca, Şırnak’ı o hâle getiren
Çakırsöğüt Tugay Komutanı Ali Osman Gürcan ve Şırnak 23’üncü Sınır Tümen
Komutanı Abdullah Baysar, darbeci olarak ve darbe girişimi suçlaması nedeniyle
şu an tutuklu olarak Şırnak T Tipi Kapalı Ceezaevinde bulunmaktadır. Umarız ki
Şırnak’a yaşatılan bu insanlık dışı suçlamalardan kaynaklı bu şahısların,
darbecilerin, bu suçlardan kaynaklı da bir an evvel yargılanmaları gerektiğini
bir kez daha vurgulamak istiyoruz. 
Buradan, ayrıca, Hükûmete ayrı bir beyanda bulunmak
istiyoruz, talepte bulunmak istiyoruz.
(Mikrofon otomatik cihaz tarafından kapatıldı) 
AYCAN İRMEZ (Devamla) - Bir an evvel Şırnak yasağının
kaldırılarak halkın mağduriyetine son verilmesini istiyoruz. (HDP sıralarından
alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 16’ncı maddesinin
(2)’nci fıkrasının (b) bendi ile (h) bentlerinin madde metninden çıkarılmasını
ve (ç) ve (g) bentlerinin aşağıdaki şekilde değiştirilmesini arz ve teklif
ederiz. 
Saygılarımızla.

Hüseyin Çamak (Mersin) ve
arkadaşları
“ç)
Çalışmasının kanuni olarak sona ermesi”
“g)
Kamu düzeni, kamu güvenliği veya kamu sağlığı açısından Türkiye’de çalışmasında
sakınca olduğunun ilgili kamu kurum ve kuruluşlarınca yapılan başvuru
çerçevesinde verilen yargı kararının bakanlığa bildirilmesi,”
BAŞKAN – Komisyon önergeye katılıyor mu?
SAĞLIK, AİLE, ÇALIŞMA VE SOSYAL İŞLER KOMİSYONU BAŞKANI
VURAL KAVUNCU (Kütahya) – Katılmıyoruz Sayın Başkan.
BAŞKAN – Hükûmet?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın
Başkanım. 
BAŞKAN
– Önerge üzerinde Mersin Milletvekili Hüseyin Çamak konuşacaktır.
Buyurun
Sayın Çamak. (CHP sıralarından alkışlar)
HÜSEYİN
ÇAMAK (Mersin) – Sayın Başkan, değerli milletvekilleri; 403 sıra sayılı
Uluslararası İşgücü Kanunu Tasarısı hakkında söz almış bulunuyorum. Bu
vesileyle Meclis çalışanlarını, medya emekçilerini, bizleri izleyen
vatandaşlarımızı ve yüce Meclisi saygıyla selamlarım.
Bu
kanun tasarısına baktığımızda mühendis ve mimarlar odası gibi önemli meslek
örgütlerinin yapısının yabancı sermayenin isteklerine göre şekillendiği
anlaşılmaktadır. Bu birliklerin kuruluş yasasını değiştiren böylesi köklü
değişimler yapmadan önce Komisyon aşamasında ilgili odaların itirazlarının göz
önünde bulundurulmaması, görüşlerinin dikkate alınmaması büyük bir eksikliktir.
Bu yasa tasarısı çok açık ve net bir şekilde yabancı mühendis ve mimarları
ülkemizdeki mimar ve mühendislerden avantajlı konuma getirmektedir. Bu
tasarıyla birlikte yabancıların ülkemizde hizmet sunması veya çalışmasında
hiçbir denetim veya kural olmayacaktır. Mühendislik, mimarlık hizmetlerinin
kontrolsüz, denetimsiz bir şekilde, yeterli eğitim ve mesleki deneyimden yoksun
kişiler eliyle yürütülmesinin yaratabileceği facia ve yıkımların bedelini yine
vatandaşlarımız ödeyecektir. 
Öte
yandan, bu durum, sadece mevcut meslek uzmanlarının durumuyla ilgili değildir;
mesleğin geleceği açısından daha ciddi bir risk söz konusudur; yılda ortalama
51 bini mezun olan ve hâlihazırda mühendislik, mimarlık öğrenimi gören 435 bin
öğrencinin geleceğiyle ilgilidir. Tasarının yasalaşması durumunda milyonlarca vatandaşımız,
mühendis, mimar, şehir planlamacısı arkadaşımız mevcut istihdam sorunları
yanında, büyük bir sömürü, işsizlik, mesleki geleceksizlik tehlikesiyle karşı
karşıya kalacaktır. Ayrıca, akademik ve mesleki yeterliliğini kanıtlamayan,
diploma denkliği aranmayan, salt beyana dayalı yabancı çalışanların nitelikli
iş gücü sayılmasının üretimin kalitesi ve insan hayatı üzerinde oluşturacağı
risk de göz ardı edilmektedir.
Bu
kanun tasarısındaki kritik maddelere baktığımızda, uluslararası hukuktaki
karşılıklılık ilkesi göz ardı edilmekte, yabancı sermayenin ve yabancı
çalışanların lehine haksız bir rekabet ortamının oluşacağı anlaşılmaktadır.
Ülkemizde nitelikli iş gücünü koruma ve geliştirmeyi öngörmeyen, yerli
mühendis, mimar, şehir planlamacılarımızı kendi ülkesinde ikinci sınıf, ucuz iş
gücü konumuna düşürecek bu uygulamayla emek sömürüsü yoğunlaşacak, ülkemizin
dışarıya bağımlılığı artacaktır. 
Sayın
milletvekilleri, bütün bu söylediklerimizin odak noktası demokrasidir.
Ülkemizde demokrasi açığının olduğu, son yaşadığımız olaylardan anlaşılmıştır.
Demokrasi açığını kapatmak, ilk önceliğimiz olmalıdır. Demokrasi, toplumsal
barışı sağlamaktır. Başkasının özgürlüğüne, farklı olanın fikrine saygı
duymadan yönetmek, düzen kurmak mümkündür ama toplumsal barışı bu şekilde
sağlamak imkânsızdır. Gerçek demokrasi, askerî vesayet başta olmak üzere, türlü
vesayetten kurtulmayı hedefler. 15 Temmuzdan bu yana yaşananlar toplumsal barış
ve demokrasinin öne çıkması yönünde bir kapı aralamıştır, umarım bu kapı
iktidar tarafından kapatılmaz ve bir büyük uyanışa vesile olur. Muhalefet şu
ana kadar bu konuda iyi bir sınav verdi, iktidar çevresi de ilk öfkeli
tepkisellikten uzaklaşmaya başladığı izlenimini veriyor. Umarım bu olay büyük
bir gözaltı ve baskı rejimine vesile olmasın, umarım OHAL olağan hâle gelmesin.
Yüce
Meclisi saygıyla selamlıyorum. (CHP sıralarından alkışlar) 
BAŞKAN
– Teşekkürler.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
16’ncı
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
17’nci
madde üzerinde iki önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı'nın 17’nci maddesinin
aşağıdaki şekilde değiştirilmesini arz ve teklif ederiz.
Saygılarımızla.
 Yakup Akkaya Aytuğ
Atıcı Ünal Demirtaş
 İstanbul Mersin Zonguldak
 Ali Yiğit Çetin
Arık Serdal Kuyucuoğlu 
 İzmir Kayseri Mersin 
"Çalışma
izninin istisnai olarak verilebileceği yabancılar
MADDE
17- Türkiye'nin taraf olduğu ikili ya da çok taraflı sözleşmelerde aksi
öngörülmedikçe;
a)
Bir Türk vatandaşı ile evli olan ve eşiyle Türkiye'de evlilik birliği içinde
yaşayan veya evlilik birliği en az üç yıl sürdükten sonra sona ermiş olmakla
birlikte Türkiye'de yerleşmiş olan yabancılar ile bunların Türk vatandaşı
eşinden olan çocuklarına,
b)
5901 sayılı Türk Vatandaşlığı Kanununun 19, 27 ve 28 inci maddeleri
çerçevesinde Türk Vatandaşlığını kaybedenler ve bunların füruuna,
c)
Türkiye'de doğan veya kendi millî kanununa, vatansız ise Türk mevzuatına göre
rüşt yaşını doldurmadan Türkiye'ye gelen ve Türkiye'de meslek okulu, yüksek
okul veya üniversiteden mezun olan yabancılara,
d)
2510 sayılı İskân Kanununa göre muhacir, mülteci veya göçebe olarak kabul
edilen yabancılara,
e)
Avrupa Birliği üyesi ülke vatandaşları ile bunların Avrupa Birliği üyesi
ülkelerin vatandaşı olmayan eş ve çocuklarına,
f)
Yabancı devletlerin Türkiye'deki büyükelçilikleri ile konsolosluklarında ve
uluslararası kuruluşların temsilciliklerinde görevli diplomat, idarî ve teknik
personelin hizmetinde çalışanlar ile karşılıklılık ilkesi çerçevesinde olmak ve
görev süresiyle sınırlı kalmak üzere Türkiye'de bulunan büyükelçilikler,
konsolosluklar ve uluslararası kuruluşların temsilciliklerinde görevlendirilen
diplomatların ve idari ve teknik personelin eş ve çocuklarına,
g) Bilimsel ve kültürel faaliyetler amacıyla bir ayı
aşan ve sportif faaliyetler amacıyla dört ayı aşan süre ile geçici olarak
Türkiye'ye gelecek yabancılara,
h)
Kanunla yetki verilen bakanlıklar ile kamu kurum ve kuruluşlarınca sözleşme
veya ihale usulleriyle mal ve hizmet alımı, bir işin yaptırılması veya bir
tesisin işletilmesi işlerinde çalıştırılacak kilit personel niteliğindeki
yabancılara,
ı)
Uluslararası koruma başvurusunda bulunan ve İçişleri Bakanlığınca şartlı
mülteci statüsü verilen yabancı ve vatansız kişilere,
j)
Ülkemizin bilim, teknoloji, Ar-Ge, yenilik ve tasarım alanındaki gelişimine
katkı sağlayacak nitelikli yabancılara,
Bu Kanunda öngörülen sürelere tâbi olmaksızın çalışma
izni verilebilir."
BAŞKAN – Maddeye en aykırı önergeyi okutup işleme
alıyorum.
Türkiye Büyük Millet Meclisi
Başkanlığına
Görüşülmekte olan 403 sıra sayılı Kanun Tasarısı’nın
17’nci maddesinin tasarı metninden çıkarılmasını arz ve teklif ederiz.
 İdris Baluken Çağlar Demirel Sibel
Yiğitalp
 Diyarbakır Diyarbakır Diyarbakır
 Berdan Öztürk Meral
Danış Beştaş
 Ağrı Adana
BAŞKAN –
Komisyon önergeye katılıyor mu?
SAĞLIK, AİLE,
ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) – Katılmıyoruz
Sayın Başkan.
BAŞKAN –
Hükûmet?
ÇALIŞMA VE
SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın Başkan.
BAŞKAN – Önerge
üzerinde Diyarbakır Milletvekili Sibel Yiğitalp konuşacaktır.
Buyurun Sayın
Yiğitalp. (HDP sıralarından alkışlar)
SİBEL YİĞİTALP
(Diyarbakır) – Sayın Başkan, değerli milletvekilleri; hepinizi saygıyla
selamlıyorum. 
Görüşmekte
olduğumuz 403 sıra sayılı Yasa’nın 17’nci maddesi üzerinde söz almış
bulunmaktayım.
Buna baktığımızda, bir soya atıfta bulunan bir yasa var
ve şu anki bu zamanın ruhunda ve bu dönemde hâlen bir etnik kimliğe vurgu
yapmak, hâlen bir etnik kimlik üzerinden bir çalışma koşulları sağlamak veya
vatandaşlık sağlamak şu anki ruh açısından baktığınızda hiç uygun değil çünkü
insanlar ne doğuştan getirdikleri özelliklerden dolayı üstünler ne de değiller.
Yani getirdiği ırk, yaşadığı, taşıdığı gen onun ne bir farklılığını yaratır ne
bir üstünlük yaratır ne de onun üzerinden bir ödüllendirme olur ne de bir
ötekilendirme olur. Ama baktığınızda burada bir ötekileştirme sadece bir soya
atıfta bulunduğu zaman bunun kendi dışındaki diğer milletlere, diğer farklı
inançlara veya farklı etnik kimliklere karşı bir ötekileştirme yasası
uygulanıyor. Biz, herkese eşit mesafede, her inancın, farklılığın, her etnik
kimliğin kendi farklılığıyla birlikte yaşamını esas alan bir parti olarak böyle
bir şeyi yasal olarak, etik olarak, ahlaki olarak ve insani olarak doğru
bulmuyoruz. Çünkü hiçbir insanın getirdiği özelliği onun üstün özelliği
değildir, ısrarla bunu defalarca tekrarlıyorum şu anda bu etnik farklıklar bir
üstünlük dili ve üstünlük politikasına dönüştüğü için. Bu üstünlük politikası
şu anda ulus devletin ana esasını oluşturuyor. İşte o yüzdendir ki, Şırnak,
Nusaybin, Sur hâlen tanklarla, toplarla bombardıman altında. Arkadaşımız az
önce anlattı, Şırnak milletvekilimiz, dört aydır orada, dört ay boyunca
yaşadıkları gerçekten anlatmayla –istediği kadar söylesin- asla ifade edilemez.
Çok ağır, çok insanlık dışı son derece etnik bir dil üzerinden, etnik bir tanım
üzerinden bir politika uygulanıyor. Şu anda şu koşullarda bu kadar kaotik
ortamda hâlen biz bir etnik vurgu üzerinden bir yasa oluşturuyorsak gerçekten
15 Temmuzdan ders çıkarmamışız demektir. Bu 15 Temmuzdan ders çıkarmama hâlimiz
bizi daha büyük bir kaosa, daha büyük bir buhrana ve belki de bugünleri
arayacağımız günlere getirecektir.
Şimdi,
şunu söylemek gerekiyor: Burada Türkiye vatandaşı olması yeterlidir. Sadece bir
etnik dil, sadece bir etnik aidiyetin ifade edilmiş olmasını biz parti olarak,
paradigmamız olarak reddediyoruz ve bunu bütün etnik farklılıkların Türkiye
Cumhuriyeti vatandaşı olarak kabul görmesi ve onun üzerinden bir atıf olması
gerektiğine inanıyoruz ve buna da o yüzden şerhimizi koyduk.
Hepinizi
saygıyla, sevgiyle selamlıyorum. (HDP sıralarından alkışlar)
BAŞKAN
– Teşekkürler.
Önergeyi
oylarınıza sunuyorum: Kabul edenler... Kabul etmeyenler... Kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 17’nci maddesinin
aşağıdaki şekilde değiştirilmesini arz ve teklif ederiz.
Saygılarımızla.
Serdal
Kuyucuoğlu (Mersin) ve arkadaşları
“Çalışma
izninin istisnai olarak verilebileceği yabancılar
MADDE
17- Türkiye'nin taraf olduğu ikili ya da çok taraflı sözleşmelerde aksi
öngörülmedikçe;
a)
Bir Türk vatandaşı ile evli olan ve eşiyle Türkiye'de evlilik birliği içinde
yaşayan veya evlilik birliği en az üç yıl sürdükten sonra sona ermiş olmakla
birlikte Türkiye'de yerleşmiş olan yabancılar ile bunların Türk vatandaşı
eşinden olan çocuklarına,
b)
5901 sayılı Türk Vatandaşlığı Kanununun 19, 27 ve 28 inci maddeleri
çerçevesinde Türk Vatandaşlığını kaybedenler ve bunların füruuna,
c)
Türkiye'de doğan veya kendi milli kanununa, vatansız ise Türk mevzuatına göre
rüşt yaşını doldurmadan Türkiye'ye gelen ve Türkiye'de meslek okulu, yüksek
okul veya üniversiteden mezun olan yabancılara,
d)
2510 sayılı İskân Kanununa göre muhacir, mülteci veya göçebe olarak kabul
edilen yabancılara,
e)
Avrupa Birliği üyesi ülke vatandaşları ile bunların Avrupa Birliği üyesi
ülkelerin vatandaşı olmayan eş ve çocuklarına,
f)
Yabancı devletlerin Türkiye'deki büyükelçilikleri ile konsolosluklarında ve
uluslararası kuruluşların temsilciliklerinde görevli diplomat, idari ve teknik
personelin hizmetinde çalışanlar ile karşılıklılık ilkesi çerçevesinde olmak ve
görev süresiyle sınırlı kalmak üzere Türkiye'de bulunan büyükelçilikler,
konsolosluklar ve uluslararası kuruluşların temsilciliklerinde görevlendirilen
diplomatların ve idari ve teknik personelin eş ve çocuklarına,
g)
Bilimsel ve kültürel faaliyetler amacıyla bir ayı aşan ve sportif faaliyetler
amacıyla dört ayı aşan süre ile geçici olarak Türkiye'ye gelecek yabancılara,
h)
Kanunla yetki verilen bakanlıklar ile kamu kurum ve kuruluşlarınca sözleşme
veya ihale usulleriyle mal ve hizmet alımı, bir işin yaptırılması veya bir
tesisin işletilmesi işlerinde çalıştırılacak kilit personel niteliğindeki
yabancılara,
ı)
Uluslararası koruma başvurusunda bulunan ve İçişleri Bakanlığınca şartlı mülteci
statüsü verilen yabancı ve vatansız kişilere,
j)
Ülkemizin bilim, teknoloji, Ar-Ge, yenilik ve tasarım alanındaki gelişimine
katkı sağlayacak nitelikli yabancılara,
Bu
Kanunda öngörülen sürelere tâbi olmaksızın çalışma izni verilebilir.”
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Katılmıyoruz Sayın Başkanım.
BAŞKAN
– Hükûmet katılıyor mu?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın
Başkanım.
BAŞKAN
– Önerge üzerinde Mersin Milletvekili Serdal Kuyucuoğlu konuşacaktır.
Buyurun
Sayın Kuyucuoğlu. (CHP sıralarından alkışlar)
SERDAL
KUYUCUOĞLU (Mersin) – Sayın Başkan, değerli milletvekilleri; 403 sıra sayılı
Uluslararası İşgücü Kanunu Tasarısı’nın 17’nci maddesi üzerinde söz almış
bulunuyorum. Hepinizi saygıyla selamlıyorum.
Değerli
milletvekilleri, ülkemiz hassas bir dönemden geçiyor. Türkiye, 1960, 1971 ve
1980 darbeleri sonrası, 1962 ve 1963’te de Talat Aydemir’in darbe teşebbüsleri,
son olarak 15 Temmuz 2016’da darbe teşebbüsüyle karşı karşıya kaldı. Darbe
girişimi, demokrasi ve Türkiye Büyük Millet Meclisine karşı yapıldı. Darbe
girişimi, toplumsal destek görmediği ve muhalefet karşı çıktığı için başarısız
olmuştur. Darbeciler özel kalem müdürlerine, yaverlere kadar sızmıştır.
Cumhurbaşkanının darbeyi eniştesinden öğrenmesi komiktir. “İstihbarat
neredeydi?” sorusu herkeste soru işareti olarak bir kenarda duruyor.
Ülke
acilen normalleşmeli, her şey hukuk içinde olmalı, cadı avı olmamalıdır. McCarthy
dönemi yaşanmamalı, ordunun itibarı korunmalıdır. Er ve erbaşlara sahip
çıkılmalı -darbeciler dâhil- yapılacaklar insan hakları ve hukuk içinde
yapılmalıdır.
OHAL
ilan edilmesiyle demokrasi ve hukukun askıya alınması daha büyük sıkıntılara
neden olacaktır. İş dünyasından akademisyenlere, hukukçulardan devlet
görevlilerine herkeste bir endişe vardır. Asıllı, asılsız ihbarlar sıkıntılar
yaratmakta, her gün yargısız ve haksız uygulamalarla ilgili ihbarlar
alınmaktadır. Darbeye teşebbüse ortak oldukları kesin olmayan ordu mensuplarına
yapılan itibarsızlaştırma kabul edilebilir değildir. Kamu ve askerî tesisler
önüne konulan belediye araç ve otobüsleri çirkin ve askeri rencide edicidir.
Suçluları yakalanmalı ve cezalandırılmalıdır ancak bunlar yapılırken kurumlar
yıpratılmamalı, insan hak ve hukukuna dikkat edilmelidir.
Değerli
milletvekilleri, Türkiye’de şu anda benim de içinde bulunduğum 500 binin
üzerinde mühendis ve mimar vardır. Yine, mühendislik, mimarlık öğrenimi gören
400 binin üzerinde öğrenci bulunmakta ve her yıl da on binlerce öğrenci mezun
olmaktadır ve bunların çok büyük bir kısmı da işsizler ordusuna katılmaktadır.
Bugün Türkiye Büyük Millet Meclisinde de 85 civarında mühendis ve mimar kökenli
arkadaşımız bulunmaktadır. Tasarı, lisans eğitimine dayalı meslek alanlarının
tamamını ilgilendirmektedir. Bu yasa Türkiye Cumhuriyeti yurttaşı mühendis,
mimar ve şehir plancısının aleyhinedir. Mühendislik, mimarlık hizmetlerinin
kontrolsüz ve denetimsiz şekilde, yeterli eğitim ve mesleki deneyimlerden yoksun
yabancılar eliyle yürütülmesinin yaratabileceği sorunların bedelini halkımız
ödeyecektir. 
Mezun
oldukları okulların denkliğine bakılmaksızın, beyana dayalı yabancı
çalıştıranlar nitelikli iş gücü sayılacak, mesleki yeterliliği olan
yurttaşlarımız ise ara eleman konumuna düşecektir. Yabancı mühendis ve
mimarların ülkemizde kolayca çalışmalarının yolunu açmak yerine mezunların iş
edinmelerine ve mesleğin daha çok disiplin altına alınmasına ihtiyaç vardır. Bu
konuda da Türk Mühendis ve Mimar Odaları Birliği meslek örgütlerinin mesleki
konularda daha çok rol almalarına ihtiyaç vardır. Açılan çok sayıdaki
mühendislik, mimarlık bölümü ve fakültesi yerine, eğitim kalitesinin
yükseltilmesinin daha doğru olacağını düşünüyor, hepinizi saygıyla
selamlıyorum. (CHP sıralarından alkışlar)
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
17’nci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
18’inci
madde üzerinde bir önerge vardır. Okutuyorum ve işleme alıyorum. 
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 18’inci maddesinin
birinci fıkrasında yer alan “altı ay” ibaresinin “on iki ay” olarak değiştirilmesini
arz ve teklif ederiz.
 Ahmet Selim Yurdakul Fahrettin
Oğuz Tor Zihni Açba 
 Antalya Kahramanmaraş Sakarya
 Erhan Usta Mustafa
Kalaycı Ruhi Ersoy
 Samsun Konya Osmaniye
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU SÖZCÜSÜ SALİH FIRAT (Adıyaman) –
Katılamıyoruz.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın Başkan.
BAŞKAN
– Önerge üzerinde söz isteyen Osmaniye Milletvekili Ruhi Ersoy.
Buyurun
Sayın Ersoy. (MHP sıralarından alkışlar)
RUHİ ERSOY (Osmaniye) – Sayın Başkan, değerli
milletvekilleri; zor günler yaşıyoruz. Hepiniz, hepimiz bunları fiilî olarak
yaşadık ve yaşamaya devam ediyoruz. Hepimizin ortak kanaati bu zorluklardan
dayanışma kültürüyle çıkacağız ama bu dayanışma kültürünü değerlendirirken
geçmiş tecrübelerde iyi niyetli de olsa teşebbüs edilen birtakım hamlelerin
sonuç vermediği tecrübelerini de yaşadık. Bunlar neydi? Türkiye Cumhuriyeti
devletine vatandaşlık bağıyla bağlı olan herkesi Türk milletinin asli unsuru
olarak kabul etmek meselesiydi. Bugün itibarıyla meydanlara baktığımızda
Türkiye Cumhuriyeti vatandaşlık bağını mensubiyet olarak hissetmiş tüm aziz
Türk milleti “Türkiye’m” diyerek sahada Türk Bayrağı altında ve bir arada İstiklal
Marşı’nı okuyabiliyor. Ama bu coşkuyu aynı duyguyla hissedemeyerek devletin
içerisinde, etnik kimlikler veyahut da ideolojik örgütlenmelerle ya da paralel
yapıyla, FETÖ örgütlenmesi gibi örgütlerle vatandaşlık hukukunun dışarısında
birtakım aidiyetler hissederek müdahil olmanın ne kadar büyük bir sıkıntı
olduğunu gördük, yaşayarak tecrübe ettik. Bundan sonra önümüze bakarken demek
ki meydanlarda konfetiler eşliğinde Şivan Perwerler dinleyerek milleti toplama
sorunları çözmüyormuş, sahada Mustafa Yıldızdoğanlarla “Türkiye’m”i söylemek
gerekiyormuş. Bunların ötesine geldiğimizde, adımla, kararlı bir şekilde emin
adımlarla gittiğimizde gördüğümüz bir başka hakikat de milleti millî
romantizmle, coşkuyla bu tür olağanüstü hâllerde bir araya getirebilen dayanışma
ruhunun da milliyetçilik duygusu olduğunu, milliyetçilik duygusunun da etnik
kimliklerden arınmış ve sosyolojik terkibin toplamı olan aidiyet olduğunu
gördük. Ama, biz bunu görürken aynı şekilde bu hata “kamu spotu” adı altında,
“reklam” adı altında ekranlarda “Ne mutlu Kürt’üm, ne mutlu Laz’ım, ne mutlu
Alevi’yim, ne mutlu Ermeni’yim diyenlere.” gibi birtakım anlamsız jenerikler
dönmeye başladı. Çok büyük tepkiler aldı. Çok şükür ki onun artık sonunun
geldiğini ve müdahale edildiği duyduk. Bu tür hataların yapılmaması ve ortak
ruhla, ortak bilinçle hareket etmenin ne kadar önemli olduğunu görmüş olduk. 
İkincisi: Bundan sonra yapacağımız işlerde hukuk
devletini, hukukun üstünlüğünü, devlet olmanın gereği olarak görmemiz
gerekiyor. Bireysel hak ve özgürlükleri sonuna kadar desteklerken, hakların
önünü açarken, hukuk devleti olurken aidiyetlerini başka bir yerlerde
hissedenlerin kafasına bitmek, gerekirse hukukla en üst derecede
cezalandırmanın gerektiğini gördük.
Bir
başka şey daha gördük ve bu da bir hakikattir. Bugün meydanlarda ikramlar
eşliğindeki coşkulu kalabalıkların ekmek ile idealin yan yana olduğu zaman bu
şekliyle devam edeceğini hatırlatmak lazım. Rahmetli Peyami Safa’nın bir sözü
var: “Ekmek ile ideal bir arada olursa anlamlı olur ve sonuç alır, ekmeksiz
ideal olmaz ve insandan ideali çıkartırsan da geride çamur kalır.” diyor. Biz
çamur da olunmasını istemiyoruz, idealin en iyi yerlerde de olmasını istiyoruz.
Ama, bugünkü şartlar içerisinde durumun sürdürülebilir olması konusunda Türk
devletinin ve Hükûmetin bir an önce önünü görüp önümüzdeki günlerde olası bu
örgütlenmenin uluslararası ağlarıyla Türkiye’yi dara koşabilecek, ekonomik
sıkıntılara getirebilecek risklerinin de önünün açılması gerektiğini
düşünüyorum. 
Bugün
itibarıyla basına düşen, Avusturya’da Hükûmet yanlısı gösteri yapan, evine
bayrak asan vatandaşlarımıza “Gidin, siz Tayyipçiyseniz, Türkiyeciyseniz
ülkenizde yaşayın.” gibi cezalandırılmalarına dair haberler var. Doğru yanlış
bilmiyorum ama bildiğim başka bir şey daha var; Almanya başta olmak üzere,
ciddi anlamda Türkiye karşıtı lobiler iş başında. Bizim de Meclis olarak boş
durmamamız gerektiğini düşünüyorum. Meclisler arası dostluk grupları başta
olmak üzere, Hariciye Teşkilatı başta olmak üzere; maruz kaldığımız bu terör
örgütü faaliyetlerinin, PKK, IŞİD, FETÖ örgütlenmeleri başta olmak üzere,
uluslararası kamuoyuna haklılığımızı ifade edebilecek tezlerimizle beraber
çalışmalar yapmamız gerektiğini düşünüyoruz.
Bu
gerçekler önümüzdeyken biz emek, alın teri, hukuk, demokrasi, üreten ekonomi ve
sorgulayabilen bir eğitim ve bütün bunlardan ortaya çıkan şahsiyetli millî bir
devletin, Türkiye Cumhuriyeti devletinin ve Türk milletinin gelecekteki
teminatı olduğunu ifade ediyor, bu hatırlatmalarla iş kanunu yasamızın
hayırlara vesile olmasını temenni ediyoruz. Ekmekle ideali yan yana getirmenin
yolunu her zaman için açalım diyor, Genel Kurulu saygıyla selamlıyoruz efendim.
(MHP sıralarından alkışlar) 
BAŞKAN
– Teşekkür ediyorum. 
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
18’inci
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir. 
19’uncu
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir. 
20'nci
maddede üç adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 20’nci maddesinin
ikinci fıkrasında yer alan “ön lisans ve lisans” ibaresinin “lisans ve
lisansüstü” olarak değiştirilmesini ve ikinci cümlesinin metinden çıkarılmasını
arz ve teklif ederiz. 
 Ahmet Selim Yurdakul Fahrettin
Oğuz Tor Zihni Açba
 Antalya Kahramanmaraş Sakarya
 Erhan Usta Mustafa
Kalaycı Mehmet Necmettin Ahrazoğlu
 Samsun  Konya Hatay
Türkiye Büyük Millet Meclisi Başkanlığına
Görüşülmekte
olan 403 sıra sayılı Kanun Tasarısı’nın 20’nci maddesinin (2)’nci fıkrasının
aşağıdaki şekilde değiştirilmesini arz ve teklif ederiz. 
“(2)
Yabancı öğrencilerden ön lisans ve lisans düzeyinde öğrenim görmekte olanlar,
öğrenimlerinin ilk yılının tamamlanmasının ardından çalışma iznine
başvurabilir. 22/5/2003 tarihli ve 4857 sayılı İş Kanunu gereğince haftada 24
saati aşmamak üzere kısmi süreli çalışabilirler. Örgün öğretim programlarına
kayıtlı lisansüstü öğrenciler için bu sınırlama uygulanmaz.”
 Çağlar Demirel  İdris
Baluken  Sibel Yiğitalp
 Diyarbakır  Diyarbakır
 Diyarbakır
 Berdan Öztürk  Meral
Danış Beştaş  Filiz Kerestecioğlu Demir
 Ağrı  Adana
 İstanbul 
BAŞKAN
– Maddeye en aykırı önergeyi okutup işleme alıyorum.
Türkiye Büyük Millet Meclisi
Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 20’nci maddesinin
(2)’nci fıkrasının aşağıdaki şekilde değiştirilmesini arz ve teklif ederiz. 
Saygılarımızla.
 Yakup Akkaya  Aytuğ
Atıcı  Ünal Demirtaş 
 İstanbul  Mersin
 Zonguldak
 Ali Yiğit  Çetin
Arık
 İzmir  Kayseri
“(2) Yabancı
öğrencilerden ön lisans ve lisans düzeyinde öğrenim görmekte olanlar,
öğrenimlerinin ilk yılının tamamlanmasından sonra çalışma iznine başvurabilir
ve 22/5/2003 tarihli ve 4857 sayılı İş Kanunu uyarınca haftada 24 saati aşmamak
üzere kısmi süreli çalışabilirler. Örgün öğretim programlarına kayıtlı
lisansüstü öğrenciler için bu sınırlamalar uygulanmaz.”
BAŞKAN –
Komisyon önergeye katılıyor mu?
SAĞLIK, AİLE,
ÇALIŞMA VE SOSYAL İŞLER KOMİSYONU SÖZCÜSÜ SALİH FIRAT (Adıyaman) –
Katılmıyoruz.
BAŞKAN –
Hükûmet? 
ÇALIŞMA VE
SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz.
BAŞKAN – Önerge
üzerinde söz isteyen İzmir Milletvekili Ali Yiğit.
Buyurun. (CHP
sıralarından alkışlar)
ALİ YİĞİT
(İzmir) – Sayın Başkan, değerli milletvekilleri; Uluslararası İşgücü Kanunu
Tasarısı’nın 20’nci maddesiyle ilgili önerge üzerinde söz almış bulunuyorum.
Sözlerime başlamadan hepinizi saygıyla selamlarım. 
Değerli
milletvekilleri, çok değil, bundan bir yıl önce çoğunuz gibi ben de yeni bir
milletvekili olarak bu çatının altına geldiğimde gözüme ilk çarpan “Egemenlik
kayıtsız, şartsız milletindir.” sözüydü. Tabii, bu beni çok heyecanlandırdı.
Geçen süre içerisinde gördüm ki bu veciz sözün ağırlığı altında ne kadar
uğraşırsak uğraşalım değişen hiçbir şey yok. Ne kadar çalışırsak çalışalım
düşüncelerimiz, önerilerimiz dikkate alınmıyor, çoğunluğun mutlak egemenliği
demokrasi olarak görülüyordu. Ancak geçen hafta yaşanan, tarihe kara bir leke
olarak geçen başarısız bir darbe girişimi sonrası Meclis, Gazi Meclis olmanın
hakkını teslim etmiş, iktidarı ve muhalefetiyle egemenliğin kayıtsız, şartsız
millete ait olduğu bir kez daha tarihe not olarak düşülmüştür. Yaşananlar en
büyük paydamızın demokrasi olduğu gerçeğini bir kez daha ortaya çıkarmıştır. 
Yüce
Meclis, öncelikle, demokrasiye yapılan bu darbe girişimini bütün boyutlarıyla
araştırıp bir daha yaşanmaması için gerekli önlemleri almakla yükümlüdür. Ancak
bununla da yetinmemesi gerekir. Geçmişten bugüne, olaylar darbe aşamasına
gelinceye kadar süreci görmezden gelenlerin, zemin oluşturanların, kayıtsız
kalanların da bu millete hesap vermesi gerekir. Bunun için, başta iktidar olmak
üzere bütün siyasi partiler sorumluluklarının bilincinden hareket ederek
demokratik siyaseti zayıflatacak alanlardan kaçınmalı, günü kurtarmaya değil
geleceğe yönelik politikaları uzlaşı ve anlayış içerisinde Mecliste görüşerek
mutabakat yaşamalıdır.
Değerli
milletvekilleri, görüşmekte olduğumuz tasarının komisyon görüşmeleri sırasında
İstanbul’da havaalanında patlamalar olmuştu; 47 insanımız ölmüş, yüzlerce insan
yaralanmıştı. Bu süreçte tasarının geri çekilmesi, görüşmelerin ertelenmesi
için yaptığımız girişimler ise ne yazık ki sonuçsuz kalmıştı. Şimdi de bir
darbe girişiminin ardından, daha yaşanan travma atlatılmadan bu tasarı
görüşülmeye başlandı. Şimdi ben doğal olarak merak ediyorum ve soruyorum:
Ülkede bombalar patlarken komisyon görüşmeleri devam ettirilen, anayasal düzene
yönelik bir saldırı ve darbe girişimi tehdidi devam ederken Genel Kurulda
görüşmelerine başlanan bu tasarı hangi sorunu acilen çözüme kavuşturacaktır? Bu
tasarı hangi ihtiyaçlardan doğmuştur ve bu ihtiyaçların hangisi şu an karşı
karşıya olduğumuz rejim ve güvenlik sorunundan daha önemlidir? Gerçekten merak
ediyorum, Sayın Bakandan da yanıtını bekliyorum.
Değerli
milletvekilleri, ülkemizin geleceğiyle ilgili çok önemli bir öz eleştiri süreci
gerçekleştirmek yerine bugün görüşmelerine başladığımız tasarı ulusal
mevzuatımızın uluslararası mevzuata uyumu için düzenlenmiş ancak aceleye
getirilmiş bir tasarıdır. Avrupa Birliği diyoruz, uluslararası anlaşmalar
diyoruz, birçok alanda onlara benzemeye çalışıyoruz ama insan hakları, hukuk,
adalet, eşitlik, demokrasi, sosyal haklar, medyanın bağımsızlığı, bireyin
özgürlüğü, gelir dağılımı eşitsizliği gibi konularda nedense Avrupa Birliği
yasalarını ve uluslararası anlaşmaları görmezden geliyoruz, aynı duyarlılığı ve
hassasiyeti göremiyoruz. Bugün karşı karşıya kaldığımız birçok sıkıntının,
birçok sorunun kökeninde demokrasinin ve birlikte yaşama iradesinin temelini
oluşturan bu değerlerin zafiyete uğratılmasının büyük etkisi vardır. Onun için
bizim öncelikle bu değerleri içselleştirmemiz, ayrımcı politika söylemlerinden
uzak, uzlaşmacı, adaletli ve hoşgörülü anlayışı yaşamın bütün alanlarında
egemen kılmamız gerekir. 
Tasarının
20’nci maddesiyle yabancı öğrencilerin daha uzun süreler çalışabilmelerine
olanak sağlanmaktadır. Yasa tasarısının gerekçesine bakıldığında bunların
eğitimlerinin devam etmesini sağlamak amacıyla bunların kısmi süreli çalışma
haklarının otuz saate çıkarılmasına yönelik bir değişiklik önerisi bulunmakta
ve İçişleri Bakanlığının yetkileri kaldırılmaktadır. Genç işsizliğin yüksek
olduğu ülkemizde yabancı öğrencilere çalışma izni verilmemesi gerekirken diğer
kanunlarla verilmiş olan izinlerin süre olarak artırılması, kolaylaştırılması
ise genç işsizlikle mücadele politikalarıyla uyumsuz bir durum yaratmaktadır.
Bu gerekçeyle maddenin geri çekilmesi ve tekrar görüşülmesi daha uygun olacaktır.
Bu
düşüncelerle ülkemize bir kez daha geçmiş olsun diyor, yüce Meclisimizi
saygıyla selamlıyorum.
Saygılar
sunuyorum. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 403 sıra sayılı Kanun Tasarısı’nın 20’nci maddesinin (2)’nci fıkrasının
aşağıdaki şekilde değiştirilmesini arz ve teklif ederiz. 
“(2) Yabancı
öğrencilerden ön lisans ve lisans düzeyinde öğrenim görmekte olanlar,
öğrenimlerinin ilk yılının tamamlanmasının ardından çalışma iznine
başvurabilir. 22/5/2003 tarihli ve 4857 sayılı İş Kanunu gereğince haftada 24
saati aşmamak üzere kısmi süreli çalışabilirler. Örgün öğretim programlarına
kayıtlı lisansüstü öğrenciler için bu sınırlama uygulanmaz.”
Filiz Kerestecioğlu Demir
(İstanbul) ve arkadaşları
BAŞKAN
– Komisyon önergeye katılıyor mu? 
SAĞLIK,
AİLE, ÇALIŞMA VE SOSYAL İŞLER KOMİSYONU SÖZCÜSÜ SALİH FIRAT (Adıyaman) –
Katılamıyoruz. 
BAŞKAN
– Hükûmet? 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın Başkan.

BAŞKAN
– Önerge üzerinde söz isteyen İstanbul Milletvekili Filiz Kerestecioğlu Demir. 
Buyurun
Sayın Kerestecioğlu Demir. (HDP sıralarından alkışlar) 
FİLİZ
KERESTECİOĞLU DEMİR (İstanbul) – Teşekkürler. 
Sayın
Başkan, değerli milletvekilleri; 15 Temmuz darbe girişiminden sonra burada
yapmış olduğum bir konuşmada bir demokrasi fırsatını aslında
yakalayabileceğimizin ve buradan gerçekten aslında özgürlüklere, daha fazla
demokrasiye geçebileceğimizin, bunun imkânı olduğunu ifade etmiştim. Ancak,
daha sonra yapılan uygulamalar gösteriyor ki, maalesef, özellikle getirilen
OHAL başta olmak üzere bu fırsatı yakalayabilmiş görünmüyoruz. Ama, hakikaten buna
yine de çağrı yapmak, yine de bunun için mücadele etmek gerektiğine inanıyoruz.

Şimdi,
olağanüstü hâlde otuz gün gözaltı dediniz. Otuz gün gözaltı, uzunun ötesinde,
çok çok uzun ve kabul edilemez bir uygulamadır arkadaşlar. Birçok yerden
işkence haberleri geliyor, işkence söylemleri geliyor, insanların darmadağın
olmuş suratlarını basında, çeşitli yerlerde, televizyonlarda görüyoruz. 
Şimdi,
bu insanlar gerçekten nasıl diyeyim… Bu insan haklarına saygı, insan haklarının
yerleşmesi bu ülkede her daim, her zaman bizlerin savunduğu şeyler. Darbelere
de karşı çıkmak her zaman savunduğumuz şeyler oldu. Belki Kürt illerinde
yıllarca, aylarca bombalamalar yapan ve şu anda darbe şüphesiyle zanlı olarak
gözaltına alınmış olan insanlara da işkence yapılmaması ya da bizlerin yüzüne
bakmayan ve hiçbir şekilde basın-yayın organlarına çağırmayan gazetecilere
işkence yapılmaması, onların sadece gazeteci olduğunun hatırlatılması sadece
bizim savunmamız gereken, bize düşecek bir şey değildir, bunu hep birlikte
yapmamız gerekiyor. “Olağanüstü hâl hukuku” dediğimiz şey olağanüstü hâlde her
şeyin yapılabilmesi anlamına gelmemektedir; kısıtlı olan bazı şeylerin
yapılabilmesi, bu olağanüstü hâlde bazı tedbirlerin alınabilmesi anlamına
gelmektedir. 
İntikam
kültürüyle yaşamak istemiyoruz. İntikam kültürü hiçbirimize yaramayacaktır,
hiçbirimiz için hayırlı olmayacaktır. Bir gün aynı şekilde gözaltında olanlar
sizler olsanız, belki sizler bizim için bunu yapmayacaksınız ama emin olun,
bizler insan hakları savunucuları olarak sizlere aynı desteği vermek zorundayız
çünkü bu ülkede insan hakları hukuku, insan hakları kültürü yerleşmedikçe hep
beraber intikam kültürüyle yaşamaya devam edemeyiz. 
Bugün
savunulan şeyler, örneğin, İstanbul Belediye Başkanının, inanmak istemediğim
“hainler mezarlığı” diye bir şey kabul edilebilir bir şey olabilir mi
arkadaşlar? Sizler dindar insanlarsınız. “Hainler mezarlığı” diye bir şey, bir
ideolojik mezarlık nasıl yaratılabilir? Kadir Topbaş eğer çok faydalı bir şey
yapmak istiyorsa, yıllardır şiddete uğrayan kadınların talep ettiği sığınakları
açsın İstanbul’da, şiddete uğrayan kadınlara destek olsun, hainler mezarlığı
açmasın. Bu, arkada kalanları cezalandırmaktır aynı zamanda. Böyle bir kültür
hiçbir insanlıkta, hiçbir hukukta rastlanabilir, kabul edilebilir bir şey
değildir.
Evet,
örneğin, ben az önce Şırnak Milletvekili arkadaşımıza -ki yüz otuz gündür orada
olan, gerçekten her şeyi, her türlü ihlali gözlemiş olan, Kürtlere yapılan her
türlü haksızlığı gözlemiş olan, tespit etmiş olan arkadaşımızdır Aycan İrmez-
müdahale eden Sayın Kavakçı’nın, bir gün ablasını buraya getiren insanın da
Nazlı Ilıcak olduğunu ve “Acaba, gerçekten, Nazlı Ilıcak gazeteci midir değil
midir, şüpheli midir değil midir?” diye bakmasını isterdim çünkü bugün yapmamız
gereken, gazetecilerle ilgili olarak, akademisyenlerle ilgili olarak özellikle
budur. Herkese şüpheyle bakmamız lazım ve herkesin hukuka uygun, insan
haklarına uygun, hakları ihlal etmeden yargılanmasını savunmamız lazım.
Darbelere karşı olmak başka bir şeydir ama tek tip insan olmak başka bir
şeydir. Az önceki bir başka hatibin dillendirdiği gibi, hep birlikte aynı
şarkıyı söylemek zorunda değiliz. Hepimiz hangi şarkıyı söyleyeceğimize
demokrasi çerçevesinde, çoğulcu anlayış içerisinde kendimiz karar veririz. Aksi
“Deutschland, Deutschland uber alles” şarkısını söylemek olur, tıpkı Hitler
Nazizmi zamanındaki gibi.
Saygılar.
(HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 20’nci maddesinin
ikinci fıkrasında yer alan “ön lisans ve lisans” ibaresinin “lisans ve
lisansüstü” olarak değiştirilmesini ve ikinci cümlesinin metinden çıkarılmasını
arz ve teklif ederiz. 
Mehmet Necmettin Ahrazoğlu
(Hatay) ve arkadaşları
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU SÖZCÜSÜ SALİH FIRAT (Adıyaman) –
Katılamıyoruz.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın Başkan.
BAŞKAN
– Önerge üzerinde Hatay Milletvekili Mehmet Necmettin Ahrazoğlu
konuşacaklardır. 
Buyursunlar
efendim. (MHP sıralarından alkışlar) 
MEHMET
NECMETTİN AHRAZOĞLU (Hatay) – Sayın Başkan, değerli milletvekilleri; 403 sıra
sayılı Uluslararası İşgücü Kanunu Tasarısı’nın 20’nci maddesi üzerinde
Milliyetçi Hareket Partisi adına söz almış bulunuyorum, Gazi Meclisi ve aziz
Türk milletini saygıyla selamlıyorum. 
Değerli
milletvekilleri, kanun tasarısının 20’nci maddesinde Türkiye’de bir
yükseköğretim kurumunda kayıtlı yabancı öğrencilere çalışma izni almak kaydıyla
çalışabileceği, ilk yıldan sonra kısmi süreli çalışacağı, yabancı öğrencilerin
çalışmalarına ilişkin usul ve esasların Göç Politikaları Kurulunca ortaya
konulan esaslar dâhilinde İçişleri Bakanlığının görüşleri doğrultusunda
belirleneceği, başvuruların da Uluslararası İşgücü Politikası Danışma Kurulunca
belirlenecek esaslar dâhilinde değerlendirileceği belirtilmektedir. 
Değerli
milletvekilleri, bu kanun tasarısının gerekçesinde ülkemizde yabancı uyruklu
olup da çalışan ancak kayıtlara girmediği söylenen yani kayıt dışı çalışanların
önlenmesinin amaçlandığı söylenmektedir. Ayrıca ülkemizdeki yabancı yönetici,
vasıflı teknik eleman sayısında ciddi artışların olduğu, bu hususta
düzenlemelerin yapılması gerektiği ve Avrupa Birliği üyelik sürecinde bu
tasarının uyum kapsamında alınması gerekli önlemleri kapsadığı belirtilmiştir. 
Değerli
milletvekilleri, bu tasarı yabancı sermayeye “vasıflı iş gücü” adı altında emek
yoğun-ücret az şekliyle imkân tanımakta, genç işsizliğin yoğun olduğu ülkemizde
yabancılara iş imkânı sunmaktadır. Milyonlarca işsiz insanın olduğu, bunların
da yüzde 19-20’sini eğitimli genç insanların oluşturduğu düşünüldüğünde bu
tasarı maalesef Türk insanına karşı yapılmış en büyük haksızlıktır. Ülke
ihtiyaçlarına göre mevcut yükseköğretim kurumlarında okuyan 450 bin civarındaki
mühendis ve mimar olacak mezunların, teknik elemanların gelecekleri
karartılmakta, onların yetiştirilmesinde ve bunların iş gücü sahibi olmasında
maalesef kendi ülkesinde engeller çıkarılmaktadır. Bunun sonucu olarak “beyin
göçü” dediğimiz olgu oluşacak, kendi ülkesinden umut kesen genç nüfusun
dışarlarda umut araması ve ülkesine, milletine duyduğu aidiyet duygusunun
zayıflamasına yol açacaktır. 
Değerli
milletvekilleri, Suriye’deki olaylar neticesinde kendi seçim bölgem olan Hatay
da en çok göç alan ve nüfusuna göre en çok sığınmacı bulunan illerin başında
gelmektedir. Yüzde 19-20 gibi bir rakamla işsizliğin en yoğun olduğu ilimizde
başlıca problem işsizliktir. Kendi vatandaşının işsizlik problemini çözememiş,
onlara yaptığını söylediği yatırımlarda istihdam sağlayamamış bir yönetim
anlayışını halkımızın ve özellikle de vasıflı, vasıfsız genç işsiz
kardeşlerimin takdirine bırakıyorum. 
Değerli
milletvekilleri, ülkemiz 15 Temmuzda büyük bir badireyle karşılaşmıştır. Çok
şükür ki, milletimizin demokrasiye olan inanç ve bağlılığı, cumhuriyet
değerlerine sahip çıkma duygusu bu hain kalkışmayı önlemede en büyük etken
olmuştur. Türk milletinin iradesine ve geleceğine ihanet edenlerden muhakkak ki
Türk adaleti hesabını soracaktır ve gereken en büyük cezayı verecektir. Ancak
burada şunu da önemle ifade etmek istiyorum ki: Bu sıkıntılı ve bulanık ortamda
vatan ve millet sevgisiyle yoğrulmuş insanlarımızın mağduriyete uğratılmaması,
hukukun üstünlüğü ilkesinden hareket edilerek, adaletli ve tarafsız
davranılarak milletimizin üzerindeki korku ve endişelerin bertaraf edilmesi
gerekmektedir. Son yıllarda, bilerek veya bilmeyerek, paralel yapı etkisiyle,
kamu görevlilerinin atamalarında, görevde yükselmelerinde, tayin ve
terfilerinde tarafsızlık ve liyakat ilkesinden maalesef vazgeçilmişti. Kamu
kuruluşlarında hak eden memurun hak ettiği göreve getirilmemesi çalışma
barışını, birlik ve dayanışmayı engellemişti. 
(Mikrofon
otomatik cihaz tarafından kapatıldı) 
MEHMET
NECMETTİN AHRAZOĞLU (Devamla) – Bu nedenle, terör örgütü “paralel yapı” yok
edilirken bir daha haksızlıkların yapılmamasını diliyor, yüce Meclisi ve aziz
Türk milletini saygıyla selamlıyorum. (MHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
20’nci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
21’nci
maddede ortak önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 21’inci maddesinin
aşağıdaki şekilde değiştirilmesini arz ve teklif ederiz.
 İlknur İnceöz  Fahrettin
Oğuz Tor  Aytuğ Atıcı
 Aksaray  Kahramanmaraş
 Mersin

 Tülay Kaynarca  Murat
Alparslan  İdris Baluken
 İstanbul  Ankara
 Diyarbakır

 Ramazan
Can
 Kırıkkale

"(1)
Öğrenimlerini Türkiye'de bir yükseköğretim kurumunun mühendislik ve mimarlık
fakültelerinde veya yurtdışında ilgili ülke makamları ve Yükseköğretim Kurulu
tarafından tanınmış bir yükseköğretim kurumunda tamamlayarak mühendis ve mimar
unvanlarını almış olan yabancılar bu Kanuna göre proje bazlı ve geçici süre ile
çalışma izni alarak mühendislik ve mimarlık mesleklerini icra
edebilirler."
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU SÖZCÜSÜ SALİH FIRAT (Adıyaman) –
Takdire bırakıyoruz.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Kabul ediyoruz Sayın
Başkanım.
BAŞKAN
- Gerekçeyi okutuyorum:
Gerekçe:
Öğrenimlerini
Türkiye'de bir yükseköğretim kurumunun mühendislik ve mimarlık fakültelerinde
veya yurtdışında ilgili ülke makamları ve Yükseköğretim Kurulu tarafından
tanınmış bir yükseköğretim kurumunda tamamlayan yabancı uyruklu mühendis ve
mimarların proje bazlı ve geçici süreli işlerle sınırlı olarak akademik denklik
aranmaksızın çalışma izni başvurusu yapabilmesi amaçlanmaktadır.
BAŞKAN
– Önergeyi oylarınıza sunuyorum: Kabul edenler... Kabul etmeyenler... Oy
birliğiyle kabul edilmiştir.
Kabul
edilen önerge doğrultusunda 21’inci maddeyi oylarınıza sunuyorum: Kabul
edenler... Kabul etmeyenler... Madde kabul edilmiştir. 
22’nci
madde üzerinde bir önerge vardır, okutup işleme alıyorum.
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı'nın 22’nci maddesinin
(1)’inci fıkrasının aşağıdaki şekilde değiştirilmesini arz ve teklif ederiz.
Saygılarımızla.
 Yakup Akkaya  Aytuğ
Atıcı Şenal Sarıhan
 İstanbul Mersin Ankara
 Ünal Demirtaş Ali
Yiğit Çetin Arık
 Zonguldak İzmir Kayseri
"(1)
Çalışma izni veya çalışma izni muafiyeti başvurusunun reddi ve düzenlenen
belgelerin iptali kararları, yabancı çalıştıran işverene veya bağımsız çalışma
izni, süresiz çalışma izni yabancı ile ilgili meslek kuruluşuna da 11/2/1959
tarihli ve 7201 sayılı Tebligat Kanunu hükümlerine göre tebliğ edilir."
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU SÖZCÜSÜ SALİH FIRAT (Adıyaman) –
Katılamıyoruz.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın
Başkanım.
BAŞKAN
– Önerge üzerinde Mersin Milletvekili Aytuğ Atıcı konuşacaklardır.
Buyurun
Sayın Atıcı. (CHP sıralarından alkışlar) 
AYTUĞ
ATICI (Mersin) – Teşekkür ederim Sayın Başkan.
Değerli
arkadaşlar, görüşmekte olduğumuz Uluslararası İşgücü Kanunu Tasarısı’nın 22’nci
maddesiyle ilgili olarak verdiğimiz önerge üzerine söz almış bulunuyorum. Yüce
Meclisinizi saygıyla selamlıyorum.
Değerli
arkadaşlar, bu maddeyle ilgili çok basit bir şey öneriyoruz, diyoruz ki: Her
şey liyakate göre olsun. Yani, çalışma izni veya çalışma izni muafiyeti
verilecek ise ilgili meslek kuruluşunun da fikrini, önerisini alın yani işi
layıkıyla yapana vermeye çalışalım. Yani, hükûmetlerin içerisinde teknik
elemanlar elbette, muhakkak olabilir ama bir meslek erbabı diğer meslek
erbabını bizlerden, siyasetçilerden çok daha iyi tanır.
Şimdi,
bu liyakate göre iş yapılmaz ise işin gerçekten sorunlu noktalara varacağını
hepimiz görüyoruz. Nereden görüyoruz eğer iş liyakate göre verilmezse? En başta
üniversitelerde görüyoruz. Üniversitelerde Fethullah Gülen yapılanmasıyla
ilgili defalarca söylediğimiz hâlde, bütün söylemlerimiz geri plana atılarak
jet profesörler icat edilmişti, hatırlarsınız. Şimdi, mademki biz bu işin
üzerine gidiyoruz, el birliğiyle bu jet profesörlerin de üzerine gitmemiz
lazım. Eğer bu profesörler, bu akademisyenler, bu öğretim üyeleri layık
olmadıkları hâlde bu noktalara getirilmişler ise bunların araştırılması lazım.
Dedik ya “liyakat.” Bunları kim araştıracak? Elbette ki YÖK araştıracak. Çünkü,
YÖK’ün içinde bulunan yöneticiler kimin ne yaptığını çok iyi bilirler. 
Şimdi,
deminden beri konuşuyoruz, “Önünüze geleni topluyorsunuz.” diyoruz, “Aman ha,
sakın, kul hakkı yemeyin, eğri ile doğruyu birbirinden ayırın.” diyoruz. Şimdi
üniversitelerde akademisyenlere de bunu yapıyorsunuz; suçlu suçsuz herkes
toplanıyor. Toplanıyor da buna kim engel olacak? Rektör engel olacak. Rektör
diyemiyor ki “Bu adam Fethullahçı değil.” Bunu dediği anda hakkında soruşturma
açılacağı konusunda ciddi endişeleri var çünkü daha yeni, bir hâkim bir zanlıyı
salıverdiği için hâkim hakkında soruşturma başlatıldı Adalet Bakanlığı
tarafından “Nasıl sen bunu salıverirsin?” diye. Ya, kardeşim, hâkim bunu suçsuz
görmüş, salıvermiş. Size ne? Niye hakkında soruşturma açıyorsunuz? Aynı
şekilde, üniversitelerin rektörleri de kendi personellerini savunamaz duruma
geldiler. 
Şimdi
sizden şöyle bir iş birliği içerisinde olmanızı istiyoruz: Geçmiş dönemlerde
Fethullahçı olduğu nedeniyle bir şekilde çeşitli kademelere gelmiş insanları,
haksız yere gelmiş insanları toplayalım, biz de size yardımcı olalım ama
yetmez. Eğer bu insanlar bu unvanlarını haksız yere almışlar ise bunların
unvanlarının da muhakkak geri alınması lazım. Çok canlı bir örnek; daha iki
hafta önce, bir önergeyle, Şanlıurfa’da görev yapan bir acil tıp uzmanının
sahte belgelerle doktorluk yaptığını kanıtladık ve bu insan Amerika’ya giderek
üç sene içerisinde iki ihtisas birden bitiriyor. Pratisyen hekim olarak mezun
oluyor, bir yıl burada mecburi hizmet yapıyor, arkasından Amerika’ya gidiyor,
hem çocuk ihtisasını hem çocuk acil üst ihtisasını yaparak geliyor. Şimdi siz bu
insanların üzerine gitmeyecek misiniz? Sizden isteğimiz şudur: Bunların üzerine
kararlılıkla gidilmesi gerekir ve bu konuda iş birliği yapılması gerekir.
Şimdi,
biz bu kanun tasarısında da iş birliği yaptık sizinle, bazı maddeleri
değiştirdik, siz “Tamam.” dediniz. Bir önceki kanun tasarısında kara parayı
aklayan maddeyi çıkarma üzerine de sizinle iş birliği yapmıştık ama daha onun
mürekkebi kurumadan bugün Plan ve Bütçe Komisyonunda kara parayı aklayan çok
daha iğrenç bir maddeyi kabul ettiğinizi öğrendik. 
Arkadaşlar,
bizim size olan itimadımızı test etmeyin çünkü gerçekten itimadımız çok düşük.
Burada da sorunlu maddeleri çekip yarın getirecek iseniz ben size hakkımı helal
etmiyorum.
Saygılarımla.
(CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
22’nci
maddeyi oylarınıza sunuyorum: Kabul edenler… Kabul etmeyenler... Madde kabul
edilmiştir. 
23’üncü
madde üzerinde üç önerge vardır, okutup işleme alıyorum.
Buyurun.

Türkiye Büyük Millet Meclisi Başkanlığına
Görüşülmekte
olan 403 sıra sayılı Kanun Tasarısı’nın 23’üncü maddesinin (1)’inci fıkrasında
yer alan “çalışma izni veya çalışma izni muafiyeti” ibaresinin “çalışma izni ve
çalışma izni muafiyeti” şeklinde değiştirilmesini arz ve teklif ederiz. 
 Sibel Yiğitalp  Aycan
İrmez Meral Danış Beştaş
 Diyarbakır Şırnak Adana
 Behçet Yıldırım Osman
Baydemir
 Adıyaman Şanlıurfa
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 23’üncü maddesinin
(1)’inci fıkrasında yer alan “on beş gün” ibaresinin “on beş iş günü” olarak
değiştirilmesini arz ve teklif ederiz. 
 Ahmet Selim Yurdakul Fahrettin
Oğuz Tor Zihni Açba  Antalya Kahramanmaraş Sakarya

 Erhan Usta Mustafa
Kalaycı Deniz Depboylu
 Samsun Konya Aydın
BAŞKAN – Şimdi,
maddeye en aykırı önergeyi okutup işleme alıyorum: 
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 23’üncü maddesinin
(1)’inci fıkrasının aşağıdaki şekilde değiştirilmesini arz ve teklif ederiz. 
Saygılarımızla.

 Yakup Akkaya Aytuğ
Atıcı Ünal Demirtaş
 İstanbul Mersin Zonguldak
 Ali Yiğit Çetin
Arık
 İzmir Kayseri
“(1)
Yabancı çalıştıran işverenler ile süresiz veya bağımsız çalışma izni bulunan
yabancılar, çalışma izninin veya çalışma izni muafiyeti kapsamında çalışmanın
başlaması halinde çalışmanın başlamasından birgün önce ve sona ermesi durumu
ile çalışma izni veya çalışma izni muafiyetinin iptalini gerektirecek halleri
ise onbeş gün içinde Bakanlığa bildirmekle yükümlüdür.”
BAŞKAN
– Komisyon önergeye katılıyor mu? 
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Katılamıyoruz Sayın Başkan. 
BAŞKAN
– Hükûmet?
GIDA,
TARIM VE HAYVANCILIK BAKANI FARUK ÇELİK (Şanlıurfa) - Katılamıyoruz efendim. 
BAŞKAN
– Önerge üzerinde İstanbul Milletvekili Yakup Akkaya konuşacaklardır. 
Buyurun
Sayın Akkaya. (CHP sıralarından alkışlar) 
YAKUP AKKAYA
(İstanbul) – Sayın Başkan, değerli milletvekilleri; görüşülmekte olan Uluslararası
İşgücü Kanunu Tasarısı’nın “Bildirim ve sosyal güvenlik yükümlülüğü” başlıklı
23’üncü maddesi hakkında söz almış bulunuyorum. Hepinizi tekrar saygıyla
selamlıyorum. 
Değerli milletvekilleri, 5510 sayılı Sosyal Sigortalar
ve Genel Sağlık Sigortası Kanunu gereğince bir Türk vatandaşı bir iş yerinde
işe başlayacaksa bir gün önce bu iş yerini Sosyal Güvenlik Kurumuna bildirir.
Bu düzenleme daha önce kanunlarda yoktu. 506 sayılı Kanun döneminde işçi işe
başladıktan sonra bir ay içinde Sosyal Güvenlik Kurumuna başvuruyordu. Bu kanun
uygulamada kötü kullanılmaya başlanmıştı. Kaçak işçi çalıştırma durumunda
herhangi bir müfettiş o iş yerine geldiğinde işverenler “Bu işçi daha işe yeni
başladı, bu ay içerisinde bildirimde bulunacağım.” diyerek cezalardan yırtıyordu.
Bu kanun nedeniyle kaçak işçilikle mücadele edilemiyordu ve ciddi sorunlarla
karşı karşıya geliniyordu. 5510 sayılı Kanunla bir çözüm bulduk, işçinin
çalışmaya fiilen başlamasından bir gün önce bu işçinin Sosyal Sigortalar
Kurumuna bildirilmesi düzenlendi. Şimdi bakıyorsunuz, Türk vatandaşları için
getirilmiş bu düzenlemeden farklı bir düzenlemeyle karşı karşıyayız,
yabancılara ayrı bir düzenleme getiriliyor. Bu, her şeyden önce Anayasa’mızdaki
eşitlik ilkesine aykırı bir düzenlemedir. Türklerin yani Türk vatandaşlarının
ayrı bir uygulamaya tabii olması gerekirken yabancılar farklı bir uygulamaya
tabi tutulmaktadır. 
İkinci olarak: Bu düzenleme nedeniyle yasanın ana
gerekçesinde belirtilen kaçak yabancı işçilikle mücadele amacından
sapılacağını, bir sonraki maddede görüşülecek olan denetimlerin hiçbir anlamı
olmayacağını söylemek isterim. Sigorta veya iş müfettişleri iş yerine denetime
gittiklerinde işverenler hemen “yeni başladı” savını öne süreceklerdir. Daha
önceki 506 sayılı Kanun’da 5510’la değişmeden önceki uygulama bu kanunla da
yerine gelmiş olacak, yabancı işçiler kaçak çalışmaya devam edeceklerdir ve
işverenler de bu yasayı gerekçe göstererek “Daha yeni başladı, biz süresi
içinde bildireceğiz.” diyeceklerdir. İşte bu nedenle verdiğimiz önergede
yabancı işçilerin işe başlamaları hâlinde bildirimlerini çalışmaya başlamadan
bir gün önce Sosyal Güvenlik Kurumuna bildirilmesi hususu düzenlenmiştir. 
Bu düzenleme aynı zamanda sendikal hak ve özgürlükleri
de ilgilendirmektedir değerli milletvekilleri. Sendikalı örgütlenme durumunda
başvurunun yapıldığı tarihte çalışanın sayısı dikkate alınmaktadır. Bu
çalışanın sayısının tespitinde de Sosyal Güvenlik Kurumunun verileri dikkate
alınır. İşte tam bu nedenle de kendi yurttaşlarımız, işçilerimiz için 6356 sayılı
Kanun’da düzenlediğimiz sorunlar bu yasayla yeniden başlayacaktır. Burada bu
sorunu hatırlatmayı bir görev biliyorum. Yarın sendikalar Bakanlığa kaçak
çalıştırılan Suriyeliler nedeniyle çoğunluk alamadıkları için müracaat
edeceklerdir. Lütfen, verdiğimiz bu önergeyi bu doğrultuda değerlendirelim ve
değiştirelim. 
Değerli milletvekilleri, 15 Temmuz darbe girişimi
sonucunda, biliyorsunuz, Boğaziçi Köprüsü’nün adı 15 Temmuz Şehitler Köprüsü
olarak değişti, Kızılay Meydanı ve Genelkurmay kavşağının da yine 15 Temmuzda
demokrasi mücadelesi vererek şehit olanların anısına adları değiştiriliyor. Bu
çok doğru bir yaklaşımdır ve 15 Temmuzda şehit olanların da bulundukları
illerde elbette ki belediyelerimiz anılarını yaşatacak düzenlemeler yapacaktır.
Ancak, Taksim Meydanı bunun dışında tutulamaz. Taksim, 1977’de 34 emekçinin
katledildiği bir meydandır ve Taksim Meydanı 15 Temmuzdan itibaren de demokrasi
nöbetinin tutulduğu ve bu mücadelenin sürdürüldüğü meydanlardan bir tanesidir.
Onun için emekçilerin, sendikaların bu konudaki, Taksim Meydanı’nın Emek ve
Demokrasi Meydanı olması talebini bu Meclisin de dikkate alacağını ve Taksim
Meydanı’nın da adının yine diğer yerler gibi Emek ve Demokrasi Meydanı olarak
değiştirilmesinin Büyükşehir Belediyemize önerilmesini buradan bir kez daha
iletiyorum.
Hepinize sevgi ve saygılar sunuyorum.
Teşekkür ediyorum. (CHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Deniz Depboylu ve arkadaşlarının önergesi geri
çekilmiştir. 
Şimdi diğer önergeyi okutuyorum.
Türkiye Büyük Millet Meclisi Başkanlığına
Görüşülmekte
olan 403 sıra sayılı Kanun Tasarısı’nın 23’üncü maddesinin (1)’inci fıkrasında
yer alan “çalışma izni veya çalışma izni muafiyeti” ibaresinin “çalışma izni ve
çalışma izni muafiyeti” şeklinde değiştirilmesini arz ve teklif ederiz.
Behçet Yıldırım (Adıyaman) ve
arkadaşları
İDRİS
BALUKEN (Diyarbakır) – Önergeyi çekiyoruz.
BAŞKAN
– Önerge çekilmiştir.
23’üncü
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir.
24’üncü
maddeyi oylarınıza sunuyorum: Kabul edenler... Kabul etmeyenler... Kabul
edilmiştir.
25’inci
maddeyi oylarınıza sunuyorum: Kabul edenler... Kabul etmeyenler... Kabul
edilmiştir.
26’ncı
maddeyi oylarınıza sunuyorum: Kabul edenler... Kabul etmeyenler... Kabul
edilmiştir.
27’nci
maddeyi oylarınıza sunuyorum: Kabul edenler... Kabul etmeyenler... Kabul
edilmiştir.
28/1(a)
maddesinde ortak önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 28’inci maddesinin
(1)’inci fıkrasının (a) bendinin aşağıdaki şekilde değiştirilmesini arz ve
teklif ederiz.
 İlknur İnceöz Fahrettin
Oğuz Tor Aytuğ Atıcı
 Aksaray Kahramanmaraş Mersin
 Tülay Kaynarca Hakan
Çavuşoğlu Fatih Şahin
 İstanbul Bursa Ankara
 Ramazan Can İdris
Baluken
 Kırıkkale Diyarbakır
“a)
34 üncü maddesi aşağıdaki şekilde değiştirilmiştir. 
MADDE
34- Yabancı müteahhit veya yabancı kuruluşlar, Türkiye'de Devlet daireleri ile
resmi ve özel kuruluş ve şahıslara karşı re'sen veya yerli kuruluşlarla
birlikte taahhüt ettikleri mühendislik veya mimarlıkla ilgili işlerde, yalnız
bu işe münhasır kalmak kaydıyla, Odalar Birliğinin görüşü alınarak, Çalışma ve
Sosyal Güvenlik Bakanlığınca verilen çalışma izni ile yabancı mühendis ve mimar
çalıştırabilirler. Bu madde uyarınca verilecek Odalar Birliği görüşünde,
diplomalarını yurt dışındaki yükseköğretim kurumlarından almış yabancı meslek
mensuplarının, 4/11/1981 tarihli ve 2547 sayılı Yükseköğretim Kanunu uyarınca
diploma denkliğinin tespitinin yapılması şartı aranmaz."
BAŞKAN – Komisyon önergeye katılıyor mu?
SAĞLIK, AİLE, ÇALIŞMA VE SOSYAL İŞLER KOMİSYONU BAŞKANI
VURAL KAVUNCU (Kütahya) – Takdire bırakıyoruz.
BAŞKAN – Hükûmet katılıyor mu?
GIDA,
TARIM VE HAYVANCILIK BAKANI FARUK ÇELİK (Şanlıurfa) – Katılıyoruz efendim.
BAŞKAN
– Gerekçeyi okutuyorum:
Gerekçe:

Yapılan
değişiklikle, ilgili meslek odasının görüş vermesi uygulamasının sürdürülmesi
ve bu madde kapsamındaki işlerde akademik denklik prosedürünün aranmaması
amaçlanmıştır.
BAŞKAN
– Şimdi gerekçesini okuttuğum önergeyi oylarınıza sunuyorum: Kabul edenler…
Kabul etmeyenler… Kabul edilmiştir. 
Kabul
edilen önerge doğrultusunda maddeyi oylarınıza sunuyorum: Kabul edenler… Kabul
etmeyenler… Kabul edilmiştir.
Şimdi,
28’inci maddenin (1)’inci fıkrasının (b) bendi üzerinde bir ortak önerge
vardır, okutuyorum:
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 28’inci maddesinin
(1)’inci fıkrasının (b) bendinin aşağıdaki şekilde değiştirilmesini arz ve
teklif ederiz.

 İlknur İnceöz Fahrettin
Oğuz Tor Aytuğ Atıcı
 Aksaray Kahramanmaraş Mersin
 Ramazan Can Tülay
Kaynarca Murat Alparslan
 Kırıkkale İstanbul Ankara
 İdris Baluken Kemalettin
Yılmaztekin
 Diyarbakır  Şanlıurfa

“b)
35 inci maddesi aşağıdaki şekilde değiştirilmiştir.
MADDE
35- 34 üncü madde kapsamına girmeyen işlerde yabancı mühendisler ve yabancı
mimarlar, Odalar Birliğinin görüşü alınarak Çalışma ve Sosyal Güvenlik
Bakanlığınca verilen çalışma izni ile çalıştırılabilir.”
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Takdire bırakıyoruz Sayın Başkan.
BAŞKAN
– Hükûmet?
GIDA,
TARIM VE HAYVANCILIK BAKANI FARUK ÇELİK (Şanlıurfa) – Katılıyoruz efendim.
BAŞKAN
– Gerekçeyi okutuyorum:
Gerekçe:

Yapılan
değişiklikle, ilgili meslek odasının görüş vermesi uygulamasının sürdürülmesi
amaçlanmıştır.
BAŞKAN
– Gerekçesini okuttuğum önergeyi oylarınıza sunuyorum: Kabul edenler… Kabul
etmeyenler… Oy birliğiyle kabul edilmiştir. 
Kabul
edilen önerge doğrultusunda 28’inci maddenin (1)’inci fıkrasının (b) bendini
oylarınıza sunuyorum: Kabul edenler… Kabul etmeyenler… Madde kabul edilmiştir.
28’inci
maddenin (1)’inci fıkrasının (c) bendi üzerinde bir ortak önerge vardır,
okutuyorum:
Türkiye Büyük Millet Meclisi Başkanlığına
Görüşülmekte
olan 403 sıra sayılı Uluslararası İşgücü Kanunu Tasarısı’nın 28’inci maddesinin
(1)’inci fıkrasının (c) bendinin tasarı metninden çıkarılmasını arz ve teklif
ederiz.
 İlknur İnceöz Fahrettin
Oğuz Tor Aytuğ Atıcı
 Aksaray Kahramanmaraş Mersin
 İdris Baluken Mehmet
Doğan Kubat Tülay Kaynarca
 Diyarbakır İstanbul İstanbul
 Ramazan Can
 Kırıkkale
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANI VURAL KAVUNCU (Kütahya) –
Takdire bırakıyoruz efendim.
BAŞKAN
– Hükûmet?
GIDA,
TARIM VE HAYVANCILIK BAKANI FARUK ÇELİK (Şanlıurfa) – Katılıyoruz efendim.
BAŞKAN
– Gerekçeyi okutuyorum:
Gerekçe:
Yapılan
değişiklikle, ilgili meslek odasına üyeliğe ilişkin hükmün mevcut kanundaki
şekliyle korunması amaçlanmıştır.
BAŞKAN
– Ortak önergeyi oylarınıza sunuyorum: Kabul edenler… Kabul etmeyenler… Kabul
edilmiştir.
Böylece,
kabul edilen önerge doğrultusunda 28’inci maddenin (1)’inci fıkrasının (c)
bendi, tasarı metninden çıkarılmıştır.
Birleşime
bir dakika ara veriyorum.
Kapanma Saati: 19.06
ÜÇÜNCÜ OTURUM
Açılma Saati: 19.07
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Mustafa AÇIKGÖZ
(Nevşehir)
-----0-----
BAŞKAN – Sayın
milletvekilleri, Türkiye Büyük Millet Meclisinin 119’uncu Birleşiminin Üçüncü
Oturumunu açıyorum.
403 sıra sayılı
Kanun Tasarısı’nın görüşmelerine kaldığımız yerden devam edeceğiz. 
Komisyon? Yok.
Ertelenmiştir.
2’nci sırada yer
alan 130 sıra sayılı Türkiye Cumhuriyeti Hükümeti ile Karadağ Hükümeti Arasında
Konsolosluk Anlaşmasının Onaylanmasının Uygun Bulunduğuna Dair Kanun Tasarısı
ve Dışişleri Komisyonu Raporu’nun görüşmelerine başlayacağız.
2.- Türkiye Cumhuriyeti Hükümeti ile
Karadağ Hükümeti Arasında Konsolosluk Anlaşmasının Onaylanmasının Uygun
Bulunduğuna Dair Kanun Tasarısı (1/491) ve Dışişleri Komisyonu Raporu’nun (S.
Sayısı: 130)
BAŞKAN
– Komisyon? Yok.
Ertelenmiştir.
Bundan
sonra da komisyonların bulunamayacağı anlaşıldığından, kanun tasarı ve
teklifleri ile komisyonlardan gelen diğer işleri sırasıyla görüşmek için 28
Temmuz 2016 Perşembe günü saat 14.00’te toplanmak üzere birleşimi kapatıyorum,
hayırlı akşamlar diliyorum.
Kapanma Saati: 19.08




(X ) 403 S.Sayılı Basmayazı 20/07/2016 tarihli
116’ncı Birleşim Tutanağı’na eklidir.




