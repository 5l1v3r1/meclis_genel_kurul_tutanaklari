



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

87’nci Birleşim
31 Mart 2015 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

İÇİNDEKİLER


I.- GEÇEN TUTANAK
ÖZETİ
II.- GELEN KÂĞITLAR
III.- YOKLAMA
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Samsun Milletvekili Tülay Bakır'ın, ülkemizde
görülen H1N1 vakalarına ilişkin gündem dışı konuşması
2.- Ankara Milletvekili Özcan Yeniçeri'nin, Orta
Doğu’daki tehlikeli gelişmelere ilişkin gündem dışı konuşması
3.- Malatya Milletvekili Veli Ağbaba'nın, Malatya
ilinin sorunlarına ilişkin gündem dışı konuşması
V.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı'nın,
Ankara Milletvekili Özcan Yeniçeri’nin yaptığı gündem dışı konuşması sırasında
AK PARTİ Grubuna sataşması nedeniyle konuşması
2.- Ankara Milletvekili Özcan Yeniçeri'nin, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
3.- Ankara Milletvekili Levent Gök'ün, İstanbul
Milletvekili Bülent Turan’ın 654 sıra sayılı Kanun Tasarısı’nda oyunun rengini
belli etmek üzere yaptığı konuşması sırasında Cumhuriyet Halk Partisine
sataşması sataşması nedeniyle konuşması
VI.- AÇIKLAMALAR
1.- Bursa Milletvekili Hüseyin Şahin'in, tüm
vatandaşları 7-12 Nisan tarihlerinde yapılacak İnegöl Mobilya ve Dekorasyon
Fuarı’na davet ettiğine ilişkin açıklaması
2.- Kütahya Milletvekili Alim Işık'ın, domuz gribi
konusunda Sağlık Bakanlığını gerekli tedbirleri almaya davet ettiğine ve
Türkiye genelinde yaşanan elektrik kesintisiyle ilgili Hükûmetin acilen Meclise
bir açıklama yapması gerektiğine ilişkin açıklaması
3.- İstanbul Milletvekili Kadir Gökmen Öğüt'ün, Türkiye
genelinde yaşanan elektrik kesintisiyle ilgili Hükûmetin acilen Meclise bir
açıklama yapması gerektiğine ilişkin açıklaması
4.- Mersin Milletvekili Aytuğ Atıcı'nın, Türkiye
genelinde yaşanan elektrik kesintisiyle ilgili Hükûmetin acilen Meclise bir
açıklama yapması gerektiğine ilişkin açıklaması
5.- Ankara Milletvekili Levent Gök'ün, Türkiye
genelinde yaşanan elektrik kesintisiyle ilgili Hükûmetin acilen Meclise bir
açıklama yapması gerektiğine ilişkin açıklaması
6.- Şırnak Milletvekili Hasip Kaplan'ın, Türkiye
genelinde yaşanan elektrik kesintisiyle ilgili Hükûmetin acilen Meclise bir
açıklama yapması gerektiğine ilişkin açıklaması
7.- İstanbul Milletvekili Mahmut Tanal'ın, emeklilerin,
milletvekillerinin özlük hakları ve maaşları düzeltilirken kendi özlük
haklarının da düzeltilmesini istediklerine ilişkin açıklaması
8.- Aydın Milletvekili Mehmet Erdem'in, Aydın’da selden
zarar gören çiftçilere geçmiş olsun dileğinde bulunduğuna ve çiftçilerin
zararlarının tespiti konusunda Hükûmet yetkililerinin hassasiyetle çalıştığına
ilişkin açıklaması
9.- Malatya Milletvekili Veli Ağbaba'nın, Elâzığ’daki
kapatılan sulama birliklerinde çalışan işçilerin durumuna ilişkin açıklaması
10.- Denizli Milletvekili Mehmet Yüksel'in, Denizli’de
don ve taşkın olayları nedeniyle zarar gören çiftçilere geçmiş olsun dileğinde
bulunduğuna ilişkin açıklaması
11.- Adana Milletvekili Ali Halaman'ın, çiftçilerin
kullandığı gübre ve ilaç fiyatlarındaki artışa ilişkin açıklaması
12.- Balıkesir Milletvekili Ahmet Duran Bulut'un,
ülkenin enerjide dışa bağımlı olmaktan kurtarılması gerektiğine ilişkin
açıklaması
13.- Amasya Milletvekili Mehmet Naci Bostancı'nın, 27
Mart Dünya Tiyatrolar Günü’ne ilişkin açıklaması
14.- Ağrı Milletvekili Halil Aksoy'un, 30 Mart
Kızıldere olayının yıl dönümüne ilişkin açıklaması
15.- Antalya Milletvekili Mehmet Günal'ın, Türkiye
genelinde yaşanan elektrik kesintisiyle ilgili Hükûmetin acilen Meclise bir
açıklama yapması gerektiğine ilişkin açıklaması
16.- Tokat Milletvekili Reşat Doğru'nun, Tokat’ın
Reşadiye ilçesindeki minibüsçülerin sorunlarına ilişkin açıklaması
17.- Samsun Milletvekili Cemalettin Şimşek'in, Ankara
Büyükşehir Belediye Başkanı Melih Gökçek hakkındaki iddialara ilişkin
açıklaması
18.- Osmaniye Milletvekili Hasan Hüseyin Türkoğlu'nun,
özel güvenlik personelinin sorunlarına ilişkin açıklaması
19.- Ankara Milletvekili Levent Gök'ün, tekraren,
Türkiye genelinde yaşanan elektrik kesintisiyle ilgili Hükûmetin acilen Meclise
bir açıklama yapması gerektiğine ilişkin açıklaması
20.- Amasya Milletvekili Mehmet Naci Bostancı'nın,
Ankara Milletvekili Levent Gök’ün yaptığı açıklamasındaki bazı ifadelerine
ilişkin açıklaması
21.- Hakkâri Milletvekili Adil Zozani'nin, Türkiye
genelinde yaşanan elektrik kesintisiyle ilgili Hükûmetin acilen Meclise bir
açıklama yapması gerektiğine ilişkin açıklaması
22.- Millî Eğitim Bakanı Nabi Avcı'nın, Türkiye
genelinde yaşanan elektrik kesintisi nedeniyle bir kriz masası oluşturulduğuna
ve arızanın nedenleri konusunda teknik çalışmaların sürdürüldüğüne ilişkin
açıklaması
23.- Ankara Milletvekili Levent Gök'ün, İstanbul
Çağlayan Adliyesi’nde bir savcının rehin alınması olayına ve terörün her
türlüsüne karşı olduklarına ilişkin açıklaması
24.- Millî Eğitim Bakanı Nabi Avcı'nın, Mersin
Milletvekili Aytuğ Atıcı’nın 654 sıra sayılı Kanun Tasarısı’nın 3’üncü maddesi
üzerinde CHP Grubu adına yaptığı konuşmasındaki bazı ifadelerine ilişkin
açıklaması
VII.- BAŞKANLIĞIN GENEL KURULA SUNUŞLARI
A) Tezkereler 
1.- Türkiye Büyük Millet Meclisi Başkanlığının, 1915
olaylarının 100’üncü yıl dönümüne ilişkin parlamenter diplomasi faaliyetleri
çerçevesinde Belçika’ya resmî bir ziyaret gerçekleştirmesi Genel Kurulun
24/3/2015 tarihli 82’nci Birleşiminde kabul edilen heyeti oluşturan isimlere
ilişkin tezkeresi (3/1756)
B) Meclis Araştırması Önergeleri
1.- Mersin Milletvekili Ali Öz ve 20 milletvekilinin,
ülkemizde adli tıp sistemi ve sorunlarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1281) 
2.- Kars Milletvekili Mülkiye Birtane ve 21
milletvekilinin, besicilerin ve hayvancılık yapan köylülerin sorunlarının
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/1282)
3.- Diyarbakır Milletvekili Altan Tan ve 21
milletvekilinin, darbe yapan ve darbeye teşebbüs eden kişilerin isimlerinin okullar,
caddeler ve sokaklar ile kamu tesisleri içerisinde hangi yerlere verildiğinin
belirlenmesi ve bu isimlerin kaldırılması için yapılması gerekenlerin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1283)
C) Önergeler
1.- İstanbul Milletvekili Mehmet Akif Hamzaçebi’nin,
(2/569) esas numaralı Özel Tüketim Vergisi ve Motorlu Taşıtlar Vergisi
Kanunlarında Değişiklik Yapılması Hakkında Kanun Teklifi’nin doğrudan gündeme
alınmasına ilişkin önergesi (4/246)
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
4.- Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu (1/1008)
(S. Sayısı: 685)
5.- Balıkesir Milletvekili Mehmet Cemal Öztaylan ve 2
Milletvekilinin; Yükseköğretim Kurumları Teşkilatı Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Teklifi ile
Balıkesir Milletvekili Ahmet Duran Bulut ve Milliyetçi Hareket Partisi Grup
Başkanvekili Mersin Milletvekili Mehmet Şandır ile 19 Milletvekilinin;
Yükseköğretim Kurumları Teşkilatı Kanununda Değişiklik Yapılması Hakkında Kanun
Teklifi, Balıkesir Milletvekili Ayşe Nedret Akova'nın; Yükseköğretim Kurumları
Teşkilatı Kanununda ve Yükseköğretim Kurumları Öğretim Elemanlarının Kadroları
Hakkında Kanun Hükmünde Kararname ile Genel Kadro ve Usulü Hakkında Kanun
Hükmünde Kararnameye Ekli Cetvellerde Değişiklik Yapılmasına Dair Kanun
Teklifi, Hatay Milletvekili Mevlüt Dudu'nun; 2809 Sayılı Yükseköğretim
Kurumları Teşkilatı Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi, Balıkesir Milletvekili Namık
Havutça'nın; 17 Eylül Bandırma Üniversitesi Kurulması Hakkındaki Kanun Teklifi,
Hatay Milletvekili Orhan Karasayar ve 4 Milletvekilinin; Yükseköğretim
Kurumları Teşkilatı Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi, Antalya Milletvekili Mevlüt
Çavuşoğlu ve Adalet ve Kalkınma Partisi Grup Başkanvekili Kayseri Milletvekili
Mustafa Elitaş ile 4 Milletvekilinin; Yükseköğretim Kurumları Teşkilatı Kanunu
ile Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Teklifi, Balıkesir Milletvekili Ahmet Duran Bulut'un; Yükseköğretim
Kurumları Teşkilatı Kanununda Değişiklik Yapılması Hakkında Kanun Teklifi ile
Milli Eğitim, Kültür, Gençlik ve Spor Komisyonu Raporu (2/2743, 2/1083, 2/1119,
2/2433, 2/2438, 2/2744, 2/2747, 2/2765) (S. Sayısı: 706)
6.- Yükseköğretim Kurumları Teşkilatı Kanununda
Değişiklik Yapılmasına Dair Kanun Tasarısı ve Milî Eğitim, Kültür, Gençlik ve
Spor Komisyonu Raporu (1/794, 1/867, 1/965) (S. Sayısı: 654)
7.- Türkiye Cumhuriyeti Hükümeti ile Japonya Hükümeti
Arasında Türkiye Cumhuriyetinde Nükleer Güç Santrallerinin ve Nükleer Güç
Sanayisinin Geliştirilmesi Alanında İşbirliğine İlişkin Anlaşma ile Türkiye
Cumhuriyetinde Nükleer Güç Santrallerinin ve Nükleer Güç Sanayisinin Geliştirilmesine
Dair İşbirliği Zaptının Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu (1/1004) (S. Sayısı: 673)
8.- Türkiye Cumhuriyeti Hükümeti ile Birleşmiş
Milletler Kalkınma Programı Arasında Üçüncü Taraf Maliyet Paylaşımı Anlaşmasının
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu (1/998) (S. Sayısı: 679)
9.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş ve 8 Milletvekilinin; Yargıtay Kanunu,
Hukuk Muhakemeleri Kanunu ile Ceza Muhakemesi Kanununda Değişiklik Yapılması
Hakkında Kanun Teklifi ve Adalet Komisyonu Raporu’nun (2/2746) (S. Sayısı: 704)
10.- İş Sağlığı ve Güvenliği Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı ile
Burdur Milletvekili Hasan Hami Yıldırım ve İzmir Milletvekili Aydın Şengül ile
50 Milletvekilinin; Adana Milletvekili Ali Demirçalı ve İstanbul Milletvekili
Gürsel Tekin'in; İstanbul Milletvekili Abdullah Levent Tüzel'in; Diyarbakır
Milletvekili Nursel Aydoğan'ın; İzmir Milletvekili Rahmi Aşkın Türeli'nin;
İstanbul Milletvekili Mahmut Tanal'ın; İzmir Milletvekili Ahmet Kenan
Tanrıkulu'nun; Kocaeli Milletvekili Haydar Akar'ın; Balıkesir Milletvekili
Haluk Ahmet Gümüş'ün; Manisa Milletvekili Hasan Ören ve 2 Milletvekilinin;
İstanbul Milletvekili Mahmut Tanal'ın; Manisa Milletvekili Erkan Akçay ve
Milliyetçi Hareket Partisi Grup Başkanvekili İzmir Milletvekili Oktay Vural'ın;
İstanbul Milletvekili Mahmut Tanal'ın; İstanbul Milletvekili Mustafa Sezgin
Tanrıkulu ile 2 Milletvekilinin; Cumhuriyet Halk Partisi Grup Başkanvekili
İstanbul Milletvekili Mehmet Akif Hamzaçebi'nin Benzer Mahiyetteki Kanun
Teklifleri ve Sağlık, Aile, Çalışma ve Sosyal İşler Komisyonu Raporu ile
Türkiye Büyük Millet Meclisi Başkanlığı ve Sağlık, Aile, Çalışma ve Sosyal
İşler Komisyonu Başkanlığı Tezkereleri (1/1006, 2/1449, 2/1511, 2/1664, 2/1670,
2/1691, 2/1788, 2/2068, 2/2182, 2/2183, 2/2205, 2/2235, 2/2295, 2/2534, 2/2541,
2/2546) (S. Sayısı: 687)
IX.-USUL HAKKINDA GÖRÜŞMELER
1.- Oturum Başkanı TBMM Başkan Vekili Şükran Güldal
Mumcu’nun, raporun eksik olduğu itirazına rağmen 706 sıra sayılı Kanun
Teklifi’nin görüşmelerine devam edilmesi yönündeki tutumunun İç Tüzük
hükümlerine uygun olup olmadığı hakkında
X.- OYLAMALAR
1.- (S. Sayısı 654) Yükseköğretim Kurumları Teşkilatı
Kanununda Değişiklik Yapılmasına Dair Kanun Tasarısı'nın oylaması
2.- (S. Sayısı: 673) Türkiye Cumhuriyeti Hükümeti ile
Japonya Hükümeti Arasında Türkiye Cumhuriyetinde Nükleer Güç Santrallerinin ve
Nükleer Güç Sanayisinin Geliştirilmesi Alanında İşbirliğine İlişkin Anlaşma ile
Türkiye Cumhuriyetinde Nükleer Güç Santrallerinin ve Nükleer Güç Sanayisinin
Geliştirilmesine Dair İşbirliği Zaptının Onaylanmasının Uygun Bulunduğuna Dair
Kanun Tasarısı'nın oylaması
3.- (S. Sayısı: 679) Türkiye Cumhuriyeti Hükümeti ile
Birleşmiş Milletler Kalkınma Programı Arasında Üçüncü Taraf Maliyet Paylaşımı
Anlaşmasının Onaylanmasının Uygun Bulunduğuna Dair Kanun Tasarısı'nın oylaması 
31 Mart 2015 Salı
BİRİNCİ OTURUM
Açılma Saati: 15.00
BAŞKAN: Başkan Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Dilek YÜKSEL (Tokat)
-----0-----
BAŞKAN – Sayın
milletvekilleri, Türkiye Büyük Millet Meclisinin 87'nci Birleşimini açıyorum.

III.- Y O K L A M A

BAŞKAN –
Elektronik cihazla yoklama yapacağız.
Yoklama için üç
dakika süre veriyorum.
(Elektronik
cihazla yoklama yapıldı)
BAŞKAN –
Toplantı yeter sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim. 
Gündem dışı ilk
söz, ülkemizde görülen H1N1 vakaları hakkında söz isteyen Samsun Milletvekili
Tülay Bakır’a aittir.
Sayın milletvekilleri,
lütfen biraz sessiz olursak Sayın Bakır’ı daha iyi duyabiliriz.
Buyurunuz Sayın
Bakır. (AK PARTİ sıralarından alkışlar)

IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Samsun Milletvekili Tülay Bakır'ın, ülkemizde
görülen H1N1 vakalarına ilişkin gündem dışı konuşması
TÜLAY BAKIR
(Samsun) – Sayın Başkan, saygıdeğer milletvekilleri; hepinizi saygılarımla
selamlıyorum.
İnfluenza
virüsleri, solunum sisteminin epitel hücrelerinde çoğalarak trakeit, bronşit,
bronşiolit, akciğer ödemi, yaygın alveol hasarı ve kanamaya neden
olabilmektedir. Klinik belirtileri, ani başlayan ateş, öksürük, hâlsizlik, kas
ağrıları ve baş ağrısıdır. Hastalık hızla yayılarak salgınlara neden olur.
Sıklıkla kendi kendine iyileşmekle birlikte, bazen ağır seyreder ve ölümle
sonuçlanır. Dünya genelinde her yıl yetişkinlerin yüzde 20'si, çocukların yüzde
5'i enfeksiyona yakalanmaktadır. İnfluenza enfeksiyonu nedeniyle yılda 250 bin
ila 500 bin kişi kaybedilmektedir. Birinci Dünya Savaşı’nda 20 milyon insan
İspanyol gribi pandemisiyle kaybedilmiştir.
Toplum sağlığını
tehdit etmesi nedeniyle influenza enfeksiyonu,1952 yılından beri Dünya Sağlık
Örgütü tarafından izlenmektedir. Türkiye, bu izleme 2005 yılında başlamıştır.
Enfeksiyonun birinci basamak sağlık hizmetlerinde izlemi yapılarak aktivitesi,
o sezon etken olan virüsün özellikleri, dolaşımdaki virüslerle aşının uyumu ve
antiviral direnç değerlendirilmektedir. Hastalardan alınan örnekler, Dünya
Sağlık Örgütüyle koordine çalışan, Türkiye Halk Sağlığı Kurumu Ulusal İnfluenza
Merkezi, İstanbul Tıp Fakültesi Ulusal İnfluenza Referans Laboratuvarı ve
İstanbul Halk Sağlığı laboratuvarları tarafından incelenmektedir. Ülkemizde
influenza enfeksiyonunun hastaneye yatış, iş gücü kaybı, tedavi giderine etkileri
de 2013 yılından itibaren, hastane tabanlı küresel gözetim ağı projesiyle
değerlendirilmektedir.
2009-2010 yılı
grip sezonunda insanların daha önce karşılaşmadığı influenza A H1N1 suşu ortaya
çıkarak hızla tüm dünyaya yayılmıştır. Bu suş, genetik olarak domuz influenza
virüsüne benzediği için domuz gribi olarak isimlendirilmiştir. Birkaç yılda
hastalık çok sayıda insana bulaştığından pandemik özelliğini kaybetmiştir. Bu
yıl elde edilen sonuçlar ve hasta sayımız sıra dışı bir durum olmadığını
göstermektedir.
Grip salgını
için önceden tahminde bulunmak mümkün değildir. Küresel ısınma nedeniyle grip
sezonu, kasım-aralık aylarından ocak-şubat aylarına kaymıştır, bitiş süresi
nisan sonuna uzanmaktadır.
2015 yılı, on
ikinci hafta itibarıyla üç referans laboratuvara toplam 5.240 örnek gelmiştir.
Bunların 1.834'ünde virüs belirlenmiştir. Virüs pozitif örneklerin 498'i
influenza A H1N1, 549'u influenza B, 128'i influenza A H3N2 ve 659'u diğer
solunum virüsleridir. 16-22 Martta çalışılan 921 örnekten 312'sinde grip virüsü,
20'sinde ise diğer solunum yolu virüsleri belirlenmiştir. 
Bu grip
sezonunda bu sabah itibarıyla influenza virüsü doğrulanmış 54 hastamız maalesef
kaybedilmiştir. Hastaların yaş ortalaması 55'tir. Kaybedilen en küçük hasta 5
yaşındadır. 17 hasta, 65 ve üzeri yaştadır. Samsun'da kaybedilen 7 hastamızdan
1’i hamiledir. Kaybedilen hastalardan 42'sinde influenza A H1N1, 5'inde
influenza B, 7'sinde influenza H3N2 belirlenmiştir. 34 hastamızda beraberinde
başka hastalıklar da bulunmaktadır. Kaybettiğimiz hastalarımıza rahmet,
ailelerine başsağlığı diliyorum.
Avrupa'da Mart
2015 itibarıyla grip aktivitesi, bazı ülkelerde orta şiddette devam etmekte,
bazı ülkelerde azalma eğilimi göstermektedir. İnfluenza A H3N2 sezon başında
daha baskın iken hâlen influenza B daha öne geçmiş görünmektedir.
Avrupa'da
influenza enfeksiyonu nedeniyle yatırılan hastalardan 369'u kaybedilmiştir.
Kaybedilen hastaların çoğunluğu 65 yaş üzerindedir, influenza A H3N2 suşlarının
yarısından fazlası, kullanılan aşıdaki suştan antijenik farklılık göstermiştir.
Bu da ölüm sayısını artırmıştır.
Amerika Birleşik
Devletleri’nde beş ayda 96.680 influenza pozitifliği belirlenmiştir, influenza
A olgularının yüzde 96'sı H3N2'dir.
Çin ve komşu
ülkelerinde 517 kişide kuşlarda görülen H7N9 suşu belirlenmiştir. H7N9
virüsünün genetik mutasyona uğrama özelliği nedeniyle gelecekte bir pandemi
etkeni olma riski yüksek bildirilmiştir.
İnfluenza
aşısının, enfeksiyona yakalanma sıklığı, hastaneye yatma oranı ve mortalite
üzerinde etkisi tartışmalıdır. Kullanılacak aşıdaki influenza virüsü ile o
sezonda yayılan suş arasındaki uyumsuzluk, aşının koruyucu gücünü
azaltmaktadır. Hamilelerde influenzaya bağlı komplikasyonların azaltılmasında
aşının yararlı olabileceği söylenmiştir. Kişisel hijyenin düzeltilmesi ve
sağlıklı bir yaşam stili hastalıkla mücadelede büyük önemi haizdir.
İnfluenza
enfeksiyonlarının seyrini, hastanın enfeksiyon öncesi hastalıkları, pnömöni,
akut respiratuar distress ve diğer bakteriyel enfeksiyonların gelişmesi olumsuz
etkilemektedir. Sigaranın, alkolün ve sedanter yaşamın influenza enfeksiyonunda
ölüm riskini birkaç kat artırdığı görülmüştür.
İnsanlığın
influenza virüsleriyle yapacağı yıllık savaşların kalıcı barışa dönüşmesi için
laboratuvarlarda emek veren bilim insanlarına başarılar diliyor, zaferi özlemle
beklediğimizi belirterek hepinizi saygılarımla selamlıyorum. (AK PARTİ
sıralarından alkışlar)
BAŞKAN –
Teşekkür ederiz Sayın Bakır.
Gündem dışı
ikinci söz, Orta Doğu’da tehlikeli gelişmeler hakkında…
AYTUĞ ATICI
(Mersin) – Sayın Başkan…
BAŞKAN –
Buyurunuz Sayın Atıcı.
AYTUĞ ATICI
(Mersin) – Sayın Başkan, domuz gribi vakaları ilk görülmeye başladığında ve
öldürmeye başladığında biz, AKP Hükûmetini acilen göreve ve tedbir almaya
çağırmış idik. Ancak, 50’den fazla insanımız öldükten sonra domuz gribi
hakkında konuşma lütfunda bulundular, çok geç ama daha fazla ölümler olmasın.
Bize ne tedbir alacaklarını Sağlık Bakanının söylemesi gerekiyor. Daha fazla
ölümler olmadan acil tedbir alınmalıdır.
Teşekkür ederim.
BAŞKAN –
Teşekkür ederiz Sayın Atıcı.
Gündem dışı
ikinci söz, Orta Doğu’da tehlikeli gelişmeler hakkında söz isteyen Ankara
Milletvekili Özcan Yeniçeri’ye aittir. 
Buyurunuz Sayın
Yeniçeri. (MHP sıralarından alkışlar)

2.- Ankara Milletvekili Özcan Yeniçeri'nin, Orta
Doğu’daki tehlikeli gelişmelere ilişkin gündem dışı konuşması
ÖZCAN YENİÇERİ
(Ankara) – Sayın Başkan, değerli milletvekilleri; yanı başımızda yaşanan
tehlikeli gelişmelerle ilgili olarak gündem dışı söz almış bulunuyorum. Bu
vesileyle hepinizi saygıyla selamlıyorum.
Ey AKP, 41 tane
ilde şu anda elektrikler kesik, bilmem farkında mısınız? Bunun İran’a “…”(x) demekle ilgili olup
olmadığını da çıkıp biri açıklasın. Sayın Bakan da bir açıklama yapmıyor. 
Orta Doğu’da çok
tehlikeli ve vahim olaylar meydana gelmektedir. Suriye’de, Irak’ta kan gövdeyi
götürmektedir. Türkiye’nin hem jeopolitiğinin hem de kültürel ve fiziki
coğrafyasının devamı olan Orta Doğu’da büyük bir nüfuz savaşı verilmektedir.
Suriye ve Irak’ta süren savaş, alttan alta fokur fokur kaynayan ve sonra da silahlı
çatışmaya dönüşen Yemen olayları, bölgede yürütülen nüfuz mücadelesinin
genişleyerek devam ettiğini göstermektedir. 
Bu nüfuz
mücadelesi, küresel güç ABD ile İsrail başta olmak üzere, İran, Mısır ve Suudi
Arabistan arasında gerçekleşmektedir. İran, hem Irak hem de Suriye’de ABD’yle
sessiz bir müttefiklik içinde IŞİD’e karşı mücadele eder hâldedir. Aynı şey,
PKK ve Barzani güçleri için de söz konusudur. İran, her şart altında, her güce
rağmen, sınırlarının dışına nüfuzunu yaymaktadır; söylediğini yapmakta,
yaptığını da sonuna kadar savunmaktadır. 
İran ve Amerika
birbirine karşıt güç olarak IŞİD’e karşı yürüttükleri iş birliği sonucunda yeni
beraberlik alanları yaratmıştır. AKP iktidarı, etrafında meydana gelen bu iş
birliği ve koalisyonlara karşı ilgisizdir. Bölgede meydana gelen her gelişmeden
Türkiye zararlı çıkmakta, İran ise kârlı çıkmaktadır. Bunun nedeni, AKP
iktidarının Türkiye’nin çıkarlarını ve bölgede meydana gelen olayları anlama ve
okuma özürlü olmasındandır. 
Değerli
milletvekilleri, AKP iktidarı, Türk milleti şuurundan uzak, etnik ve mezhep
odaklı hayalci bir siyaset izlemektedir. İktidar mensupları zaman zaman
ümmetten söz ediyor ama ümmetten de yalnızca İhvan-ı Müslimin ve muhtelif Sünni
grupları anlıyor, böylece AKP, ümmeti de parçalamış oluyor. Bu durum,
Türkiye’yi bölgede giderek yalnızlaştırmaktadır. AKP iktidarı, olayların
arkasından giden, neye ve kime hizmet ettiğini kendisinin de bilmediği bir
siyasetsizlik siyaseti gütmektedir. 
Bu
basiretsizliktir ki Türkiye’yi kendi bölgesinde verilen nüfuz mücadelesinin
dışında bırakmıştır. AKP iktidarının Esad ve Sisi nefreti, Türkiye’yi bölgeden
ve değerlerinden koparmıştır, durum budur ve bu politika sürdürülebilir
değildir. Bölgede küresel güç, Müslüman’ı Müslüman’a kırdırmaktadır. “Haklı Müslüman’ı
tutuyorum.” diye birbirlerini kıran iki Müslüman grup arasında taraf olmak, Müslümanlığa
da bölgeye de yapılan en büyük hıyanettir. 
Diğer
yandan, Suriye ve Irak’ta yaşanan kaotik gelişmeler, Türkiye’nin çevresindeki
tarihî, sosyolojik, kültürel ve nüfuz etkisini tamamen yok etmiştir. Bölgede
IŞİD en büyük hasarı, Türkiye’nin demografik uzantısı olan Telafer, Tuzhurmatu,
Kerkük ve Suriye Türkmenlerine vermiştir. Türkmenler yerlerinden ve
yurtlarından sökülmüş, atılmıştır. Türkmenlerin boşalttığı kentlere, Kerkük
dâhil, Barzani güçleri girerek yerleşmiştir. Türkiye’yse, olanı biteni ölüm
sessizliği içerisinde seyretmektedir. 
Öyle
ki, AKP iktidarı, Türkiye toprağı olarak Suriye sınırları içerisinde bulunan ve
sınıra 38 kilometre uzaklıktaki Süleyman Şah Türbesi’ni bulunduğu yerde
muhafaza edememiştir. AKP Hükûmetinin Süleyman Şah Türbesi’ni ve Suriye
Türkmenlerini korumak için çıkardığı Suriye tezkeresine biz bu yüzden MHP
olarak destek vermiştik. Süleyman Şah Türbesi’ni yerinde tutamayan, Suriye Türkmenleri
için bir adım dahi atamayan AKP Hükûmetine verdiğimiz bu destek haram olsun. 
AKP
iktidarı, Süleyman Şah olayında vatan toprağını terk ederek vatana ihanet suçu
işlemiştir; vatan toprağını terk etmiş, o ülkenin sınırları içerisinde bir
başka yerde türbe inşa etmiştir. Kendi siyasi iradenizle, tek taraflı eylemle
sınırlarınızı değiştiremezsiniz. Terk edilen yer Türkiye’nin vatan toprağıdır,
bu şekilde, vatana ihanet suçu işlenmiştir. Ege’de 16 Türk adası ve
kayalıklarının Yunanlılar tarafından işgal edilmesinde önleyici tedbir
almayarak iktidar aynı suçu tekrar işlemiştir. Suriye’de, Irak’ta ve Yemen’de
meydana gelen olaylar ve arkasından oluşan koalisyonların, Türkiye’yi ciddi
biçimde rahatsız edeceği kaçınılmazdır. 
İktidarı
gerekli tedbirleri alması için bir kez daha uyarıyor ve kendisine gelmesini
diliyor, herkese saygılar sunuyorum. (MHP sıralarından alkışlar) 
BAŞKAN
– Teşekkür ederiz Sayın Yeniçeri. 
MEHMET
NACİ BOSTANCI (Amasya) – Sayın Başkan…
BAŞKAN
– Buyurunuz Sayın Bostancı. 
MEHMET
NACİ BOSTANCI (Amasya) – Efendim, Özcan Bey yapmış olduğu konuşmada grubumuza
yönelik olarak vatan toprağını terk ettiğimiz; ümmet, millet meselesinde
kafamızın karışık olduğu; Müslümanlar arasında ayrım yaptığımız şeklinde
sataşmalarda bulunmuştur. 
ALİM
IŞIK (Kütahya) – Doğru söylemiş. 
BAŞKAN
– Yani, grubunuzu mu, Hükûmeti mi eleştirdi? 
LEVENT
GÖK (Ankara) – Hükûmeti eleştirdi efendim. 
ERKAN
AKÇAY (Manisa) – Hükûmeti eleştirdi. 
ALİM
IŞIK (Kütahya) – Hükûmet sözcüleri konuşsun efendim. 
ERKAN
AKÇAY (Manisa) – Hükûmet sözcüsü yok mu? 
BAŞKAN
– Buyurunuz
Sayın Bostancı. (AK PARTİ sıralarından alkışlar) 

V.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı'nın,
Ankara Milletvekili Özcan Yeniçeri’nin yaptığı gündem dışı konuşması sırasında
AK PARTİ Grubuna sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; şimdi mevsim
geçişleri var, Özcan Bey zannediyorum grip oldu, ateşinin yükselttiği bir
muhayyileyle değerlendiriyor, bu da ateşli konuşmalar yapmasına sebep oluyor. 
Öncelikle,
Süleyman Şah Türbesi’nin nakli meselesi burada çok konuşuldu. Daha önce böyle
hamasi konuşmalar yapan değerli arkadaşlar, ilgili siyasi heyet, Musul
Başkonsolosluğunda, oradakiler derdest edildiğinde “Ankara’da burayı zamanında
boşaltacak hükûmet yok.” diye aynı hamasi üslupla konuşmalar yapıyorlardı.
Konsolosluk da vatan toprağıdır. 
ERKAN
AKÇAY (Manisa) – Vatan sizin için hamaset oluyor. Hamasetse hamaset, sizde o da
yok. 
MEHMET
NACİ BOSTANCI (Devamla) – Aslolan, insanların hayatıdır. Hükûmet her türlü
tedbiri alır, her türlü hakkımızı, hukukumuzu da korur. 
Ümmet,
millet meselesinde kafamızın karışık olduğunu söylüyor. Bunların her ikisi de
sosyolojik aidiyetlerdir ve zannediyorum, ne kadar benim için söz konusuysa Özcan
Bey için de aynı şekilde söz konusudur. Bir millet gerçekliği içinde yaşıyoruz,
bir de ümmet tasavvurumuz var elbette. 
Müslümanlar
arasında ayrım yaptığımız iddiası bütünüyle bühtan. Bizim ayrım yaptığımız bir
çizgi var elbette, bu da mazlumlukla zulüm arasındaki ayrımdır ve bizim burada
haysiyetli bir duruşumuz var. (AK PARTİ sıralarından alkışlar)
ALİM
IŞIK (Kütahya) – Yemenli Şiilere niye saldırtıyorsunuz?
MEHMET
NACİ BOSTANCI (Devamla) – Kendilerini de bu çizgiye davet ederim, saygılar
sunarım. (AK PARTİ sıralarından alkışlar)
BAŞKAN –
Teşekkür ederiz Sayın Bostancı.
ÖZCAN YENİÇERİ
(Ankara) – Sayın Başkan…
BAŞKAN –
Buyurunuz Sayın Yeniçeri.
ÖZCAN YENİÇERİ
(Ankara) – Sayın Başkan, değerli konuşmacı, söz isterken ve onun arkasından da
konuşmasını yaparken benim ateşimden bahsetti…
RECEP ÖZEL
(Isparta) – Grip hastası olduğunu söyledi, grip, grip. Zihin hastası demedi.
ÖZCAN YENİÇERİ
(Ankara) – …ve ateşim dolayısıyla böyle bir konuşma yaptığımı söyledi. Bu,
doğrudan doğruya bühtandır ve dolayısıyla bana sataşmıştır, söz istiyorum. 
RECEP ÖZEL
(Isparta) – Espri yaptı. Hocam “Grip hastasısın” dedi ya.
BAŞKAN –
Buyurunuz.
Yeni sataşmalara
mahal vermeyiniz lütfen.

2.- Ankara Milletvekili Özcan Yeniçeri'nin, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
ÖZCAN YENİÇERİ (Ankara) – Sayın Başkan, değerli
milletvekilleri; ben burada bir manzarayı ortaya koydum, çok net bir manzarayı
ortaya koydum ve “Bölgede şu anda Türkiye Cumhuriyeti’nin etkinliği büyük
ölçüde ortadan kalkmıştır.” dedim. “Bu etkinliğin ortadan kalkmasının sebebi
izlediğiniz politikalardır.” dedim. 
Siz, Suriye’nin
Dostları toplantısını Ankara’da topluyordunuz, Fransa’da topluyordunuz ve
dolayısıyla, bu toplantıların meydana gelmesi sonuç itibarıyla Suriye’deki iç
savaşı kışkırtmış ve bu olaylar meydana gelmiştir. Siz, orada, 38 kilometre
ötedeki Süleyman Şah Türbesi’ni, ceddimizin, atamızın mezarını yerinde muhafaza
edemediniz, suçlusunuz. Başınızın eğik olması gerekirken bunu bir “hamasi
söylem” olarak ifade edip gelip bir de buradan konuşmanızı anlamakta olağanüstü
sıkıntı çekiyorum. Hamasetle mamasetle bunun alakası yoktur. Siz, Ege’de de
aynı şeyi yaptınız. Orada da 16 tane adanın Yunanlılar tarafından işgal edilmesini,
istila edilmesini defakto durum yapılmasını sessizce karşıladınız. 
Herkes,
ülkesinin dışında nüfuz alanını genişletiyor, siz sınırların içerisine
çekildiniz, hatta Cizre’de bile, devletin otoritesini oraya taşımamak için,
sırf süreç bozulur, seçim süreci zarara girer diye orada da inanılmaz bir zaaf
gösterdiniz. 
Bizim burada
görevimiz, size bu zaaflarınızı hatırlatıp gerekli tedbirleri almanız ve
titreyip kendinize gelmeniz içindir. Bizim, sizi, Suriye’ye tezkere
getirdiğinizde desteklememizin nedeni Süleyman Şah Türbesi’ydi, oradaki
Türkmenlerin varlığını muhafaza ve müdafaa etmekti. Hiçbir şey yapmadınız,
şimdi de konuşuyorsunuz. Yani ne biçim bir algıya sahip olduğunuzu anlamakta
sıkıntı çekiyor, hepinize saygılar sunuyorum. (MHP sıralarından alkışlar) 
BAŞKAN –
Teşekkür ediyoruz Sayın Yeniçeri.
MAHMUT TANAL
(İstanbul) – Sayın Başkan, özür dilerim.
Sayın Bostancı,
kamuoyuna yanlış bilgi verdi. Süleyman Şah Türbesi, Türkiye'nin toprağıdır,
Türkiye'nin tapusudur ve bu, Türkiye'nin toprağı olduğu için ülkenin namusu,
şerefi ve haysiyetidir. Burada, gerçekten, siyasi iktidar, Süleyman Şah
Türbesi’ni terk etmiştir ve Türkiye'nin şahsiyeti, onuru, kişiliği ayaklar
altına alınmıştır. Onun için ben kınıyorum iktidarı bu yaptığından dolayı. 
BAŞKAN – Teşekkür
ederiz Sayın Tanal.
Gündem dışı
üçüncü söz, Malatya ilinin sorunları hakkında söz isteyen Malatya Milletvekili
Veli Ağbaba’ya aittir. 
Buyurunuz Sayın
Ağbaba. (CHP sıralarından alkışlar) 

IV.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- Malatya Milletvekili Veli Ağbaba'nın, Malatya
ilinin sorunlarına ilişkin gündem dışı konuşması
VELİ AĞBABA
(Malatya) – Çok teşekkür ederim.
Sayın Başkan,
değerli milletvekilleri; hepinizi saygıyla selamlıyorum.
Ben de Malatya’nın
sorunlarına geçmeden önce, bugün ülkemizde yaşanan elektrik kesintisiyle ilgili
bir iki şey söylemek istiyorum. Değerli arkadaşlar, ülkenin birçok ilinde, kimi
rakamlara göre 30 il, kimi rakamlara göre 49 ilde elektrik kesik ve Hükûmetten,
bakandan çıt çıkmıyor. Türkiye'nin neredeyse enerjisi bitti, Enerji Bakanı
açıklama yapmıyor. Bakın, geçtiğimiz günlerde aslında Hükûmeti yönetenlere
güzel bir örnek oldu Kocaeli’de. Kocaeli’de bir Japon mühendis, sadece halat
koptuğu için intihar etti. Buradan, Meclisten çağrı yapıyorum: Eğer Enerji
Bakanının birazcık kendisine saygısı varsa, birazcık Türkiye’ye saygısı varsa
onurlu bir şekilde istifa etsin. 49 ilde, 40 ilde elektrik kesilmiş, maalesef
çıt çıkmıyor. Bu nasıl bir ülke, bu nasıl Hükûmet anlayışı, anlamak mümkün
değil arkadaşlar. 
KADİR GÖKMEN
ÖĞÜT (İstanbul) – Komplo var, komplo!
HAYDAR AKAR
(Kocaeli) – Kedi var, kedi!
VELİ AĞBABA
(Devamla) - Bir taraftan Akkuyu’yla ilgili reklam kampanyaları yürütülüyor, bir
taraftan da tam bugün Mecliste Akkuyu görüşülürken elektrik kesintisi
yapılıyor. Buradan bir kez daha çağrı yapıyorum: Eğer birazcık sorumluluk
sahibiyse Enerji Bakanı, kalkar açıklama yapar ve istifa eder. 
Değerli
arkadaşlar, ben, biliyorsunuz, 24’üncü Dönem milletvekili olarak 2 Ekimden
beri görev yapıyorum Genel Kurulda. Ben, Malatya’dan seçilmiş bir milletvekili
olarak ilk konuşmayı 5 Ekim 2011 yılında yaptım. Konu, AKP Hükûmetinin ilimize
getirmiş olduğu füze kalkanıydı. Defalarca anlattık, buranın bir savaş aygıtı
olduğunu söyledik ve maalesef söylediklerimizde haklı çıktık. Buranın bir savaş
aygıtı olduğu ortaya çıktı. Türkiye’yi korumaktan öte, Anadolu’da, Malatya’da,
Kürecik’te, Akçadağ’da yaşayan insanları korumaktan öte İsrail’i korumaya
yönelik olduğunu söyledik ve gerçek çıktı. 
Bakın,
geçtiğimiz günlerde Suriye’den ülkemize bir füze atıldı, maalesef Kürecik’teki
füze kalkanı uyuyordu. Türkiye'nin Hollanda’dan, Almanya’dan getirmiş olduğu
Patriot füzeleri uyuyordu. Demek ki bu Kürecik füze kalkanı, Türkiye’ye
yapılacak saldırıları değil, sadece ve sadece AKP’nin zaman zaman yapmacıktan
düşman olduğu İsrail’i korumaya yönelik bir kalkan olduğu açıkça ortaya
çıkmıştır.
Değerli
arkadaşlar, herhâlde bugün 24’üncü Dönemin, kendi adıma son gündem dışı
konuşmasını yapıyorum.
Maalesef, dört
yıl önce Malatya’yla ilgili ne konuşuyorsak şimdi de aynı şeyleri konuşmaya
devam ediyoruz. Dört yıl önce ne sorunumuz varsa dört yıl sonra da aynı
sorunlarımız var. Dört yıl önce kayısının, kayısı üreticisinin sorunlarını
anlatıyordum; dört yıl sonra da aynı dertler, maalesef, katlanarak devam
ediyor. Bundan tam dört yıl önce kayısı para etmiyor, emeklerimizin karşılığını
alamıyorduk; şimdi de aynı, bugün de aynı. Bugün, Malatya’daki üretici
zenginleşmedi, yoksullaştı. Bugün, Malatya’daki üreticinin borcu daha yüksek.
Bugün, Malatya’daki üretici, maalesef, çocuğuna okul kıyafeti alamıyor, oğlunu
evlendiremiyor. 
Değerli
arkadaşlar, Malatyalı her üretici -ceviz, üzüm, kiraz- maalesef, ektiğinden
pişman. Dört yıl önce yani 2011 Haziranında, Temmuzunda Malatya susuzluktan
kavruluyordu, insanlar “Su! Su! Su!” diye bağırıyordu, 2014 yılının yazında da
-ramazanı da aynı- maalesef, Malatya kuraklıktan kavruluyor, “Su! Su! Su! Su!”
diye bağırıyor değerli arkadaşlar. (CHP sıralarından alkışlar) 
Değerli
arkadaşlar, Türkiye'nin en önemli tarım kentlerinden biri Malatya; her
ürettiği, Türkiye’de, dünyada marka. Kayısımız marka dünyada, kirazımız marka.
Türkiye'nin en güzel cevizini, Türkiye'nin en güzel kirazını, Türkiye'nin en
güzel üzümünü ve Türkiye'nin en güzel elmasını Malatya üretiyor ama maalesef,
Malatya hâlâ susuzluktan kavruluyor. Buradan bir kez daha söylüyorum, AKP’ye
söylüyorum. 
Değerli
arkadaşlar, bu yaz Battalgazi’de, Malatya’nın birçok köyünde eylem yapıldı.
Battalgazi’deki, AKP’ye yüzde 100 oy veren çiftçiler Valiliğe yürüdü,
yanlarında Cumhuriyet Halk Partisi vardı; yol kestiler, Valiye gittiler,
dediler ki: “Ağaçlarımız kuruyor, yaşamımız kuruyor, çocuklarımız ölüyor.” Ama
maalesef tık yok. Ne yapıldı biliyor musunuz değerli milletvekilleri, değerli
arkadaşlar? İbretiâlem için söylüyorum ve AKP milletvekilleri utansın diye
söylüyorum: Malatyalı üretici ilk kez kanalizasyondan kayısısını, bostanını
sulamaya başladı. Sadece ağaçları kurumasın diye, arıtma tesisinden,
kanalizasyon borularından su kırarak, maalesef, Malatyalı, Battalgazili sulama
yaptı.
Değerli
arkadaşlar, bu durumda buradan bir kez daha söylemek istiyorum, oradaki
insanların haykırışını söylüyorum: “Bizler haklarımızı helal etmiyoruz.
Verdiğimiz oylar helal olmasın.” diyorlar size. 
Değerli arkadaşlar,
sözüm bitiyor, devam edeceğim daha sonra. Malatya dört yıl önce neyse şimdi
daha beter durumda. Bunu yapanların utanmasını diliyor, hepinize saygılar
sunuyorum. (CHP sıralarından alkışlar) 
BAŞKAN –
Teşekkür ederiz Sayın Ağbaba. 
Gündeme geçmeden
önce, sisteme giren sayın milletvekillerine kısa söz vereceğim. 
İlk söz, Sayın
Şahin’in. 
Buyurunuz. 

VI.- AÇIKLAMALAR
1.- Bursa Milletvekili Hüseyin Şahin'in, tüm
vatandaşları 7-12 Nisan tarihlerinde yapılacak İnegöl Mobilya ve Dekorasyon
Fuarı’na davet ettiğine ilişkin açıklaması
HÜSEYİN ŞAHİN
(Bursa) – Sayın Başkanım, değerli arkadaşlar ve çok sevgili vatandaşlarımız; bu
yıl 33’üncüsü düzenlenecek olan İnegöl Mobilya ve Dekorasyon Fuarı’na sizleri
davet ediyorum.
İnegöl, mobilya
ile özdeşleşmiş bir ilçemizdir. İlçe halkımızın temel geçim kaynağı mobilya
sanayisidir. Yurt içi mobilya ihtiyacının yüzde 25’ini İnegöl tek başına
karşılamaktadır. Ayrıca, Türkiye’nin toplam mobilya ihracatının yüzde 20’sini
de 350 milyon dolar ile İnegöl ilçemiz karşılamaktadır. İnegöl’de üretilen
mobilyalar, son derece konforlu, rahat, kaliteli ve alınabilir ücretlerle
üretilmekte ve son model dizaynlarla insanımızın ihtiyacını karşılamaktadır. 
Tekrar, 7-12
Nisan tarihlerinde tüm vatandaşlarımızı İnegöl Mobilya ve Dekorasyon Fuarı’na
davet ediyor, saygılar sunuyorum. 
BAŞKAN –
Teşekkür ederiz Sayın Şahin. 
Sayın Işık…

2.- Kütahya Milletvekili Alim Işık'ın, domuz gribi
konusunda Sağlık Bakanlığını gerekli tedbirleri almaya davet ettiğine ve
Türkiye genelinde yaşanan elektrik kesintisiyle ilgili Hükûmetin acilen Meclise
bir açıklama yapması gerektiğine ilişkin açıklaması
ALİM IŞIK
(Kütahya) – Teşekkür ediyorum Sayın Başkan.
Domuz gribi
vakalarıyla ilgili yapılan konuşma nedeniyle ben de… Seçim bölgem Kütahya
ilinde, Evliya Çelebi Devlet Hastanesinde, geçen hafta hastanenin bir katı
boşaltılarak bir hastamızın domuz gribi şüphesiyle hastaneden çıkartıldığı
bizlere iletildi. Bu konuda Sağlık Bakanlığını incelemeye ve gerekli tedbirleri
almaya davet ediyorum. 
İkinci konu: Bu
sabah, ilimiz dâhil olmak üzere, Türkiye genelinde 50’ye yakın ilde aynı anda
elektrik kesintisinin yaşanmasıyla birlikte vatandaşlarımızın aklında şüpheler
oluşmaya başlamıştır. “Acaba bu kesintiler, Hükûmet tarafından tatmin edici bir
açıklama yapılmadığına göre, 7 Haziran seçimlerine bir prova mıdır, o tarihte
sandıkların sayımı sırasında da benzeri bir kesinti yaşanması hâlinde, Hükûmet
yetkilileri ‘Bir ay önce de, iki ay önce de buna benzer olay olmuştu. Onun için
abartılacak bir şey yok.’ mu diyecekler?” diye bizlere konuyu iletmişlerdir.
Enerji Bakanını teknik anlamda bu kesintinin sebeplerini açıklamaya davet
ediyorum. Aksi takdirde istifaya davet ediyorum.
Teşekkür
ediyorum.
BAŞKAN –
Teşekkür ederiz Sayın Işık.
Sayın Öğüt…

3.- İstanbul Milletvekili Kadir Gökmen Öğüt'ün, Türkiye
genelinde yaşanan elektrik kesintisiyle ilgili Hükûmetin acilen Meclise bir
açıklama yapması gerektiğine ilişkin açıklaması
KADİR GÖKMEN
ÖĞÜT (İstanbul) – Teşekkür ediyorum Sayın Başkanım.
Türkiye’nin
neredeyse tüm illerinde etkili olan elektrik kesintisi özellikle hastaneleri ve
sağlık ocaklarını vurmuştur. Aile sağlığı merkezinde ev tipi buzdolaplarında
muhafaza edilmesi gereken aşılar bozulma tehlikesiyle karşı karşıyadır. Aile
hekimleri bu konuda çok ciddi sıkıntıdadır. Her merkezde jeneratör olmadığı
gibi, olanlar da mazot bulma telaşındadır. Bu aşıların parasını doktorlar
cebinden mi verecektir? Bozulanlar titizlikle tespit edilip imha edilecek
midir? 
Ayrıca, en büyük
mağduriyeti ameliyat olacak hastalar yaşamıştır. Ülke genelinde ve hangi
hastanede kaç ameliyat aksamıştır? Bakanlık acil ameliyatlar için önlem almış
mıdır? Hastaların sevki ya da jeneratör desteği sağlanmakta mıdır? Bakanlık bir
kriz masası oluşturmuş mudur? Ayrıca, bu kesintinin ülke sağlığına verdiği
maddi zararın da kamuoyuna açıklanması düşünülmekte midir? 
Sebep yine kedi
veyahut da paralel komplo olarak mı açıklanacaktır, “Geziciler” mi denecektir,
yoksa 7 Haziranın bir provası mıdır, onu öğrenmek istiyoruz.
Teşekkür
ediyoruz.
BAŞKAN –
Teşekkürler Sayın Öğüt.
Sayın Atıcı…
4.- Mersin Milletvekili Aytuğ Atıcı'nın, Türkiye
genelinde yaşanan elektrik kesintisiyle ilgili Hükûmetin acilen Meclise bir
açıklama yapması gerektiğine ilişkin açıklaması
AYTUĞ ATICI
(Mersin) – Teşekkür ederim Sayın Başkan.
Değerli arkadaşlar,
Türkiye genelinde, başta büyük iller olmak üzere elektrik kesintisi yaşanıyor.
Aynı anda birisi düğmeye bastı ve Türkiye karanlığa gömüldü. 
AKP Hükûmeti ne
olduğunu bilmiyor, terör dâhil her şeyi araştırıyormuş. Bu gerçekten trajikomik
bir olaydır. Hükûmette olan, kendisini muhalefetteymiş gibi görüp mağduru
oynamaya hâlâ devam ediyor. Derhâl, acilen yüce Meclise bir açıklama yapılması
zaruret hâlini almıştır. Sosyal medyada AKP Hükûmeti gülünç duruma düşmüştür.
“7 Haziranda yapılacak olan seçimlerde elektrik kesintilerine karşı prova
yapıyorlar, tatbikat yapıyorlar.” diye sosyal medya âdeta yıkılıyor. 
Diğer taraftan
da her tarafta nükleer santrali legalize eden reklamların ve ilanların olduğu
bir ortamda “Bakın, eğer nükleer santral olmazsa ülke bu duruma gelir.”
denmektedir. Bunu şiddetle kınıyorum.
BAŞKAN –
Teşekkür ederiz Sayın Atıcı.
Sayın Gök…

5.- Ankara Milletvekili Levent Gök'ün, Türkiye
genelinde yaşanan elektrik kesintisiyle ilgili Hükûmetin acilen Meclise bir
açıklama yapması gerektiğine ilişkin açıklaması
LEVENT GÖK (Ankara) – Sayın Başkan,
bugün sabah saatlerinde başlayan elektrik kesintisi pek çok yerde hâlâ devam
etmektedir. Şimdi, yapılan açıklamalar tereddütlü ve hangi gerekçeyle bu
arızanın olduğu konusunda kamuoyu vicdanını, bizleri net bir şekilde ikna edici
açıklamalar değildir, Başbakanın yaptığı açıklamalar da buna dâhildir. Şimdi,
bugüne kadar, bu saate kadar devam eden elektrik kesintilerinde,
özelleştirmeler sonucu daha sonra hatların bakımının yapılmaması ve bu arızanın
kısa bir süre içerisinde, şu ana kadar niçin giderilemediği konusunda son
derece tatminkâr açıklamalar bekliyoruz. 
Bütün her yerde
hayat durmuştur; metrolar durmuştur, hastanelerde elektrikler yoktur, evlerde
bütün ev eşyaları, gereçleri perişan olmuştur ama daha 21’inci yüzyılda Türkiye
saatlerdir süren bir elektrik kesintisiyle uğraşmak durumundadır. Böylesi bir
skandala imza atan Hükûmetin derhâl net açıklamalar yapmasını bekliyoruz. Bu
konuyu bütün kamuoyu merakla beklemektedir ve bu konudaki beceriksizliğin
hesabı da elbette sorulacaktır.
BAŞKAN –
Teşekkür ederiz Sayın Gök.
Sayın Kaplan…

6.- Şırnak Milletvekili Hasip Kaplan'ın, Türkiye
genelinde yaşanan elektrik kesintisiyle ilgili Hükûmetin acilen Meclise bir
açıklama yapması gerektiğine ilişkin açıklaması
HASİP KAPLAN
(Şırnak) – Sayın Başkan, teşekkür ederim.
Bugün Türkiye’de
bütün illerde hemen hemen elektrik kesintisi insana ilginç bir şey
söylettiriyor: Hükûmetin ampulünün sigortası niye attı? Şimdi, Başbakan “Terör
dâhil her şeyi araştırıyoruz.” diyor, Enerji Bakanı “Kaynağı ne, inceleyip
öğreneceğiz. Siber saldırı var mı, bilmem.” diyor, Elektrik Mühendisleri Odası
“İletim sistemi çöktü.” diyor, kayıp kaçak bedelleri için yasa bekliyor, onu
Türkiye’ye yaymak istiyorlar, bir de Mecliste nükleer santral görüşmesi
yapılıyor. Şimdi, bütün bunlar bir araya gelince enerji mafyasının seçimde de
aynı şekilde suçu kedilere yükleyeceğini söyleyebiliriz. Böyle bir durumda
Hükûmetin kalkıp eğitimde, sağlıkta, metroda, ulaşımda, iletişimde… Yani her
şeyde kıyamet kopuyor, bir Hükûmet yetkilisinin çıkıp burada kamuoyunu
bilgilendirmesi gerekir. Maalesef, Hükûmet sorumsuzluğuna devam ediyor.
Özelleştirdi elektriği, kendi insanlarına şirketleri verdi, tahsilatçılığını
yapıyor ama böylesi bir durum ülkenin güvenliğini sarsmıştır. Bu, güvenliği
sarsan olayın sorumlusunu bulup çıkarmak Hükûmetin görevidir diyoruz. HDP
olarak bunun peşini bırakmayacağımızı ifade etmek istiyoruz.
Sağ olun.
BAŞKAN –
Teşekkür ederiz Sayın Kaplan.
Sayın Tanal…

7.- İstanbul Milletvekili Mahmut Tanal'ın, emeklilerin,
milletvekillerinin özlük hakları ve maaşları düzeltilirken kendi özlük
haklarının da düzeltilmesini istediklerine ilişkin açıklaması
MAHMUT TANAL
(İstanbul) – Teşekkür ederim Sayın Başkan.
Sayın Bakan da
buradayken, tüm emekliler mağdur Sayın Bakanım. Tabii, Türkiye’de
milletvekillerinin maaşları, özlük hakları düzeltilirken…
RECEP ÖZEL
(Isparta) – Nerede özlük hakları düzeltildi ya? Yok bizde böyle şeyler. Hayret
bir şey!
MAHMUT TANAL
(İstanbul) – …12 milyon 500 bin emekli vatandaşımız kendi özlük haklarının
düzeltilmesini istiyor. Sizden istirhamım, sizden ricam, halk gerçekten açlık
içerisinde, sefalet içerisinde… 
SADIK YAKUT
(Kayseri) – Popülist politika ya! Özlük hakları nerede düzeltiliyor Sayın
Tanal?
MAHMUT TANAL
(İstanbul) – Hani deriz ya: “Bir elin verdiğini diğer elin görmemesi lazım.”
Biz, imtiyazlı sınıfa karşıyız. Milletvekillerinin özlük haklarını ve
maaşlarını düzeltirken, ilk önce halkın haklarını düzeltiniz, sizden rica
ediyorum.
RECEP ÖZEL
(Isparta) – Nereden düzeldi ya!
SADIK YAKUT
(Kayseri) – Nereden düzeltiliyor Sayın Tanal, nereden düzeltiliyor! 
MAHMUT TANAL
(İstanbul) – İşte o açıdan bu milletvekillerinin aldığı maaş da haramdır. Neden
haramdır? Parmak kaldırıp parmak indirmekle milletvekilliği de yapılmaz. 
RECEP ÖZEL
(Isparta) – Böyle bir şey olabilir mi Başkanım ya! Yalan söylüyor burada, yalan
konuşuyor ya!
MAHMUT TANAL
(İstanbul) – Bu bir otomatik makinedir, bu otomatik makineden de vazgeçiniz
artık.
BAŞKAN –
Teşekkür ederiz Sayın Tanal.
RECEP ÖZEL
(Isparta) – Ayıp! Bu Parlamentoya saygısızlık yapıyorsun ya!
MAHMUT TANAL
(İstanbul) – Saygısızlığı sen yapıyorsun, ahlaksız! 
RECEP ÖZEL
(Isparta) – Sensin ahlaksız! Sensin ahlaksız! Böyle bir şey olabilir mi ya!
MAHMUT TANAL
(İstanbul) – Kaç para maaş alıyorsun! Kaç para maaş alıyorsun! Utanmıyor musun!
Vatandaş aç, perişan! Vatandaş aç, perişan! 
BAŞKAN – Lütfen
sakin olunuz. 
RECEP ÖZEL
(Isparta) – Yalan konuşuyorsun ya, yalan konuşuyorsun!
BAŞKAN – Lütfen
sakin olunuz. 
MAHMUT TANAL
(İstanbul) – Yalan konuşan sensin! 20 milyar maaş alıyorsun, utanmıyor musun!
800 lira maaş alıyor vatandaş, 800 lira maaş alıyor!
RECEP ÖZEL
(Isparta) – Yalan konuşuyorsun be! 
BAŞKAN – Sayın
milletvekilleri, on dakika ara veriyorum.
 Kapanma
Saati: 15.36
İKİNCİ OTURUM
Açılma Saati: 15.53
BAŞKAN: Başkan Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Dilek YÜKSEL (Tokat)
-----0-----
BAŞKAN – Sayın
milletvekilleri, Türkiye Büyük Millet Meclisinin 87’nci Birleşiminin İkinci
Oturumunu açıyorum.
Sisteme girmiş
olan sayın milletvekillerine söz veriyor idim. 
Şimdi, Sayın
Erdem…

8.- Aydın Milletvekili Mehmet Erdem'in, Aydın’da selden
zarar gören çiftçilere geçmiş olsun dileğinde bulunduğuna ve çiftçilerin
zararlarının tespiti konusunda Hükûmet yetkililerinin hassasiyetle çalıştığına
ilişkin açıklaması
MEHMET ERDEM
(Aydın) – Sayın Başkanım, teşekkür ediyorum. 
Son dönemde,
aşırı yağışlar sebebiyle ilimiz Aydın’da, kısmen Denizli sınırları içerisinde
Büyük Menderes Nehri’nin taşmasından ötürü sel felaketi gerçekleşti. Ben,
öncelikle tüm vatandaşlarımıza, selden zarar gören çiftçilerimize geçmiş olsun
dileklerimi iletmek istiyorum Aydın Milletvekili olarak. 
Tabii, son
dönemde aşırı yağışlar barajlardaki su seviyesinin anormal şekilde artmasına
sebep oldu. Son dönemde, Kemer Barajı’nda yüzde 93 seviyesindeki doluluk oranı
yüzde 98,5’lara çıktı. Kemer Barajı’ndan ve bölgedeki diğer barajlardan salınan
sular sebebiyle ve yine yağışların artarak devam etmesi sebebiyle Büyük
Menderes Nehri’nin taşması söz konusu oldu. Özellikle Bozdoğan ilçemizde,
Yenipazar, Söke ve bölgedeki ilçelerimizde 2 bin hektar arazi sular altında
kaldı. Çiftçilerimizin, zararlarının tespiti konusunda ilçe tarım
müdürlüklerine dilekçeleriyle başvurmaları söz konusu. Başta Aydın Valimiz
Sayın Erol Ayyıldız olmak üzere, Devlet Su İşleri yetkilileri, AFAD yetkilileri
ve devletimizin diğer kurumları konu üzerinde hassasiyetle çalışıyor. Ben Sayın
Valimize ve diğer kurumlarımızın çalışan…
(Mikrofon
otomatik cihaz tarafından kapatıldı)
BAŞKAN –
Teşekkür ederiz Sayın Erdem. 
Sayın Ağbaba…

9.- Malatya Milletvekili Veli Ağbaba'nın, Elâzığ’daki
kapatılan sulama birliklerinde çalışan işçilerin durumuna ilişkin açıklaması
VELİ AĞBABA
(Malatya) – Sayın Başkan, teşekkür ederim. 
Sayın Bakan,
geçtiğimiz hafta Elâzığ’daydım. Elâzığ’da, bir caddenin üzerinde bir dükkânda,
açlık grevi yapan 13 işçiyle karşılaştım. Sorunlarını sorduğumda, 34 işçi
olduklarını, 27’sinin Elâzığ Eyüpbağları Sulama Birliğinde, 7’sinin de
Karakoçan Sulama Birliğinde çalıştığını öğrendim. 2010 yılında, sulama
birlikleri, elektrik borçları ödenmediği için feshedilmiş -birliğin elektrik
borçları ödenmediği için feshedilmiş- feshedilince tazminat verilmemiş. SSK
aktif ama yatırılamıyor. Sağlıktan faydalanamıyor işçilerin çocukları,
kendileri. Çocukları hasta oluyor, hastaneye gidemiyorlar. İŞKUR’da resmî
olarak işsiz gözükmedikleri için İŞKUR’dan işe giremiyorlar. Devlet Su İşlerine
müracaat ediyorlar ama Devlet Su İşleri sorunu çözmüyor. İş başvurusu yapınca,
İŞKUR “Siz Devlet Su İşlerinin işçisisiniz, onun için işe alamayız.” diyorlar.
Beş yıldan beri bir türlü seslerini duyuramamışlar. AKP’nin Elâzığ
milletvekillerine, bakanlara, herkese söylemişler ama maalesef işçiler orada
çaresizlikle karşı karşıyalar. İçişleri Bakanı söz vermiş, Sayın Veysel Eroğlu
söz vermiş ama maalesef bir türlü görevlerine iade edilememişler. İşçiler
ölümle karşı karşıyalar. Türkiye Büyük Millet Meclisinin ve Hükûmetin konuya el
atmasını rica ediyorum.
(Mikrofon
otomatik cihaz tarafından kapatıldı) 
BAŞKAN –
Teşekkür ederiz Sayın Ağbaba.
Sayın Yüksel…

10.- Denizli Milletvekili Mehmet Yüksel'in, Denizli’de
don ve taşkın olayları nedeniyle zarar gören çiftçilere geçmiş olsun dileğinde
bulunduğuna ilişkin açıklaması
MEHMET YÜKSEL
(Denizli) – Sayın Başkanım, 7-8 Ocak tarihlerinde Türkiye’de ve Denizli
ilimizde don olayı yaşanmıştır. Denizli ilimizde don sebebiyle 11 ilçede, 184
köyümüzde, 138.494 dekar arazide, 4.637 çiftçimizin üzüm bağları ve zeytin
ağaçları zarar görmüştür. Zarar tespitleri il ve ilçe tarım müdürlüklerimiz tarafından
yapılmış, Bakanlığa gönderilmiştir.
Yine, geçtiğimiz
hafta tüm Türkiye’de olduğu gibi ilimiz Denizli’de de aşırı yağışa bağlı olarak
taşkın olayları yaşandı. Denizli’deki bu taşkın olaylarından 103 köy ve
mahalledeki 44 bin dekar arazide 5.454 çiftçimiz -yüzde 95’i hububat olmak
üzere- yüzde 30 ila yüzde 100 arası zarar görmüştür. Bir de alabalık
tesisimizde, taşkın sonrası 550 bin alabalık telef olmuştur. Tarım ve DSİ
yetkilileri hasar tespit çalışmaları yapmaktadır. 
Başta, zarar
gören Denizlili çiftçilerimiz olmak üzere tüm Türkiye’de zarar gören
çiftçilerimize buradan geçmiş olsun dileklerimi iletiyorum.
Saygılarımla.
BAŞKAN –
Teşekkür ederiz Sayın Yüksel.
Sayın Halaman…

11.- Adana Milletvekili Ali Halaman'ın, çiftçilerin
kullandığı gübre ve ilaç fiyatlarındaki artışa ilişkin açıklaması
ALİ HALAMAN
(Adana) – Sayın Başkanım, teşekkür ederim.
Şimdi, Sayın
Başkanım, epeydir, uzun dönemdir söyleniyor aslında ama söylenmesine rağmen
bunun karşılığı oluyor mu desek, pek de olmuyor. Ama yine bu iklim şartlarından
mütevellit bu bizim Çukurova, Adana bölgesinde özellikle, buğday, arpa,
narenciye, fıstık vesaire, bunların… Hem hasat dönemi hem de çiçek dönemi var
buğdayda. Bunun için de gübre kullanılıyor, ilaç kullanılıyor. Bu ilaç, gübre
de Türkiye’de bu Hükûmet döneminde gübre fabrikalarının kapanması,
özelleşmesinden dolayı hep ithal geliyor. İthal gelirken de Hükûmetin başı
genelde faizle, döviz işleriyle çok uğraştığı için bu gübre fiyatlarının, ilaç
fiyatlarının önü alınmıyor. Yani, bunu biz söylüyoruz, yapmıyorlar ama sizin
aracılığınızla yetkililere söylesek, ilgili kuruluşlara, bakanlıklara, buna
birazcık ilgi duysalar olmaz mı? 
Ben teşekkür
ederim Sayın Başkanım.
BAŞKAN –
Teşekkür ederiz Sayın Halaman.
Sayın Bulut…

12.- Balıkesir Milletvekili Ahmet Duran Bulut'un,
ülkenin enerjide dışa bağımlı olmaktan kurtarılması gerektiğine ilişkin
açıklaması
AHMET DURAN
BULUT (Balıkesir) – Sayın Başkanım, Türkiye’de gördüğünüz gibi bu enerji
kesintileri ülkenin değişik yerlerinde sürekli olmaktadır. Enerjide dışa bağlı
olmaktan ülkenin kurtarılması lazım. Yenilenebilir enerji, hidroelektrik
santralleri dâhil, tüm enerjimizin yüzde 29’unu teşkil ediyor. Geniş alanların,
rüzgârın, güneşin olduğu ülkemizde enerji politikalarının değiştirilerek yerli
enerjiye, millî enerjiye, yenilenebilir enerjiye dönüştürülebilmesi noktasında
Hükûmetin dikkatini çekiyor, bu konudaki bürokratik engellerin kaldırılmasını,
herkesin evinin üstüne, iş yerine, tarlasına güneş enerjisini, rüzgâr
enerjisini kurabilmesi adına desteklenmesini ve bu darboğazdan ülkenin
çıkartılmasını istiyoruz.
(Mikrofon
otomatik cihaz tarafından kapatıldı) 
BAŞKAN –
Teşekkür ederiz Sayın Bulut.
Sayın Bostancı… 

13.- Amasya Milletvekili Mehmet Naci Bostancı'nın, 27
Mart Dünya Tiyatrolar Günü’ne ilişkin açıklaması
MEHMET NACİ
BOSTANCI (Amasya) – Sayın Başkanım, teşekkür ediyorum. 
27 Mart Dünya
Tiyatrolar Günü. 1948’de Uluslararası Tiyatro Enstitüsü kurulmuştu. 1961’de 27
Martın Dünya Tiyatrolar Günü olarak kutlanması esas alındı. 
Tiyatro,
insanlığın tarihine eşlik etmiş olan sanatlardan birisi. Kimi zaman gündelik
hayatın temsili, kimi zaman da kitleler için bir eğitim ve mihmandarlık aracı
olarak Antik Yunan’dan tutun, Hindistan’dan, Mısır medeniyetinden, bizim de
dâhil olduğumuz İslam medeniyetine kadar çok geniş alanlarda insanoğlu
tiyatroya ilişkin etkinliklerde bulundu. 17’nci yüzyıla kadar Avrupa’da
“Theatrum mundi.” derlerdi, “Hayat bir tiyatrodur.” Hakikaten, hayat ile
tiyatro arasında bazen sınırların belirsizleştiğini de görüyoruz. Sinema çıktığında
tiyatronun öleceği bekleniyordu. Aksine, bu rafine sanat kolu yine kitlelere
seslenmeye devam ediyor. Tiyatro sanatının her vesileyle yanında olduğumuzu
beyan etmek isterim. 
Saygılarımla. 
BAŞKAN –
Teşekkür ederiz Sayın Bostancı. 
Sayın Aksoy… 

14.- Ağrı Milletvekili Halil Aksoy'un, 30 Mart
Kızıldere olayının yıl dönümüne ilişkin açıklaması
HALİL AKSOY
(Ağrı) – Teşekkürler Sayın Başkan. 
30 Mart 1972
yani kırk üç yıl önce, Tokat’ın Niksar ilçesi Kızıldere köyünde katledilen
dönemin gençlik liderleri Mahir Çayan, Hüdai Arıkan, Cihan Alptekin, Ertan
Saruhan, Nihat Yılmaz, Ahmet Atasoy, Sinan Kazım Özüdoğru, Sabahattin Kurt,
Ömer Ayna, Saffet Alp; bunlar halkımızın belleğinde ve gençliğimizin gönlünde
unutulmaz izler bırakmışlardır. Onları saygıyla anıyor, Kızıldere’yi
unutmayacağımı, unutmayacağımızı belirtmek istiyorum. 
Teşekkürler. 
BAŞKAN –
Teşekkür ederiz Sayın Aksoy. 
Sayın Günal… 

15.- Antalya Milletvekili Mehmet Günal'ın, Türkiye
genelinde yaşanan elektrik kesintisiyle ilgili Hükûmetin acilen Meclise bir
açıklama yapması gerektiğine ilişkin açıklaması
MEHMET GÜNAL
(Antalya) – Teşekkür ederim Sayın Başkan. 
Değerli
milletvekilleri, ülkemizin bütün bölgelerinde şu anda elektrik kesintileri
yaşanıyor ama biz kulaktan dolma bilgilerin dışında net bir şey göremiyoruz.
Sadece ana hatta bir arıza olduğu söyleniyor. Şu anda böylesine önemli bir konu
varken -basın aracılığıyla bir iki bakanımızın konuşmalarını duyduk ama-
Meclisin bilgilendirilmesi gerektiğini düşünüyoruz. Böylesine koordineli bir
şey yarın başka elektrik kesintilerinin de habercisi mi acaba diye düşünmeye
başladık. Onun için, bir an önce, bu konuda ciddi ve resmî bir açıklama
bekliyoruz. Burada olan bakanlarımız Sayın Enerji Bakanıyla da yetkililerle de
eğer görüşüp bizi aydınlatırlarsa seviniriz. Bütün vatandaşlarımız şikâyetçi
durumdadır. Bu vesileyle, kendilerine iletmiş olalım. Bir an önce hem
milletimizi hem de bizleri bilgilendirsinler diyor, teşekkür ediyorum.
BAŞKAN
– Teşekkür ederiz Sayın Günal.
Sayın
Doğru…

16.- Tokat Milletvekili Reşat Doğru'nun, Tokat’ın
Reşadiye ilçesindeki minibüsçülerin sorunlarına ilişkin açıklaması
REŞAT
DOĞRU (Tokat) – Teşekkür ederim Sayın Başkanım.
Tokat
ili Reşadiye ilçesinden Reşadiye Şoförler Odası Başkanı Uğur Uçar bizleri
arayarak bir konuyu dile getirmemizi istemişlerdir. Bu konu, özellikle,
taşıyıcı esnafı yani minibüs esnafıyla ilgilidir. 
Karayolları
Taşıma Yönetmeliği gereğince, il içerisinde 100 kilometreye kadar olan
mesafelerde taşıma yapan araçlara D4 yetki belgesi alma zorunluluğu getirilmiştir.
Bu kapsama giren, sadece köylerden ilçe merkezlerine yolcu taşımacılığı yapan
minibüsçü esnafının 2015 yılı ücreti olan 7.484 lira çok büyük bir paradır,
bunu ödemeleri de mümkün değildir. Bu insanlar 7 Haziran 2015 genel seçimleri
öncesinde bu paranın kaldırılmasını veyahut da indirilmesini istiyorlar. Çünkü,
kendi bölgelerinde göçlerden dolayı nüfus ciddi olarak azalmıştır. Dolayısıyla,
4-5 yolcu taşıyan insanların evlerine ekmek götürme noktasında çok ciddi
sorunları vardır.
Dolayısıyla,
bu konuyu gündeme getiriyor, İçişleri Bakanlığından gerekli ilgiyi bekliyoruz
diyor, teşekkür ediyorum.
BAŞKAN
– Teşekkür ederiz Sayın Doğru.
Sayın
Şimşek…

17.- Samsun Milletvekili Cemalettin Şimşek'in, Ankara
Büyükşehir Belediye Başkanı Melih Gökçek hakkındaki iddialara ilişkin
açıklaması
CEMALETTİN
ŞİMŞEK (Samsun) – Teşekkür ederim Sayın Başkan.
Ülkemiz
henüz 17, 25 Aralık yolsuzluk ve hırsızlık olaylarının önünün kanunsuz bir
şekilde kesilmesinin şokunu üzerinden atamamışken, kaçak saray ve uçan sarayla
ilgili kamuoyundaki infial devam ederken, kupon arazilerin yandaşa peşkeş
çekilmesi gündemdeki yerini korurken şimdi de bizzat Başbakan Yardımcısı Sayın
Bülent Arınç tarafından Ankara Büyükşehir Belediye Başkanı Melih Gökçek
hakkındaki iddialar gündeme bomba gibi düşmüştür. Ülkemizde kamu gücünü
kullanarak her türlü yolsuzluk yapanları, tüyü bitmemiş yetim hakkını yiyenleri
kınıyor, onları Allah’a havale ediyorum.
BAŞKAN
– Teşekkür ederiz Sayın Şimşek.
Sayın Türkoğlu…

18.- Osmaniye Milletvekili Hasan Hüseyin Türkoğlu'nun,
özel güvenlik personelinin sorunlarına ilişkin açıklaması
HASAN HÜSEYİN
TÜRKOĞLU (Osmaniye) – Teşekkür ederim Sayın Başkan.
Sayıları yüz
binlerle ifade edilen özel güvenlik personelinin bir bölümü seçmiş oldukları
temsilcileri aracılığıyla bugün bana geldiler ve özel güvenlik personelinin
sorunlarını dile getirdiler. Maalesef, özel güvenlik personelinin sorunları
hâlâ dağ gibi ortada duruyor ve AKP hükûmetleri bunların çözümü noktasında da
adım atmıyor. 
Ayrıca, özel
güvenlik personelini temsilen gelen arkadaşlarımız bize koruma memuru
alınmasıyla ilgili bir Hükûmet taahhüdünü hatırlattılar. Maalesef, bundan iki
yıl evvel, zamanın İçişleri Bakanı tarafından koruma memuru alınacağına ilişkin
beyanda bulunulmasına rağmen, yerine getirilmedi, bu konu hâlâ kadük bir
vaziyette duruyor. Hükûmeti özel güvenlik personelinin sorunlarına dikkat
etmek, onların sorunlarını çözmek için bir kez daha uyarıyorum. 
Teşekkür
ediyorum. 
BAŞKAN –
Teşekkür ederiz Sayın Türkoğlu. 
Gündeme
geçiyoruz. 
Başkanlığın
Genel Kurula sunuşları vardır.
Türkiye Büyük
Millet Meclisi Başkanlığının bir tezkeresi vardır, okutup bilgilerinize
sunacağım: 

VII.- BAŞKANLIĞIN GENEL KURULA SUNUŞLARI
A) Tezkereler 
1.- Türkiye Büyük Millet Meclisi Başkanlığının, 1915
olaylarının 100’üncü yıl dönümüne ilişkin parlamenter diplomasi faaliyetleri
çerçevesinde Belçika’ya resmî bir ziyaret gerçekleştirmesi Genel Kurulun
24/3/2015 tarihli 82’nci Birleşiminde kabul edilen heyeti oluşturan isimlere
ilişkin tezkeresi (3/1756)
  26/3/2015
Türkiye Büyük Millet Meclisi Genel kuruluna
1915 olaylarının
100’üncü yıl dönümüne ilişkin parlamenter diplomasi faaliyetleri çerçevesinde
milletvekillerinden oluşan bir heyetin Belçika’ya resmî bir ziyaret gerçekleştirmesi
Genel Kurulun 24/3/2015 tarihli ve 82’nci Birleşiminde kabul edilmiştir. 
28/3/1990
tarihli ve 3620 sayılı Türkiye Büyük Millet Meclisinin Dış İlişkilerinin
Düzenlenmesi Hakkında Kanun’un 2’nci maddesi uyarınca heyeti oluşturmak üzere
belirlenen isimler Genel Kurulun bilgilerine sunulur. 
 Sadık
Yakut
 
Türkiye Büyük Millet Meclisi 
 Başkanı
Vekili
Osman Faruk
Loğoğlu  Adana Milletvekili 
Seyit Sertçelik 
Ankara Milletvekili 
Yusuf Halaçoğlu 
Kayseri Milletvekili
Afif Demirkıran  Siirt
Milletvekili
BAŞKAN –
Bilgilerinize sunulmuştur. 
Meclis
araştırması açılmasına ilişkin üç önerge vardır, ayrı ayrı okutuyorum: 

B) Meclis Araştırması Önergeleri
1.- Mersin Milletvekili Ali Öz ve 20 milletvekilinin,
ülkemizde adli tıp sistemi ve sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1281) 
Türkiye Büyük Millet Meclisi Başkanlığına
Ülkemizde adli
tıp sistemi, sorunları, alınması gereken önlemler ve çözüm önerileri konusunda
Anayasa’nın 98’inci ve İç Tüzük’ün 104 ve 105’inci maddeleri gereğince ekte
sunulan gerekçe çerçevesinde Meclis araştırması açılmasını arz ve teklif
ederiz.
1)
Ali Öz (Mersin)
2) Oktay Vural  (İzmir)
3) Mehmet Günal  (Antalya)
4) Reşat Doğru  (Tokat)
5) Seyfettin
Yılmaz  (Adana)
6) Emin Çınar  (Kastamonu)
7) Mustafa
Kalaycı  (Konya)
8) Necati
Özensoy  (Bursa)
9) Sinan Oğan  (Iğdır)
10) Sümer Oral  (Manisa)
11) Mustafa
Erdem  (Ankara)
12) Münir
Kutluata  (Sakarya)
13) Yusuf
Halaçoğlu  (Kayseri)
14) Erkan Akçay  (Manisa)
15) Mesut
Dedeoğlu  (Kahramanmaraş)
16) Koray Aydın  (Trabzon)
17) Hasan
Hüseyin Türkoğlu  (Osmaniye)
18) Cemalettin
Şimşek  (Samsun)
19) D. Ali
Torlak  (İstanbul)
20) Özcan
Yeniçeri  (Ankara)
21) Lütfü
Türkkan  (Kocaeli)
Gerekçe:
Suçluların
yapmış oldukları zarar ve ziyan nispetinde ceza verilmesi çok eskiden beri
bilinen bir kaidedir. Şahıslara karşı işlenen suçlarda insan vücudunda meydana
gelen arızanın niteliğini ve ağırlığını bildirmek de tıp ilminin işidir. Tıp
ile hukukun kesişim kümesinde yer alan adli tıp bilimsel tıp metodolojisini
kullanarak elde ettiği bilgilerle ve bulgularla hukuki uyuşmazlıkların
çözümlenmesine katkı sağlar.
Adli Tıp Kurumu
(ATK) 2659 sayılı Yasa’yla kurulmuş, bu yasa hükümlerine göre görev yapan bir
kurumdur. Doğal olarak idari teşkilatlanması vardır. Kurum başkanına çok önemli
yetkiler verilmiştir, sıklıkla da siyasi iktidar tarafından atanmaktadır.
Ayrıca, teşkilatlanma içerisinde ihtisas dairelerinin ve ihtisas kurullarının
oluşturulmasında, maalesef, siyasi iktidar önemli rol oynamaktadır. İşte,
sıkıntı da buradadır. Bu atamalar her dönemde sıkıntı yaratmaktadır. Basına da
yansıyan huzursuzluklar gözleniyor. İş yükünün fazla olması Adli Tıp Kurumu
için bir handikaptır. Bir uyuşmazlığın mahallinde çözülmesi önemlidir. Bu,
yargılamanın makul bir sürede bitirilmesine de olanak verir.
Adli tıp
hizmetlerinin yürütülmesi için öncelikle Adli Tıp Kurumunun acilen bağımsız ve
özerk bir yapıya kavuşturulması, Adli Tıp Kurumunun özellikle tıp fakültesi
bulunan illerde Sağlık Bakanlığıyla eş güdümlü olarak hastane merkezli yapılara
entegre edilmesi gerekmektedir. Bilimin kaynağı üniversitelerdir.
Üniversiteler, aynı zamanda yeni bilgi ve teknoloji üreten araştırma ve eğitim
kurumlarıdır. Adli tıp ve bilirkişilik hizmetlerinde üniversitelerimizden
yararlanılması, bilimsel gelişmelerin izlenmesi ve uygulanması açısından
oldukça önemlidir.
Adli bilimler ve
adli tıp alanında insan ve malzeme gücü sınırlı olduğundan, adli tıp hizmetinin
yaygınlığı ve hızlı gerçekleşmesi, ülke kaynaklarının verimli ve dengeli
kullanılabilmesi için üniversitelerimizden ve yetişmiş insan gücünden akılcı
olarak yararlanılmalıdır. Bizim en önemli eksiğimiz, diğer pek çok alanda
olduğu gibi, bu alanda da maddi imkânların, araştırmalara ayrılan bütçenin
yetersizliğidir. Yetişmiş insan gücümüz hızla artmaktadır. Ancak daha kaliteli
insan gücü yetiştirilmesi için bazı bakış açılarının değiştirilmesi
gerekebilir. Örneğin, asistanlarımızı sadece hizmet görmek üzere değil,
dünyadaki gelişmeleri takip edecek ve uygulamalarında gelişmeleri gözetebilecek
perspektiften yetiştirmeliyiz. Bu düzenleme hizmetin hızlanmasını sağlayabileceği
gibi, iş yükünü de ülke koşullarında kaynaklarıyla yerinde çözmeye aday yegâne
sistemdir. Alternatif bir çözüm olarak, ATK’daki bu aşırı merkeziyetçi yapının
görev ve sorumluluklarının sınırlanması, belirli rutin hizmetler dışında kalan
görevlerini tüm dünyada olduğu gibi üniversitelere bırakması düşünülebilir.
Özetle, çözüm
önerilerini yedi başlık altında toplayabiliriz:
Her tıp
fakültesinde adli tıp ana bilim dalı kurulmalıdır.
Bu ana bilim
dalları konunun uzmanı öğretim üyelerini bünyesinde bulundurmalıdır. 
Adli tıp
dersleri otuz günlük staj şeklinde yürütülmelidir.
Bu ana bilim
dallarının kendi eğitim ve araştırma laboratuvarlarıyla teknik eğitim
uygulanmalıdır.
Saha uygulaması
açısından, mutlaka Adli Tıp Kurumu ve ilgili organlarıyla iş birliğine girerek
öğrenciye uygulama olanağı sağlanmalıdır.
Olanakları uygun
olan fakültelerin yasalar çerçevesinde, Adli Tıp Kurumunun yürüttüğü otopsi ve
canlı adli vaka muayeneleri öğrenci ve öğretim elemanı yetiştirme amacıyla
yürütülmelidir.
Tıp fakültesi
bulunan şehirlere Adli Tıp Kurumu organları kurulmalıdır.
Türkiye'de adli
tıp ve adli bilimlerde hizmet ve insan gücü açısından var olan bu ciddi
sorunlara acilen bir çözüm oluşturulması gerekmektedir.
Son söz olarak:
Adli tıp, insan hakları bağlamında bir uğraşı alanıdır. Adli tıbba verilen
değer insan haklarına gösterilen saygının en yalın ölçüsüdür.
Önergemiz bu
amaçla hazırlanmıştır.

2.- Kars Milletvekili Mülkiye Birtane ve 21
milletvekilinin, besicilerin ve hayvancılık yapan köylülerin sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1282)
Türkiye Büyük Millet Meclisi Başkanlığına
Bu yıl mevsimin
kurak geçmesi nedeniyle Türkiye genelinde besicilerin ve hayvancılık yapan köylülerin
yaşadıkları ve kış mevsimi boyunca karşı karşıya kalacakları zorlukların tespit
edilerek alınacak önlemlerin belirlenmesi amacıyla Anayasa'nın 98’inci ve İç
Tüzük’ün 104’üncü ve 105’inci maddeleri gereğince Meclis araştırması açılması
için gereğini arz ve teklif ederiz.
1) Mülkiye
Birtane  (Kars)
2) Pervin Buldan
 (Iğdır)
3) İdris Baluken
 (Bingöl)
4) Sırrı Sakık  (Muş)
5) Murat Bozlak  (Adana)
6) Halil Aksoy  (Ağrı)
7) Ayla Akat Ata
 (Batman)
8) Hasip Kaplan  (Şırnak)
9) Hüsamettin
Zenderlioğlu  (Bitlis)
10) Emine Ayna  (Diyarbakır)
11) Nursel
Aydoğan  (Diyarbakır)
12) Altan Tan  (Diyarbakır)
13) Adil Zozani  (Hakkâri)
14) Esat Canan  (Hakkâri)
15) Sırrı
Süreyya Önder  (İstanbul)
16) Sebahat
Tuncel  (İstanbul)
17) Erol Dora  (Mardin)
18) Ertuğrul
Kürkcü  (Mersin)
19) Demir Çelik  (Muş)
20) İbrahim
Binici  (Şanlıurfa)
21) Nazmi Gür (Van)
22) Özdal Üçer  (Van)
Gerekçe:
Bu yıl Doğu ve
Güneydoğu Anadolu illerimizde yaşanan kuraklık nedeniyle, hayvancılık alanında
hayati bir öneme sahip olan saman üretimi son derece düşmüştür. Üretimindeki
azalmaya paralel olarak artan saman fiyatları karşısında, besiciler ve geçimini
hayvancılıkla sağlayan köylüler zor durumda kalmıştır. Saman fiyatlarının
artışı hayvan fiyatlarını düşürmüş, 2 hayvanını satan köylü 1 ton saman
parasını çıkaramaz hâle gelmiştir. Fiyatı sadece 500 lira olan bir hayvanın,
kış boyunca tükettiği yem bedeli 2 bin lirayı aşıyor. Kars, Ağrı, Ardahan,
Erzurum, Hakkâri, Muş, Bingöl, Bitlis, Van başta olmak üzere, tüm Türkiye illerinde
toz samanın kilosu 1 lirayı bulmuştur. Yani, bir ton saman şu an bin liradır. 
Tabii, Doğu ve
Güneydoğu Anadolu illeri, yükselen saman fiyatlarından en çok etkilenen
illerdir çünkü bu illerde hayvancılık vatandaşların yüzde 80'i için temel geçim
kaynağıdır. Kışa daha henüz girilmişken Kars'ta samanın ton fiyatı 1.100-1.200
lira olmuştur. Bölgede hayvanlar yaz başına kadar içeride besleniyor. İleriki
zamanlarda fiyatların daha çok artacağı ve sıkıntıların aşılamayacak hâle
geleceği ortadadır. Bu aşamada, sıkıntının ithal samanla çözüleceği söylenmiş
ancak ithalatçılara uygulanan bürokratik işlemlerin ağırlığı ve vergilendirme
gibi faktörlerden kaynaklı bir netice alınmamıştır. Yağışların yetersiz kaldığı
ve köylülerin kaygılarını paylaştığımız günden bu yana, yetkililere çağrıda
bulunarak, köylülerin kışın hayvanlarına yem bulmakta zorlanacağına işaret
etmiştik. Ot ve saman fiyatlarının yükseleceğini, bunun karşısında köylünün
çaresiz kalacağını dile getirmiştik. 
Köylülerin saman
sıkıntısı yalnızca kuraklıktan kaynaklanmıyor, aynı zamanda mazot fiyatlarının
yükselmesi, arazilerin ekilememesinden de kaynaklanıyor. Bu hususa da işaret
ederek geç kalınmadan önlem alınması gerektiğini ilgililere duyurmuş olmamıza
rağmen, hiç bir önlem alınmamıştır. Başka hiç bir yan geliri olmayan ve
geçimini 3-5 hayvanıyla sağlayan köylüler, hayvanların çoğunu elden çıkarmış
durumdadır. 2-3 hayvanıyla kışı geçirmeye çalışan köylüler, yetkililerden çözüm
beklemektedirler. 
Saman fiyatları,
Türkiye genelinde besicilik faaliyetiyle yaşamlarını sürdüren ve hayvancılık
yapan tüm yurttaşları etkilemiştir. Türkiye'de 14 milyon hektara yakın mera
arazisi olmasına rağmen, bu arazilerden yalnızca 2 milyon hektarı faal olarak
kullanılmaktadır. Bu anlamıyla, kendi kaynaklarını işlevsizleştiren ve ithalatı
destekleyen bir tarım politikası anlayışı neticesinde gelinen noktada, ot ve
saman kriziyle sektör yeniden çıkmaza girmiştir. 
Bugün samanda
olduğu gibi, daha önceki dönemlerde et fiyatı yükselince et, canlı hayvan
fiyatları yükselince hayvan, kurbanlık fiyatları yükselince koyun ve sığır
ithal edilmiş ancak bu yöntem sorunlara kalıcı bir çözüm olmamıştır. 
Geçmişte birçok
örnekte görüldüğü gibi, ülke kaynaklarını kullanmak yerine iç piyasayı
ithalatla tatmin etmeye çalışmak yaşanan sorunlara köklü bir çözüm
getirmemiştir. Gıda, Tarım ve Hayvancılık Bakanlığının yaşanan sıkıntıları
bütünlüklü olarak tespit edip gerekli önlemleri alması gerekiyor. İklimi her
türlü tarımsal üretime uygun olmasına karşın, Türkiye'nin ot ve saman ithal
etmek zorunda kalması, hayvancılık politikasının ciddi olarak sorgulanması
gerektiğini ortaya çıkarmaktadır. Tarım politikalarında köylüyü, küçük
işletmeciyi, besiciyi koruyan kalıcı ve köklü değişiklikler yapılması zorunlu
bir hâl almıştır. 
Bu anlamda, kış
mevsimi boyunca köylülerin sıkıntılarına çözüm bulunması, saman ihtiyacının
devlet tarafından karşılanması ve köylünün elinde kalan hayvanlarını yaza
çıkarabilmesi için alınacak önlemlerin belirlenmesi amacıyla Meclis araştırması
açılması elzemdir.

3.- Diyarbakır Milletvekili Altan Tan ve 21
milletvekilinin, darbe yapan ve darbeye teşebbüs eden kişilerin isimlerinin
okullar, caddeler ve sokaklar ile kamu tesisleri içerisinde hangi yerlere
verildiğinin belirlenmesi ve bu isimlerin kaldırılması için yapılması gerekenlerin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1283)
Türkiye Büyük Millet Meclisi Başkanlığına
12 Eylül, 28
Şubat, Ergenekon, Balyoz, Ayışığı ve Sarıkız gibi davalarda darbe yapan ve
darbeye teşebbüs eden generaller başta olmak üzere, çeşitli meslek grubundan
kişiler yargılanmaktadır. Bu kişilerin isimlerinin okullar, caddeler ve
sokaklar ile kamu tesisleri içerisinden hangi yerlere verildiklerinin
belirlenmesi ve bu isimlerin derhâl kaldırılması için Anayasa'nın 98'inci, İç
Tüzük’ün 104'üncü ve 105'inci maddeleri gereğince Meclis araştırması açılmasını
arz ederiz.
1) Altan Tan  (Diyarbakır)
2) Pervin Buldan
 (Iğdır)
3) İdris Baluken
 (Bingöl)
4) Sırrı Sakık  (Muş)
5) Murat Bozlak  (Adana)
6) Halil Aksoy  (Ağrı)
7) Ayla Akat Ata
 (Batman)
8) Hasip Kaplan  (Şırnak)
9) Hüsamettin
Zenderlioğlu  (Bitlis)
10) Emine Ayna  (Diyarbakır)
11) Nursel
Aydoğan  (Diyarbakır)
12) Adil Zozani  (Hakkâri)
13) Esat Canan  (Hakkâri)
14) Sırrı
Süreyya Önder  (İstanbul)
15) Sebahat
Tuncel  (İstanbul)
16) Mülkiye
Birtane  (Kars)
17) Erol Dora  (Mardin)
18) Ertuğrul
Kürkcü  (Mersin)
19) Demir Çelik  (Muş)
20) İbrahim
Binici  (Şanlıurfa)
21) Nazmi Gür (Van)
22) Özdal Üçer  (Van)
Gerekçe: 
Türkiye'nin çok
partili hayata geçişiyle beraber, düzenli olarak on yılda bir darbe yapmayı
gelenek hâline getirmiş Türk Silahlı Kuvvetleri, bu darbeler sonucunda
Parlamentoyu, siyasi partileri, sendikaları, dernekleri ve birçok sivil toplum
örgütlerini kapattırmıştır; onlarca kişiyi idam ettirmiş, yüz binlerce kişi
tutuklanmış, işkenceye uğramış, faili meçhullerle öldürülmüş, birçok insan
ülkeden ayrılmak zorunda bırakılmış, vatandaşlıktan çıkarılmış ve haksızlıklara
uğramıştır.
Darbelere maruz
kalmış ülkelerin birçoğunda darbe yapanlar yargılanmış ve adlarının bir daha
anılmamak üzere silinmesi için büyük çaba gösterilmiştir. Ülkemizde ise böyle
bir yüzleşme ve hesaplaşma gerçekleşmediği gibi birçok cadde, sokak veya kamu
kurumunda darbecilerin adları yaşatılmaktadır. 1961 darbesinin lideri Cemal
Gürsel’in ismi hâlâ Erzurum'da şehrin stadyumunda yaşatılmaktadır. 12 Eylül
darbesinin lideri Kenan Evren'den, “postmodern” diye tabir edilen 28 Şubat
darbesinin mimarı İsmail Hakkı Karadayı'ya kadar darbelere adı karışmış birçok
kişinin ismi onlarca okul, kışla gibi kamu kurumlarının yanı sıra birçok cadde
ve sokakta varlığını korumaktadır. Hatta, bu tür kamu alanları arasında, bugün
darbeye teşebbüsten yargılanmaları devam eden kişilerin adlarını taşıyanlar da vardır.
Darbe yapan ya da darbe girişiminden dolayı yargılanmakta olanların isimlerinin
hâlâ okul, kışla gibi kamu kurumları ile cadde ve sokaklarda yaşatılması
demokrasi açısından büyük bir ayıptır. Bu kişilerin isimleri kamu alanından
silinerek bu ayıba son verilmelidir
Sivil
yönetimleri devirmek amacıyla yapılan darbelerin ve darbe girişimlerinin
faillerinin isimleri hiçbir şekilde kamu kurum ve kuruluşlarına, cadde, sokak,
park gibi kamu alanlarına verilmemelidir. Ve günümüzde yer alan bu isimlerin de
hepsinin derhâl tespit edilmesi gerekmektedir ve bu isimler ülke içerisinden
temizlenmelidir. 
BAŞKAN –
Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler, sırası geldiğinde yapılacaktır.
LEVENT GÖK
(Ankara) – Sayın Başkan… 
BAŞKAN -
Buyurunuz Sayın Gök.

VI.- AÇIKLAMALAR (Devam)
19.- Ankara Milletvekili Levent Gök'ün, tekraren,
Türkiye genelinde yaşanan elektrik kesintisiyle ilgili Hükûmetin acilen Meclise
bir açıklama yapması gerektiğine ilişkin açıklaması
LEVENT GÖK
(Ankara) – Sayın Başkan, ben az önce de gündeme getirdim. Türkiye’nin pek çok
yerinde, sabah saatlerinde başlayan elektrik kesintisi hâlen devam ediyor.
TEİAŞ Müdür Yardımcısını aradım, görüştüm saatler önce, yarım saate kadar
giderileceğini bana ifade ettiler. 
Ama, Türkiye Cumhuriyeti devleti,
böylesine bir arıza olduğu zaman arızayı giderici bir başka formülü hemen
devreye sokamıyorsa burada çok ciddi bir sorunumuz vardır. Yani, bu sorunun
altında özelleştirilen elektrik şirketlerinin durumu, Hükûmetin bu konuya
bakışı… Bu arıza olduktan sonra, şu saate kadar eğer Türkiye’de elektrik
gelmiyorsa burada bir Enerji Bakanı yerinde oturamaz. Enerji Bakanını
istifaya davet ediyorum. Bir skandal yaşıyoruz. Birçok hastaneden yurttaşlarımız
beni arıyor; hastalar mağdur. Birçok yerden arkadaşlarımız arıyor; kaloriferler
yanmıyor, okulların büyük bir kısmında ders yapılamıyor, evlerde oturulamıyor,
yaşlılar, herkes şu anda soğuktan, kaloriferlerin yanmamasından dolayı büyük
ıztırap içerisinde ve hâlâ Hükûmetten kamuoyunu tatmin eden bir açıklama yok.
Bu arızayı kim yapmıştır? Neden olmuştur? Niçin bu saate kadar giderilemiyor?
Arıza olduktan sonra yerine başka bir sistem niçin getirilemiyor? Yani,
Hükûmetin bir üyesi çıkıp da şurada bize makul bir açıklama yapmıyor. Başbakan
“Bir terör saldırısı olabilir.” diyor. Yani, nedir, tablo nedir, biz bilmek
istiyoruz. Belki makul bir süreyi anlayabiliriz ama arkadaşlar, sabahtan beri
metrolar durdu, bütün ulaşım durdu, hastaneler durdu. Yani, her yerde çok ciddi
skandal yaşanıyor.
BAŞKAN
– Teşekkür ediyoruz Sayın Gök. Konu net bir şekilde anlaşılmıştır.
LEVENT
GÖK (Ankara) – Burada Hükûmetten bir açıklama bekliyoruz. Bunun yapılması
gerekiyor. 
BAŞKAN
– Elbet, Hükûmet bir açıklama yapacaktır diye biz de bekliyoruz.
LEVENT
GÖK (Ankara) – Türkiye, bu kadar uzun saatlerden sonra bir arızayı
gideremiyorsa burada bir Enerji Bakanı, Hükûmet oturamaz. Ayıptır, yazıktır! 
BAŞKAN
– Teşekkür ediyoruz Sayın Gök.
LEVENT
GÖK (Ankara) – Yani, bütün yurttaşlarımız bizlere şikâyet ediyorlar. Bunu kabul
edemeyiz. Hükûmetten açıklama bekliyoruz Sayın Başkanım. Kim temsil ediyorsa
burada Hükûmeti, lütfen, bu konuda derhâl bir açıklama bekliyoruz. Ne oluyor,
bunu bilmek hakkımızdır. Yani, böyle bir şey olabilir mi?
BAŞKAN
– Açıklama yapmak istedikleri zaman derhâl biz de o söz hakkını vereceğiz tabii
ki Sayın Gök.
LEVENT
GÖK (Ankara) – Ben açıklamayı Hükûmetten bekliyorum efendim, AKP Grubundan
değil.
BAŞKAN
– Hayır. Ben tabii ki Hükûmet olarak söyledim Sayın Gök.
Buyurunuz
Sayın Bostancı.

20.- Amasya Milletvekili Mehmet Naci Bostancı'nın,
Ankara Milletvekili Levent Gök’ün yaptığı açıklamasındaki bazı ifadelerine
ilişkin açıklaması
MEHMET
NACİ BOSTANCI (Amasya) – Sayın Başkanım, bir süredir Türkiye'nin geniş bir bölümünde
bir elektrik kesintisi söz konusu. Bunun giderilmesi için çalışmaların sürdüğü
bilgisi bizde mevcut. Tabii ki Levent Bey’in, kamuoyunun bu konuya ilişkin
Hükûmet yetkililerinden bir açıklama beklemesi hakkıdır. Genel Kurul şu anda
çalışmalarını sürdürüyor. Biz de bu doğrultuda Hükûmete ulaştık. Bir açıklama
olacaktır Genel Kurul çalışmaları sırasında. Bunun elde olan imkânlar
çerçevesinde bir arıza olmadığına ama gerekçelerinin ne olduğuna ilişkin
açıklamanın yapılacağını beklemek gerekir. 
Saygılarımı
sunarım.
BAŞKAN
– Teşekkür ederiz Sayın Bostancı.
LEVENT
GÖK (Ankara) – Sayın Başkan…
BAŞKAN
– Buyurunuz.
LEVENT
GÖK (Ankara) – Örneğin, şu anda Mecliste bir şekilde elektrik var. Yani,
Türkiye'nin sadece bazı bölümlerini değil, Türkiye'nin hemen hemen tümünü
ilgilendiren ciddi bir elektrik kesintisi hâlen şu anda devam ediyor. Yani,
ortada böyle bir kesinti olduğu zaman bir başka sistemin devreye niçin
giremediğini, bunun, sistemin niçin kurulamadığını tartışmamız gereken de bir
durum yaşıyoruz. Şimdi, bu, “Biz arızayı gidermeye çalışıyoruz. Kesintinin
nedeni nedir, açıklayacağız.” gibi sıradan sözlerle geçiştirilecek bir durum
değildir. Vahim bir tablo yaşıyoruz. 
BAŞKAN – Sayın
Gök, evet, konu net bir şekilde anlaşıldı. 
LEVENT GÖK
(Ankara) - Bugün Türkiye’de devlet çökmüştür, sistem çökmüştür. Bunu anlatmaya
çalışıyoruz
BAŞKAN –
Teşekkür ederiz. Gayet net anlaşıldı. 
ADİL ZOZANİ
(Hakkâri) – Sayın Başkan...
BAŞKAN –
Buyurunuz Sayın Zozani.

21.- Hakkâri Milletvekili Adil Zozani'nin, Türkiye
genelinde yaşanan elektrik kesintisiyle ilgili Hükûmetin acilen Meclise bir
açıklama yapması gerektiğine ilişkin açıklaması
ADİL ZOZANİ
(Hakkâri) – Teşekkür ederim Sayın Başkan. 
Aynı sebepten
ben de söz aldım. 
Şu anda
Türkiye'nin yarısından fazlasında, başkent, İstanbul ve İzmir dâhil olmak üzere
pek çok kentinde elektrik yok. Saat 10.36’dan bu saate kadar elektrikler kesik.

Şimdi, mevcut
durumda, ülkede böyle bir durum yaşanıyorken Meclisin hiçbir şey yokmuş gibi
rutin faaliyetlerini sürdürüyor olması bir talihsizliktir. Hükûmetin acilen
gelip Mecliste bu bilgileri paylaşıyor olması gerekir. Talep ediyorlarsa,
ihtiyaç duyuyorlarsa, kamuoyundan gizledikleri bir durum söz konusuysa Meclis
kapalı oturuma geçer, kapalı oturumda bu bilgiler Meclisle paylaşılır ama Hükûmetin
ve iktidar partisinin sıradan bir uygulama, sıradan bir durum olarak konuyu
değerlendiriyor olmasını biz bir talihsizlik olarak değerlendiriyoruz. 
Hükûmetin bir an
önce gelip burada Parlamentoya bilgi vermesi gerekir. İhtiyaç duyuluyorsa
kapalı oturumda da bunu yapabilirler. 
BAŞKAN –
Teşekkür ederiz Sayın Zozani. 
İç Tüzük’ün
37’nci maddesine göre verilmiş bir doğrudan gündeme alınma önergesi vardır.
Okutup işleme alacağım ve daha sonra oylarınıza sunacağım.

VII.- BAŞKANLIĞIN GENEL KURULA SUNUŞLARI (Devam)
C) Önergeler
1.- İstanbul Milletvekili Mehmet Akif Hamzaçebi’nin,
(2/569) esas numaralı Özel Tüketim Vergisi ve Motorlu Taşıtlar Vergisi
Kanunlarında Değişiklik Yapılması Hakkında Kanun Teklifi’nin doğrudan gündeme
alınmasına ilişkin önergesi (4/246)
Türkiye Büyük Millet Meclisi Başkanlığına
(2/569) esas
numaralı Özel Tüketim Vergisi ve Motorlu Taşıtlar Vergisi Kanunlarında
Değişiklik Yapılması Hakkında Kanun Teklifi’m için İç Tüzük’ün 37’nci maddesi
uyarınca doğrudan gündeme alınmak üzere işlem yapılmasını arz ederim.
Mehmet Akif Hamzaçebi
 İstanbul 
BAŞKAN – Teklif
sahibi olarak İstanbul Milletvekili Akif Hamzaçebi.
Buyurunuz Sayın
Hamzaçebi. (CHP sıralarından alkışlar)
MEHMET AKİF HAMZAÇEBİ
(İstanbul) – Sayın Başkan, değerli milletvekilleri; İç Tüzük’ün 37’nci
maddesinin verdiği olanaktan yararlanmak suretiyle, doğrudan gündeme alınmasını
istediğimiz bu teklif, zihinsel engelli vatandaşlarımızın otomobil
iktisaplarında yani otomobil edinimlerinde, edinimden önce ödenmesi gereken
özel tüketim vergisi ile otomobilin alınmasından sonra her yıl ödenmesi gereken
motorlu taşıtlar vergisinden muaf tutulmalarını öngörmektedir. 
Zihinsel engelli
vatandaşlarımızın sorunu diğer engelli vatandaşlarımızın sorunundan çok daha
özel bir mahiyet arz etmektedir. Zihinsel engelli vatandaşlarımızın toplum
içinde hak ettikleri yeri almalarında ve hayatlarını sürdürecek eğitimi
almalarında, eğitim hizmetlerine ulaşmada, sağlık hizmetlerine ulaşmada,
doktora gitmede veya sosyal faaliyetlere katılmada çok büyük sorunları vardır
ve ulaşım bu sorunların en başında gelmektedir. Zihinsel engelli
vatandaşlarımız ya “Yüzde 90’ın üzerinde engellidir.” şeklinde bir rapor
alamadığı için onların otomobil iktisabına izin verilmemekte ya da diğer
engelli vatandaşlarımızın kullanabildiği, özel tertibatı bulunan araçları
kullanmaları mümkün olmadığı için, herhangi bir şekilde onların otomobil
iktisabı özel tüketim vergisinden ve daha sonra, onların her yıl ödeyeceği
motorlu taşıtlar vergisinden muaf tutulmamaktadır. 
Zihinsel engelli
vatandaşımız, zihinsel engelli olduğu için onun ulaşım ihtiyacı birlikte
oturduğu aile fertleri ya da ona bakmakla yükümlü kişi tarafından
karşılanmaktadır. Dolayısıyla, zihinsel engelli vatandaşımızın birlikte
oturduğu aile ferdinin ya da ona bakmakla yükümlü olan kişinin normal bir
otomobil iktisabı, örneğin bir otomatik vitesli otomobil iktisabı ya da normal
vitesli bir otomobil iktisabının özel tüketim vergisinden mutlaka istisna
edilmesi gerekmektedir. Yine, daha sonra, iktisaptan sonra her yıl ödenmesi
gereken motorlu taşıtlar vergisinden de bu otomobil sahiplerinin muaf tutulması
gerekir. Avrupa Birliği uygulaması bu şekildedir. 
Bizim vergi
kanunlarımızda aşırı korumacı bir anlayış olduğu için, herhangi bir şekilde
istisna ve muafiyetlerin kötüye kullanılmasını engelleme yönünde bir endişe
olduğu için bu muafiyetler yeterli bir şekilde kanunda yerini almamıştır.
Fiziksel engelliler için bu tip düzenlemeler vardır ama zihinsel engelli
vatandaşlarımız için bu düzenlemeler yoktur. 
Teklifimiz
zihinsel engellileri kapsıyor ancak Cumhuriyet Halk Partisi olarak işitme
engelli vatandaşlarımızın yine benzer şekilde otomobil iktisabı sırasında
ödemeleri gereken ÖTV ile daha sonra ödenmesi gereken motorlu taşıtlar
vergisinden de muaf tutulmalarını öngören bir teklifimiz daha vardır. Bu da
önemlidir. İşitme engelli vatandaşlarımız aynı şekilde yüzde 90’ın üzerinde
engeli olduğu şeklinde bir raporu alamadığı için ya da “Özel tertibatı bulunan
bir taşıtı kullanabilir.” şeklinde bir raporu olmadığı için işitme engelli
vatandaşlarımız da yine otomobil iktisaplarında ÖTV’den muaf değildir ve daha
sonra da yine motorlu taşıtlar vergisinden muaf değildir.
Yine, engelli
vatandaşlarımızın engelliliğe dayalı ayrımcılık nedeniyle açtıkları davalar
bugün harca tabidir. Şimdi, herkes kanun karşısında eşittir, herkes hak arama
özgürlüğüne sahiptir ama engelli vatandaşlarımızın hak arama özgürlüğünü
kullanabilmeleri için pozitif ayrımcılık gereği bu davaların harçtan muaf tutulmaları
gerekir. Yani engelliliği olduğu için zaten “Acaba, dava açsam mı, açmasam mı?
Boş ver, açmayayım.” şeklindeki bir psikolojiye sahip olan vatandaşımız, bir de
harç miktarını duyunca davayı açmıyor.
Bütün bunların
Parlamento kapanmadan topluma bir hizmet olarak kabul edilecek kanunlarla
çözülmesi gerektiğini düşünüyoruz. Şu anda zihinsel engellilerle ilgili kanun
teklifimiz huzurunuzdadır, bu teklife desteğinizi bekliyorum. Bu teklifin kabul
edilmesi hâlinde yapılacak çalışmalarla, biraz önce sözünü ettiğim işitme
engellilerle ilgili vergi muafiyetini öngören teklifimiz ile yine engelli
vatandaşlarımızın engelliliğe dayalı ayrımcılık nedeniyle açtıkları davaların
harçtan muaf tutulması yönündeki teklifimizin de birleştirilerek hep birlikte bunların
kanunlaştırılması mümkündür. 
Ben ilgi ve
takdirinize, desteğinize sunuyorum. Saygılar sunuyorum. (CHP sıralarından
alkışlar)
BAŞKAN – Teşekkür
ederiz Sayın Hamzaçebi. 
Kocaeli
Milletvekili Haydar Akar... 
Buyurunuz Sayın
Akar. (CHP sıralarından alkışlar) 
HAYDAR AKAR
(Kocaeli) – Sayın Başkan, sayın milletvekilleri; Cumhuriyet Halk Partisi Grup
Başkan Vekili Sayın Akif Hamzaçebi, Özel Tüketim Vergisi ve Motorlu Taşıtlar
Vergisi Kanunlarında Değişiklik Yapılması Hakkında Kanun Teklifi’ni, İç
Tüzük’ün 37’nci maddesine göre doğrudan gündeme alınması amacıyla Meclis Genel
Kuruluna getirmiş bulunuyor. Bu kanun teklifi zihinsel engellilerin taşıt
alımlarıyla ilgili. 
Hepinizin bildiği gibi, Anayasa’mızın
10’uncu maddesindeki “Çocuklar, yaşlılar, özürlüler, harp ve vazife
şehitlerinin dul ve yetimleri ile malul ve gaziler için alınacak tedbirler
eşitlik ilkesine aykırı sayılmaz.” ve yine 61’inci maddesindeki “Devlet,
sakatların korunmalarını ve toplum hayatına intibaklarını sağlayıcı tedbirleri
alır.” hükümlerinden hareketle böyle bir kanun teklifini getirdik. Bu da
ihtiyaç mı? İhtiyaç. Devlet, engellilere birçok şeyde vergi muafiyeti
düzenlemiş olmasına rağmen, burada atlanılan bir şey var zihinsel engellilerle
ilgili, yüzde 90’ın üzerinde zihinsel engel teşkil ediyorsa ve “H” sınıfı bir
ehliyet alamıyorsa bunlara vergi muafiyeti getirmiyordu. Bu teklifimizle hem
motorlu taşıtlar vergisinde taşıt alındıktan sonra hem de taşıt alınmadan önce
ÖTV’lerde bir vergi muafiyeti getirilmesi teklifinde bulunuyoruz. Bunun
gerekçesini de şöyle izah ediyoruz, diyoruz ki: Örneğin, yüzde 80 ağır engelli
raporu olan zihinsel engelli… Ki bu çocuklar, gençler için, aileleri
tarafından arabada gezdirilmesi bir rehabilitasyon olarak da görülüyor.
Zihinsel engeli yüzde 90’ın üzerinde olduğu takdirde aileler bu vergi
muafiyetlerinden yararlanmasına rağmen, hemen yüzde 90’ın altındaki oranlarda
olanlar bundan yararlanamıyor. Bir de zihinsel engellilik, diğer engelliler
gibi değil, doğuştan başlayan bir engel türü ve hayatı boyunca devam eden, daha
sonra yapılacak tıbbi müdahalelerle düzelmeyen bir engel türü. Yani bütün yaşamı boyunca kime bağlılar? Ailelerine
bağımlılar; ikamet ettikleri, birlikte yaşam sürdürdükleri anne, baba,
kardeşlere bağlılar. Bunun için de bu teklifle, bir nebze bunların hayatlarının
kolaylaştırılması, eğitim alabilmeleri, sosyal çevrelerin içerisine
girebilmeleri; o insanlarımızın, o kardeşlerimizin, o arkadaşlarımızın
rehabilite edilebilmesi, yaşamlarını biraz daha kaliteli sürdürebilmeleri için
ailelere böyle bir imkânın tanınması gerektiğini düşünüyoruz ki bu teklife
sizin de “Evet.” diyeceğinize buradan canıgönülden inanıyorum. 
Yine, resmî
kayıtlara göre Türkiye’de 8,5 milyona yakın engellinin var olduğunu biliyoruz.
Gerçekten çok ilginç bir rakam; en dezavantajlı grup olan zihinsel engelliler
1,5 ila 2 milyonla en çok yekûnu tutuyor ve en çok oranda bulunuyor. Onun için
de şimdiye kadar ihmal edilmiş olan bu zihinsel engellilerin yaşam şartlarının
zorluğunu göz önünde bulundurarak bu zorlu hayatlarının içindeki bu problemi
çözmemiz gerektiğine inanıyorum. Ailelere biz bu desteği yapabilirsek gerçekten
bu insanların yaşamlarının daha sağlıklı, daha kaliteli veya tedavileri için
ulaşması gereken yerlere toplu taşıma araçları dışında ya da… Biliyorsunuz
ülkemizin insanlarının birçoğu yoksul, kendi imkânlarıyla özel ulaşım araçları
tutma, onların kirasını ödeme gibi sıkıntıları çok büyük, bu şartları haiz
değiller. Bu nedenle de bu kanun teklifini düşünmemiz gerekiyor ve kabul
etmemiz gerektiğini düşünüyorum. Bu konuda bize… 
Biliyorum ki
iktidar partisinin de buna sıcak bakacağını ve bu kanun teklifine olumlu oy
vereceğini düşünüyorum buradan. Tabii, biz, zihinsel engellilerin problemlerini
bu kanunu çıkartarak bitiremeyiz. Birçok problemleri var bu
arkadaşlarımızın ama bir nebze yaralarını tedavi etmekte katkı sunabilirsek
büyük mutluluk olur diye düşünüyorum. Hep birlikte bu kanunu buradan geçirir ve
gündeme alınmasını sağlarsak inanın çok hayırlı bir iş yapmış oluruz 24’üncü
Dönem milletvekilleri olarak. 
Biraz evvel
sayın grup başkan vekilim de belirtti, sadece tabii zihinsel engelliler değil,
işitme engelliler de aynı probleme sahip. Belki başka alanlarda da atladığımız
aynı probleme sahip engelli kardeşlerimiz olabilir. Bu teklif gündeme
alındığında ve tekrar görüşüldüğünde bunları da hep birlikte giderebilir ve
birlikte bu kardeşlerimizin dertlerini çözeriz diyoruz. 
Yine, bir başka
mesele: Bu arkadaşlarımızın rehabilitasyon merkezlerinde sıkıntıları var. Yine,
bu sıkıntılar bu kanun çerçevesinde düşünülebilir ve çözülebilir diyorum. 
Vereceğiniz
destek için şimdiden teşekkür ediyor, bu kanunu hep birlikte burada 24’üncü
Dönemin bir onuru olarak taçlandırmak isteriz diyorum. 
Hepinize
teşekkür ediyor, saygılar sunuyorum. (CHP ve AK PARTİ sıralarından alkışlar)
BAŞKAN –
Teşekkür ederiz Sayın Akar.
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmiştir.
(Alkışlar)
Sayın
milletvekilleri, alınan karar gereğince sözlü soru önergeleri ile diğer denetim
konularını görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz.
1’inci sırada
yer alan, Türkiye Büyük Millet Meclisi İçtüzüğünde Değişiklik Yapılmasına Dair
İçtüzük Teklifi ve Anayasa Komisyonu Raporu’nun görüşmelerine kaldığımız yerden
devam edeceğiz.

VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
BAŞKAN –
Komisyon? Yok.
Ertelenmiştir.
2’nci sırada yer
alan, Devlet Sırrı Kanunu Tasarısı ve Avrupa Birliği Uyum Komisyonu ile Adalet
Komisyonu Raporlarının görüşmelerine kaldığımız yerden devam edeceğiz.

2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)

BAŞKAN –
Komisyon? Yok.
Ertelenmiştir.
3’üncü sırada
yer alan, Ceza İnfaz Kurumları Güvenlik Hizmetleri Kanunu Tasarısı ve Adalet
Komisyonu Raporu’nun görüşmelerine kaldığımız yerden devam edeceğiz.
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
BAŞKAN –
Komisyon? Yok.
Ertelenmiştir.
4’üncü sırada
yer alan, Askeri Hakimler Kanunu ile Bazı Kanunlarda Değişiklik Yapılmasına
Dair Kanun Tasarısı ve Adalet Komisyonu Raporu’nun görüşmelerine kaldığımız
yerden devam edeceğiz.

4.- Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu (1/1008)
(S. Sayısı: 685)
BAŞKAN –
Komisyon? Yok.
Ertelenmiştir.
5’inci sırada
yer alan, Balıkesir Milletvekili Mehmet Cemal Öztaylan ve 2 Milletvekilinin;
Yükseköğretim Kurumları Teşkilatı Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ile Balıkesir
Milletvekili Ahmet Duran Bulut ve Milliyetçi Hareket Partisi Grup Başkanvekili
Mersin Milletvekili Mehmet Şandır ile 19 Milletvekilinin; Yükseköğretim
Kurumları Teşkilatı Kanununda Değişiklik Yapılması Hakkında Kanun Teklifi,
Balıkesir Milletvekili Ayşe Nedret Akova'nın; Yükseköğretim Kurumları Teşkilatı
Kanununda ve Yükseköğretim Kurumları Öğretim Elemanlarının Kadroları Hakkında
Kanun Hükmünde Kararname ile Genel Kadro ve Usulü Hakkında Kanun Hükmünde
Kararnameye Ekli Cetvellerde Değişiklik Yapılmasına Dair Kanun Teklifi, Hatay
Milletvekili Mevlüt Dudu'nun; 2809 Sayılı Yükseköğretim Kurumları Teşkilatı
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Teklifi, Balıkesir Milletvekili Namık Havutça'nın; 17 Eylül Bandırma
Üniversitesi Kurulması Hakkındaki Kanun Teklifi, Hatay Milletvekili Orhan
Karasayar ve 4 Milletvekilinin; Yükseköğretim Kurumları Teşkilatı Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi, Antalya Milletvekili Mevlüt Çavuşoğlu ve Adalet ve Kalkınma Partisi
Grup Başkanvekili Kayseri Milletvekili Mustafa Elitaş ile 4 Milletvekilinin;
Yükseköğretim Kurumları Teşkilatı Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi, Balıkesir
Milletvekili Ahmet Duran Bulut'un; Yükseköğretim Kurumları Teşkilatı Kanununda
Değişiklik Yapılması Hakkında Kanun Teklifi ile Milli Eğitim, Kültür, Gençlik
ve Spor Komisyonu Raporu’nun görüşmelerine başlayacağız. 

5.- Balıkesir Milletvekili Mehmet Cemal Öztaylan ve 2
Milletvekilinin; Yükseköğretim Kurumları Teşkilatı Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi ile Balıkesir
Milletvekili Ahmet Duran Bulut ve Milliyetçi Hareket Partisi Grup Başkanvekili
Mersin Milletvekili Mehmet Şandır ile 19 Milletvekilinin; Yükseköğretim
Kurumları Teşkilatı Kanununda Değişiklik Yapılması Hakkında Kanun Teklifi,
Balıkesir Milletvekili Ayşe Nedret Akova'nın; Yükseköğretim Kurumları Teşkilatı
Kanununda ve Yükseköğretim Kurumları Öğretim Elemanlarının Kadroları Hakkında
Kanun Hükmünde Kararname ile Genel Kadro ve Usulü Hakkında Kanun Hükmünde
Kararnameye Ekli Cetvellerde Değişiklik Yapılmasına Dair Kanun Teklifi, Hatay
Milletvekili Mevlüt Dudu'nun; 2809 Sayılı Yükseköğretim Kurumları Teşkilatı
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Teklifi, Balıkesir Milletvekili Namık Havutça'nın; 17 Eylül Bandırma
Üniversitesi Kurulması Hakkındaki Kanun Teklifi, Hatay Milletvekili Orhan
Karasayar ve 4 Milletvekilinin; Yükseköğretim Kurumları Teşkilatı Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi, Antalya Milletvekili Mevlüt Çavuşoğlu ve Adalet ve Kalkınma Partisi
Grup Başkanvekili Kayseri Milletvekili Mustafa Elitaş ile 4 Milletvekilinin;
Yükseköğretim Kurumları Teşkilatı Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi, Balıkesir
Milletvekili Ahmet Duran Bulut'un; Yükseköğretim Kurumları Teşkilatı Kanununda
Değişiklik Yapılması Hakkında Kanun Teklifi ile Milli Eğitim, Kültür, Gençlik
ve Spor Komisyonu Raporu (2/2743, 2/1083, 2/1119, 2/2433, 2/2438, 2/2744,
2/2747, 2/2765) (S. Sayısı: 706)(x)

BAŞKAN –
Komisyon ve Hükûmet? Yerinde. 
Komisyon Raporu
706 sıra sayısıyla bastırılıp dağıtılmıştır. 
Teklifin tümü
üzerinde, Milliyetçi Hareket Partisi Grubu adına konuşacak olan Ankara Milletvekili
Zühal Topcu. 
Buyurunuz Sayın
Topcu. (MHP sıralarından alkışlar)
MHP GRUBU ADINA
ZÜHAL TOPCU (Ankara) – Sayın Başkan, değerli milletvekilleri; 706 sıra sayılı
Kanun Teklifi üzerinde Milliyetçi Hareket Partisi adına söz almış bulunuyorum.
Hepinizi saygıyla selamlıyorum. 
Evet, öncelikle, bugün yeni
Türkiye'den manzaralar seyrettiğimiz gerçekten çok çarpıcı bir gündeyiz. İşte,
bütün yurtta elektrik kesintisinin olduğu ve özellikle Avrupa’nın en büyük adliyesi
olarak gündeme getirilen ve övündüğümüz adliyede bir savcının rehin olduğu,
buna yayın yasağı getirildiği, olmayan elektrikle izlenen medyadan yayın yasağı
getirildiğiyle konuşmama başlamak istiyorum.
Özellikle
eğitime bütünsel olarak bakmak gerekiyor. 
Bugün, böyle
anlamlı bir günde, bir yıllık istatistik rakamları vererek başlamak istiyorum: 
Günde 11 kişinin
öldüğü trafik kazalarıyla karşı karşıyayız aslında. 
Geçen yıl, yine
genel olarak bakıldığında, 1.800 işçinin iş kazasında can verdiği rakamlarla
karşı karşıyayız. 
Özellikle yine
geçen yıl… Ki bu birkaç ayda, bu yılın birkaç ayında rakamların çok daha yüksek
olduğunu verebiliriz. Hatta dün ile bugün 4 kadının katledilme, geçen yıl 250
kadının katledilme rakamlarını verebiliyoruz. 
Özellikle hırsızlık,
gasp, uyuşturucu, yaralama, cinayet, dilencilik ve suça teşvik gibi konularda,
özellikle çocuk suçluluğunda beş yılda yüzde 100 artışlarla karşı karşıya
olduğumuzu söylemek istiyoruz. 
Yine, çağın
vebası olarak bahsedilen madde bağımlılığında da yine yüzde 150’lerde
olduğumuzu çok rahatlıkla söyleyebiliyoruz. 
Şimdi, bugün,
özellikle, üniversite açmaya yönelik 706 sıra sayılı Teklif’i görüşmek
istiyoruz. Şimdi, eğitimin bir bütün olduğu ve bunun ta doğumla başlayıp ölene
kadar devam ettiği bir süreçte bu rakamlarla karşı karşıya olduğumuzdan ve bu
rakamların da özellikle on iki yılını tamamlayan AKP iktidarında arttığından
bahsettiğimizde, eğitimin içinden çıkılmaz hâlini çok daha net olarak
sergileyebiliyoruz. Özellikle, Türkiye’de, son yıllarda her şehre üniversite
açıldı, şimdi ilçelere de başlandı; dağa, bayıra, köye, ovaya üniversite açma
girişimleri var. 
Şimdi şunu
vurgulamak istiyoruz ki: Seçim yatırımı olarak üniversite açmak istiyorsunuz
ama bunun karşılığında mezun olan öğrencilere ne veriyorsunuz, neyi
vadediyorsunuz? İşsizliği vadediyorsunuz. Eğer siz bunu baştan planlasaydınız…
Tabii ki açılması gereken yerde üniversitenin açılması lazım. Biz
üniversitelerin açılmasına karşı değiliz ama seçim yatırımı olarak açarken,
üniversitede altyapı yatırımları yokken, hoca kalitesi gerçekten beklenen
düzeyde değilken, işte, öğrencilere laboratuvar kalitesi veya hizmet kalitesini
götüremezken yalnızca tabelaların değişmesi… İşte seçim yatırımı olarak ne
yapabiliyoruz? Biz buradan çok rahatlıkla söyleyebiliyoruz. 
Birazdan
işsizlik rakamlarını açıklayacağız. Eğer gerçekten eğitime yatırım yapmak
istiyorsanız bu eğitimin çıktısı olarak, alınan öğrencilere iş alanlarını
sağlamanız gerekiyordu. Yeni açılan birçok üniversitedeki öğretim üyesi sayısı,
köklü üniversitelerdeki bir bölümdeki hoca sayısı kadar; bu rakamlar var
elimizde. Gün geçmiyor ki yeni kurulan üniversitelerdeki hoca sayısı ve
kalitesiyle ilgili haberleri gazetelerden öğrenmeyelim. Devlet üniversitelerine
bile öğretim üyesi bulamazken yeni açılan üniversitelere nasıl öğretim üyesi
bulmaktalar? 
Son, birkaç ay
önce yapılan yasal düzenlemeye göre, bir değişiklikle, vakıf üniversitelerinde
görevlendirilen öğretim üyelerinin iki yıl içerisinde bu şeyleri kaldırılmaya
başlanmıştır yani belirli bir süre verilmiştir, bu süreden sonra artık
görevlendirme yapılmayacaktır. O zaman diyoruz ki: Bu ne perhiz bu ne lahana
turşusu! Eğer, siz, devlet üniversitesi olarak vakıf üniversitelerine yardım
etmeyi düşünüyorsanız, kalitelerini artırmayı düşünüyorsanız o zaman bunu
baştan düşünmeniz gerekiyordu. Hem vakıf üniversitelerini bitirecek kararlar
alıyorsunuz hem de yeni vakıf üniversiteleri açıyorsunuz. Yani, zaten
üniversitelerin sorunu dağ gibi birikmişken yeni üniversiteler ekleyerek bu
sorunların katlanmasına zemin hazırlamaktasınız çünkü üniversitelere
baktığımızda maaş ve özlük sorununun hâlâ sürdüğünü çok rahatlıkla
söyleyebiliriz. 
Özellikle
YÖK’ün merkeziyetçi yapısı hâlâ dayanılmaz ağırlığını korumaktadır, insan
kaynaklarını değerlendirme sorunu devam etmektedir, yönetim sorunu hâlâ vardır
ve en önemlisi de -buradan vurgulamak istiyoruz- vizyon sorunudur. Burada ben
bir vurguyu paylaşmak istiyorum YÖK’le ilgili. Özellikle iktidara gelmeden
önce, YÖK’ün bir darbe kurumu olduğundan iktidara geldiğinizde hemen
kaldırılacağına yönelik, rektör atamalarında da bu uygulamanın, bu kasıtlı,
yandaş uygulamanın kaldırılacağına yönelik sözler vermişken iktidara geldikten
sonra, özellikle çarkın başına yandaşların atanmasından sonra YÖK’ün bir darbe
kurumu olduğu unutulmuştur. 
Şunu
vurguluyorum: Daha birkaç ay önce Sayın Davutoğlu’nun yaptığı konuşmada “Ben
bir profesör olarak, eşimin ihtisas imtihanında, içeride hakaret edilmesin diye
kapısında bekledim.” şeklinde bir vurgusu vardı. Peki, soruyoruz: O zaman
sizler bekliyordunuz, acaba merak ediyor musunuz şu anda kimler kapıda bekliyor
hakaret edilmesin diye, aklıyla alay edilen ne kadar insan var, sınavlarda
hangi sorular soruluyor, sınavlarda hangi şiirler okutuluyor, bilmem işte,
hangi isimler soruluyor? Demek ki iktidara gelmeden önce verdiğiniz o sözler
iktidarı ele geçirdiğinizde hemen unutuldu. İşte, burada o kadar çok şeyler var
ki, sözler var ki; burada yine Davutoğlu’ndan alıntı yapmak istiyorum:
“Üniversite amfileri propaganda mekânı değil ama her türlü fikrin serbestçe
tartışıldığı mekânlar hâline getirilmelidir.” diye bu şekilde vurgulanıyor.
Acaba, şu anda, hangi özgür fikirler amfilerde veya üniversite senatolarında
tartışılmaktadır? İşte bunları biz özellikle sormak istiyoruz yani
üniversitelerdeki özerklik hangi durumdadır, üniversitelerde akademisyenlerin
özgürlük alanı nereye kadar işlemektedir, nereye kadar çalışmaktadır?
Fiziki altyapı
sorunu başını almış gidiyor. Normal bir binanın üzerine üniversite tabelası
takılmayla üniversite olmamaktadır çünkü üniversitelerin, bir, kendi içinde
dinamik yapıları varken bir de uluslararası boyutta artık küreselleşmenin
adımlarının veya izlerinin, hislerinin her bir hücreye kadar hissedildiği
günümüzde Türkiye'deki üniversitelerin uluslararası sıralamada hangi düzeyde
olduğuna da bakmamız lazım. İşte, URAP’ın 2014-2015 En İyi 2000 Dünya
Üniversitesi sıralamasında ilk 500’de Türkiye’den yalnızca 4 tane üniversite
bulunmaktadır. Peki, neredeyse -şu anda sayarak geldik ama- 180 olarak
aldığımız, YÖK’ün sayfasından aldığımız üniversite sayısıyla bu sıralamadan
utanıyor muyuz, utanmıyor muyuz? İnovasyonun veya yenileşme hareketinin
neresindeyiz, AR-GE çalışmalarında neresindeyiz? Patent çalışmalarına
baktığımızda, beş yılda veya on yılda bizim birçok üniversitemizin yaptığı
patent başvurusunun Amerika’daki bir üniversitenin yıllık başvurusundan daha az
olduğunu buradan çok rahatlıkla söyleyebiliyoruz. O zaman, on iki yıllık eğitim
politikanızda hangi yüzle bu milletin yüzüne bakabilmektesiniz? 
O kadar çok
sorun var ki… Özellikle 2023 hedefiyle o kadar büyük bir lokma koydunuz ki bu
lokmayı yutamayacaksınız aslında. Çünkü, baktığınızda, yer altı kaynakları,
dil, bilim ve teknoloji üretimi bir toplumu geleceğe hazırlıyor. İşte, pirincin
1 kilogramı 3,5 dolar, etin 1 kilogramı 15 dolar, otomobilin kilogramı 50
dolar, uçağın 250 dolar, dizüstü bilgisayarın 1.000 dolar, cep telefonunun 5
bin dolar, uydunun 100 bin dolar iken süper iletken hızlandırıcıların 200 bin
dolar olduğu günümüzde acaba hangi inovasyon merkezlerinizle, AR-GE’lerinizle
ve üniversitelerinizle bu üretimleri yapmaktasınız?
Temel bilimler
alanına hak ettiği önem verilmemektedir. Daha dün YÖK Başkanının bir köşe
yazarına yaptığı açıklamada verdiği rakamlar gerçekten çok çarpıcıdır. Bu
rakamları sizlerle paylaşmak istiyorum: Biyolojideki öğrenci sayısı 7 binli
rakamlardayken 2014’te 1.242’ye inmiş; fizikte 3 binden 474’ye düşmüş;
matematikte 9 binli rakamlardan 3.547’ye düşmüş. YÖK Başkanı, açıklamasında,
gelecek ders yılında bazı üniversitelerde bu kontenjanların kaldırılacağını,
öğrenci alınmayacağını söylüyor. Şimdi, o zaman, biz hangi öğrenciyle, hangi
altyapıyla bu çalışmaları yapacağız?
Acaba
üniversitelere bütçeden ne kadar rakam ayrıldı, ne kadar para ayrıldı, bunları
da paylaşalım isterseniz. İşte, özellikle ayrılan bu bütçe, AKP’nin
üniversiteye bakışını da gözler önüne sermektedir. 2015 yılında Millî Eğitim
Bakanlığı bütçesinin yalnızca yüzde 23’ü ayrılmıştır, bu da 18,8 milyar TL’ye
karşılık geliyor. Özellikle, Türkiye üniversitelerinin toplam bütçesi bir
Amerikan üniversitesinin araştırma bütçesi kadar bile değil, bundan utanç
duymamız lazım, bunu da burada vurgulamak istiyorum.
Burada, yine,
işte ileri araştırma şansını ayrılan bu bütçelerle nasıl elde edebileceğiz,
bunları da sormak istiyoruz. Özellikle araştırma görevlilerinin iyi
yetiştirilmesi lazım ama nasıl yetiştirildiğini işte artık herkes biliyor. 2547
sayılı Kanun’a göre 3 değişik maddeyle alınırken her kafadan bir ses çıkıyor,
bunların tek bir başlıkta toplanması lazım; 33’üncü, 35’inci maddeler ve 50’nci
maddenin (d) fıkrasına göre alınanların tek bir başlıkta toplanması gerekiyor.
Geleceğin bilim insanını ötekileştirmemek gerekmektedir.
Yine, özlük
hakları açısından, öğretim elemanlarının aldığı maaşlar açısından bakıldığında,
bunun gerçekten artık yoksulluk sınırının altında olduğunu da rahatlıkla
söyleyebiliyoruz. Çünkü, son hesaplamada yoksulluk sınırı 4.238 TL olan
ülkemizde bir akademisyen nasıl çalışma yapacak, nasıl çoluğuna çocuğuna ekmek
götürecek ve geleceğini hazırlayacaktır? Ve akademik teşvik ödeneği
verilecekti, acaba bunun kriterleri belli oldu mu? Kimlere verilecek; acaba,
seçilirken partili olmak veya olmamak önem arz edecek midir? Bunları da
soruyoruz. Kriterlerin işlemesi acaba yöneticinin insafına mı kalmaktadır?
Bunların da tekrar netleştirilmesi gerekmektedir.
YÖK'ün getirdiği
ve dayattığı sistemin ideolojik, merkeziyetçi, dayatmacı, otoriter bir sistem
olduğunu her konuşmamızda vurguladık ve tekrar ediyoruz da. 1980’li yılların
YÖK Yasası’yla hâlâ bu iktidarı yönetmeye çabalamaktasınız.
Yine,
üniversitelerde demokrasiden bahsedilirken öğrenci konseyleri diye, özellikle
öğrencilerin yönetime katılması ve problemlerinin, seslerinin dikkate alınması
konusundaki uygulamalara da AKP iktidarının engel olduğunu biliyoruz. Konsey
seçimleri neden hâlâ engellenmektedir? Konsey seçimleri bittiği hâlde ulusal
konsey seçimleri yapılmamaktadır. Demokrasiden neden korkulmaktadır? Öğretim
üyelerinin problemleri çözüldü de öğrenci konseylerine mi kaldınız, bir tek
onlarla uğraşmaya başladınız? Laboratuvar, kütüphane, altyapı problemleri
çözüldü de yine öğrenci konseylerine mi kaldı sorunlar? Bunların artık
çözülmesi lazım. Öğrencilere kadar, bunların örgütlenmelerine kadar inmemesi
lazım bu iktidarın. Uğraşacak, çözülmesi gereken o kadar sorunlar var ki…
Yine,
öğrencilerle ilgili, üniversitelerle ilgili bakın, buradan tekrar uyarıyoruz:
Üniversitelerde çok gergin bir hava var, özellikle bir terör örgütü mensupları,
elemanları üniversiteleri terörize etmektedir. Yarın, Allah korusun, üniversiteler
çatışma ortamlarına dönebilir. Biz, buradan, hem üniversite yönetimlerini hem
de iktidarı bunlara engel olması için uyarmak istiyoruz.
Ve yine,
sınavlarda alınan paralara baktığımızda AKP iktidarının öğrencilerin cebine el
attığını da söylemek istiyoruz. Çünkü 2014’te 40 lira olan YGS ücreti 50 lira
oldu, ALES 70 lira, TUS 100 liraya kadar çıktı; YDS giriş ücreti 50 lira iken
e-YDS diye bir şey çıkartıldı ve 120 lira alınıyor. Enflasyonun özellikle yüzde
10 olarak verildiği ülkemizde bu ücretlere, sınav ücretlerine yüzde 40’lık bir
zam yapılmaktadır. Artık bu sınav ücretlerine kadar mı düştünüz diye buradan
sormak istiyoruz.
4 işsizden 1’i
artık üniversiteli. Şu anda 5,5 milyon öğrencisi ve 180’den fazla
üniversitesiyle Türk yükseköğretim sistemi, akademik özerklikten öğretim
elemanı açığına kadar kaliteli eğitimi engelleyen birçok sorunla baş ediyor ve
özellikle üniversite mezunu olanların işsizlik oranı gittikçe artmaktadır. Tüm
dünyada eğitim ile işsizlik oranları birbirine paralel olarak giderken yani
üniversite mezunları arasında işsizlik oranları düşerken bizim ülkemizde tam
tersi bir hâl almakta, üniversite mezunları arasında işsizlik oranının gittikçe
daha çok yükseldiğini görebiliyoruz. Yani OECD’nin açıkladığı rakamlarla tam
tersine bir durumla karşı karşıya olduğumuzu görmekteyiz. 
Ve yine, 2010
yılında gerçekleşen KPSS sınavındaki soru çalmalar o zaman Mecliste olan
partilerce dile getirilmesine rağmen, şu anda gündeme getirilmesini bu iktidarın
önemli bir göz yumma olayı olarak verebiliriz. Çünkü, 2010 yılındaki soru
çalmalara ses çıkarmazken, onların atanmasına ses çıkarmazken şu anda gündeme
getirilmesi ve iktidarın eliyle açığa çıkartılması çok manidar gelmektedir. 
Ve
yine diyoruz ki eğer bu kadar cesursanız, bu kadar yüreğiniz yetiyorsa sınavsız
işe alınanların kimler olduğunu, sınavsız üniversiteye alınanların nasıl bu
alımlarının gerçekleştiğini açık yüreklilikle bu milletle paylaşmanız
gerekmektedir. Bu ülkenin çocukları boşuna sınava girmektedir çünkü AK PARTİ’li
olmak, AKP’li olmak bir işe girmek için, üniversiteye girmek için artık yeterli
olmaktadır. Adalet terazisini gerçekten altüst ettiniz. 2006 yılından beri,
Çalışma Bakanlığı verilerine göre, 28 bin kişi KPSS’ye girmeden kamuda görev
almıştır. 
Ve
yine diyoruz ki o kadar çok sorun var ki… Sayın Cumhurbaşkanının “Ülkemizde
artık ne Türk milletinin ne de işte şunun sorunu vardır.” şeklinde ifade ettiği
gibi, biz de diyoruz ki: Sayın AKP’liler, burada Türk milletinin AKP’yle sorunu
vardır artık. Çünkü baktığınızda, Fırat’ın kenarında otlayan kuzulardan sorumlu
olduğunu söyleyerek iktidara gelen AKP, kısa zamanda Fırat’ın kenarında otlayan
kuzu bırakmadı, hepsini yedi; kutsalları yemedi sadece bu memleketin umutlarını
çaldı, cebindeki parayı çaldı; hak, hukuk, adaleti çaldı, bin yıllık kardeşliği
çaldı. Bu milletin artık tek sorunu var, o da AKP iktidarı ve bu da 7 Haziranda
çözülecektir. 
Teşekkür
ediyoruz. (MHP ve CHP sıralarından alkışlar) 
BAŞKAN
– Teşekkür ederiz Sayın Topcu.
Halkların
Demokratik Partisi Grubu adına Mardin Milletvekili Erol Dora.
Buyurunuz
Sayın Dora. (HDP sıralarından alkışlar) 
HDP GRUBU ADINA
EROL DORA (Mardin) - Sayın Başkan, değerli milletvekilleri; 706 sıra sayılı
Yükseköğretim Kurumları Teşkilatı Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi üzerinde Halkların
Demokratik Partisi adına söz almış bulunuyorum. Genel Kurulu saygıyla
selamlıyorum.
İlgili
düzenlemeyle Bandırma Onyedi Eylül Üniversitesi, İskenderun Teknik Üniversitesi
ve Alanya Alaaddin Keykubat Üniversitesinin kurulması öngörülüyor. Biz
üniversitelerin yaygınlaştırılmasını ve sayılarının artırılmasını
destekliyoruz. Fakat AKP’nin pratiğine baktığımızda Her İle Bir Üniversite
Projesi’yle art arda açılan devlet üniversitelerinin yetersiz akademik kadroları
ve altyapı eksiklikleriyle tabela üniversitesi olmaktan öteye gidemediğini de
görmekteyiz. 
Değerli
milletvekilleri, ayrıca, Her İle Bir Üniversite Projesi’yle artan üniversite
sayısı, yükseköğretim sistemi içerisinde üniversiteler arası fiziksel donatım,
altyapı ve nitelik farklarını da derinleştiriyor; âdeta, üniversite kimliği
sadece taşıdığı tabeladan ibaret olan bu kurumların birçoğunda eğitim
verebilecek akademisyen bulunmuyor. Öğrenciler başka üniversitelerden ders
alıyor. Örnek vermek gerekirse, Hakkâri Üniversitesi tabelası var ama kendisi
yok. Bina ve akademik kadro eksikliği nedeniyle öğrenciler kilometrelerce
uzaktaki Çukurova Üniversitesinde eğitim görüyorlar. Yani öğrenci yok, hoca
yok, bina yok, altyapı yok. 
Sayın Başkan,
değerli milletvekilleri; yükseköğretim sisteminde nicel anlamda gözlenen ani ve
hızlı değişiklikler, üniversitelerin öğretim elemanı ve altyapı gereksinimleri
karşılanmadan ve üniversiteden beklenen bilimsel faaliyet ve kalite
hedeflerinin geri plana itildiği bir anlayışla gerçekleştirilmiştir.
2002’de toplam
üniversite sayısı 76 iken bugün 104 tane devlet, 71 tane vakıf üniversitesi
olmak üzere toplam 175 üniversite bulunmaktadır. Ancak artan nicelik karşısında
üniversitelerin niteliklerinin sürekli düşüyor olması önemli bir handikaptır. 
Değerli
milletvekilleri, temel hedefi bilimsel bilgiyi üretmek, bu bilgiyi üretecek
insanlar yetiştirmek ve üretilen bilgiyi toplumla paylaşmak olan üniversiteleri
üniversite olmaktan çıkaran ve üniversitelerin niteliğini göz ardı eden bu
uygulama ve politikalardan artık vazgeçilmelidir. 
Bu kapsamda ilk
yapılması gereken, üniversiteler üzerinde bir vesayet kurumu olarak görev yapan
Yükseköğretim Kurumunu kaldırmaktır. 12 Eylülün bir ürünü olan YÖK kuruluşundan
bu yana otuz dört yıl geçmiş olmasına, kaldırılması yönünde güçlü bir toplumsal
mutabakat oluşmasına rağmen varlığını sürdürmektedir. 
Değerli
milletvekilleri, gelinen noktada AKP tarafından kaldırılacağı vadedilmiş
olmasına rağmen, varlığı daha da güçlendirilerek korunmaktadır. Bir cunta
kurumu olarak YÖK, toplumsal muhalefetin önemli bir bileşeni olarak gördüğü
öğretim elemanlarını ve öğrencileri kontrol altına almak üzere oluşturulmuştur.
Otoriter ve baskıcı yapısı ve zihniyetiyle YÖK, tüm yükseköğretimi tahrip eden
ve üniversitenin tüm bileşenlerinin devlet aklına uygun bir biçimde düşünüp
davranmalarını öngören bir ilişkiler sisteminin toplamıdır. YÖK kurulduğu
günden bugüne kadar birçok yapısal değişikliğe uğramasına karşılık yapılan tüm
değişiklikler her geçen gün yükseköğretimin bilimsel özgürlükten, eşitlikçi ve
demokratik yönetimden uzaklaşmasına, artan ölçüde kapitalist toplumsal
ilişkilere çekilmesine yol açmıştır.
Değerli
milletvekilleri, YÖK ve siyasi iktidar, üniversiteleri siyasal kadrolaşma
alanlarına çevirmişlerdir. Bugüne kadar AKP iktidarının açık desteğiyle
birtakım cemaatler tarafından gerçekleştirilen kadrolaşma faaliyetleri artık
bizzat AKP iktidarı tarafından gerçekleştirilmektedir. 
Üniversitelerde
muhalif görüşte olan üniversite personeline yapılan mobbing, ayrımcılık,
fişleme, sürgün, kadro vermeme ve eğitim verme hakkından mahrum bırakma gibi
vakaların sayısı hızla artmaktadır. 
Üniversitelerdeki
rektörlük seçimlerinde iradelerini ortaya koyan akademisyenler yok
sayılmaktadır. Bunun en son örneğini de geçtiğimiz günlerde İstanbul
Üniversitesinde yaşadık. 
Değerli
milletvekilleri, İstanbul Üniversitesinde 12 Martta yapılan rektörlük
seçimlerini 1.202 oy alan Profesör Doktor Raşit Tükel kazandı fakat YÖK
tarafından Cumhurbaşkanına yollanan listede 2’nci sıraya konuldu.
Şimdi buradan
seslenmek istiyorum: Gerçekten darbeciliğe karşıysanız, darbe anayasasına
karşıysanız, o zaman üniversitenin iradesine, sandık iradesine saygı
gösteriniz. İstanbul Üniversitesinde iradesini ortaya koyan akademisyenlerin
sesini duyun, onların yanında olun ve Profesör Doktor Raşit Tükel’in hak ettiği
rektörlük görevine destek veriniz.
Değerli
milletvekilleri, üniversitelerde bir taraftan akademisyenler ile üniversite
personeline yönelik baskılar her geçen gün artarken diğer bir taraftan da
öğrencilere yönelik baskılar da artmaktadır. AKP Hükûmetinin polisi
üniversiteye yerleştirmesi, üniversite bileşenlerinin ifade özgürlüğünden
akademik ve bilimsel özgürlüklere, örgütlenme hakkından yaşam hakkına kadar en
temel hak ve özgürlükleri tehdit eden bir uygulamadır. Kaldı ki bu gücün son
düzenlemelerle önleyici gözaltı, makul şüphe gibi olağanüstü yetkilerle
donatılması, yüzlerce yıllık tarihiyle insanlığın kültür mirası sayılması
gereken üniversitelerin Türkiye’de düşürüldüğü ibretlik durumun vesikası
niteliğindedir.
Değerli
milletvekilleri, demokratik haklarını kullanan öğrencilere üniversite
yönetimlerince çok ağır cezalar veriliyor. Kadına yönelik şiddeti protesto
etmek, sokak ortasında öldürülen bir üniversite öğrencisini anmak gibi nedenlerle
yaptıkları basın açıklamalarının ardından haklarında disiplin soruşturmaları
başlatılıyor ve bu öğrencilere okuldan uzaklaştırma, kınama ve uyarı cezaları
veriliyor. 
Değerli
milletvekilleri, yine, geçtiğimiz günlerde Bingöl Üniversitesinde, basın açıklamasına
katılmak gerekçesiyle yüzlerce öğrenci hakkında soruşturma açıldı. Bazıları
suçlandıkları olay anında derste olduklarını kanıtladıkları hâlde cezalar
aldılar. Öğrenciler, üniversite yönetimince uygulanan bu antidemokratik
uygulamalar karşısında süresiz açlık grevine başladılar. Öğrencilerin bu
direnişi ve kamuoyunun yoğun baskısı sonucu üniversite yönetimi geri adım atmak
zorunda kaldı. 
YÖK ve söz
konusu üniversite yönetimleri öğrenciler üzerinde kurdukları bu baskı
sisteminden bir an önce vazgeçerek gençlerin karşılaştığı sorunların çözümüne
odaklanmalıdırlar. Bu çerçevede, hâlihazırdaki üniversite disiplin
yönetmeliklerinin de özgür ve demokratik üniversite ile bağdaşan bir tarafı
yoktur. Bu disiplin yönetmelikleri derhâl kaldırılmalı, yerine tüm üniversite
bileşenlerince oluşturulacak olan ortak yaşam ilkeleri hayata geçirilmelidir.
Değerli
milletvekilleri, iktidar tarafından hayata geçirilen neoliberal politikalarla
eğitim ve bilim hızla bir kamu hizmeti olmaktan çıkarılıp piyasanın acımasız rekabet
koşullarına bırakılmaya çalışılmaktadır. 
Özellikle
1980’den sonra üniversitelerden başlanarak tüm eğitim ve bilginin öncelikle
ticarileştiğini, ardından metalaştırılıp tamamen piyasaya terk edilmeye
çalışıldığını ve hızla bir kamu hizmeti olmaktan çıkarıldığını görmekteyiz. 
İkili öğretim,
açık öğretim ve uzaktan öğretimin yaygınlaştırılması, yaz okullarının açılması,
özel öğrenci statüsünün getirilmesi, özel üniversite sayılarının her geçen yıl
artması, üniversitelerdeki sertifika programlarının çığ gibi artması ve benzeri
uygulamalarla gençlerimiz paralı eğitime mecbur hâle getirilmiştir. 
EĞİTİM SEN’in
raporuna göre, 2013 yılında, ikinci öğretimde okuyan öğrenci sayısının toplam
öğrenci sayısı içerisindeki yüzdesi 2002 yılı için yüzde 14 iken 2013
itibarıyla bu oran değişmemiştir. 
AKP dönemindeki
“Harçlar kaldırıldı.” söylemine rağmen 4,5 milyon üniversite öğrencisinin
ikinci öğretimde okuyan öğrencilerle birlikte yaklaşık 3 milyonu paralı
okumaktadır. Üniversitelerdeki ticarileşme süreci artarak devam etmektedir.
Artık bilim için, insan için, toplum için üniversite değil, piyasa için bilim,
piyasa için öğretim, piyasa için yayın ilkelerinin öne çıktığı bir üniversite
portresiyle karşı karşıyayız. 
Değerli
milletvekilleri, yükseköğretim sistemi bir bütün olarak düşünüldüğünde,
harçların yanında sistemin kendisine çeşitli finans kaynakları yaratmış olması,
üniversitelerin kâr amacı güder hâle getirildiğini göstermektedir. Örneğin,
2012-2013 dönemi için uzaktan eğitim sistemi dâhilinde 79 ön lisans ve 29
lisans programı mevcuttur. Uzaktan tezsiz yüksek lisans ücreti 4 bin-20 bin TL
arasında değişmektedir. Yine aynı dönemde, yaklaşık 100 bin öğrenci paralı
tezsiz yüksek lisans programlarına kayıtlı bulunmaktadır. 
Sayın Başkan,
değerli milletvekilleri; bugün üniversite eğitimi ve araştırmanın bir kamu
hizmeti olarak değil, bir meta olarak görüldüğünü, üniversite özerkliğinin
yalnızca mali özerklik olarak düşünüldüğünü, üniversiteler arası rekabetin
yaşandığını, üniversitelerde özellikle düşük akademik unvan ve görevlerde
sözleşmeli istihdam biçimlerinin yaygınlaştığını görmekteyiz. Tüm bu değişim ve
dönüşümler, üniversitenin bileşenlerinden biri olan öğrencileri de
etkilemektedir. Özellikle de emekçi ve yoksul aileler bu olumsuzluğu en çok
yaşayan kesimlerdir. 
Aileler
arasındaki derin ekonomik eşitsizlikler üniversite öğretimi süresinde
öğrenciler arasında da eşitsizlik üretmektedir. Bu eşitsizlik, öğrencilerin
gelir durumları, harcamaları, boş zaman aktiviteleri, geleceğe ilişkin
beklentileri ve benzeri birçok durumu doğrudan etkilemektedir. 
Yapılan bilimsel
bir araştırmaya göre öğrencilerin yüzde 4’ü hiç parası olmadığını, yüzde 20,8’i
de öğrenimini sürdürmek için yeterli parayı bulamayabileceğini dile
getirmektedir. Bir başka araştırmada ise gelir azlığının üniversite
öğrencilerinin başta gelen sorunlarından biri olduğu, yüzde 43’ünün 50 ile 250
TL arası parayla geçimlerini sürdürdükleri ve yüzde 6’sına ailelerinin para
göndermediği saptanmıştır. 
Eğitimin temel
bir hak olmasından yola çıkarak bu hakkın yerine getirilmesi sorumluluğu
devlete ait olmalıdır. Yükseköğretim herkes için erişilebilir, eşit ve tamamen
parasız olmalıdır. 
Değerli
milletvekilleri, bugün üniversite öğrencilerimizin karşılaştığı sorunların bir
diğeri de barınma sorunudur. Barınma hakkı, eğitim hakkının ayrılmaz bir
parçasıdır. Fakat eğitimin ticarileşmesi ve piyasalaştırılması politikaları,
üniversitelilerin barınma alanındaki sorunlarını da ağırlaştırmıştır. Devlet ve
vakıf üniversitelerinde okuyan yaklaşık 3 milyon üniversitelinin yüzde 60’ından
fazlası, yaşadığı ilin dışında üniversite eğitimi almaktadır. YURTKUR’un yurt
kapasitesi 350 bin civarındadır. Bu öğrenciler gittikleri şehirlerde barınma
sorunlarıyla baş başa bırakılmaktadır. Özetle, gençlerimize “Başınızın çaresine
bakın.” denilmektedir. Yetersiz olan bu yurtlar nedeniyle de barınma
ihtiyaçlarını kendileri karşılamaya zorlanmakta ve bu durum, barınma
sorunlarını çözemeyen öğrencilerin eğitim hakkından mahrum kalmasına ya da
eğitimlerini çok zor koşullar altında sürdürmelerine yol açmaktadır.
Sayın Başkan,
değerli milletvekilleri; sınırlı kapasitelerine rağmen, devlet yurtlarına
yerleşmeyi başaran üniversiteliler, bu defa da bu yurtlardaki kötü yaşam
koşullarıyla başa çıkmak zorunda kalmaktadır. 6-12 kişilik kalabalık odalar,
yetersiz etüt salonları, kırık dökük ve hijyenden uzak yaşam ortamları, ısınma
ve temizlik sorunu barınma koşullarını ağırlaştırmaktadır. Kalabalık odalarda
dinlenmek, ders çalışmak ve uyumak güçleşirken sağlıksız etüt salonlarında ders
çalışmak eziyete dönüşmektedir. 
Üniversitelilerin
zamanlarının büyük bölümünü geçirdikleri yurtlarda sosyal, kültürel, sportif
etkinliklerin azlığı, yurtlarda işleyen denetim ve baskı mekanizmaları
eşliğinde öğrencilerin kendi bağımsız etkinliklerinin engellenmesi, yurt
idaresi tarafından düzenlenen etkinliklerin hazırlanmasında öğrencilerin söz
hakkının olmaması devlet yurtlarının öğrenciler açısından gerçek bir yaşam
alanına dönüşmesini engellemektedir. Ayrıca, yeterli sağlık hizmetinin
sunulmaması, sosyal, psikolojik danışman personelin, rehberlik hizmetlerinin
verilmemesi de diğer sorunlar arasındadır. 
Sayın Başkan,
değerli milletvekilleri; gençlerimizin karşı karşıya kaldığı tüm bu sorunların
çözümü için, barınma hizmeti, tüm üniversitelilere eşit koşullarda parasız
yararlanacakları bir hak olarak sunulmalıdır. Üniversitelilerin barınma
sorununun çözülmesi için öğrencilerin barınma ihtiyaçlarını tam olarak
karşılayacak biçimde yeni yurtların yapımına başlanmalı, üniversite yurtları
parasız olmalı, yeni yurtlar yapılana dek öğrencilere kira yardımı
yapılmalıdır. Yurtlarda tüm hizmetler ücretsiz olarak sunulmalıdır. Yurtlardaki
barınma koşulları sağlıklı bir yaşamın ve eğitim sürecinin gereklerini
karşılayacak şekilde düzenlenmelidir. Yurtlarda öğrenciler üzerinde baskı
kurmaya dönük tüm uygulamalar, denetim ve kontrol mekanizmaları
kaldırılmalıdır. Üniversiteliler
kendi yaşam alanlarının düzenlenmesinde, ortak yaşama kurallarının
belirlenmesinde ve yurt yönetiminde söz, yetki, karar hakkına sahip
olmalıdırlar. 
Değerli
milletvekilleri, öğrencilerin karşı karşıya kaldığı diğer bir sorun ise
işsizlik. Birçok zorluğa göğüs gererek eğitimlerini tamamlayan gençler, mezun
olduktan sonra iş bulamamaktadırlar. Türkiye İstatistik Kurumunun 2014 yılı
işsizlik verilerine göre Türkiye’de toplam işsiz sayısı 3 milyonun üzerinde;
üniversite mezunu olan 20-34 yaş arası işsiz sayısı ise 650 bin civarındadır.
Yani her 100 işsizden 25’i üniversite mezunu. 
İstihdam
sıkıntısı belirli bölümlerde daha fazla gözle görülmektedir. Bunlar arasında en
fazla öne çıkan, her yıl çok sayıda mezun veren iktisadi ve idari bilimler
fakülteleri. Bu fakülte altında işletme, iktisat, iş idaresi, ekonomi,
ekonometri, çalışma ekonomisi ve endüstri ilişkileri, muhasebe ve finansal
yönetim, maliye, yönetim bilimleri, kamu yönetimi, siyaset bilimi, uluslararası
ilişkiler bölümleri bulunmaktadır.
Sayın Başkan,
değerli milletvekilleri; her yıl ortalama 30 bin kişi bu bölümlerden mezun
oluyor fakat gerek kamuda gerek özel sektörde istihdam şansı bulamayarak
üniversiteli işsizler arasına katılıyorlar. Yine, üniversitelerin eğitim
fakülteleri ile fen-edebiyat bölümlerinden mezun olan yaklaşık 350 bin
öğretmen, işsiz ve atama beklemektedir. Yine, on binlerce ataması yapılmayan
öğretmen, “ücretli öğretmenlik” adı altında emek sömürüsüne tabi tutularak
açlık sınırının altında ücretlerle çalıştırılmaktadırlar. Aynı şekilde, ön
lisans mezunu yüz binler ile üniversitelerin mimarlık ve mühendislik
fakültelerinden ve ziraat fakültelerinden mezun olanlar iş beklemektedirler.
Sayın Başkan,
değerli milletvekilleri; üniversite mezunu donanımlı bu gençlerimizin işsiz
kalması onların geleceğe yönelik umutlarını azaltmaktadır. Sayıları milyonları
bulan, umutları ve heyecanları tükenen mutsuz bir gençlik yetişmektedir.
Tüm bunlar göz önünde
bulundurularak bir taraftan nitelikli, özerk ve demokratik yeni üniversiteler
kurmak bir taraftan da bu üniversitelerden mezun olacak gençlerimizin işsiz
kalmasını engelleyecek istihdam politikaları oluşturmak zorundayız.
Konuşmamı
sonlandırmadan önce, üniversitelerin sahip olması gereken asgari şartları
taşıması ve akademik, bilimsel özgürlük ile kurumsal özerkliğin tesisi için
yükseköğretim sisteminin bütünlüğü içerisinde ele alınacak bir üniversite
yasasına ihtiyaç olduğunu vurgulamak istiyorum. Yapılacak bu yasayla,
yükseköğretim temel bir hak olarak kabul edilmeli, insan, toplum ve doğa
yararına, parasız, bilimsel, ana dilinde, nitelikli eğitim, üniversitelerin
kurumsal özerkliği, akademik özgürlük, tüm bileşenlerin katılımıyla demokratik,
eşitlikçi, öz yönetim, etnik ve cinsiyete dayalı her türlü ayrımcılığın reddi
güvence altına alınmalıdır. Bu temelde, üniversite bileşenleri başta olmak
üzere, toplumsal tüm kesimlerin görüşleri alınarak hem YÖK’ün üniversite ve
bilim üzerinde yarattığı tahribat tüm boyutlarıyla ortaya konulmalı hem de
eğitimi bir meta olarak ele almayan, bilimsel ve akademik özgürlüğü esas alan
bir yükseköğretim sistemine nasıl geçileceği belirlenmelidir.
Sayın Başkan,
değerli milletvekilleri; üniversitelerin toplumsal sorunlarla ilişkileri,
üniversite-sanayi iş birliğinin ötesine geçmeli ve kamu kesimi yanında yerel
yönetimler, işçi sendikaları ve sivil toplum örgütleri aracılığıyla diğer
toplum katmanlarını da kapsayıcı bir nitelik kazanmalıdır. 
Türkiye’de de
üniversiteler, insan, toplum ve doğa yararına yeniden kurgulanmalı, özerk
yapılara dönüştürülmeli ve öğretim üyeleri ve öğrencileriyle birlikte dünya
bilim ailesinin üretken bir ferdi hâline gelmelidir diyor, tekrar Genel Kurulu
saygıyla selamlıyorum. (HDP sıralarından alkışlar) 
BAŞKAN –
Teşekkür ederiz Sayın Dora. 
Cumhuriyet Halk
Partisi Grubu adına Mersin Milletvekili Aytuğ Atıcı.
Buyurunuz Sayın
Atıcı. 
CHP GRUBU ADINA
AYTUĞ ATICI (Mersin) – Teşekkür ederim Sayın Başkan. 
Değerli
milletvekilleri, 706 sıra sayılı Kanun Teklifi’nin tümü üzerinde Cumhuriyet
Halk Partisi Grubumuz adına söz almış bulunuyorum. Siyasi kariyerlerini ve
kazanımlarını hiç kimsenin gölgesine borçlu olmayan milletvekillerini saygıyla
selamlıyorum. 
Değerli
arkadaşlar, bu teklif ile 3 yeni üniversite kuruyorsunuz, hayırlı uğurlu olsun.
Bizim, yeni üniversite kurulmasına hiçbir itirazımız olmaz. Kurulan bu
üniversiteler Balıkesir ili Bandırma ilçesinde Bandırma Onyedi Eylül
Üniversitesi, Hatay ili İskenderun ilçesinde İskenderun Teknik Üniversitesi, Antalya
ili Alanya ilçesinde Alanya Alaaddin Keykubat Üniversitesi. Biz, bu
üniversitelerin kurulmasından sadece ve sadece memnun oluruz. 
Şimdi,
konuşmamın hemen başında sizlerden bir de ricada bulunmak istiyorum: Daha önce
milletvekillerimiz tarafından verilen ve Tarsus’ta bir üniversite kurulmasına
dair kanun teklifi bu kanun teklifleriyle beraber birleştirilmemiş. Hâlbuki
aynı yasa üzerinde değişiklik yapan ve Tarsus’ta bir üniversite kurulmasını
isteyen bir teklifti bu. Bu teklifi sanıyorum Komisyon değerlendirmemiş ve
diğer tekliflerle birleştirmemiş.
Burada Sayın
Komisyon ve Sayın Bakan eğer uygun görürler ise Komisyonun çoğunluğunu
sağlayarak, biz bir teklif hazırladık Tarsus üniversitesinin kurulması için,
Tarsus’ta bir üniversite kurulması için. Eğer hakikaten böyle bir iyi niyet söz
konusu ise bütün milletvekili arkadaşlarla beraber birazdan ek madde ihdası
şeklinde sizlere sunacağız ve sizlerden bu konuda yardım isteyeceğiz.
Sayın Bakan, bu
yeni bir şey değil, daha önce sunulan bir teklifti ancak birleştirilmesi ya
gözden kaçtı ya unutuldu. Eğer uygun görürseniz, Tarsus gibi Türkiye'nin en
büyük ilçesinde, nüfusu 500 bini geçen ilçesinde bir üniversitenin kurulması ve
burada öğrencilerimizin eğitim almaları uygun olur diye düşünüyoruz. Evet, eğer
onu da kabul ederseniz, böylece 4’üncü üniversitemizi de kurmuş olacağız. 
Peki, bu
üniversiteleri bu şekilde kurarken, fırsat bu fırsat, üniversitelerimizin
durumlarına bir bakalım ve gözbebeğimiz olan üniversitelerimizin durumlarını
nasıl düzeltiriz, ne gibi sorunlar var ve nasıl daha ileriye götürebilirizi hep
beraber konuşma fırsatı bulmuş olalım. 
Dünyanın her
yerinde, özellikle ileri ülkelerde ya da ilerlemeye başlayan ülkelerde
üniversiteler, o ülkenin lokomotifidir ve siyasete yön verir; siyasiler, hükûmetler
üniversitelerin kendi alanlarında ürettikleri bilgiyi alırlar, bunu bir
politika hâline getirirler ve ülkenin ihtiyaçlarını bu şekilde gidermeye
çalışırlar. 
Peki, bizde
üniversitelerin durumu acaba nasıl? Ben bu soruya kendi cümlelerimle cevap vermeyeceğim,
Sayın YÖK Başkanının cümleleriyle cevap vereceğim. Dün Sayın YÖK Başkanı, aynen
alıntılıyorum, şöyle diyor: “Akademik ortam bugün değil vasat, vasatın
altındadır maalesef.” Bakın arkadaşlar, bu bir haykırıştır, bu bir çığlıktır.
YÖK Başkanı elbette sizin tarafınızdan görevlendirilmiştir, elbette size yakın
olması bir noktaya kadar doğal karşılanabilir, birlikte iş yapıyorsunuz,
üniversite yaşamını beraber yönlendiriyorsunuz ama Sayın YÖK Başkanı aynı
zamanda bir profesördür ve ömrünü akademide geçirmiş bir arkadaşımızdır. Bir
yandan size hizmet eder iken diğer yandan da dönüp size çığlık atıyor,
haykırıyor, diyor ki: “Akademik ortam bugün Türkiye’de değil vasat, vasatın
altındadır maalesef.” Şimdi, bunu söylediği için YÖK Başkanını hiçbirimiz suçlayamayız
çünkü gerçekleri söylüyor. Peki, bize düşen nedir Sayın Bakan? YÖK Başkanımızın
bu şekildeki serzenişi, haykırışı, çığlığı, ne derseniz deyin, bize düşen bunu
almak, değerlendirmek, neden üniversitelerimiz vasatın altındadır, buna bakmak
ve Sayın YÖK Başkanı ve diğer akademisyenlerle birlikte nasıl düzeltebilirize
bakmaktır. 
Peki, Sayın
Cumhurbaşkanı, acaba üniversitelerin bu kadar çok fazla olması, özellikle tıp
fakültelerinin bu kadar çok fazla olmasına ne diyor? Yine, kendi sözlerimle
değil, Sayın Cumhurbaşkanının rektörleri topladığı bir toplantıdaki sözlerinden
alıntı yapıyorum. Diyor ki Sayın Cumhurbaşkanı: “Tıp fakültesi sayısının kâfi
düzeye geldiğini görüyorum.” Bakın, Cumhurbaşkanı “Tıp fakültelerinin sayısının
ülkemizde kâfi düzeye geldiğini görüyorum.” Niye bunu söylüyor? Çünkü
rektörler, tamamı Cumhurbaşkanı tarafından atanmış olan rektörler, ama yeni
Cumhurbaşkanı, ama Sayın Gül tarafından atanmış olan rektörler, hepsi
“Ülkemizde tıp fakültelerinin sayısı çok fazladır. Yeni tıp fakültesi
kurulmasına ihtiyaç yoktur. Gelin, bu popülist yaklaşımdan vazgeçelim.” diyor.
Bunu söyleyen kimler? Rektörler. Sayın Cumhurbaşkanı rektörlerin bu değerli
isteklerine kulak veriyor ve diyor ki: “Tıp fakültelerinin sayısı kâfidir.”
Peki, siz ne yapıyorsunuz AKP Hükûmeti olarak? Cumhurbaşkanı, rektörler, herkes
diyor ki “Tıp fakültesi yeter.”, siz kalkıyorsunuz, geçen hafta Sağlık
Bilimleri Üniversitesine bağlı bir tıp fakültesi kuruyorsunuz, bugün de Alanya
Alaaddin Keykubat Üniversitesine bağlı bir tıp fakültesi kuruyorsunuz. 
SADIK BADAK
(Antalya) – O zaten var efendim, zaten var. 
AYTUĞ ATICI
(Devamla) – Şimdi, Antalya’da daha önce kurulmuş olan büyük bir tıp fakültesi
var iken Alanya’ya bir üniversite kuracağınızı varsayarak oraya bir üniversite
yavrulatıyorsunuz, şimdi o üniversiteyi de Alanya’ya bağlıyorsunuz. Daha
önceden var, yok; demem o ki bütün rektörler, hatta Cumhurbaşkanı, bizler bu
kürsülerden, sizler, AKP’nin öğretim üyeleri kendi aranızda konuşurken “Tıp
fakültelerinin sayısı yeter. Doktor sayısı çok kısa süre içerisinde istenilen
düzeye gelecek, artık yenisini kurmayalım.” derken şimdi yeniden tıp fakültesi
kuruyorsunuz. Birinizin bana bunu anlatması lazım. Herkesin aklı başında,
herkes bu ülkenin menfaatleri için çalışıyorsa, Allah rızası için biri çıkacak
buraya, gelecek, diyecek ki: “Efendim, biz şu sebepten dolayı tıp fakültesi
kuruyoruz.” Her şeyi stratejik bir şekilde planlamak mecburiyetindesiniz. Eğer
bunu bu şekilde yapmazsanız, bu durumda, çok yakın bir gelecekte doktorlarımız
da iş arar, yurt dışına gider konuma gelecektir. Bunu yapmaya hakkınız yok. Tıp
fakültelerinin sayısını artırdığınız zaman, buraya başvuran öğrencilerin
yüzdelik dilimlerini de düşüreceksiniz. Allah’tan, YÖK sizin bu siyasi
tarzınızı anladı da tıp fakültelerine bir kota getirdi, “Belli bir puanın
altında olanları bu fakültelere almayacağım.” dedi. Yani, iş siyasilerin eline
kalırsa, iş iktidarın eline kalırsa bırakın her ili, neredeyse her ilçeye bir
tıp fakültesi kuracak ve siyasi popülizm yapacak, dedi -bunları YÖK Başkanı
söylemiş değil ama ben böyle okuyorum en azından- ve tıp fakültelerine girişe
bir kota getirdi. Bu iyi bir şey mi? İyi bir şey. Daha iyisi nedir? İyi
planlama yaparak tıp fakültelerini buna göre kurgulamanızdır. Zor mudur? Hayır.
Sadece siyasi hırslarınızı ülkenin çıkarlarının bir adım gerisine koyun. İki
adım demiyorum, bir adım gerisine koyarsanız biz bu işi çözeriz. 
“Üniversitelerimizin
sorunlarını konuşacağız.” dedik. Peki, bu kadar üniversite kuruyoruz, bu kadar
üniversiteye öğrenci davet ediyorsunuz, öğrencilerin yurt sorunları çözüldü mü?
Hayır, çözülmedi. Üniversiteleri tabela üniversitesi şeklinde kurmadan önce,
buraya kaç öğrenci alacağınız da belli olduğuna göre… E, ne var? Yani, akıl
diyor ki: “Yahu, önce bu çocukların barınacağı yeri hazırla, ondan sonra bu
çocuklara de ki ‘Gel, üniversiteye kayıt yaptır, ben senin barınma sorununu da
çözdüm.’” Benim aklım böyle söylüyor ama sizin aklınız böyle söylemiyor olacak
ki hâlâ öğrencilerin sadece yüzde 20’sine devlet yurtlarından barınma imkânı
tanıyabiliyoruz Sayın Bakan. Bu, gerçekten utanılacak bir durumdur.
Peki, her zaman,
her seçim öncesi buraya getirdiğiniz öğrenci harçlarını çözdünüz mü? Hayır,
çözmediniz. Sayın Cumhurbaşkanı Başbakanlığı döneminde “Harçları kaldırdık,
harçları kaldırdık.” diye çok ciddi şekilde söylemlerde bulunup oy isterken biz
bu kürsüye çıktık, dedik ki: “Hayır, harçları kaldırmadınız; sadece, Bakanlar
Kurulu kararıyla erteliyorsunuz.” Şimdi, harçları kaldıracak bir kanun teklifi
geçen hafta getirmiştiniz ancak eğer öğrenci yanılır yunulur da bir altı ay
uzatırsa süreyi bu sefer harcı katlamalı olarak alacaksınız.
İkinci
öğretimden niye harç alırsınız hiç anlamam. İkinci öğretimi de biz üniversite
mezunu sayımız yükselsin diye yapmıyor muyuz? Yapıyoruz. Peki, neden ikinci
öğretimde harç alıyorsunuz? Ben biliyorum, oraya ders vermeye giden hocaların
parasını çıkarmak için. Ama bunu yapmayın. Eğer benim ülkem üniversite
hocalarının parasını ödeyemeyecek kadar bir duruma geldiyse yazıktır, bu
Hükûmetin de bir dakika yerinde durmaması gerekiyor. 
Peki, şimdi
bütün, üniversitelerdeki fakülte sayılarını ve isimlerini okumayacağım ama tıp
fakültesinden tutun, mühendisliklere, efendim, çeşitli hukuk fakültelerine,
veterinerliklere kadar pek çok fakülteyi, yüksekokulu burada kuruyorsunuz. Bu
çocuklar mezun olduktan sonra ne olacaklar Sayın Bakan? İşleri hazır olacak mı
acaba; yoksa, işsizler ordusunu beyaz yakalılardan mı oluşturacaksınız? Bunun
kararını vermeden bu kadar çok üniversite açmanın ne hayrı olacağını vallahi ben
de bilmiyorum. Ben olsam, benim aklım diyor ki: “Bu çocukların istihdam
sorununu da çözeyim ve arz-talep meselesine göre fakülte kurayım, üniversite
açayım ve bu çocuklar mezun oldukları zaman ‘Ne iş olsa yaparım ağabey.’
demesinler.” Üniversite mezunu olan, yüksek lisans yapmış olan pek çok insan
bugün belediyelerde, taşeron işlerinde asgari ücrete çalışmak zorunda
kalıyorlar ve bunların ruh sağlıkları bozuluyor. İşsiz kalsalar daha kötü, o
nedenle bunlar asgari ücretli işleri kabul ediyorlar. Siz Çalışma ve Sosyal
Güvenlik Bakanlığı aracılığıyla iş garantili meslek edindirme kursları açmayı
biliyorsunuz çünkü insanlar oralara para veriyorlar, para kazanıyorsunuz ve
meslek edindirme garantili, iş bulma garantili kurslar açıyorsunuz. Ben de size
diyorum ki: Madem aklınız buna yetiyor, gelin, bu fakültelerden mezun olacak
olan çocuklarımızın da muhakkak, hep birlikte istihdam işlerini de garanti
altına almış olalım.
Peki,
kuracağımız bu üniversiteler, konuşmamın başında söylediğim gibi, acaba size
yön verebilecek mi? Acaba bu üniversiteler Türkiye Cumhuriyeti Hükûmetine yön
verip “Türkiye’nin en önemli sorunlarının çözüm yolları şunlardır.” diyebilecek
mi? Ben bugüne kadar duymadım Hükûmetiniz döneminde. Ağzını açıp da
“Türkiye’nin şöyle bir sorunu var. Çözüm yolları da bilimsel yöntemlerle
şudur.” diyen kaç öğretim üyesi varsa içeri aldınız, haklarında davalar
açtınız. Yüzlercesini sayabilirim hakkında dava açılan veya içeri atılan
öğretim üyelerinin. Eğer biz bu insanları, bilim insanlarını özgür bırakmayacaksak,
özgürce düşünüp bizi eleştirmelerini istemeyeceksek, vallahi bu üniversiteleri
kurmanın da hiçbir şekilde bir anlamı yok.
Peki, yiğitçe
konuşamadılar bu öğretim üyeleri. Hiç olmazsa, acaba, Hükûmetimize yön verecek
bilgileri üretip size gizliden gizliye verseler olmaz mı? Eh, yani bu kadar
diktatörce bir yönetimde belki düşünülebilir. Yani, bilim insanları
çalışsınlar, Hükûmete bilgi üretsinler ve çözüm yolları üretsinler. Tamam, yani
totaliter yaklaşımlarda bu olabilir. Yani, hani, saraya gider, beste yapar;
saraya gider, şiir yazar; öğretim üyeleri de saraya gelsin, çözüm yolları
önersin ama bu mümkün değil. Neden biliyor musunuz? Çünkü, öğretim üyeleri eve
ekmek götürebilmek için gece gündüz çalışmak mecburiyetinde.
Bakın, öğretim
üyesi ekmek peşine düşmüş. Ya ikinci öğretimde kendi normal mesaisi bittikten
sonra ders veriyor veyahut da sizin tıp fakültelerine bulaştırdığınız ve daha
sonra bütün hastanelerde yaydığınız performans sistemi çerçevesinde yirmi dört
saat, üç yüz altmış beş gün çalışıyor. 
Arkadaşlar, ben
bir öğretim üyesiydim, tıp fakültesinde çok uzun yıllar çalıştım. Buraya
gelmeden önce arkadaşlarımın yıllarca yıllık izin kullanmadığını bilirim.
“Kullansın kardeşim.” diyebilirsiniz; hayır, kullanamıyorlar çünkü
kullandıkları zaman çok ciddi şekilde maaş kesintisine uğruyorlar. Ve bu
insanlar, dinlenmeden çalıştıkları için, bilim üretemiyorlar; bilim
üretemedikleri için de bizim dünyadaki yerimiz, maalesef, utanılacak düzeyde.
Bakın, şimdi,
sizlere üniversitelerde üretilen bilgilerin ne işe yaradığını anlatmaya
çalışayım. 
Bakın, 34 OECD
ülkesi arasında okuma becerisinde 32’nciyiz arkadaşlar. 
Bakın, Sayın
Bakan, bu rakamları… Sayın Bakanım…
BAŞKAN – Siz
Genel Kurula hitap ediniz.
Buyurunuz Sayın
Atıcı.
AYTUĞ ATICI
(Devamla) – Bazı önemli rakamlar vereceğim, o yüzden bunların dinlenmesinde
yarar olduğunu düşünüyorum. 
Sizin
kurguladığınız bu eğitim sistemiyle, üniversitelerin ürettikleri bütün
bilgilere rağmen bu bilgilerin kullanılamaması doğrultusunda okuma becerisinde
34 OECD ülkesi arasında 32’nciyiz. 
Sayın Bakan, siz
de öğretim üyesisiniz. Bizim acilen, derhâl, üniversite kurmak yerine “Mevcut
üniversitelerimizi nasıl etkin hâle getirebiliriz”i konuşmamız lazım. Bunu
yapmazsak eğer, bu utanç tablosu bize yeter. 
Bakın, eğitim
harcamalarında yine 34 ülke arasında 33’üncüyüz. Buna FATİH Projesi’ne
harcadığınız paralar da dâhil Sayın Bakan, oraya verdiğiniz paralarla bile hâlâ
33’üncüyüz. 
Nüfusumuzun
ortalama eğitim yılı altı buçuk yıl. Yani, üniversite açmakla bu işler
yetmiyor. 
Dünya Demokrasi
Endeksi’nde 89’uncu sıraya geriledik Sayın Bakan. Tüm dünyada özgür ülkeler
arasında 112’nciyiz. 
Şimdi, eğer
sizin kuracağınız bu üniversiteler özgür ve özerk olmayacaksa, AKP’nin arka
bahçesi hâline gelecekse, yine öğretim üyelerini içeriye tıkacaksanız, yine
öğrenciler parasız eğitim istedi diye toplayıp içeriye atacaksanız, vallahi, bu
üniversiteleri kurmanın bir anlamı yok çünkü rakamlar geriliyor. Eğer mevcut
üniversitelerimizi aktif hâle getirirsek rakamlar biraz iyiye doğru gidebilir.
O yüzden, insani gelişmişlikte bile 93’üncü durumda olan ülkemizin kurtuluş
yolu, bir, demokrasi; iki, özgür üniversite yaşamından geçer, başka hiçbir
yerden geçmez. Eğer biz demokratik bir şekilde yönetilirsek o zaman ekonomi de
uçar, üniversite de genel anlamda hizmetleriyle bize hem demokrasiyi getirir
hem de bu rakamlarda iyileşmeyi getirir. Genel anlamdaki eşitsizliklere
baktığınız zaman ülkemizde, 84’üncü sıradayız tüm dünyada değerli arkadaşlarım.
84 ülke benden daha eşit. Ben bunu hazmedemiyorum. Eğitimde eşitsizlikte
102’nci sıradayız -istediğiniz kadar üniversite açın- gelirde eşitsizlikte
65’inci sıradayız. İstediğiniz kadar üniversite kurgulayın, hiçbir şekilde bir
işe yaramayacaktır. Size diyoruz ki “Üniversite kurmayı bırakın, gelin YÖK’ü
kaldıralım.” Hani diyordunuz ya, “Faşist darbeciler YÖK’ü kurdular, cuntacılar
YÖK’ü kurdular, biz bunu kaldıracağız.” diye bas bas bağırıp meydan meydan
gezip oy almıştınız ya, işte o YÖK’ü gelin kaldıralım, hiçbir şekilde bir
itiraz yok, bizim de ısrarla söylediğimiz ve isteğimiz şey budur. Ama, siz
üniversite kurmayı külliye kurmayla eşit addediyorsunuz. Ben bu kürsüden
yaptığım bir konuşmada “Mersin’de külliye kuruyorsunuz.” dediğim zaman “Evet,
üniversiteler terörist yetiştiriyor, külliyelerde hiç olmazsa düzgün insan
yetişir.” diyerek buradaki milletvekili arkadaşlarım maalesef Meclis
kayıtlarına böyle notlar düşürdüler. Gelin, adam gibi üniversite, özgür, özerk
üniversite kuruyorsak kuralım, beceremiyorsak bari bırakalım, daha da fazla
rezil olmasın.
Saygılar
sunuyorum. (CHP sıralarından alkışlar) 
BAŞKAN
– Teşekkür ederiz Sayın Atıcı.
ADİL
ZOZANİ (Hakkâri) – Sayın Başkan…
BAŞKAN
– Buyurunuz Sayın Zozani.
ADİL ZOZANİ
(Hakkâri) – Sayın Başkan, elimizdeki bu rapor yani...
BAŞKAN – Nedir
konu?
ADİL ZOZANİ
(Hakkâri) – Komisyon, İç Tüzük 26’ya göre toplanmış ve gündemine hâkimmiş gibi
bir rapor düzenlemiş ancak biraz önce sayın hatip kürsüden bir başka teklifi
gündeme getirdi. Benim de 2809 sayılı Yasa’da değişiklik yapılmasını arzu
ettiğim kanun teklifim var. Ne zaman vermişim? 5/6/2013. Komisyonun gündeminde
(2/1616) esas numarasıyla duruyor. İç Tüzük 26’da der ki: “Teklifleri olan
ilgili vekiller ya da birinci sırada yer alan vekil Komisyona çağrılır ve
teklifinin gündeme alınması hususu değerlendirilir.” Ayrıca İç Tüzük 35 de der
ki: “Komisyonlar birbirleriyle ilgili olarak görülen teklifleri birleştirerek
görüşürler.” 
Şimdi,
birleştirilmemiş, raporda herhangi bir şekilde söz edilmiyor. Bu bir teklif.
Teklifleri görüşüyoruz. Aynı yasada, yapılmış, 8 teklif birleştirilmiş ancak
bizim de daha öncesinden yani burada sıra sayısı verilen bütün tekliflerden
önce verdiğimiz kanun teklifimiz gündeme alınmamış. Sizin bu durumda İç
Tüzük’ün 14’üncü maddesinin (6)’ncı fıkrasına göre işlem yapmanız gerekiyor.
Meclis Başkanlık Divanı Komisyon çalışmalarını denetlemekle yükümlüdür.
Komisyon, İç Tüzük 26’ya göre eksik işlem yapmış ve gündemine hâkim olmaksızın
bir toplantı gerçekleştirmiştir. Bu durumda -üzülerek ifade ediyorum- bu yasayı
görüşüyor olmak yanlıştır. 
BAŞKAN – Şimdi,
Sayın Zozani, bu konuda söylediklerinizin haklı gerekçeleri olabilir, vardır da
maddelere göre. O zaman itiraz etmiş olmanız -herhâlde itiraz etmişsinizdir-
eğer ki gündeme alınmamışsa belki şimdi yeniden gözden geçirilip
değerlendirilebilir diye düşünmekteyim. Onun için, biz…
ADİL ZOZANİ
(Hakkâri) – Sayın Başkan ama biz İç Tüzük’e göre de işlem yapacağız burada,
başka bir referansınız yok, biz İç Tüzük’e göre işlem yapacağız.
BAŞKAN – Evet,
yapacağız fakat tekrar madde ihdasına dair bir yöntem de var Sayın Zozani,
madde ihdasına dair de bir yöntem var.
ADİL ZOZANİ
(Hakkâri) – Bu yasama çalışmalarımızı yaparken elimizde bir İç Tüzük, bir
Anayasa vardır, ona göre değerlendirme yapacağız. Sizin, İç Tüzük’ün 14’üncü
maddesinin 6’ncı fıkrasına göre şu anda işlem yapmanız gerekiyor. Komisyon
kendi gündemine hâkim olmaksızın bir toplantı gerçekleştirmiş ve Meclis
gündemine bir rapor getirmiştir, bu rapor eksik ve yetersizdir. Eksik olan bir
raporu bu şekilde görüşmeye devam etmemiz doğru değildir.
BAŞKAN – Sayın
Zozani, şu anda bizim bir şey yapma yetkimiz yoktur. Siz yeni madde ihdası
konusunda tekrar bir görüşme yapabilir, bunu tekrar gündeme getirebilirsiniz,
bir önerge vererek Komisyonla bir şekilde bu mutabakatı da tekrar burada
sağlayabilirsiniz. Eksik bir işlem yapılmış olursa Genel Kurulda bu işlemlerin
yeni baştan ele alınması gibi de bir usul var. Yapılmış ve bitmiş Komisyon
işlemi için bizim burada bir müdahale yetkimiz de yoktur, bunu da gayet iyi
biliyorsunuz. Onun için, yeni madde ihdası konusunda Komisyonla uzlaşmanızı,
Bakanla tekrar bu konu üzerinde istişare etmenizi öneriyorum ve bu konuda da
bir gelişme sağlayabilirsiniz.
ADİL ZOZANİ
(Hakkâri) – Sayın Başkan, bu tavrınız İç Tüzük 14’e göre doğru bir tavır
değildir, usul tartışması talep ediyorum.
BAŞKAN –
Buyurun, açayım.
MEHMET DOĞAN
KUBAT (İstanbul) – Lehte…
ADİL ZOZANİ
(Hakkâri) – Aleyhte…
BAŞKAN –
Aleyhte, Sayın Zozani.
MEHMET GÜNAL
(Antalya) – Aleyhte…
BAŞKAN –
Aleyhte, Sayın Günal.
Lehte, Sayın
Kubat.
LEVENT GÖK
(Ankara) – Lehte…
BAŞKAN – Lehte,
Gök.
Sayın Kubat,
buyurunuz. (AK PARTİ sıralarından alkışlar)

IX.-USUL HAKKINDA GÖRÜŞMELER
1.- Oturum Başkanı TBMM Başkan Vekili Şükran Güldal
Mumcu’nun, raporun eksik olduğu itirazına rağmen 706 sıra sayılı Kanun
Teklifinin’nin görüşmelerine devam edilmesi yönündeki tutumunun İç Tüzük
hükümlerine uygun olup olmadığı hakkında

MEHMET DOĞAN
KUBAT (İstanbul) – Sayın Başkanım, çok değerli milletvekili arkadaşlarım;
açılan usul görüşmesinde Başkanlığımızın mevcut 706 sıra sayılı Teklif’in
görüşmelerinin devamında bir mahzur olmadığı yönündeki tutumunun lehinde
görüşlerimi ifade etmek üzere söz almış bulunuyorum. Bu vesileyle yüce heyetinizi
saygılarımla selamlarım.
Değerli
arkadaşlar, İç Tüzük’te bir kanun teklif veya tasarısının komisyonlarda ne
şekilde işlem göreceği, Genel Kurulda ne şekilde işlem göreceği ayrıntılı
olarak düzenlenmiştir. Milletvekili arkadaşlarımızın çeşitli sosyal meselelerin
çözümüne yönelik olarak elbette ki teklifleri olabilir. Bu minvalde
üniversitelerle ilgili olarak çok sayıda teklif bu 706 sıra sayılı Rapor’da 8
tane -benim görebildiğim kadarıyla- teklif birleştirilmiş ve 26’ncı madde
çerçevesinde Komisyon kendi gündemine hâkim biçimde olarak bu üniversite
kurulmasına dair teklifleri enine boyuna incelemiş. Bunun dışında bazı teklifler
de olabilir, bunlarla ilgili de 35’inci maddenin (1)’inci fıkrasındaki yetkisi
çerçevesinde zaten ilgili gördüğünü birleştirme noktasında bir takdirî yetki
var, mecburi de değil o yani ilgili görse bile yine birleştirmeyebilir ama buna
rağmen 8 tane teklif birleştirilerek şu sıra sayısının olduğu rapora bağlanmış.
Şimdi, burada,
değerli arkadaşlar, daha önce de iki defa buna benzer bir usul tartışması
yaptık. Yani bir teklifte 100 madde olabilir, bir diğerinde 50 madde olabilir,
komisyon her teklifin her maddesini ayrıntılı olarak “Ben işte şu yönüyle
reddettim, bu yönüyle kabul ettim.” diye tek tek ayrıntılı olarak belirtmek
mecburiyetinde değil, İç Tüzük’te böyle bir hüküm yok. Orada komisyon üyeleri
zaten önündeki tekliflerle ilgili olarak değerlendirmelerini yapar, vereceği
önergelerle onlardan gerekirse esinlenmek suretiyle orada teklife madde ilave
edebilir, çıkarabilir. Komisyon da zaten bu tekliflerle bağlı değil,
tekliflerin içeriğiyle ilgili gerekli değişiklikleri yapabilir, aynen veya tadilen
kabul edebilir ve bu şekilde raporunu oluşturur. Dolayısıyla, tekliflerin her
birisinin ayrı ayrı zikredilmek suretiyle ona dair yapılan işlemin ne olduğunun
da komisyon raporunda belirtilmesine dair bir mecburiyet yoktur. Komisyonun
toplantıları aşamasında bütün bu konulara vâkıf olduğu, bunları bildiği
varsayılır. Ve bu çerçevede oluşturulan raporun şu anda görüşülmesinde İç
Tüzük’e aykırı herhangi bir yön yoktur, Başkanımızın tutumu yerindedir.
Yüce
heyetinizi saygılarımla selamlıyorum. (AK PARTİ sıralarından alkışlar) 
BAŞKAN
– Teşekkür ederiz Sayın Kubat.
Buyurunuz
Sayın Zozani. (HDP sıralarından alkışlar) 
ADİL
ZOZANİ (Hakkâri) – Teşekkür ederim Sayın Başkan.
Sayın
Başkan, milletvekilinin iki görevi vardır, yasama Meclisinin iki görevi vardır.
Birincisi: Yasa yapmak. İkincisi: Denetim görevini yerine getirmek.
Şimdi,
milletvekili eğer burada teklif veriyor ve ilgili komisyonun gündeminde duruyor
ise o komisyon toplanıp ilgili maddeyle doğrudan bağlantılı bir toplantı
gerçekleştirdiği zaman, bir rapor hazırladığı zaman milletvekillerinin o ilgili
konuyla bağlantılı olarak verdikleri teklifleri görüşmek durumunda.
Şimdi,
burada, kimisi Milliyetçi Hareket Partisi sayın milletvekillerinin, kimisi
iktidar partisi sayın milletvekillerinin, 8 tane teklif var. Birleştirilmiş,
görüşülmüş, bir rapor oluşturulmuş ancak aynı yasada, bakın, aynı yasada bizim
de değiştirilmesini öngördüğümüz kanun teklifimiz var ve birleştirilmemiş.
Şimdi,
Doğan Bey biraz önce kendisiyle çelişti. 35’i yorumlarken tasarı ile teklifi birbirleriyle
bağlamak için kırk dereden su getirdiler, burada komisyonların yaptığı işi
mazur göstermeye çalıştılar ancak burada 8 tane teklif var ve birleştirilmemiş
ayrıca teklifler var. İlk defa eğer komisyon böyle bir raporu doğru dürüst
oluşturup getirmiş olsaydı “İç Tüzük 35’i doğru uygulamış.” deriz ama bunu
yapmamış. Neye göre yapmamış? Şimdi, komisyon İç Tüzük’ün 26’ncı maddesine göre
toplanır. İç Tüzük’ün 26’ncı maddesinde komisyonun kendi gündemine hâkim olması
koşulu var. Eğer kendi gündemine hâkim değil ise Meclis Başkanlığının komisyonu
denetleme yetkisi devreye girer. Neye göre denetlersiniz? İç Tüzük’ün 14’üncü
maddesinin (6)’ncı fıkrasına göre denetlersiniz. Orada deniliyor ki: “Meclis
Başkanlığı komisyonları denetler.” Denetlememişsiniz, Başkanlık da yanlış
yapmış. Böyle bir raporu kabul edip Meclis Genel Kurulunun gündemine taşımış
olmak bile ayrıca bir tartışma konusudur. 
Şimdi,
teklifleri görüşülen sayın milletvekillerinin teklifleri çok değerli de
teklifleri birleştirilmemiş, aynı yasada değişiklik öngören diğer tekliflerin
birleştirilmemiş olması, görüşülmemiş olması daha mı az değerlidir? Böyle bir
değerlendirmeyi neye göre yapmıştır Komisyon? İhtiyaca göre. Neyin ihtiyacına
göre? Nerede propaganda yapacağına göre. Usule has eğer gerçekten biz yasaları
burada uygulayacak olursak YÖK Yasası’na aykırı bir işlem de burada
gerçekleştiriyorsunuz. YÖK Yasası’nda da şu amir hüküm vardır: Üniversitelerin
yurt sathına eşit dağılımı koşulu vardır. Onu göz önünde bulundurmadan bir yasa
yapıyoruz. Dolayısıyla, buradaki tutumunuz yanlıştır. Meclis Başkanlığının bu
gündemle Meclis Genel Kurulunu toplantıya çağırmış olması yanlıştır;
tutumunuzun aleyhindeyiz. 
BAŞKAN –
Teşekkür ederiz Sayın Zozani. 
Lehte, Ankara
Milletvekili Levent Gök. 
Buyurunuz Sayın
Gök. 
LEVENT GÖK
(Ankara) – Sayın Başkan, değerli milletvekilleri; aslında ortadaki sıkıntı
Sayın Başkanlık Divanının tutumundan ve kararından kaynaklanmıyor. Tablo,
komisyonlarda ve Meclise gelen kanun tekliflerinde iktidar partisinin kendi
önceliğine göre, kendi yaklaşımlarına göre kanun tekliflerini komisyonda
geçirmesi ve ondan sonra Meclise getirmesinden kaynaklanıyor. Burada aynı
konuda bizim de Cumhuriyet Halk Partisi olarak çeşitli illerde ya da ilçelerde
üniversite kurulmasına ilişkin kanun tekliflerimiz var. Nitekim, biz bunları bu
tasarı ve tekliflerle buraya gelmediği için ek madde ihdası olarak birazdan
Sayın Başkanlığa takdim edeceğiz. Çünkü, ihtiyaçların giderilmesi açısından
doğal olarak yurttaşlarımızın bize yönelik taleplerinin burada dile getirilmesi
ve aslında komisyonlarda bütün bunların hepsinin Meclis aşamasına gelinceye
kadar bir uzlaşma zemini içerisinde geçmesi gerekirdi. 
Burada iktidar
partisinin, az önce de belirttiğim gibi, kendi tutumunu öne çıkartan bir
anlayışı ve muhalefetten gelen her öneriyi erteleyerek, öteleyerek ya da
reddetmek suretiyle bir uzlaşma olmadan teklifleri ya da tasarıları Meclise
getirmesi esas büyük sıkıntı. Esasında birçok sorun komisyonlarda çok
rahatlıkla çözülebilecekken Mecliste böylesine tartışmalara neden olacak
uygulamalar da oluyor. Doğal olarak, ben, esas sıkıntının Hükûmetin tutumunda
ve AKP iktidarının tutumunda olduğunu düşünüyorum. Elbette üniversitelerimizi
biz bilimsel ölçüde her yerde, Türkiye’nin her yerinde olabildiğince
imkânlarımızca yurttaşlarımıza, gençlerimize sunmalı, bilimsel özerkliği içeren
bu üniversitelerin gerçekten gençlerimizin yetişmesine hizmet edecek bir tarzda
olmasına fırsat vermeliyiz. 
Biz, esasen, bu
getirilmiş olan teklifi de destekliyoruz. Arkadaşlarımız bu konuda açıklamalar
yapacaklar. Diğer daha sonra görüşeceğimiz kanunu kastetmiyorum. Bu konuda
önemli olan, baktığımız kıstas, ülkenin yararına, bilimselliği içersin,
özerkliği içersin ve gerçekten ihtiyacı olan her yerde devletin ihtiyaçları ve
imkânları doğrultusunda bu bilim yuvalarının sayısını artırabilmektir. 
Bu nedenle,
muhalefetten gelen önerilere ve tekliflere Hükûmetin, AKP Grubunun daha duyarlı
olmasını beklediğimizi ifade ediyor, hepinizi saygıyla selamlıyorum. 
Sağ olun. 
BAŞKAN –
Teşekkür ederiz Sayın Gök. 
Aleyhte, Antalya
Milletvekili Mehmet Günal. 
Buyurunuz Sayın
Günal. (MHP sıralarından alkışlar) 
MEHMET GÜNAL
(Antalya) – Teşekkür ederim Sayın Başkan. 
Değerli
milletvekilleri, burada Adil Bey’in söylediği şeyleri biz defalarca komisyonda
da yaşıyoruz, burada da yaşıyoruz. Maalesef, iktidar partisi grubu
milletvekillerimiz, grup başkan vekillerimiz, aceleden, ihtiyaçtan, gelenleri
birleştiriyorlar. Şimdi, teklifte –önerge olarak söyleyeceğiz ama siz yine
kabul etmeyeceksiniz- başka arkadaşlarımızın da teklifleri var. Efendim,
diyorlar ki: “Şu süreçten geçiyor.” Sayın İşler burada, komisyonun gündeminde
bekleyen başkaları da var. TÜRGEV’in acelesi var da diğerinin yok mu? Özel
üniversite de var, bekliyor. Arkadaşlarımız şubatta vermiş, martta vermiş,
onlar da bekliyor. Efendim, böyle bir şey olabilir. Şunu diyebilirsiniz: “İşte,
bir planlama yapıyoruz, şurada var.” Öyle bir şey de yok çünkü geliyor, o ilin
milletvekilleri imzayı atıyor, veriyor, o anda onların söylediği kulis geçerli
olursa orada bir üniversite kuruyorsunuz. Böyle olmaz. Yani bu şekliyle
yapıldığı zaman o tekliflerin tamamını taramak lazım. Onu taradıktan sonra da
oturup YÖK’le konuşmak lazım, buralarda… Siz, şimdi “Konuştuk.” diyeceksiniz
ama biz her seferinde konuşuyoruz. İçinde, kurulan üniversitelerle ilgili
sıkıntı var; içindeki enstitülerle ilgili, fakültelerle ilgili sıkıntılar var.
O bölgenin özelliklerine göre kurulmayan moda hâlinde “Şu fakülteyi de
kuralım.” diyor arkadaşlar. Vatandaş geliyor… İster, vatandaşa kaldı mı hepsini
istiyor. Ama orada kuruması uygun mudur değil midir, o ilde hangi tarz bir
fakülte olması gerekir, hangi mesleklerin ağırlığı var, maalesef olmuyor. Onun
için bunları tek tek alıp o teklifleri birleştirmediğimiz için… Burada var,
Sayın Başesgioğlu ve arkadaşlarının teklifi, siz komisyonu topladığınızda
gündeme alınmış durumdaydı. Yine aynı şekilde Sayın Şandır ve Sayın Öz’ün
Mersin’de Tarsus Üniversitesi kurulmasıyla ilgili talepleri var. Maalesef,
bunlar, o andaki iktidar partisi grubunun veya vekillerinin talebiyle bir
şeyler oluşuyor. Bakın, belli yerlerde daha önce oluşmuş. Üç partiden
arkadaşlarımız imza atmışlar, gelmişler, o ildeki üniversiteyle ilgili eksiklik
varsa tamamlamışlar, önergelerin bazılarında bakın bu yapılmış. Demek ki
istendiği zaman yapılabiliyor. Dolayısıyla bunların bu şekliyle Komisyonda ele
alınması gerekir, bu tekliflerin öncelikle orada gözden geçirilip
birleştirilmesi gerekir. Bu çerçevede bu tutumun doğru olmadığını düşünüyoruz.
Tabii, bu, sadece sizin Başkanlık Divanı olarak tutumunuzla ilgili değil ama
maalesef, AKP Grubunda arkadaşlarımızın “Biz yaptık, oldu.” anlayışından
kaynaklanıyor. Öncelikle bu işlerde oturup bunların önceden taranması, ilgili
şeyler varsa verilmesi, hatta komisyonda görüşülürken, siz de biliyorsunuz, gerekli
olanların madde olarak eklenmesini hep beraber yapabiliyoruz. Bunlar
yapılmadığı için de bu tip tartışmalar, bu tip itirazlar yaşanıyor. Bu sebeple
sizin şeyiniz olmamakla beraber bu hususta haklı olduğumuzu ve bunların böyle
yapılmaması gerektiğini bir defa daha söylemiş oluyorum.
Saygılar
sunuyorum. (MHP sıralarından alkışlar)
BAŞKAN –
Teşekkür ederiz Sayın Günal.
ADİL ZOZANİ
(Hakkâri) – Sayın Başkan, Komisyonun bir açıklaması olacak mı bu hususta?
BAŞKAN – Eğer
Komisyon bu konuda bir açıklama isterse tabii ki ona bu söz hakkını veririz. 
Buyurunuz Sayın
Erdemir.
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKAN VEKİLİ AVNİ ERDEMİR (Amasya) – Sayın
Başkan, değerli milletvekili arkadaşlarım; İç Tüzük’ün 37’nci maddesi çok net,
diyor ki: “Tasarı veya tekliflerle kanun hükmünde kararnamelerin esas
komisyonlara havale gününden itibaren en geç kırkbeş gün içinde
sonuçlandırılması gerekir. 
Bu sürenin
bitiminde, tasarı, teklif ve kanun hükmünde kararnamenin doğrudan Genel Kurul
gündemine alınmasını Hükûmet veya teklif sahipleri isteyebilirler. “
Diğer taraftan
26’ncı madde diyor ki: “Komisyon gündemine hâkimdir, üyeleri tarafından gündeme
alınması teklif edilen işler hakkında karar verir.” 
Şimdi, söz
konusu teklifle ilgili, Komisyon üyelerinin herhangi bir teklifi olmamıştır. Bu
sebeple gündeme alınmamıştır. 
Teşekkür
ediyorum. 
ADİL ZOZANİ
(Hakkâri) – Sayın Başkan, böyle bir açıklama söz konusu olamaz. Şimdi, Sayın
Komisyon üyesi…
BAŞKAN – Sayın
Zozani, bir dakika…
ADİL ZOZANİ
(Hakkâri) – Sayın Başkan…
BAŞKAN – Bir
dakika Sayın Zozani. 
ADİL ZOZANİ
(Hakkâri) – Ama Sayın Başkan… 
BAŞKAN – Siz
usul tartışmasını açtınız, usul tartışması…
ADİL ZOZANİ
(Hakkâri) – Benim görevimi ne şekilde yapacağıma hükmedemez.
BAŞKAN – Bir
dakika beni dinler misiniz? Bir dakika… 
ADİL ZOZANİ
(Hakkâri) – Dinleriz, ama sizin buna müdahale etmeniz gerekiyor.
BAŞKAN – Bir
dakika dinleyin de, sonra. 
ADİL ZOZANİ
(Hakkâri) – Bir milletvekilinin İç Tüzük’ten doğan haklarını ne şekilde
kullanacağına komisyon başkanı veya başkan vekilleri hükmedemez. Buna sizin
müdahale etmeniz gerekiyor. 
BAŞKAN – Şimdi,
Sayın Zozani, işleri birbirine karıştırmayınız lütfen.
ADİL ZOZANİ
(Hakkâri) – Evet ben de onu söylüyorum. 
BAŞKAN - Burası
komisyon değil, burası Genel Kurul. Sizin komisyonda yapmanız gereken
itirazları bu Genel Kurulda biz gündeme alamayız efendim. Şimdi, bu Genel
Kurulda böyle bir yetkimiz yok. Orada itirazınız olmuş olabilseydi -belki de
olmuştur- gündeme almamışsa mücadeleniz komisyondadır. Bizim, şu anda Genel
Kurul gündemine gelmiş olan bu işlemi geri gönderme gibi bir yetkimiz yoktur
efendim. Burada -size, demin de önerdim- yeni madde ihdası yapabilir, Komisyon
ve Hükûmetle görüşebilir, bu konuyu tekrar gündeme getirebilirsiniz ve bu da
yapılabilecek bir işlemdir. Bunun için, benim bu konudaki tutumumda bir
değişiklik yoktur. Size yeni madde ihdası için Komisyonla diyalog kurmanızı…
Genel Kurul da zaten bunun için vardır, komisyonlarda eksik bırakılmış
noktaların bu Genel Kurulda tamamlanması için vardır. Burada müzakere bunun
için yapılır efendim. Size bunu öneriyorum. 
Tutumumda bir
değişiklik yoktur. 
On dakika ara
veriyorum. 
Kapanma Saati: 18.01

ÜÇÜNCÜ OTURUM
Açılma Saati: 18.22
BAŞKAN: Başkan Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Dilek YÜKSEL (Tokat)
-----0-----
BAŞKAN – Sayın
milletvekilleri, Türkiye Büyük Millet Meclisinin 87'nci Birleşiminin Üçüncü
Oturumunu açıyorum.
706 sıra sayılı
Kanun Teklifi’nin görüşmelerine devam edeceğiz.

VIII.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
5.- Balıkesir Milletvekili Mehmet Cemal Öztaylan ve 2
Milletvekilinin; Yükseköğretim Kurumları Teşkilatı Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Teklifi ile
Balıkesir Milletvekili Ahmet Duran Bulut ve Milliyetçi Hareket Partisi Grup
Başkanvekili Mersin Milletvekili Mehmet Şandır ile 19 Milletvekilinin;
Yükseköğretim Kurumları Teşkilatı Kanununda Değişiklik Yapılması Hakkında Kanun
Teklifi, Balıkesir Milletvekili Ayşe Nedret Akova'nın; Yükseköğretim Kurumları
Teşkilatı Kanununda ve Yükseköğretim Kurumları Öğretim Elemanlarının Kadroları
Hakkında Kanun Hükmünde Kararname ile Genel Kadro ve Usulü Hakkında Kanun
Hükmünde Kararnameye Ekli Cetvellerde Değişiklik Yapılmasına Dair Kanun
Teklifi, Hatay Milletvekili Mevlüt Dudu'nun; 2809 Sayılı Yükseköğretim
Kurumları Teşkilatı Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi, Balıkesir Milletvekili Namık Havutça'nın;
17 Eylül Bandırma Üniversitesi Kurulması Hakkındaki Kanun Teklifi, Hatay
Milletvekili Orhan Karasayar ve 4 Milletvekilinin; Yükseköğretim Kurumları
Teşkilatı Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi, Antalya Milletvekili Mevlüt Çavuşoğlu ve Adalet
ve Kalkınma Partisi Grup Başkanvekili Kayseri Milletvekili Mustafa Elitaş ile 4
Milletvekilinin; Yükseköğretim Kurumları Teşkilatı Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Teklifi,
Balıkesir Milletvekili Ahmet Duran Bulut'un; Yükseköğretim Kurumları Teşkilatı
Kanununda Değişiklik Yapılması Hakkında Kanun Teklifi ile Milli Eğitim, Kültür,
Gençlik ve Spor Komisyonu Raporu (2/2743, 2/1083, 2/1119, 2/2433, 2/2438,
2/2744, 2/2747, 2/2765) (S. Sayısı: 706) (Devam)
BAŞKAN –
Komisyon ve Hükûmet yerinde. 
Şimdi şahsı
adına Balıkesir Milletvekili Mehmet Cemal Öztaylan. (AK PARTİ sıralarından
alkışlar) 
Buyurunuz Sayın
Öztaylan.
MEHMET CEMAL ÖZTAYLAN (Balıkesir) –
Sayın Başkan, değerli milletvekilleri; bu vesileyle, bu kanun vesilesiyle
hepinizi saygı ve sevgiyle selamlıyorum. 
706 sıra sayılı
Kanun Teklifi üzerinde AK PARTİ Grubu adına söz almış bulunmaktayım. Bu kanunun
hazırlanmasında emeği geçen, hayırlara vesile olan herkesi. Onyedi Eylül
Bandırma Üniversitesinin kuruluşu, Alanya Alaaddin Keykubat Üniversitesinin
kuruluşu, İskenderun Teknik Üniversitesinin kuruluşu vesilesiyle Balıkesir,
Hatay, Antalya vekilleri adına hepinizi saygı, sevgiyle selamlıyorum. 
Rahmetli babam
ilkokul mezunu idi, sevgili kayınpederim, o da ilkokul mezunu idi. Ama bunların
doğduğu ve oturmakta olduğu Bandırma’da bir ortaokul olmadığı için ortaokul
mezunu olamadılar, liseye gidemediler, dolayısıyla üniversiteye gidemediler. O
süreçte Erdek’te olan kayınpederimin Erdek’te de ortaokul olmadığı için
Erdek’te okuduğu ilkokuldan sonra başka okulda okuma imkânı olmadı. Sevgili
eşim, Erdek’te olan eşim o süreçte Bandırma’dan başka bir yerde yani Erdek’te
lise olmadığı için liseyi okumak için Erdek’ten Bandırma’ya avdet etmek zorunda
kaldılar. O süreçte Bandırma’mızdan, Erdek’imizden, Manyas’ımızdan ve
Gönen’imizden lise tahsilini yapmak için bütün gençlerimiz Balıkesir Lisesine,
Bursa Erkek Lisesine, Bursa Kız Lisesine giderek, ikametini orada temin ederek
tahsillerini tamamlamaya gayret ettiler. 
Bir baktık ki
19’uncu Dönem milletvekili olmayı Allah bize nasip etti. Baktık ki o zaman
benim de talebe olarak okuduğum Balıkesir’de, Bursa’ya bağlı İktisadi ve Ticari
İlimler Akademisinden başka okul yok, o da bir tarla içinde öğrenim veren bir
ilkokul bozması idi. Şükürler olsun, 1992 yılında Balıkesir Üniversitesini
kurduk. Balıkesir Üniversitesini kurduktan sonra Bandırma merinos çiftliğinden
1.000 dönüm yer ayırttırarak bugün 6.500 talebemizin okuduğu İktisadi ve İdari
Bilimler Fakültesini kurma ve orada gençlerimizin okumasına vesile olacak o
girişimde bulunduk ve bugünleri bize yaşatan herkese teşekkürlerimle,
şükranlarımı ifade ediyorum.
Eğer ki bugün
1992 yılında 1.000 dönüm yeri tahsis ettirip Bandırma Üniversitesini kurmak
için o yer tahsisini yapıp da o planlamayı yapmasaydık… Burada rahmetle,
şükranla andığım o günün Tarım Bakanı Refaiddin Şahin’in büyük gayretleriyle
tahsis edilen o yerde Bandırma Üniversitesini bugün hepinizin katkısıyla inşallah
biraz sonra kuracağız. Gelecekte tıp fakültesini kurup Bandırma Üniversitesine
entegre etmek üzere bölge devlet hastanesinin temellerini o yıllarda atarak,
Bandırma Üniversitesinin temelini geçmiş süreçte atan ve buna katkı sunan bir
insan olarak kendimi mutlu addediyor ve sizin oylarınızla kurulacak olan bu
üniversiteden dolayı hepinize tek tek şükranlarımı bir kez daha ifade ediyorum.
Bir üniversiteyi
kurarken -burada tenkit edildi- önemli olan altyapıyı yapmak. Eğer ki altyapısı
olmaz ise o üniversitenin hiçbir anlam ifade etmediği ve edilmediği sevgili
konuşmacılar tarafından ifade edildi, doğru. Şu anda 10 bin öğrencimizin
okuduğu -biz yirmi yıldan beri üniversitemizin binasını, fiziki şartlarını
hazırlayarak- 2 tane fakülte ve 9 tane yüksekokulu olan zaten üniversitemiz
mevcut. Biz orada, üniversitedeki kardeşlerimizin rahat bir şekilde okumalarını
temin ve tezyit etmek için TOKİ’nin yapmış olduğu Kayacık konutlarından 44 tane
daire satın aldırarak ve 2.000 kişinin ikamet edebileceği öğrenci yurdunu inşa
ederek, 2.000 öğrencimizin de devletin imkânlarıyla fiziki şartlarda okumasını
temin etmek için yurdumuzu da yaptık.
Bu yasa
Komisyondan 18 Martta bizim için önemli olan bir günde geçti. 18 Mart, bizim
istiklalimizin ilelebet muhafaza edilmesi için oluşturulan, hepimizin beynine
nakşedilmiş olan bir gün. 17 Eylül de öyle, 9 Eylül de öyle. Nasıl ki İzmir 9
Eylülde ilk kurşunun atıldığı ve Türkiye Kurtuluş Savaşı’nın başladığı yer ise
17 Eylül de Bandırmada son kurşunun atıldığı, istiklalimizin ilelebet muhafaza
edileceği, şehadet şerbetini içerek bugünleri bize bahşeden o şehitlerimizin
bize bahşetmiş olduğu bir gün. 
17 Eylülün benim
ve biliyorum ki sizler için de anlam ve önemini ifade etmek istediğim ikinci
bir önemi var. 17 Eylül, demokrasi şehidimiz olan rahmetli Adnan Menderes’in
demokrasi şehidi olarak idam edildiği ama bize göre şehit edildiği bir gün. Bu
iki anlamlı günü kapsayan Onyedi Eylül Bandırma Üniversitesinin Bandırma’mıza
hayırlı olmasını temenni ediyorum.
Başka bir şey
daha söyleyeceğim. 31 Mart yani bugün -Sevgili Namık Havutça’nın da bildiği
gibi- Türk istiklaline, vatanımıza göz dikmiş olan insanların öldürdüğü, şehit
ettiği rahmetli Bedri Binbaşımın, kardeşimin ölüm yıl dönümü. Bu vesileyle, bu
üniversite kurulurken, 1994 yılında, bundan yirmi bir yıl önce kahpe
kurşunlarla şehit olan tüm askerlerimizi, güvenlik görevlilerimizi rahmetle,
şükranla ve minnetle anıyorum. (AK PARTİ sıralarından alkışlar) 
Talimat vererek
bu üniversitenin kurulmasına vesile olan Sevgili Başbakanımız Ahmet
Davutoğlu’na, Millî Eğitim Bakanımıza ve Müsteşar Yardımcısı Sayın Ahmet
Ağabey’imize, YÖK Başkanımız ve Yardımcısı İbrahim Hatiboğlu’na, YPK karanını
çıkaran yetkililere, Meclis Kanun ve Kararlara, Millî Eğitim Komisyon Başkanı
ve üyelerine, katkısını veren tüm grup başkan vekillerimize, bundan sonra bu
üniversitemize katkı vereceğini ifade eden Balıkesir Büyükşehir Belediyemize,
Bandırma Belediye Başkanlığımıza, bunun fiziki altyapısıyla her türlü ekonomik
koşulda katkı sunacağını ifade eden BANSİAD’a, Bandırma Ticaret Odasına,
Bandırma Ticaret Borsasına, sivil toplum kuruluşlarına, bu üniversitenin
kurulmasında teknik altyapısıyla fikir babası olan geçmiş dönem
milletvekilimiz, benim sevgili okul arkadaşım Profesör Doktor Nazım Ekren’e ve
Bursa öğretim üyelerinden Bandırmalı sevgili Burhan Arıker’e huzurunuzda
teşekkür etmeyi bir borç bilirim. 
Her ilde olduğu
gibi bazı iller ve ilçeler arasında tatlı çekişmeler vardır, mesela İzmir,
Karşıyaka’da. Gittiğinizde derler ki: “35,5’a hoş geldiniz.” Bursa İnegöl’e
giderseniz: “17,5’a hoş geldiniz.” Bandırma’da da derler ki: “10,5’a hoş
geldiniz.”
Başta, Onyedi
Eylül Bandırma Üniversitemizin 10,5 Bandırma’ya bu vesileyle hayırlı olmasını
temenni ediyorum. (AK PARTİ sıralarından alkışlar) Bu başarıya elli yıllık il
olma özlemiyle tutuşan ve yanan sevgili Bandırma’mızda inşallah gelecekte de
bunun gerçekleşmesi dileğiyle, niyet hayır, akıbet hayır.
Hepinize sonsuz
teşekkürler ederim. Yeni kurulacak olan, yeni dönemimizde buraya seçilecek olan
tüm arkadaşlarımızın ülkemize, milletimize ve Türk devletine hayırlı işler
yapması temennisi ve niyazıyla hepinize saygılar sunarım. (AK PARTİ, CHP ve MHP
sıralarından alkışlar) 
BAŞKAN –
Teşekkür ederiz Sayın Öztaylan. 
Şahsı adına,
Ankara Milletvekili Levent Gök. 
Buyurunuz Sayın
Gök. (CHP sıralarından alkışlar)
LEVENT GÖK
(Ankara) – Teşekkür ederim Sayın Başkan. 
Sayın Başkan,
değerli milletvekilleri; 706 sayılı Kanun Teklifi hakkında Cumhuriyet Halk
Partisi Grubu adına söz aldım. Hepinizi saygıyla sevgiyle selamlıyorum. 
Elbette,
Cumhuriyet Halk Partisi, ülkemizin ilim ve irfan yuvası olması yönünde bilimsel
özerkliğin sağlanması ve üniversiteler üzerinde her türlü vesayetin kalkması ve
bu konuda ülkemizde ihtiyaç bulunan her yerde gençlerimize eğitim fırsatı
verilmesi yönünde yapılacak olan her türlü çalışmayı desteklemiştir, bundan
sonra da destekleyecektir. Biz de şu anda Meclisimizde görüşülmekte olan 706
sıra sayılı Kanun Teklifi’ni, Bandırma Onyedi Eylül Üniversitesi, İskenderun Teknik
Üniversitesi ve Alanya Alaaddin Keykubat Üniversitesinin kurulmasına dair olan
bu kanun teklifini desteklediğimizi ifade ediyorum. Kurulacak bu yeni
üniversitelerin ülkemize ve gençlerimize ve Türkiye’deki bilime ve irfana pek
çok katkısı olması dileğiyle hayırlı olmasını diliyorum. 
Sayın Başkan,
değerli milletvekilleri; elbette, bir ülkeyi yönetirken iktidarın o günkü
şartları değil, daha sonraki yılları da öngören ve o günkü şartların ötesinde
ülkenin ihtiyacını planlayan çalışmalar yapması gerekmektedir. Buradan şu
hususu ifade etmek istediğimi açıkça belirtmek isterim: Sabahtan bu yana,
hâlen, Türkiye’nin pek çok yerinde devam eden elektrik kesintilerine ilişkin,
burada defalarca, iki defa söz almama karşın hâlen Hükûmetten kamuoyuna ve
bizlere Meclis kürsüsünden ya da dışarıda tatmin edici hiçbir açıklama
gelmemiştir. Ne oluyor değerli arkadaşlarım, ne oldu bugün Türkiye’de?
Türkiye’de sabahtan bu saate kadar ne yaşanmıştır, ne yaşanmaktadır? Başbakan
konuşuyor, diyor ki: “Bir saldırı olabilir.” Bir ciddi iddia. Böyle bir ciddi
iddianın gereği yerine getiriliyor mu? TEAŞ kurumuyla görüşüyoruz, arıza
olduğunu, PETKİM civarında bir patlama olduğunu ve ana trafoların zarar
gördüğünü ifade ediyorlar. Sabah saatlerinde yaptığımız bu görüşmeden sonra,
bize, bir saatlik süre içerisinde elektrik verileceğini söylüyorlar. Değerli
arkadaşlarım, Türkiye bugün skandal bir olayla karşı karşıya. Sabah
saatlerinden beri şu ana kadar devam eden elektrik kesintisiyle Türkiye'de
ulaşım durmuştur, Türkiye'de hastanelerde hizmet durmuştur, Türkiye'de okullardaki
eğitimler felç olmuştur, ulaşım durmuştur, Türkiye bugün bir afet yaşamaktadır;
ha sel afeti olmuş ya da Allah göstermesin, bir deprem felaketi olmuş ha
elektrik kesintisi, saatlerden beri devam ediyor. Muhtemeldir ki milyonlarca
insanımızın elektrikli ev aletlerinde ya da iş yerlerinde çok ciddi hasarlar
oluştu, evlerde, dolaplarda saklanılan pek çok malzeme, ürün bozuldu. Yani,
bugün Türkiye telafisi imkânsız bir zararla karşı karşıya ve şu saate kadar bu
Mecliste, Sayın Bakan da burada ve Sayın Bakan burada kendi yasalarının
geçirilmesiyle meşgul ama siz Hükûmetin bir unsurusunuz. “Hükûmet adına gelin,
şurada bir konuşma yapın.” diyoruz, bize diyorlar ki “Bakan bilgi alıp
verecek.” Bu söz üzerine tam üç saat geçiyor, ne Bakandan ses var, ne Hükûmetten
ses var, ne kimseden ses var. Değerli arkadaşlarım, bu, kabul edilebilir bir
durum değildir. Ne yaşıyoruz, ne oluyor Türkiye'de? Şu andaki hadisenin adını
koymak lazım. Herkes, yüzlerce vatandaşımız, binlerce vatandaşımız bizleri
arıyor, bütün sistem çükmüş Türkiye'de, müthiş bir afet. Gerçekten bir afet
yaşıyoruz ama ne olduğunu bilmek istiyoruz değerli arkadaşlar. 
Sayın Bakanım,
lütfen, bu konuşmamdan sonra söz alın, bu söylediklerimize bir cevap verin,
ikna edin bizi, ne oldu? Yani, ne olduğu konusunu bilmek istiyoruz değerli
arkadaşlar yani haksız mıyız bu konuda? Yani, “Türkiye dünya devi.” diyorsunuz,
“Türkiye dünyadaki lider ülkelerden.” diyorsunuz, her fırsatta her televizyona
çıkan Cumhurbaşkanı, Başbakan Türkiye'de geldikleri noktayı anlatıyor; on saati
aşkın, on iki saati aşkın bir elektrik kesintisi devam ediyor, kimseden tık
yok. Nereye saklandı bu Hükûmet? Niçin cevap verilmiyor bu konuda? Siz
insanlarınızı düşünmüyor musunuz? 
Herkes bu konuda
açıklama bekliyor değerli arkadaşlarım. Evlerde oturan bütün yurttaşlarımız,
kaloriferler çalışmıyor, üşüyorlar. Hastanede yatan yurttaşlarımızın
ameliyatları dahi etkilenmiş durumda. Ulaşım deseniz, kimse ne evine
gidebiliyor ne işe gidebiliyor ne de bir iş üretebiliyor. Böyle bir tablo
skandaldır değerli arkadaşlarım. Enerji Bakanının derhâl istifa etmesi gerekir.
Nerede Enerji Bakanı? Sabahtan beri süren bu hadisede Meclisi bilgilendirmemek
suretiyle görevini yapmayan bu Enerji Bakanı istifa etmelidir. Türkiye
böylesine bir afeti taşıyamaz, taşımamalıdır. 
Biz Cumhuriyet
Halk Partisi olarak, özelleştirmeler olduğunda, çok önemli kurumların,
stratejik anlamda önemli olan kuruluşların özelleştirilmelerinde çok dikkat
edilmesi gerektiğinin altını çiziyor ve bundan kaçınılması gerektiğini ifade
ediyoruz. Elektrik bunlardan bir tanesi. Özelleştirdiniz, verdiniz şirketlere.
Peki, şirketler onun bakımını yapıyorlar mı? Böyle bir arıza durumunda o
arızanın yerine geçebilecek yeni üretim mekanizmaları var mı, bunlar
denetleniyor mu değerli arkadaşlarım? Bunlar denetlenmiyorsa devlet ne güne
duracak? Yani bunları sağlamak durumundasınız. “Biz özelleştirdik.” E, peki,
özelleştirdiniz ama özelleştirerek verdiğiniz firma zaten kâr amaçlı, kâr
hırsıyla hareket ediyor. Onun umurunda mı şu anda vatandaşın hâli? EPDK ne işe
yarar? Hükûmet, bu konudaki yetkililer ne güne dururlar değerli arkadaşlarım?
Bu konuda bir sorumlu yok mu? Bu sorumlu devlet, Hükûmet, Enerji Bakanı. Hiç
olmazsa şurada gelip Meclisi bilgilendirsin diye Meclis açıldığından beri
konuşuyoruz, Hükûmetten bir tek yetkili gelip konuşmuyor.
Sayın Bakan,
lütfen beni dinler misiniz! Bu konuşmalarımızı duyabildiniz mi? Hükûmeti siz
temsil ediyorsunuz. Lütfen… Bu kanunu elbette görüşeceğiz, bu kanuna destek de
vereceğiz ama bu elektrik kesintisi hakkında size ne bilgi ulaştı, neler oluyor
Türkiye'de, bir anlatın lütfen. Yani bunu bekliyoruz Hükûmet olarak. 
MİLLÎ EĞİTİM
BAKANI NABİ AVCI (Eskişehir) – Söz alacağım.
LEVENT GÖK
(Devamla) – Yani bu konu açıklanmıyor ve umursanmaz davranılıyor. Binlerce
yurttaşımızın mağduriyeti sizleri ilgilendirmiyor mu? 
ÜNAL KACIR
(İstanbul) – Felaket tellallığı yapma!
LEVENT GÖK (Devamla) – Yaşayan
yurttaşlarımızın her biri sizin de yurttaşlarınız değil mi? İktidar olarak
sizler bir kere bu konuyu açıklamak durumundasınız. Ben muhalefet olarak
sorarım, sormak durumundayım. Hâlâ bu konuda bir cevap yok. Sayın Bakan, lütfen
sizi bu konuşmamdan sonra Meclisimizi ve Türkiye’yi bilgilendirmek için kürsüye
davet ediyorum. Gelin, bizi bilgilendirin. Ne olduğu konusunda bilgilendirin. Nerede
ne oldu? Arıza mı oldu, terör saldırısı mı oldu? Terör saldırısı olduysa kim
var arkasında? Bu konuda Başbakanın yaptığı açıklama doğru mu? Yoksa o anda
kamuoyunu yatıştırmak için mi söylenildi bu sözler? Varsa arızanın gerçek
nedeni nedir? Bu arıza niçin giderilememiştir bu saate kadar? Bu arıza olduktan
sonra Türkiye'nin tümünü ilgilendiren bu arızanın yerine onu tekrar üretime
dönüştürecek başka bir sistem niçin düşünülmemiştir, niçin kurulmamıştır? Çok
haklı sorular sorduğumu düşünüyorum. Yani hastanede yatan vatandaşlar,
doktorlar arıyor; okullarda öğretim üyelerinden tutun öğrenciler arıyor, evdeki
yurttaşlarımız arıyor. Ulaşım felç olmuş durumda. 
Böyle bir durum
bir afettir Sayın Bakan. Biz bu kanunu çıkaracağız, birazdan görüşeceğimiz
kanunu ama bu konuda lütfen gelip Meclise bilgi verin. Meclise saygınızdan,
insanlara saygınızdan dolayı Meclisimizi ve tüm yurttaşlarımızı lütfen
bilgilendirin. Burada herhâlde şu kanunu alelacele buradan geçirelim diye
oturmuyorsunuz. Sizler muhalefetin sorularına da cevap vermek zorundasınız. Üç
saatten beri bize cevap vereceksiniz diye bekliyoruz, şu kürsüden gelip de bize
bir tek cümle söz eden yok. 
Böyle bir
tabloyu kabul edemeyiz değerli arkadaşlar. Enerji Bakanını, tüm Türkiye’deki
yurttaşların huzurunda istifaya davet ediyorum. Türkiye böyle bir yönetime
layık değildir. Türkiye bir afet yaşamaktadır. Hükûmet, Enerji Bakanı, her
kimse sorumlusu, bunun altında kalmıştır ve bu konuda eğer birazdan gelip de
Sayın Bakan bizlere bu konuda herhangi bir açıklamada bulunmazsa, bu
konuşmalarımızı buradan sürdüreceğimizi ifade ediyorum ve derhâl bir
açıklamayla neler olup bittiğinin açıklanmasını istiyorum. 
Skandal olan bu
olayın, afet olan bu olayın üstünün örtülmesi mümkün değildir. Sorumluları
derhâl gereğini yapmalıdır. Sorumlusu herhâlde bu ülkenin Enerji Bakanıdır,
Hükûmettir. Onları göreve ve istifaya davet ediyorum. Hepinizi saygıyla
selamlıyorum. (CHP sıralarından alkışlar)
BAŞKAN –
Teşekkür ediyoruz Sayın Gök.
MİLLÎ EĞİTİM
BAKANI NABİ AVCI (Eskişehir) – Sayın Başkan, bir açıklama yapabilir miyim?
BAŞKAN – Tabii
efendim. İster yerinizden ister kürsüden de yapabilirsiniz.
Buyurunuz Sayın
Bakan.

VI.- AÇIKLAMALAR (Devam)
22.- Millî Eğitim Bakanı Nabi Avcı'nın, Türkiye
genelinde yaşanan elektrik kesintisi nedeniyle bir kriz masası oluşturulduğuna
ve arızanın nedenleri konusunda teknik çalışmaların sürdürüldüğüne ilişkin
açıklaması
MİLLÎ EĞİTİM
BAKANI NABİ AVCI (Eskişehir) – Sayın Başkan, değerli milletvekili arkadaşlar;
Enerji Bakanlığında bu konuyla ilgili bir kriz masası oluşturuldu, onlar
meydana gelen arızanın nedenleri konusunda teknik çalışmalarını sürdürüyorlar.
Şu anda, bu an itibarıyla, bu kesintilerden etkilenen bölgelerin, illerin veya
toplam hedef kitlenin yüzde 85’inde enerji geldi; elektrik sıkıntısı yüzde
85’inde kaldırıldı.
LEVENT
GÖK (Ankara) – Ankara, İstanbul’da yok Sayın Bakan.
MİLLÎ
EĞİTİM BAKANI NABİ AVCI (Eskişehir) – Saat 20.00 itibarıyla da -Enerji
Bakanlığından aldığımız bilgiye göre- yüzde 100’ünde enerji sıkıntısı
kalmayacak.
LEVENT
GÖK (Ankara) – Peki Sayın Bakan, ifade ediyorsunuz, “Arızanın nedeni hâlâ
araştırıyoruz.” diyorsunuz.
MİLLÎ
EĞİTİM BAKANI NABİ AVCI (Eskişehir) – Araştırıyorlar, onu araştırıyorlar.
LEVENT
GÖK (Ankara) – Ama bu gerçekten skandal bir tutum.
MİLLÎ
EĞİTİM BAKANI NABİ AVCI (Eskişehir) – O konuda bir bilgi bende yok şu anda ama
onunla ilgili olarak da gerekli açıklama yapılacak.
LEVENT
GÖK (Ankara) – Yani, böyle bir arızanın nedeni hâlen tespit edilemedi mi acaba
şu ana kadar?
MİLLÎ
EĞİTİM BAKANI NABİ AVCI (Eskişehir) – Hayır, henüz açıklama yapacak düzeyde
teknik bilgi bende şu anda yok ama kriz masası bununla ilgili çalışıyor. Ama
acil olan, şu anda ne kadarında enerji ihtiyacı karşılanıyor, elektrik ihtiyacı
karşılanıyor? 
LEVENT
GÖK (Ankara) – Peki, nerede ne olmuş Sayın Bakan?
MİLLÎ
EĞİTİM BAKANI NABİ AVCI (Eskişehir) – Yüzde 85’inde şu anda karşılanmış
vaziyette, saat 20.00 itibarıyla yüzde 100’üne de ulaşılacak.
LEVENT
GÖK (Ankara) – Peki, nerede neler olmuştur?
ADİL
ZOZANİ (Hakkâri) – On saattir arızanın sebebi tespit edilememiş mi? On saat
geçti Sayın Bakan.
BAŞKAN
– Şimdi, sayın milletvekilleri…
MİLLÎ
EĞİTİM BAKANI NABİ AVCI (Eskişehir) – Bendeki bilgileri paylaşmamı istediniz,
sizinle paylaşıyorum.
LEVENT
GÖK (Ankara) – Ama Sayın Bakanım, tatminkâr değil bu bilgiler.
MİLLÎ
EĞİTİM BAKANI NABİ AVCI (Eskişehir) – Yani, şu anda…
ADİL
ZOZANİ (Hakkâri) – On saatte bir araştırma yapılamamış mı?
LEVENT
GÖK (Ankara) – Yani, arızanın nedeni ortada yok, sebebi yok.
MİLLÎ
EĞİTİM BAKANI NABİ AVCI (Eskişehir) – Biraz önceki telaşınıza, haklı telaşınıza
cevap olmak üzere bu bilgi…
ADİL
ZOZANİ (Hakkâri) – On saatte devlet arızanın neden kaynaklandığını tespit
etmemiş mi?
LEVENT
GÖK (Ankara) – Sayın Bakan, bu benim telaşım değil, milyonlarca insanın telaşı;
biz burada elektrik kullanıyoruz.
MİLLÎ
EĞİTİM BAKANI NABİ AVCI (Eskişehir) – Hepimizin haklı telaşına cevap vermek
üzere söylüyorum: Yüzde 85’inde şu anda giderildi, yüzde 100’ünde de saat 20.00
itibarıyla giderilecek.
LEVENT
GÖK (Ankara) – Ama bir neden söyleyemiyorsunuz bize, gerekçeyi
söyleyemiyorsunuz bize. Yani, garip olan tarafı da budur. Bir iktidar daha ne
olup bittiğinin farkında değildir. 
BAŞKAN
– Teşekkür ederiz Sayın Bakan.

VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
5.- Balıkesir Milletvekili Mehmet Cemal Öztaylan ve 2
Milletvekilinin; Yükseköğretim Kurumları Teşkilatı Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Teklifi ile
Balıkesir Milletvekili Ahmet Duran Bulut ve Milliyetçi Hareket Partisi Grup
Başkanvekili Mersin Milletvekili Mehmet Şandır ile 19 Milletvekilinin;
Yükseköğretim Kurumları Teşkilatı Kanununda Değişiklik Yapılması Hakkında Kanun
Teklifi, Balıkesir Milletvekili Ayşe Nedret Akova'nın; Yükseköğretim Kurumları
Teşkilatı Kanununda ve Yükseköğretim Kurumları Öğretim Elemanlarının Kadroları
Hakkında Kanun Hükmünde Kararname ile Genel Kadro ve Usulü Hakkında Kanun
Hükmünde Kararnameye Ekli Cetvellerde Değişiklik Yapılmasına Dair Kanun Teklifi,
Hatay Milletvekili Mevlüt Dudu'nun; 2809 Sayılı Yükseköğretim Kurumları
Teşkilatı Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi, Balıkesir Milletvekili Namık Havutça'nın; 17
Eylül Bandırma Üniversitesi Kurulması Hakkındaki Kanun Teklifi, Hatay
Milletvekili Orhan Karasayar ve 4 Milletvekilinin; Yükseköğretim Kurumları
Teşkilatı Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi, Antalya Milletvekili Mevlüt Çavuşoğlu ve Adalet
ve Kalkınma Partisi Grup Başkanvekili Kayseri Milletvekili Mustafa Elitaş ile 4
Milletvekilinin; Yükseköğretim Kurumları Teşkilatı Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Teklifi, Balıkesir
Milletvekili Ahmet Duran Bulut'un; Yükseköğretim Kurumları Teşkilatı Kanununda
Değişiklik Yapılması Hakkında Kanun Teklifi ile Milli Eğitim, Kültür, Gençlik
ve Spor Komisyonu Raporu (2/2743, 2/1083, 2/1119, 2/2433, 2/2438, 2/2744,
2/2747, 2/2765) (S. Sayısı: 706) (Devam)
BAŞKAN
- Sayın milletvekilleri, şimdi soru-cevap bölümüne geçiyorum. Yirmi dakika
süreyle soru-cevap bölümümüz var.
Sayın
Vural, sisteme girmişsiniz, buyurunuz.
OKTAY
VURAL (İzmir) – Sayın Başkan, biraz önce elektrik kesintisiyle ilgili… Tabii,
bir Hükûmet bir arızanın nereden kaynaklandığını izah edemeyecek noktada.
Sayın
Bakan, eğer yüzde 85’ine elektrik verilmişse elektriğin nereden verildiğini de
bilmeleri gerekiyor. Yani bir sorun vardır, verilmiyordu, şimdi verildi, peki,
o sorun neydi ki kaldırdılar da yüzde 85’e geçti? Bir Bakan, bir Hükûmet
hepimizi ilgilendiren böyle bir konuda tatminkâr bir açıklama… Kriz masası var
ama herhâlde kriz geçiriyor o masa, kamuoyunu sağlıklı bilgilendirmiyor,
zatıaliniz de burada, işte, birtakım bilgileri paylaşmak durumunda
kalıyorsunuz. Aslında, sağlıklı bilgiyi vermesi gereken gerçekten Enerji Bakanı
ama gerçekten bu tatmin edici değil. Arzdan mı? İletimden mi? Dağıtımdan mı?
Beceriksizlikten mi? Bütün bunlarla ilgili vatandaşlar –gazete manşetlerinde de
var- yetkilileri arıyorlar, cevap alamıyorlar, hiçbir yer cevap veremiyor,
muhatap bulamıyoruz. Biz de Millî Eğitim Bakanından öğrenmek istiyoruz. 
(Mikrofon
otomatik cihaz tarafından kapatıldı)
OKTAY VURAL
(İzmir) – O bakımdan, acaba, yanlış yerde mi soruyu soruyoruz, o da doğrusu
cevaplandırılması gereken bir konu.
BAŞKAN –
Teşekkür ederiz Sayın Vural.
Sayın Gök,
buyurunuz.
LEVENT GÖK
(Ankara) – Sayın Başkan, az önce elektrik kesintisinden kaynaklanan sorunu dile
getiren konuşmamdan sonra Sayın Bakanın gerçekten bizlere bir açıklayıcı
konuşma yapmasını beklediğimi ama Sayın Bakanın konuşmasından sonra çok daha
büyük bir hayal kırıklığı yaşadığımı ifade etmek istiyorum.
Sayın Bakan,
benim konuşmamı bir telaş içerisinde yaptığımı ifade ederek konuşmamın anlamını
belki düşürmeye çalıştı ama Sayın Bakan, biz burada, Mecliste elektriğin olduğu
bir yerde konuşuyoruz, herhangi bir telaşım yok, ben burada milyonlarca kişi
adına bu soruyu size yönelttim. Ama siz de sabah saatlerinden başlayan bu
kesintinin daha nedeni konusunda Hükûmet olarak bir bilgi sahibi değilseniz
ortada çok daha başka bir vahim tablo var. Bu tablo kabul edilebilir bir tablo
değil Sayın Bakan. Siz Hükûmetsiniz, ortada bir kesinti var, bir kriz var, afet
var, bunun nedenini bilmiyorsunuz. Yani nedenini bilmediğiniz bir olayda neyi
çözüyorsunuz, neyi çözeceksiniz? Bu kabul edilebilir değildir, verdiğiniz
açıklamayı asla kabul etmiyorum, kesinlikle Türkiye kamuoyunu tatmin
etmemiştir. Bu konuda dileğim, Enerji Bakanı eğer kendisinde somut bilgiler
varsa gelsin burada bize bilgiler versin.
(Mikrofon
otomatik cihaz tarafından kapatıldı)
LEVENT GÖK
(Ankara) – Ama şu andaki bilgileriniz sorunu çözmekten çok daha da sorunsal
hâle getirmiştir.
BAŞKAN –
Teşekkür ederiz Sayın Gök.
Sayın Bulut...
AHMET DURAN
BULUT (Balıkesir) – Sayın Bakanım, Türkiye'de bugün hayat durdu, sanayi durdu,
ülkede müthiş bir zarar oluştu, araçlar, toplu taşıma araçları çalışamaz hâle
geldi. Bir önemli tehlikeyi bugün gördük. Bu elektrik bir tek merkezde mi ki
düğmeyi kapattığı zaman bütün Türkiye'de elektrik kesiliyor veyahut da bir tek
merkeze mi bağlı? Bu çok tehlikeli bir şey. Neden ayrı ayrı merkezler… Bir
tarafta sigorta atıyorsa öbür taraftakinin devam etmesi lazım. Bütün
şehirlerde, Türkiye’de elektrik kesildi. Taarruza mı uğradık, saldırıya mı
uğradık, hücuma mı uğradık, ne oldu? Gerçekten siz merak etmediniz mi? Bizi
bütün gün arıyorlar: “Ne oldu? Buzhanemizde balık şöyle oldu, tavuk şöyle oldu.
Buzhanemiz çalışmıyor. Jeneratörümüz arıza yaptı.” Onlar da hazırlıklı değillerdi
çünkü önceden haber verilir böyle kesintilerde. Habersiz, aniden… Önemli bir
konu var diye endişe ediyorum. Gerçekten diğer vekillerin de sorularını çok
ciddiye almanızı istiyorum.
BAŞKAN –
Teşekkür ederiz Sayın Bulut.
Sayın Türkoğlu…
Yok galiba.
Sayın Seçer…
VAHAP SEÇER
(Mersin) – Teşekkür ederim Sayın Başkan.
Sayın Bakan
-elektrik kesintileriyle ilgili- bugün televizyon ekranlarında izlediğim
kadarıyla sadece Van’da elektrik kesintisi olmamış. O da elektriği İran’dan
aldığı için. Demek ki 80 vilayet ayrı bir merkezden elektrik alıyor. Bir
vilayetimiz yani Van, İran’dan aldığı için elektrik kesintisi olmuyor. Buna bir
açıklık getirmenizi istiyorum.
Ayrıca,
geçtiğimiz hafta, burada kabul edilen torba yasada öğretmen atamalarına ilişkin
bir düzenleme yapıldı. Biliyorsunuz, 35 bin öğretmen ataması olacak. Bu
atamaların, tabii, kamuoyunun beklentisi nisan sonuna kadar gerçekleşmesi
konusunda. Bu konuda da bir açıklama yapmanızı rica ediyorum. 
Ayrıca, biraz
sonra önergemizde de göreceksiniz. Mersin’in Tarsus ilçesinde Tarsus Berdan
üniversitesi kurulmasıyla ilgili bir önergemiz olacak. Bu önergemize destek
vermeyi düşünüyor musunuz?
Teşekkür ederim.
BAŞKAN –
Teşekkür ederiz Sayın Seçer.
Sayın Kaleli…
SENA KALELİ
(Bursa) – Teşekkür ederim Sayın Başkan.
Elektrik dağıtım
şirketlerinin özelleştirilmesiyle ilgili olarak özelleştirme sözleşmelerinde
enerji nakil hatlarının iyileştirilmesi yok muydu? Elektrik dağıtım
şirketlerinin maalesef zarar ettiği gerekçesiyle birtakım muafiyetler
getirildi. Kendilerine hazine arazilerinin devri vesaire de sağlanmış oldu. Bu
sözleşmelerin gereği niye yerine getirilmedi? Birkaç kez özelleştirme yapılan
şirketler daha pahalıya satış mı gerçekleştirdi, zararın nedeni bu mudur? 
Bugünkü elektrik
kesintisiyle elektrik dağıtım şirketlerinin nakil hatlarını yenilememesinin bir
ilgisi mi var, yoksa Hükûmetin, Başbakanın açıkladığı gibi, bir terör saldırısı
söz konusu dendi, buna zemin mi hazırlandı? Bugünkü, savcının rehin alınma
olayıyla bir ilgisi var mıdır?
Bugün, maalesef,
adliyede de jeneratör de mi… 
(Mikrofon
otomatik cihaz tarafından kapatıldı) 
BAŞKAN –
Teşekkür ediyoruz Sayın Kaleli.
Sayın Susam…
MEHMET ALİ SUSAM
(İzmir) – Sayın Bakan, Enerji Komisyonu üyesi olarak buradan, Bakan olmadığı
için size soruyorum. 
Sayın Bakanın
açıklamasını izledim, yurt dışından şunu söyledi: “Hangi nedenle olduğunu
bilemiyoruz. Kriz masası kurduk, arkadaşlarımız inceliyorlar.” Bir bakanın,
elektrik gibi bir ülke için önemli bir konuda teknik nedenleri bilememesi ve
bunun araştırılacağını söylemesi… 
Az önce de sizin
yaptığınız araştırmada “Yüzde 85’i geldi…” Ama neden? Hangi arızanın giderilip
de bu elektriğin geri geldiğinin açıklanmamasının sonucu ortaya çıkan tablo
şudur: Elektrik konusunda devlet gerçekten iflas etmiştir. Dağıtımı özelleştiren,
devletin bu konudaki tüm denetim yetkilerini bir kenara koyan ve Türkiye’de
elektrik işini tümüyle dışa bağımlı hâle getiren bu Hükûmetin, bu olay da
göstermiştir ki, enerji politikası yoktur. Bu konuda karşımızda muhatap olup da
açıklama yapan bir bakan bile yok. 
BAŞKAN –
Teşekkür ederiz Sayın Susam.
Sayın Zozani…
ADİL ZOZANİ
(Hakkâri) – Teşekkür ediyorum Sayın Başkan.
Sayın Başkan,
aracılığınızla Sayın Bakana sormak isterim: Türkiye’de elektrik şebekesi
sisteminde “enterkonnekte sistem” denilen bir sistem söz konusudur ve
Türkiye'nin 80 ilinde mevcuttur. Yani, bütün iller birbirlerini beslerler ancak
bugün gerçekleşen elektrik kesintilerinde birbirine komşu olan illerin
bazılarında elektrik kesintisi söz konusu olmuş, bazılarında söz konusu olmamış.
Eğer merkezî bir sistem arızası durumu söz konusu olmuş olsaydı, 80 ilin
80’inin de etkileniyor olması gerekirdi bu enterkonnekte sisteminde. Mevcut
durumda, Hükûmet bize aksi bir açıklama yapmadığı sürece, biz bunun kasıtlı bir
uygulama olduğu kanaatini taşıyoruz; biz sanki bir prova yapıldı gibi bir
hissiyatı taşıyoruz. Hükûmet ya çıkacak doğru dürüst Türkiye kamuoyuyla,
Parlamentoyla bu bilgileri paylaşacak ya da bizim nezdimizde, kanaatimiz olarak
da bu, Hükûmetin bir uygulaması, provası şeklinde kalıcı olacaktır. 
BAŞKAN –
Teşekkür ederiz Sayın Zozani. 
Sayın Kaplan…
HASİP KAPLAN
(Şırnak) – Sayın Başkan, teşekkür ediyorum. 
Bu elektrik
kesintisinin Türkiye çapında olması çok büyük bir skandal ve ülkenin
güvenliğini, sağlığını, çalışma hayatını, her şeyini felç etmiştir. Bunun bir
sorumlusu vardır. Bunun sorumlusu, Hükûmet olarak bunu özelleştirip kendi
yandaş şirketlerine vermesi. Ama en kötüsü, nükleer santralle ilgili Mecliste
görüşme yapılırken ve Cumhurbaşkanı “3’üncü nükleer santrali de kuracağız.”
deyip İğneada’da yerini dahi işaret ederken böylesi bir elektrik kesintisinin
olması, enerji mafyasının tekrar devreye girmesi 78 milyon insanımızı mağdur
etmiştir.
Şu an canlı
yayın yapılamıyor Sayın Başkan. Saat yediye kadar canlı yayın var. Bütün Türkiye’de
elektrik kesintisi olduğu için Meclisten canlı yayın da yapılamıyor, İnternet
bağlantıları da yok. Burada böyle bir durum söz konusu. Hükûmet bunun siyasi
sorumlusudur ve burada korkunç bir açık oluşmuştur. Bu açık çok tehlikeli bir
durum yaratıyor. Buna dikkat çekmek istiyoruz, Hükûmetin açıklama yapmasını
bekliyoruz. 
BAŞKAN –
Teşekkür ediyoruz Sayın Kaplan. 
Buyurunuz Sayın
Bakan, on dakika süreniz var. 
MİLLÎ EĞİTİM
BAKANI NABİ AVCI (Eskişehir) – Sayın Başkan, değerli milletvekilleri; şüphesiz,
bütün bu yaşananların teknik izahını ilgili bakan arkadaşımız ayrıntılı olarak
yapacaktır ama bendeki şu andaki bilgiler -ben açılıştan beri buradayım- yüzde
85’inde şu anda arızanın giderildiği, yüzde 100’üne de saat 20.00 itibarıyla
ulaşılmış olacağı bilgisidir. Bu sevindirici bir bilgi. Sebepleri konusunda da
ilgili Bakan arkadaşımız veya bilgi bana ulaşırsa bu arada ben de size gerekli
açıklamaları yaparım.
LEVENT GÖK
(Ankara) – Sabahtan beri bekliyoruz Sayın Bakanım, bütün herkes bekliyor.
OKTAY VURAL (İzmir)
- Sayın Bakan da bekliyor.
MİLLÎ EĞİTİM
BAKANI NABİ AVCI (Eskişehir) – Ben de bekliyorum, gelince açıklarız.
LEVENT GÖK
(Ankara) – Siz alamadıysanız vatandaş ne yapsın.
OKTAY VURAL
(İzmir) – Okullar bekliyor.
MİLLÎ EĞİTİM
BAKANI NABİ AVCI (Eskişehir) – Herkes bekliyor ama elektrik geldi, açıklamayı
bekliyoruz.
OKTAY VURAL
(İzmir) – 7 Hazirandan sonra inşallah Sayın Bakanım, 7 Hazirandan sonra
bulacağız Başbakanı.
MİLLÎ EĞİTİM
BAKANI NABİ AVCI (Eskişehir) – Evet.
Şimdi, diğer
sorularla ilgili olarak da bu öğretmen atamalarıyla ilgili, yeni öğretmen
atamalarıyla ilgili nisan sonuna kadar atama yapılacak mı? Hayır, yapılmayacak.
Nisan sonu demek okulların kapanmasına bir ay kaldı demektir. Biliyorsunuz,
bizde bu atamalara esas olan sınavlar, KPSS sınavları temmuz ayı başında
yapılıyor. Temmuz başında yeni KPSS sınavı yapılacak ve bu sınava girecek yüz
binlerce gencin aslında bu atamaların kendilerinin de değerlendirilebileceği
bir tarihte yapılması konusunda haklı talepleri var. Dolayısıyla, temmuz başında
KPSS sınavları yapıldıktan sonra inşallah ağustostan itibaren bu atamaları
planlayacağız. 
Anladığım
kadarıyla diğer sorular hep elektrik kesintisiyle ve bunun nedenleriyle ilgili.
LEVENT GÖK
(Ankara) – Soru çok da, cevap yok Sayın Bakan.
ADİL ZOZANİ (Hakkâri)
– Yani, siz açıklama yapın, yedi dakikanız var. Ya siz açıklama yapın ya biz
söylemeye devam edelim, yedi dakikanız var.
MİLLÎ EĞİTİM
BAKANI NABİ AVCI (Eskişehir) – Ama Zozani Bey’in müdahalesi üzerine bir şeyi
hatırlatayım: Hükûmet olarak böyle bir komplomuz yok. Yani, bu akla ziyan
senaryoları düşünmenizi de doğrusu hayretle karşılıyorum. 
ADİL ZOZANİ
(Hakkâri) – O zaman açıklama yapın Sayın Bakan.
MİLLÎ EĞİTİM
BAKANI NABİ AVCI (Eskişehir) – Ama gerekli bilgiler ulaştıkça size açıklamayı
yaparım.
Teşekkür ederim.
LEVENT GÖK
(Ankara) – Sayın Bakan, bilgi gelmiyor size, sabahtan beri bekliyoruz bilgi
gelmiyor yani kötü bir durum, kötü bir tablo.
BAŞKAN – Şimdi,
Sayın Bakan, soru-cevap işlemimizde daha yedi dakikamız var, sisteme girmiş
sayın milletvekillerine söz vereceğim o yüzden.
Sayın Öztürk,
buyurunuz.
ALİ
RIZA ÖZTÜRK (Mersin) – Sayın Bakan, net olarak şunu öğrenmek istiyorum:
Türkiye’de öğretmen ihtiyacı ne kadardır? Ne kadar atanmayı bekleyen öğretmen
vardır? Sizin “Ağustosta atayacağız.” dediğiniz öğretmen sayısı ne kadardır?
Yani bu konuda çeşitli rakamlar söyleniliyor, net olarak sizden öğrenmek
istiyorum.
Teşekkür
ederim.
BAŞKAN
– Teşekkür ederiz Sayın Öztürk.
Sayın
Kutluata…
MÜNİR KUTLUATA
(Sakarya) – Teşekkür ederim Sayın Başkan.
Sayın Başkan,
Türkiye çapında büyük bir elektrik kesintisi, çok büyük bir karmaşa… Burada
birinci beklenti, iktidarın bunun sebebini söylemesiydi. “Olabilir.” dediği
zaman, vatandaşlarımız anlayışla karşılardı. Ancak, bütün sıkıntı, iktidarın
bunun sebebini açıklayamıyor olmasıdır. Sayın Bakanı burada zorlamanın çok
anlamı yok ama Sayın Bakandan da ricamız… Tabii, konu çok ciddi Sayın Bakan.
İşin çapı itibarıyla değil ama Hükûmet yine “Kontrol bizde.” diye bir şeylerle
hizaya getirmeye çalışıyor ve bu vatandaşa aksettiyse bu çok kötü bir şey.
“Yüzde 85’i düzeldi.” demek… Bu tesellilere muhtaç olmamamız lazım
hiçbirimizin. Çünkü… Bu niye böyle oldu? Bu bir. 
İkincisi: Böyle
bir elektrik kesintisinde Ankara’nın trafik lambalarının işlememesine, şehrin
birbirine girmesine kadar İstanbul’da metronun işlememesine ve tüp geçidin
işlememesine veya insanların…
(Mikrofon
otomatik cihaz tarafından kapatıldı) 
BAŞKAN –
Teşekkür ederiz Sayın Kutluata.
Sayın Halaman…
ALİ HALAMAN
(Adana) – Sayın Başkanım, teşekkür ederim.
Bu, Mecliste
tekrar oluyor belki, bundan sıkılmasınlar. Telefon açıp Meclise soruyorlar
genelde. 
Bu İstanbul
Adliyesinde de savcıyı rehin almışlar. 
Bu elektrik kesintilerinin de Türkiye
genelinde olması dolayısıyla yani böyle endişeli olarak -Türkiye’de bir yönetimsizlik,
idaresizlik- “Türkiye’de ne oluyor?” diyerek sordukları için soruyoruz. Belki
Millî Eğitim Bakanının Enerji Bakanı olmadığı için net bir şey söyleme imkânı
olmayabilir, bizim sorularımızdan belki sıkılmış da olabilir ama bunu genelde
bir yönetimsizlik var gibi, “Türkiye’de ne oluyor?” diyerek sordukları için biz
sormuş oluyoruz. İstanbul Adliyesinde savcı rehine alınıyor, adliye
boşaltılıyor. Bunlara bir açıklık getirirlerse biz de telefon eden
arkadaşlarımıza şöyle veya böyle oluyormuş deme imkânı buluruz.
Teşekkür
ederim, sağ olun.
BAŞKAN
– Teşekkür ederiz Sayın Halaman.
Sayın
Günal…
MEHMET
GÜNAL (Antalya) – Teşekkür ederim Sayın Başkan.
Sayın
Bakan, sorum çok kısa. Atama bekleyen öğretmenler soruyor: “Seçimden önce atama
olacak mı, yoksa yine ağustos-eylül dönemine mi kalacak?” Birçok öğretmenimiz
bir daha burada duymak istiyorlar. “Planladık ama 2015’te atayacağız.” demek
yetmiyor, “Kaç tanesini nisan ayında atayacaksınız.” diye soruyorlar.
Teşekkür
ediyorum.
BAŞKAN
– Teşekkür ederiz Sayın Günal.
Sayın
Özgündüz…
ALİ
ÖZGÜNDÜZ (İstanbul) – Teşekkür ediyorum Sayın Başkan.
Bildiğiniz
gibi, Balyoz davasında beraat kararı çıktı. Uzun süre sahte delillerle yapılan
yargılama ve bu soruşturma araç kılınarak millî ordu unsurları tasfiye
edilmiştir. Henüz karar verilmeden, Yüksek Askerî Şûra kararıyla birçok subay
emekli edilmişti. Bu mağdur edilen subaylarla ilgili Hükûmet iadeiitibara
ilişkin bir düzenleme düşünüyor mu? Ayrıca, bu davaların savcısı olmakla övünen
siyasi iktidar da yine bu olaydan dolayı kamuoyundan açıkça özür dileyecek mi?
Bir
başka konu: İstanbul adliyesinde rehin alınan savcı arkadaşımızla ilgili olarak
buradan geçmiş olsun diyorum, tüm adliye camiasına, meslektaşlarıma. Burada da
Hükûmet -güvenlik açığı var anlaşılan- bu konuda bir açıklama yapmayı düşünüyor
mu?
İki:
Bir yasa dışı örgüte mensup oldukları söylenilen ancak kim oldukları
anlaşılamayan bu kişilerin mutlaka sağ olarak ele geçirilip olayın açığa
çıkması gerektiğini düşünüyorum. 
Saygılar
sunuyorum.
BAŞKAN
– Teşekkür ederiz Sayın Özgündüz.
Buyurunuz
Sayın Bakan.
Sorularla
ilgili son iki dakikanız.
MİLLÎ EĞİTİM
BAKANI NABİ AVCI (Eskişehir) – Sayın Başkan, değerli milletvekilleri; saat
15.00 itibarıyla -Enerji Bakanımızın yaptığı açıklamadan anlıyoruz ki-
İstanbul’da yüzde 90’lar seviyesinde sorun giderilmiş durumda. Bu konuya
ilişkin problemlerin sebepleri konusunda, bütün ihtimaller üzerinde Bakanlık
çalışmalarını sürdürüyor; teknik bir gerekçe mi olduğu, bir manipülasyon mu
var, bir operasyon hatası mı var, işletme hatasından mı, yoksa siber bir
saldırıdan mı kaynaklanıyor? Enerji Bakanımızın söylediği, “Şu anda bunları
söylemek için vakit erken. Bütün boyutlarıyla meseleyi araştırıyoruz, birçok
birim itibarıyla buna bakıyoruz. Bunlar da ihtimal dışı değil diyemeyiz.”
biçiminde bir açıklaması var. Zannediyorum, bu ihtimallerin her biri tek tek
elden geçirildikten sonra somut sonuçlar konusunda açıklama yapılacak. 
Biraz önce Sayın
Günal da sordu ama -herhâlde Sayın Günal o sırada burada değildi- ben bu konuda
açıklama yaptım öğretmenlerin atanmasıyla ilgili, yeni atamalarla ilgili.
“Nisan ayında bir atama olacak mı?” sorusu... Hayır, temmuz ayındaki KPSS sınav
sonucu da alındıktan sonra ağustos ayında yapılacak. Zaten, hatırlarsanız, daha
önce bu tür atamalar konusunda zamanlamaların seçime endeksli olması ihtimali
bile eleştiriliyordu. Böyle bir planımız yok, seçimlere yönelik bir atama
planımız yok. İnşallah, ağustostan itibaren atamalarımızı yapacağız. Hangi
branştan hangi illere ne kadar öğretmen ataması yapacağımızı ders yılı bitiminde
emeklilik dökümlerini de aldıktan sonra -çünkü bizde, Millî Eğitim Bakanlığında
temmuz ayında netleşiyor emeklilerin durumu- emekli olan öğretmenlerimizin de
durumuna baktıktan sonra ihtiyaçlarımızı ve iller bazındaki ihtiyaçlarımızı
belirleyeceğiz.
“Ne kadar
ihtiyacımız var?” sorusunun cevabı da: Tabii, bu yine, dediğim gibi,
emeklilerin branşlara göre dağılımıyla değişebilecek bir rakam olmakla
birlikte, ideal koşullarda yani tekli öğretime geçtiğimiz ve sınıflarda 30’un
altına indiğimiz durumda bizim hesabımıza göre 115.420 yeni öğretmen
ihtiyacımız var. Ama bunları, dediğim gibi, ideal koşullarda düşünmek lazım.
Yani bütün okullarımızda tekli eğitime ve bütün sınıflarımızda 30’un altına
indiğimiz zaman.
Teşekkür ederim.
BAŞKAN –
Teşekkür ederiz Sayın Bakan.
Teklifin tümü
üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler…
ALİ RIZA ÖZTÜRK
(Mersin) – Karar yeter sayısı…
BAŞKAN – Karar
yeter sayısı arayacağım.
Kabul edenler…
Kabul etmeyenler… Karar yeter sayısı yoktur sayın arkadaşlar.
On dakika ara
veriyorum.
Kapanma Saati: 19.06

DÖRDÜNCÜ OTURUM
Açılma Saati: 19.16
BAŞKAN: Başkan Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Dilek YÜKSEL (Tokat)
-----0-----
BAŞKAN – Sayın
milletvekilleri, Türkiye Büyük Millet Meclisinin 87'nci Birleşiminin Dördüncü
Oturumunu açıyorum.
706 sıra sayılı
Kanun Teklifi’nin maddelerine geçilmesine ilişkin oylamada karar yeter sayısı
bulunamamıştı. Şimdi, teklifin maddelerine geçilmesini tekrar oylarınıza
sunacağım ve karar yeter sayısı arayacağım.
Kabul edenler…
Kabul etmeyenler…
Elektronik
cihazla yapacağız. Onun için, kusura kalmayın, tartışmamız var.
İki dakika süre
veriyorum.
Oylama işlemini
başlatıyorum.
(Elektronik
cihazla oylama yapıldı) 
BAŞKAN – Karar
yeter sayısı vardır, maddelerine geçilmesi kabul edilmiştir.
1’inci maddeyi
okutuyorum:
YÜKSEKÖĞRETİM KURUMLARI TEŞKİLATI KANUNU İLE BAZI KANUN VE KANUN
HÜKMÜNDE KARARNAMELERDE DEĞİŞİKLİK YAPILMASINA DAİR KANUN TEKLİFİ
MADDE 1-
28/3/1983 tarihli ve 2809 sayılı Yükseköğretim Kurumları Teşkilâtı Kanununa
aşağıdaki madde eklenmiştir.
“Bandırma Onyedi
Eylül Üniversitesi
EK MADDE 158-
Balıkesir ili Bandırma ilçesinde Bandırma Onyedi Eylül Üniversitesi adıyla yeni
bir üniversite kurulmuştur.
Bu üniversite;
a) Balıkesir
Üniversitesine bağlı iken bağlantısı değiştirilerek Rektörlüğe bağlanan
İktisadi ve İdari Bilimler Fakültesi, Denizcilik Fakültesi ile Balıkesir
Üniversitesine bağlı Sağlık Yüksekokulunun fakülteye dönüştürülmesi ve adı ile
bağlantısının değiştirilmesi ile oluşturulan Sağlık Bilimleri Fakültesi ile
Rektörlüğe bağlı olarak yeni kurulan Uygulamalı Bilimler Fakültesi ile Ziraat
Fakültesinden,
b) Balıkesir
Üniversitesine bağlı iken bağlantısı değiştirilerek Rektörlüğe bağlanan
Bandırma Meslek Yüksekokulu, Gönen Meslek Yüksekokulu, Erdek Meslek
Yüksekokulu, Manyas Meslek Yüksekokulu ile Rektörlüğe bağlı olarak yeni kurulan
Yabancı Diller Yüksekokulundan,
c) Balıkesir
Üniversitesine bağlı iken bağlantısı değiştirilerek Rektörlüğe bağlanan Gönen
Jeotermal Enstitüsü ile Rektörlüğe bağlı olarak yeni kurulan Sosyal Bilimler
Enstitüsü, Fen Bilimleri Enstitüsü ile Sağlık Bilimleri Enstitüsünden,
oluşur.”
BAŞKAN – 1’inci
madde üzerinde Halkların Demokratik Partisi Grubu adına Şırnak Milletvekili
Hasip Kaplan konuşacak.
Buyurunuz
efendim. (HDP sıralarından alkışlar) 
HDP GRUBU ADINA
HASİP KAPLAN (Şırnak) – Sayın Başkan, teşekkür ediyorum.
Halkların
Demokratik Partisi Grubu adına hepinizi selamlıyorum.
AK PARTİ
Hükûmetine geçmiş olsun. Bugün, gerçekten, bütün Türkiye’de elektrikleri kesme
becerisinin bir tek nedeni olabilir, o da Hükûmetin ampulünün sigorta
atmasıdır. Ancak sigortası atarsa... 
Bu sigorta niye
atıyor, onu tabii ki sorgulayacağız çünkü eğitim için ışığa ihtiyaç var,
elektriğe ihtiyaç var ve bu kamu kurumlarının bütçesi oluşturulurken bu çok
önemli bir yer tutuyor. Hastaneler, sağlık için de bu son derece önemli. Bir
düşünsenize arkadaşlar -kaç tane ameliyat yapılıyordu ülkemizde şu an- binlerce
ameliyatta elektriklerin kesildiğini. Jeneratörler devreye girdi, asansörler
var. Bu sıkıntılara biz gün boyu bir cevap bulamadık. İnanın, kaç tane arayan
muhtar oldu. Soruyor, diyor ki: “Ya, bu elektrikler ne olacak?” “Vallahi
bilmiyorum.” dedim. 7 Haziranda Hükûmetin durumu ne olacak belirsizse bu da
böyle bir şey. 
Şimdi, bir şey
biliyoruz ama kamuya ait iletim ağları için tahsil edilen bedelden yapılan
indirim… Özel şirketlerin böyle bir rahatsızlığı varmış. Elektrik Mühendisleri
Odası diyor ki: “İletim sisteminin çökmesi.” Sistem niye çöktü bunun cevabı yok.

Kayıp kaçak
bedelleriyle ilgili yasa… Yani ikide bir Enerji ve Tabii Kaynaklar Bakanı
kolayını bulmuştu: “Güneydoğu’da kaçak bedel bilmem ne kadar.” O zaman bu
yasayı niye herkes için çıkarıyorsunuz? Demek ki asıl kayıp kaçak bedeli
metropollerdedir, sanayi merkezlerindedir. 
Yine, kesintiler
arasında, Meclis jeneratöründe, nükleer santral görüşmeleri yapıldı. Türkiye
3’üncü nükleer santralini İğneada’da yapmak üzere, Cumhurbaşkanı da açıklama
yaptı, millî park, 3 tane longoz ormanı olan tek yer Türkiye’de.
Şimdi, bütün bunlara baktığımız zaman
bu tartışmalar içinde -canlı yayın da yok yani saat yedide her ne kadar
kesildiyse- ben buradan Bandırmalılara Onyedi Eylül Üniversitesinin,
İskenderunlulara İskenderun Teknik Üniversitesinin, Alanyalılara da Alaaddin
Keykubat Üniversitesinin hayırlı olmasını diliyorum. Orada özgür eğitim, bilim
olsun, katkılar sunsun, öğrencilerimiz, gençlerimiz orada okusun ama bir şey
daha diliyoruz: Türkiye’de en yüksek işsizlik oranı üniversite gençleri
içindedir. Bu üniversite gençlerinin de mutlaka bir işi olsun. Okul açmak
kolaydır fakat okuldan mezun edilen öğrencilerimize iş bulma sorunu vardır. Biz
bugüne kadar Halkların Demokratik Partisi olarak, buraya gelen her okulun
açılmasına, her üniversite kurulmasına “evet” dedik. Komisyonda yanlışlar varsa
günlerce tartıştık, düzelttik. Örneğin, Bakanlık bir sağlık bilimleri
üniversitesi kurmaya çalıştı, “Hükûmetin üniversitesi olmaz.” dedik, onu
düzelttirmiştik. Bizim burada okullara karşı… “Okulları açın, fakülte açın,
üniversite açın.” diyoruz ve sürekli de bunu diyoruz. Mesela demin Sayın
Bakanla da konuştum “Ya kardeşim, bütün İç Anadolu’da, Doğu Anadolu’da ve
güneydoğuda bir orman fakültesi yok.” Bizim Şırnak’ta çok ciddi bir meşe ormanı
var. Evliya Çelebi Seyahatnamesinde diyor ki: “Ben Cizre’den, Hezak’tan gittim
ve Deyrulumur’a gidene kadar gökyüzü ormandan ve ağaçlardan gözükmüyordu.”
Şimdi bodur meşelikler var, eğer korunursa çok ciddi bir alan. Cudi Dağı’nın
millî park yapılması gündemde. Cudi Dağı’nın millî park olması durumunda da çok
önemli bir alan. Gabar Dağı ve yine Kel Ahmet, Kel Mehmet bütün dağlar ormanlık
alan. Şimdi, biz soruyoruz, evet Karadeniz’de var, en yakın orman fakültesi de
Kahramanmaraş’ta, 750 kilometre Şırnak’tan uzak. “Bir orman fakültesi kurun.” diyoruz.
YÖK -demin sordum- temsilcisi olumsuz görüş bildirmiş. Niye? On iki tane orman
fakültesi var. Diyoruz ki: “Ya, kardeşim Şırnak’a fakülte kurun.” Sizden çok
bir şey mi istiyoruz? Biz “Fakülte kurun, okul kurun.” diyoruz, siz karakol
kuruyorsunuz, kalekol kuruyorsunuz. Allah aşkına, nedir, birbirimizi niye
anlayamıyoruz? “Okul kurun.” diyoruz, “Fakülte kurun.” diyoruz, “Yok, size
karakol kuracağız, kalekol kuracağız…” Ya, böyle bir anlayış olur mu Allah
aşkına? Bu koskoca coğrafyada bir orman fakültesinin faydaları ortada. On iki
orman fakültesi var, bu da on üçüncü olur. 
Yine, “Ziraatla ilgili sıkıntılar var.”
diyorlar. Üç sene önce “Ziraat fakültesi açın.” diyoruz öteleye öteleye bu sene
son dakikada açıyorsunuz, öğrenciler oranın adresini bilmiyor. Yalnız şunu
söyleyeyim: Orta Doğu’da Irak’tan çok ciddi bir öğrenci talebi var. 
Sayın Bakan,
Şırnak Üniversitesine, geçmişte, bizden, Bağdat’ta, Süleymaniye’de, Erbil’deki
üniversitelere akış vardı, şu an Zaho’dan, Duhok’tan, Erbil’den,
Süleymaniye’den, hatta yakın yerlerden, Kerkük’ten çok ciddi bir şekilde
Şırnak’ta üniversite okumaya bir talep artışı var. Niye talep artışı var? Şimdi
bu talep artışını koyduğumuz zaman, yakın mesafede, yarım saat mesafede, bir
saat mesafede uçak var, havaalanı var. Şimdi Orta Doğu’da, Kerkük petrol
hatlarını biliyoruz Yumurtalık’ın, Türkiye’nin Kürdistan Bölgesel Yönetimi’yle
ilgili doğal gaz, petrol anlaşmalarını da biliyoruz, en son Kandil’de ruhsat
aldığını da biliyoruz. Peki, petrolle ilgili, petrol ürünleriyle ilgili, yani
bu alanda eğitim kurumlarının olması, bu petrol endüstrisi ve bununla ilgili
olarak, işte, jeolojiden tutun da petrolle ilgili bütün alanlarda, fizik
mühendislerinden, şimdi bu tür konularda bu tür okulların olması bölgede ve
Orta Doğu’ya açılan bir üniversite olması elbette ki son derece hayırlı
olacaktır. 
Biz bunlar
yapılırken birer barakadan öteye de gitmesi gerektiğini düşünüyoruz.
Üniversiteler gerçekten yıllara, zamana yayılmamalıdır ve öncelikle, YÖK’ün 12
Eylül kurumu yapılanmasından, merkezî yapılanmasından rektörlerinin atanmasına…
Öncelikle bir rektörlerinin seçilmesinde, birinci gelen rektörlerin yerine
ikinci, üçüncü sıradaki rektörlerin ideolojik akrabalık nedeniyle atanmasının
çok doğru bir yöntem olmadığını en son İstanbul Üniversitesinde gördük. 
Buradan şöyle
bir çağrıda bulunuyorum Sayın Bakana: Sayın Bakan, çözüm süreci ve barış
sürecinin de geldiği aşama itibarıyla şunu söylüyorum: Üniversitelerde, ara
sıra basın açıklamaları nedeniyle üniversiteden atılmış, disiplin cezası almış
çok fazla sayıda öğrenci var ve bir öğrencinin üniversite okuması, emekçi,
yoksul bir aile için çok pahalıya mal oluyor. Bunların okulla ilişikleri
kesiliyor. Üniversitelerde olaylar çıkıyor bazı yerlerde, birçok üniversite
örneği sayabilirim ama şunu açık söyleyeyim; hiçbir insan, hiçbir parti, hiçbir
kimse şunu diyemez: “Farklı düşüncede diye, farklı kimlik ve inanışta diye,
Şırnak’ta okuyan bir tek öğrencinin burnu kanamıştır, bir teki oradan göçe
zorlanmıştır, bir tek öğretim üyesi baskı altına alınmıştır.” 
Bizim bu
hoşgörümüzü dikkate almanız ve bu mağdur edilen, bir basın açıklaması nedeniyle
son sınıfta üniversiteden atılan öğrencilerin, düşüncesi, görüşü ne olursa
olsun, bir daha gözden geçirilmesi gerektiğini düşünüyorum ve buradan, tekrar,
Halkların Demokratik Partisi olarak, Bandırma’ya, İskenderun’a ve Alanya’ya
hayırlı uğurlu olmasını diliyorum. (HDP sıralarından alkışlar) 
BAŞKAN –
Teşekkür ederiz Sayın Kaplan.
Cumhuriyet Halk
Partisi Grubu adına Balıkesir Milletvekili Namık Havutça. 
Buyurunuz Sayın
Havutça. (CHP sıralarından alkışlar) 
CHP GRUBU ADINA
NAMIK HAVUTÇA (Balıkesir) – Teşekkür ederim Sayın Başkan.
Sayın Başkan,
değerli milletvekili arkadaşlarım, bizi izleyen -televizyonları
başında eğer izleme şansı varsa izleyen- değerli Bandırmalılar ve sevgili
Balıkesirliler; dört yıllık milletvekilliği dönemimizin belki de benim açımdan
en önemli ve mutlu eden bir yasasını şu anda görüşüyoruz ve bu vesileyle, o
toprakların bir evladı olarak şu anda burada konuşmaktan gururluyum, mutluyum. 
Evet, değerli
milletvekili arkadaşımız Balıkesir Milletvekili Sayın Öztaylan’ın az önce ifade
ettiği gibi, Bandırma, gerçekten çok özel bir yer. 
Bakın,
zaman zaman Balıkesir ve Bandırma’yı… İlçeler arasında bazı şeyler vardır,
fitneler, fesatlar sokulur, çekememezlikler yapılır ama gerçekten Balıkesir,
Türkiye'de gurur verici bir tarihe sahip olan bir ilimizdir. Şöyle ifade edeyim
müsaade ederseniz: Bakın, Türkiye'de Kuvayımilliye hareketinin ilk örgütlendiği
yer Balıkesir’dir. Yani Kurtuluş Savaşı’mızın örgütlenmesinde ilk Kuvayımilliye
hareketleri Balıkesir’de toplanmış ve millî direniş hareketleri, silahlı
direniş hareketleri Balıkesir’de Alaca Mecit’te örgütlenmeye başlanmıştır. 
Bu
çerçevede, bugün geldiğimiz noktada da biz Balıkesir’i şöyle tanımlıyoruz:
Balıkesir, Kurtuluş Savaşı’nın özeti gibidir; Kurtuluş Savaşı’nın ilk kurşunu
Ayvalık’ta, son kurşunu da Bandırma Ayyıldız Tepe’de atılmıştır ve o tarih de
17 Eylüldür. 
Değerli
arkadaşlarımız, kanun teklifinin Bandırma Üniversitesi olarak verilmesini
önermişlerdi. Benim de daha önce “Onyedi Eylül Bandırma Üniversitesi” olarak
verdiğim bir kanun teklifim vardı ve tabii ki iktidar mensubu arkadaşlarımız,
milletvekillerimiz bunu çok isabetli bir şekilde Bandırma Onyedi Eylül
Üniversitesi olarak birleştirerek şu anda tarihimizin belki de en önemli
yasasını görüşüyoruz.
Şimdi,
evet, Bandırma, tarihi itibarıyla Güney Marmara’da yıldızı parlayan önemli bir
merkez ve İstanbul’a deniz yoluyla iki saat mesafede olan, hinterlandında
Çanakkale Biga, Gönen, Manyas, Susurluk, Erdek, Marmara gibi çok büyük bir
hinterlanda hitap eden ve Güney Marmara’da şu anda Marmara Denizi’nin…
Biliyorsunuz, Türkiye'de tamamen topraklarımız içinde olan bir tek Marmara
Denizi’miz var ve Kuzey Marmara da çok büyük ölçüde doldu taştı. Şu anda Güney
Marmara, bir cazibe merkezi hâline geldi. Bakın, nasıl cazibe merkezi? Marmara
Denizi’nde tek mavi bayraklı körfez, şu anda Erdek Körfezi’dir ve en temiz
deniz şu anda, yılan balıklarının, kefal balıklarının, levrek balıklarının üreme
alanı orası ve Bandırma’nın, Bandırma Körfezi’nin hemen dibinde bulunan Kaz
Dağları da dünyanın en önemli endemik bitkilerinin yetiştirildiği yer, aynı
zamanda deniz kaplumbağalarının da üreme alanı. Dolayısıyla, orası tam bir
cazibe merkezi, sanayi alanı bakımından da bir merkez hâline geldi. Bu anlamda,
Bandırma Onyedi Eylül Üniversitesi, bölgede, inanın, Kuzey Marmara’yı yani
İstanbul bölgesini kurtaracak olan bir alternatif esasında. Tabii, bunu
tamamlayan bazı şeylerin olması gerekir.
Şimdi,
Bandırma’da şu anda 2 fakülte var, 2 meslek yüksek okulu vardı, zaten fiilen
bir üniversite vardı. Manyas’ta 1 yüksekokulu vardı, Gönen’de 1 sağlık
yüksekokulu vardı, dolayısıyla Bandırma’da fiilen bir üniversite vardı. Biz,
sadece, doğmuş olan çocuğa nüfus cüzdanını veriyoruz bir anlamda, öyle
görüyorum ben. Ama, tabii ki, YÖK’ün bazı adımlar da atması gerekiyor. Mesela,
denizcilik fakültesi, bundan dört yıl önce kuruldu Bandırma’da ama Sayın Bakan,
bir türlü, dört yıl önce kurulmuş Denizcilik Fakültesi… Bakın, Pîrî Reis’te
denizcilik fakültesi var. Şu anda çocuklarımız, evlatlarımız işsiz bizim ve
işsiz sayısının Türkiye’de 5,5-6 milyon olduğu söyleniyor. Denizcilik
fakültesini bitiren bir genç, ertesi gün vallahi, neredeyse, milletvekili
maaşına iş buluyor. Biz denizcilik fakültesini kurduk Bandırma’da, ticaret
odası destekliyor, sanayi odası destekliyor, diyor ki: “Her türlü desteği
verelim.” Ama, bir türlü öğrenci alınmasını sağlayamadık. Bu arkadaşlarımızın,
diliyoruz ki bu üniversitenin kurulmasından sonra… Biz de -destek verdiğimiz-
Cumhuriyet Halk Partisi Grubu olarak Bandırma Onyedi Eylül Üniversitesinin
kurulmasına buradan açık destek veriyoruz çünkü ülkemizde bu tip
üniversitelerin kurulmasının bölgenin dinamizmi, gençlerin istihdamı ve
bölgedeki ham maddelerin, kaynakların değerlendirilmesi için çok önemli
olduğunu görüyoruz. Çünkü, Gönen Ovası, hemen Bandırma’nın yanında bulunan ve
yaklaşık 75 bin-150 bin hektarlık alan, bakir bir tarım potansiyeline sahip;
burayı da yeterince değerlendiremiyoruz. Umuyoruz ki orada kurulacak olan
ziraat fakültesiyle birlikte orada tarımsal üretim patlamasında, üretimin,
istihdamın yaratılmasında oradaki akademik çevrelerin iş dünyasıyla olumlu
bağlar kurmasını istiyoruz.
Evet, Sayın
Öztaylan, az önce “10,5” diye bahsetti Bandırma’dan ama bizim tabii,
Balıkesir’den ayrılmak gibi bir düşüncemiz yok, söz konusu değil, o rekabet
sadece… İyiyi yakalamada rekabet ediyoruz. 
İLHAN DEMİRÖZ
(Bursa) – Bursa’ya bağlanın Namık Bey. 
NAMIK HAVUTÇA
(Devamla) – Bakın, Bandırma, kendi dinamizmiyle, devletin olanaklarından bir
beklenti içerisine girmeden, kendi iş adamlarının dinamizmiyle, kendi spor
adamlarının mücadelesiyle büyük başarılara imza atıyor. Biz istiyoruz ki aynı
başarıyı Körfez’de de yakalayalım, Edremit’te de... Ben buradan diliyorum ve
söylüyorum arkadaşlarıma: Değerli Balıkesir vekili arkadaşlarım, aynı
üniversitenin, esasında Edremit’te de kurulması lazım, benzer bir üniversitenin
çünkü Edremit de gerçekten büyük bir potansiyele sahip.
Bakın, Balıkesir
topraklarında dünya çapında 4 tane değer var arkadaşlar, birincisi: Kaz
Dağları. Dünyanın İsviçre Alplerinden sonra en fazla oksijen deposu. Hemen onun
dibinde “Antandros” diye bir tarihî kent var, geleceğin Efes’i; buradan
söylüyorum size, bakın, aklınıza yazın diye söylüyorum, Antandros Antik Kenti.
Roma İmparatorluğu’nun kurucuları buradan gitmiş, Kaz Dağlarının dibindeki
Antandros’tan, bu kadar önemli bir tarihsel misyona sahip.
Zira, Kaz
Dağları, Balıkesir’in yine Kapı Dağları gibi, aynı şekilde, endemik bitkiler bakımından
çok önemli büyük bir merkezi. 
Yine,
Marmara’nın, hemen Bandırma’nın dibinde bulunan Kyzikos, dünyanın en büyük
Hristiyan tapınağının yapıldığı yer, şu anda silueti ortaya çıkmaya başladı.
Biz bu
kaynakları değerlendirdiğimizde, inanın, eğer hemen dibimizde bulunan 17
milyonluk büyük bir metropol İstanbul’u, Güney Marmara’yı beslediğinde,
inanılmaz bir enerji ve potansiyel yaratılacak.
Bandırma Onyedi
Eylül Üniversitesi, bölgemizin en önemli bir kültür ve sanat merkezi olacaktır.
Biz zaten bugüne kadar Bandırma’yı özgürlüğün kenti, barışın kenti, sevginin
kenti ve üreticinin, herkesin özgürce kendini ifade ettiği bir kent olarak
yarattık. Burada bu anlamda bu değerlerin yaratılmasında emeği geçen tüm
arkadaşlarımızı ben yürekten kutluyorum. Aynı zamanda, bizi Bandırma’dan
izleyen ve heyecanla bu yasanın çıkmasını bekleyen üniversite öğrencilerimize
sesleniyorum. Şu anda 5 bin öğrencimiz var, bin kapasitemiz var. Buradan Sayın
Bakana çağrıda bulunuyorum: Üniversite öğrencilerimiz pahalı yerlerde, yurtlarda
kalmasınlar. Devletin sıcacık yurtlarında, devletin sahiplendiği yurtlarda
kalsınlar. Onlardan harçları almayın. Onlar bizlerden bir şey istemiyorlar,
sadece okumak istiyor üniversitesinde çocuklarımız. Bizlerden fazla bir şey
istedikleri yok, sadece harçlarını kaldırın, devlet karşılasın, yurtlarını
devlet karşılasın, çocuklar başkalarına boyun eğmesinler ve onurlarıyla,
şerefleriyle okusunlar. Bandırma’da üniversite öğrencilerimiz defalarca bunu
bize ifade etti. Sayın Bakandan en kısa sürede Bandırma’da öğrencilerimizin
barınacağı yurtların yapılmasını bekliyoruz. Çünkü, şu anda 5 bin öğrencimiz
var, inşallah üniversite kurulduğunda belki de 10 bin öğrenciye çıkacağız. 
O bakımdan, ben
bu yasanın, Bandırma’mıza üniversite kurulması noktasında Komisyonda emek veren
tüm değerli arkadaşlarıma, Balıkesir milletvekillerinin tamamına -hangi
partiden olursa olsun- hayırlı bir işte, önemli bir işte imzası bulunan tüm
milletvekili arkadaşlarıma ve emeği geçen tüm milletvekili arkadaşlarıma ve
burada olumlu oy kullanacak Genel Kurulumuzun değerli milletvekilleri, hepinize
sevgi ve saygılarımı sunuyorum, hayırlı ve uğurlu olmasını temenni ediyorum.
(CHP, AK PARTİ ve MHP sıralarından alkışlar) 
BAŞKAN –
Teşekkür ederiz Sayın Havutça. 
Milliyetçi
Hareket Partisi Grubu adına Balıkesir Milletvekili Ahmet Duran Bulut. (MHP
sıralarından alkışlar) 
Buyurunuz Sayın
Bulut. 
MHP GRUBU ADINA
AHMET DURAN BULUT (Balıkesir) – Sayın Başkan, değerli milletvekilleri; yüce
heyetinizi saygıyla selamlıyorum. 
Meclis bugün
hayırlı bir iş yapıyor, ülkemizin üç bir yerinde çok önemli bir esere imza
atmış oluyor. Üniversite, bulunduğu yere ışık saçar, üniversite, geleceğimizi
aydınlatır; üniversite, ülkemize hayat verir. 
Balıkesir’in her
ilçesi güzeldir. Bu güzellerin en güzeli -gördüğümüz kadarıyla- ekonomisinin
gücüyle, sanayisiyle, tarım potansiyeliyle, yetişmiş insan gücüyle, lise mezunu
ve üniversite mezunu adetleri itibarıyla kendi hinterlandındaki nüfusuyla,
Balıkesir’in dörtte 1’ini barındıran bölgesiyle bu üniversiteyi çoktan hak
etmiş bir ilçe Bandırma. Değerli milletvekilimiz “10,5” dedi, evet, 10,5; onu
çok hak ediyor. 
Tabii ki bu
kanun 3 partinin milletvekillerinin ortak destek ve değerlendirmesiyle,
partiler üstü bir yaklaşımla “Önce Balıkesir” diyerek, “Önce Bandırma” diyerek,
böyle yaklaşarak eksiklerini tamamlayıp en iyi bir şekilde bölgemize hizmet
vermeye çalıştık. Bunda emeği geçen, başta, Adalet ve Kalkınma Partisinin
Bandırmalı Milletvekili Cemal Öztaylan Bey’e, Cumhuriyet Halk Partisi
Milletvekili Sayın Namık Havutça’ya huzurlarınızda teşekkür ediyorum. 
Balıkesir, Namık
Bey'in bahsettiği gibi, 4 bölgeden oluşur. Bir körfez bölgesi vardır, yazın
nüfusu yarım milyondur, büyük bir potansiyel; Kaz Dağları vardır, dünyada
oksijen oranının Alplerden sonra en yoğun olduğu bir yer; turizm potansiyeli
inanılmaz. Oraya, Kaz Dağları üniversitesi kanun teklifi verdim, bekliyor. 
Aynı şekilde,
Bandırma’nın tabii ki bir sanayi kentine dönüşmesi, liman kenti olması, limanda
yıllık 400 milyon doların üzerinde ithalat yapılması, 1 milyar 200 milyon
dolarlık ihracat yapan bir liman olması… Gönlümüz ister ki bu, tersine dönsün,
daha çok ihraç yapalım, ithalat yapmayalım. Bandırma, böylesine, ekonominin
girdisinin çıktısının bol olduğu, demir yolu ağına bağlandığı, hava yolunun
olduğu çok önemli bir merkez. Anadolu’yu Çanakkale’ye bağlayan, yine Marmara’yı
Balıkesir’e bağlayan bir yol güzergâhı üzerinde oluşu, araştırmanın, bölgenin
kaynaklarını değerlendirmenin, yetişecek kalifiye insan gücünün bölgede
istihdam edilebileceği, beyaz etten yumurtaya, Gönen’in pirincine, bölgenin çok
zengin kaynaklarına katkıda bulunacak, buradan insanlar yetişecek. Bu anlamda
üniversiteyi çok gönülden destekliyor, sadece tabii ki Bandırma Üniversitesini
değil, Alanya Alaaddin Keykubat Üniversitesini, yine, Hatay İskenderun
Üniversitesini de kutluyorum, o bölgede hayırlı olmasını huzurlarınızda
diliyorum.
Balıkesir
Üniversitesi, öğrenci kapasitesiyle, kurulduğu günden bugüne kadar çevredeki
bütün ilçelerde kurulmuş olan fakülte ve yüksekokullarla oradaki öğretim
görevlilerinin, profesörlerin, doçentlerin, uzmanların bölgeye uzaklıklarının,
mesafelerinin fazla olması sebebiyle zaman kaybına yol açmakta. Kaynağında
hizmeti sunma adına bu üniversitenin bu anlamda da çok faydası olacağına
inanıyorum. 
Eğitim, tabii ki ülkemizin en önemli
meselesi. On bir yıllık Adalet ve Kalkınma Partisi iktidarlarında 5 bakan
değişmiş olması, eğitimde 13 defa önemli kararlar alınmış olması, müfredatın
değişmesi, sınıf geçme sisteminin değişmesi, sınav yönetmeliklerinin değişmesi,
öğrencileri, velileri abandone etti. O yüzden, bir türlü adam edemedik ve
eğitimde çok kötü durumlardayız. Üniversiteler kuruyoruz, üniversitelere
fakülteler açıyoruz. Allah’tan burada eğitim fakültesi yok. Türkiye'de yetişmiş
olan 100 binleri geçen insanımızı bir türlü yerleştiremiyoruz. Kampanyalar
açıyorlar, gruplar kuruyorlar, İnternet’ten dertlerini dile getirmeye
çalışıyorlar, Meclisin önüne gelip dertlerini dile getirmeye çalışıyorlar bu
insanlar, atanamayan öğretmenler. Ya bu kadar öğretmen yetiştirmeyelim, bir
eğitim politikası olsun bu Hükûmetin… Ama geç kaldı artık, 7 Haziran geldi.
Bundan sonra da, sanıyorum, Adalet ve Kalkınma Partisinin son iktidarı bu,
inşallah bize nasip olur. Bu sebeple, bu politikasızlık sebebiyle birikmiş olan
bu atama bekleyen öğretmenler nisanda bir atama bekliyorlardı; çıkarılan
yasayla bir umut içerisine girmişlerdi. Sayın Bakan bugün açıkladı, “Ağustosta
bunların ataması yapılacak.” dedi. Bu da onlarda büyük bir hayal kırıklığına
sebep oldu. Çünkü bir an önce hayata atılmak, annelerinin, babalarının eline
bakmaktan kurtulmak istiyorlar. 
Bunların
içerisinde felsefe grubu öğretmenleri var ki çok az kontenjan ayrılıyor ve
binlercesi dışarıda kalıyor. Yine, fen grubu öğretmenleri, bilişim öğretmenleri
yani yetiştirilmiş, bunca eğitim almış, bunca emek sarf edilmiş, yetişmeleri
için üniversiteler açılmış, bölümler açılmış bu insanları bir türlü ülkenin
önünü açacak en önemli bilişim eğitimi konusunda sadece 5 ve 6’ncı sınıflarda
zorunlu hâle getiriyoruz, diğer sınıflarda yok. Neden yok Sayın Bakanım? Niçin
diğer sınıflarda… Her sınıfta olması lazım. Her kademede geliştirerek bunun
olması lazım. Bilgisayarı öğrenmek değil, program yapan… Artık bilişim çağında
yaşıyoruz. Bilişim çağında sadece 5 ve 6’ncı sınıfta bu dersin mecburi olması,
diğer sınıflarda olmaması eğitimde emin olun büyük bir hata, büyük bir eksiklik
ama maalesef geldik bugünlere. 
Bu öğretmenler,
felsefe grubu öğretmenleri, yan branşları olan rehberlik öğretmeni olarak atama
istiyorlar. Okulların en büyük ihtiyacı rehberlik ihtiyacı. Rehberlik
öğretmenleri birçok okulumuzda yok. Okulların psikologları yok. Öğrencilere
bugüne kadar verdiğimiz eğitimle matematik, fizik, fen, tarih, coğrafya
veriyoruz. Amaç nedir, nasıl bir insan yetiştirmek istiyoruz? Kimliği kimliksiz,
kişiliği zayıf, ülkesinin değerlerinden habersiz, millî motiften yoksun,
folklorik özelliklerine yabancı, rüzgâr ne tarafa eserse o tarafa giden bir
gençliğin yetişmesine maalesef seyirci kalıyoruz. 
Uyuşturucunun,
alkolün, sigaranın batağına batmış okul önlerinde güvenliği sağlayamayan,
kurduğumuz üniversitelerde üniversitelerin amfilerinin, koridorlarının terör
örgütlerinin amblemlerinin çizilmesine, örgüt liderlerinin resimlerinin
asılmasına göz yumduğumuz, beklediğimiz, ülkesini seven, barışçı, sadece
milletle barışık değil, kendisiyle de barışık insan tipinin yetişmesi adına,
bütün insanlığa sevgiyle bakan bir insan tipinin yetişmesi adına, ilime, bilime
önem veren insanların yetişmesi adına gayret gösterip barışı, fikri, düşünceyi
ön plana alıp, bilek gücünü, kas gücünü oralarda gösterip silahla insanları
susturmanın, sindirmenin önüne geçecek kanun hâkimiyetini kurmazsak bu
üniversitelerde, bu üniversiteler, gönderdiğimiz çocuklarımızın tabutla geri
gelmelerine sebep olur.
Devletin
her kurumunun bu anlamda ciddi bir çalışma içerisinde bulunmasını, herkesin
üzerine düşen görevi yerine getirmesini diliyor ve Bandırma Onyedi Eylül
Üniversitesinin Bandırma’mıza, bölgemize, ülkemize hayırlı evlatlar
yetiştirmesini dileyerek yüce heyetinizi saygıyla selamlıyorum. (MHP ve AK
PARTİ sıralarından alkışlar)
BAŞKAN
– Teşekkür ederiz Sayın Bulut.
On
dakikalık soru-cevap bölümüne geçiyorum.
Sayın
Tanal, sisteme girmişsiniz, buyurunuz.
MAHMUT
TANAL (İstanbul) – Teşekkür ediyorum Sayın Başkan.
Sayın
Bakan, Cumhurbaşkanı son günlerde 400 milletvekili istiyor, bu 400
milletvekilini hangi siyasi partiye istiyor?
AHMET
DURAN BULUT (Balıkesir) – Milliyetçi Hareket Partisine!
MAHMUT
TANAL (İstanbul) – İkinci sorum: Şu anda ülkemizde 20 tane şehir hastanesi var,
bu 20 tane şehir hastanesinde bilgisayar mühendisliği kadrosu olduğu hâlde
kadroya bilgisayar mühendisi alınmıyor, ne zaman alınacak? Ve bu bilgisayar
mühendisliği kadrosuna bilgisayar mühendislerinin alınmaması… Bu anlamda
insanlar boşta, iş bulamıyor, geçim kaynağı sıkıntısı var, hastaneler de
mühendissiz. Yani burada alınması gereken öğretim de alınamıyor. Bu konuda bir
çalışmanız var mı, bu konuda ne yapmayı düşünüyorsunuz?
Teşekkür ederim.
BAŞKAN –
Teşekkür ederiz Sayın Tanal.
Sayın Yeniçeri…
ÖZCAN YENİÇERİ
(Ankara) – Teşekkür ederim Sayın Başkan.
Sayın Bakan,
Türkiye'nin enterkonnektif sistemi çöktü -biraz önceki açıklamalarınızı da
dinledik- ülke karanlığa gömüldü. İktidar, kriz masası oluşturmuş, aradan geçen
on saate rağmen henüz ülkeyi karanlığa boğan olayın nedenini araştırıyor. Böyle
bir ülkede ciddi bir millî güvenlik sorunu oluştuğunun farkında mısınız? Bu
bir.
İkincisi:
Türkiye'nin bir Adalet Bakanlığı var, bu adalet Bakanlığının altı “paralel”
adını verdiğiniz yapı tarafından işgal edilmiş, örgütlenmiş ve aradan geçen on
bir yıl üzerine siz diyorsunuz ki: “Vallahi bizi aldatmışlar, altımızı
‘paralel’ denilen yapı işgal etmiş. Biz bunun daha şimdi farkına vardık.”
Güneydoğuda Cizre’de PKK’yla HÜDAPAR yaklaşık on iki saat çatışıyor, devletin
güvenlik güçleri ortada yok ve orada da devlet bulunmuyor. 
(Mikrofon
otomatik cihaz tarafından kapatıldı) 
ÖZCAN YENİÇERİ
(Ankara) – Bunun farkında değilsiniz. Bütün bu olup bitenler konusunda bir
açıklama yapmak gerekliliği…
BAŞKAN –
Teşekkür ederiz Sayın Yeniçeri.
Sayın Eryılmaz…
REFİK ERYILMAZ
(Hatay) – Teşekkür ediyorum Sayın Başkan.
Sayın Bakan,
Yemen’de yaşanan çatışmalardan dolayı maalesef hâlâ tahliye edilemeyen onlarca
vatandaşımız şu anda mahsur durumda. Bunların tahliyesiyle ilgili olarak da
herhangi bir çalışmanın olmadığını görüyoruz. Dün hem orada mahsur kalan
işçilerimizle telefonla görüşme imkânı buldum hem Dışişleri yetkilileriyle
görüşme imkânı buldum. Dışişleri Bakanlığı yetkilileri “San’a’ya bir tane uçak
göndereceğiz, tahliye edeceğiz.” diyorlar ama San’a Havaalanı da saldırıya
uğramış olmasından dolayı bütün uçuşlara kapalı. Vatandaşlarımız, Suudi
Arabistan’dan giriş yapmak istemişler, Suudi Arabistan yetkilileri de izin
vermemiş, geri dönmüşler. Oradan Umman’a geçmeye çalışıyorlar. On sekiz saatlik
yolculuk ve bombardıman devam ediyor. “Biz her an ölebiliriz.” diye de
ağlamaklı ses tonlarıyla bize bu durumu ilettiler. Acaba bu vatandaşlarımızın
tahliyesi için herhangi bir şey yapmayı düşünüyor musunuz?
Teşekkür
ediyorum.
BAŞKAN –
Teşekkür ederiz Sayın Eryılmaz.
Sayın
Değirmendereli…
KEMAL
DEĞİRMENDERELİ (Edirne) – Teşekkür ederim Sayın Başkan.
Sayın Bakana
sormak istiyorum: Edirne’de, bir imam-hatip lisesinin uluslararası imam-hatip
lisesi olarak açılacağı söyleniyor. Millî Eğitim Bakanlığı bünyesinde böyle bir
kategori var mıdır? Birincisi, bunu sormak istiyorum.
İkincisi: Bir de
bazı sınıflarda, normal liselerin sınıflarında imam hatip sınıfı açılıyor.
Yani, böyle bir uygulama da var mı? 
Üçüncü konu:
Yine, imam-hatip lisesinin sınıfları uygun olduğu hâlde, 28 sınıfı olup 20-22
sınıf aktif olduğu hâlde yani 6-7 sınıfı boş olduğu hâlde, eski Edirne Ticaret
Lisesi, Halk Eğitimin kurslarının verildiği lise yeniden imam-hatip ortaokulu
olarak biçimlendiriliyor, konumlandırılıyor.
BAŞKAN –
Teşekkür ederiz Sayın Değirmendereli.
Buyurunuz Sayın
Bakan.
MİLLÎ EĞİTİM
BAKANI NABİ AVCI (Eskişehir) – Sayın Başkan, değerli milletvekilleri; sondan
başlayarak kısaca cevaplandırmaya çalışayım.
Edirne’de, evet,
uluslararası imam hatip lisesi açılıyor, böyle bir kategorimiz var. Edirne’de
de özellikle Balkanlardan gelen öğrencilere yönelik böyle bir lise açılıyor.
Bu, doğru, var böyle bir kategorimiz. Zaten şu anda da Kayseri’de, İstanbul’da
uluslararası imam hatiplerimiz var. Buralarda hazırlık sınıfları var. Hazırlık sınıflarında
aynı zamanda İngilizce hazırlık okuyorlar. Yani, Türkiye dışında da görev
yapabilecek öğrenciler, mezunlar buradan mezun olduktan sonra Türkiye dışında
da görev yapabilsinler diye bu okulları açtık.
Nitekim,
son olarak, biliyorsunuz, Avusturya’da bir girişim var. Avusturya -eğer kabul
edilirse, yasalaşırsa- bundan sonra yurt dışından, yani, Avusturya dışından din
görevlisi kabul etmeyeceğini beyan ediyor. Bu, tabii, ciddi bir sıkıntı
Avusturya’da yaşayan vatandaşlarımız açısından çünkü oraya bugüne kadar Diyanet
kadrolarıyla din görevlileri gönderiliyordu; eğer böyle bir yasalaşma olursa, o
zaman Türkiye’den giden din görevlileri orada vazife yapamayacaklar demektir. 
Şimdi,
mesela, bu Edirne İmam Hatip Lisesinde de, uluslararası imam hatip lisesinde
de, İstanbul’daki uluslararası lisede de Avusturya vatandaşı olan Türk
çocuklarını eğitime alıp daha sonra -eğer böyle bir yasalaşma olursa- oradaki
vatandaşlarımızın hizmetlerini onlar üzerinden yürütmeyi planlıyoruz. Ayrıca,
gerek Balkan gerek Kafkas ülkelerinden, Orta Doğu’dan da bu tür yetişmiş,
uluslararası alanda hizmet verebilecek insanlara ihtiyaç olduğu, bir talep
olduğu biliniyor; o nedenle açıyoruz.
Bu diğer
okulların boş sınıflarında veya atıl sınıflarında imam-hatip sınıfları açılıyor
mu? Evet, birçok yerde inşaatı devam eden imam-hatip okulları var, imam-hatip
lisesi veya ortaokulları var; onların inşaatları tamamlanıncaya kadar, imkân
varsa, atıl kapasitesi olan okullarda bu sınıflar geçici olarak açılıyor. Tersi
de var; bazen de, diyelim, bir imam-hatip binası yapılmış ama henüz tam
kapasite çalışmıyor, orada da atıl sınıflar var, oralara da inşaatı devam eden
normal ortaokul veya ilkokul –ilkokul pek yapmıyoruz, yani, okullar eş düzeyde
olsun diye- ortaokul veya lise öğrencileri için oralardan da yararlanıyoruz.
Yani, değişik okul türlerinin atıl kapasitelerinden, inşaatı devam etmekte olan
okullar için yararlanıyoruz.
Bu 20 şehir
hastanesinde bilgisayar mühendisliği kadrosu olduğu hâlde buralara atama
yapılmadığı konusunda bir bilgim yok. Onu Sağlık Bakanı arkadaşımızdan öğrenip
gerekirse size yazılı olarak bunu iletmesini söyleyeceğim. Bilmiyorum şu anda
bunun durumunu ama öğrenince size bildiririm. 
Yemen’deki
işçilerin tahliyesiyle ilgili, evet, bu konuyla ilgili Dışişleri Bakanlığımız
yoğun bir çaba içerisinde, Suudi Arabistan Büyükelçiliğimiz devrede. Sana
Havalimanı emniyetli bir kullanım için elverişli değil şu anda. O nedenle kara
yoluyla bu vatandaşlarımızın nakli için Dışişleri Bakanlığımız çalışıyor. Belli
bir mesafe alındığını da biliyorum. İnşallah onlar da sağ salim ülkemize dönmüş
olacaklar. 
MAHMUT TANAL
(İstanbul) – Bir de Cumhurbaşkanı 400 milletvekilini hangi siyasi parti adına
istiyor? 
MEHMET GÜNAL
(Antalya) – MHP için istiyor!
MİLLÎ EĞİTİM
BAKANI NABİ AVCI (Eskişehir) – Şimdi, tabii, ben Hükûmet adına burada
bulunuyorum, Cumhurbaşkanlığı adına açıklama yapma yetkisine sahip değilim ama
sorunuzun içeriğinden, tonlamasından sizin bunu anlamamış olma ihtimalinizi de
düşünemiyorum. 
MAHMUT TANAL
(İstanbul) – Yani siz nasıl anlıyorsunuz? Ben anlamıyorum. 
MİLLÎ EĞİTİM
BAKANI NABİ AVCI (Eskişehir) – Benim nasıl anladığımı da sizin anlamamış
olmanızı düşünemiyorum. 
MAHMUT TANAL
(İstanbul) – Siz Bakansınız. 
MİLLÎ EĞİTİM
BAKANI NABİ AVCI (Eskişehir) – Ben de çok güzel anlıyorum, siz de çok güzel
anlıyorsunuz. 
MAHMUT TANAL
(İstanbul) – Anladım ama siz Bakansınız yani Türkiye şu anda bir Hükûmet
temsilcisinden bunu öğrenmek istiyor. 
MİLLÎ EĞİTİM
BAKANI NABİ AVCI (Eskişehir) – Evet, söylüyorum. 
MAHMUT TANAL
(İstanbul) – Neymiş peki? Biz bilmiyoruz. 
MİLLÎ EĞİTİM
BAKANI NABİ AVCI (Eskişehir) – Hayır, Cumhurbaşkanının hangi partiyi
kastettiğini açıklama yetkisine ben Cumhurbaşkanlığı adına sahip değilim.
Hükûmet olarak, Hükûmet üyesi olarak veya bir milletvekili olarak ben de anlıyorum,
siz de anlıyorsunuz. 
MAHMUT TANAL
(İstanbul) – Peki, sizi rahatsız etmiyor mu bu istemesi? 
BAŞKAN – Lütfen
karşılıklı konuşmayalım. 
MİLLÎ EĞİTİM
BAKANI NABİ AVCI (Eskişehir) – Şimdi, böyle polemik konusu olabilecek…
MAHMUT TANAL
(İstanbul) – Polemik değil ki çok medeni, uygar bir soru bu. 
MİLLÎ EĞİTİM
BAKANI NABİ AVCI (Eskişehir) – Gayet tabii, medeni bir soru da sizi niye
rahatsız ediyor? 
MAHMUT TANAL
(İstanbul) – Tarafsız olması gerekmez mi? 
MİLLÎ EĞİTİM
BAKANI NABİ AVCI (Eskişehir) – Tarafsız işte, isim vermeden söylüyor zaten. 
MAHMUT TANAL
(İstanbul) – İsim vermeden söylüyor ha?
MİLLÎ EĞİTİM
BAKANI NABİ AVCI (Eskişehir) – Evet, tarafsız, daha tarafsız… 
LEVENT GÖK
(Ankara) – Çaktırmadan söylüyor, çaktırmadan.
MAHMUT TANAL
(İstanbul) – Bu pişkinliğe pes Sayın Bakan, bu pişkinliğe pes! 
BAŞKAN –
Teşekkür ederiz Sayın Bakan. 
MEHMET GÜNAL
(Antalya) – Cumhurbaşkanı parti mi kurmuş Sayın Bakanım? 
MİLLÎ EĞİTİM
BAKANI NABİ AVCI (Eskişehir) – Cumhurbaşkanı, seçimlerden önce, Cumhurbaşkanı
seçilmeden önce… 
MEHMET GÜNAL
(Antalya) – Partili bir Cumhurbaşkanı olacağını söylemişti zaten. 
LEVENT GÖK
(Ankara) – Zaten seçim bildirgesini de hazırladığını ifade etti Sayın Bakan,
seçim bildirgesine de baktığını, beyannameyi gördüğünü ifade etti. 
MİLLÎ EĞİTİM
BAKANI NABİ AVCI (Eskişehir) – Siz de götürürseniz sizinkine de bakacağını
söyledi zaten.
BAŞKAN –
Teşekkür ederiz Sayın Bakan. 
LEVENT GÖK
(Ankara) – Uygun mu sizce? Anayasa’ya göre, uygun mu Sayın Bakan? 
MİLLÎ EĞİTİM
BAKANI NABİ AVCI (Eskişehir) – Ben sizin yerinizde olsam götürür fikrini
alırdım. 
LEVENT GÖK
(Ankara) – Sayın Bakan, onlar Anayasa’ya uygun değil, hiçbiri uygun değil. 
BAŞKAN –
Teşekkür ediyoruz. 
Şimdi, 1’inci
madde üzerinde iki önerge vardır, okutuyorum: 

Türkiye Büyük Millet Meclisi Başkanlığına
Görüşülmekte
olan 706 sıra sayılı kanun teklifinin birinci maddesindeki, 2809 Sayılı Kanuna
eklenmesi öngörülen Ek Madde 158’e;
“d) Eğitim
Bilimleri Enstitüsünden,”
ibaresinin
eklenmesini arz ve teklif ederiz.
 İdris Baluken Pervin
Buldan Erol Dora
 Bingöl Iğdır Mardin
 Hasip Kaplan Altan
Tan
 Şırnak Diyarbakır
Türkiye Büyük Millet Meclisi Başkanlığına
Görüşülmekte
olan 706 sıra sayılı 2809 sayılı Yükseköğretim Kurumları Teşkilatı Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi'nin çerçeve 1'inci maddesi ile 2809 sayılı Kanun'a eklenen ek 158'inci
maddenin birinci fıkrasının (a) bendinin aşağıdaki şekilde değiştirilmesini arz
ve teklif ederim.
 Zühal Topcu Cemalettin
Şimşek Ahmet Duran Bulut
 Ankara Samsun Balıkesir
 Erkan Akçay Mehmet
Günal Namık Havutça
 Manisa Antalya Balıkesir
 Mehmet Cemal Öztaylan
 Balıkesir
"a)
Balıkesir Üniversitesine bağlı iken bağlantısı değiştirilerek Rektörlüğe
bağlanan İktisadi ve İdari Bilimler Fakültesi, Denizcilik Fakültesi ile
Balıkesir Üniversitesine bağlı Sağlık Yüksekokulunun fakülteye dönüştürülmesi
ve adı ile bağlantısının değiştirilmesi ile oluşturulan Sağlık Bilimleri
Fakültesi ile Rektörlüğe bağlı olarak yeni kurulan Ziraat Fakültesi ile Ömer
Seyfettin Uygulamalı Bilimler Fakültesi’nden,”
BAŞKAN –
Komisyon bu son okuttuğum önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKAN VEKİLİ AVNİ ERDEMİR (Amasya) – Uygun
görüşle takdire bırakıyoruz.
BAŞKAN –
Hükûmet?
MİLLÎ EĞİTİM
BAKANI NABİ AVCI (Eskişehir) – Katılıyoruz Sayın Başkan.
BAŞKAN – Söz
isteyen? Yok.
Gerekçeyi
okutuyorum:
Gerekçe: 
Bandırma Onyedi
Eylül Üniversitesi bünyesinde kurulan Uygulamalı Bilimler Fakültesinin isminin
Ömer Seyfettin Uygulamalı Bilimler Fakültesi olarak değiştirilmesi
öngörülmektedir.
BAŞKAN –
Gerekçesini okuttuğum önergeyi oylarınıza sunuyorum: Kabul edenler… Kabul
etmeyenler… Önerge kabul edilmiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 706 sıra sayılı kanun teklifinin birinci maddesindeki, 2809 Sayılı Kanuna
eklenmesi öngörülen Ek Madde 158’e;
“d) Eğitim
Bilimleri Enstitüsünden,”
ibaresinin
eklenmesini arz ve teklif ederiz.
 Pervin
Buldan (Iğdır) ve arkadaşları
BAŞKAN
– Komisyon önergeye katılıyor mu?
MİLLÎ
EĞİTİM, KÜLTÜR, GENÇLİK VE SPOR KOMİSYONU BAŞKAN VEKİLİ AVNİ ERDEMİR (Amasya) –
Katılmıyoruz Sayın Başkan.
BAŞKAN
– Hükûmet?
MİLLÎ
EĞİTİM BAKANI NABİ AVCI (Eskişehir) – Katılmıyoruz Sayın Başkan.
BAŞKAN – Sayın
Tan, siz mi konuşacaksınız?
ALTAN TAN
(Diyarbakır) – Evet.
BAŞKAN -
Buyurunuz. (HDP sıralarından alkışlar)
ALTAN TAN
(Diyarbakır) – Sayın Başkan, sayın milletvekilleri; bu üniversitelerle ilgili
olarak her yeni bir üniversite açıldığı zaman veya bu konuyla ilgili bir kanun
teklifi geldiği zaman huzurlarınıza geliyoruz, benzer şeyleri konuşuyoruz ancak
maalesef, Hükûmetin eğitim politikasının düzeltilmesi ve değiştirilmesiyle
ilgili bir etkide bulunamıyoruz. Havaya konuşuyoruz, zabıtlara geçiyor ama
maalesef, bunlarla ilgili Sayın Bakan ve Sayın Hükûmet ciddi hiçbir adım
atmıyor.
Nedir
itirazlarımız? Bunlardan birincisi, her ile bir üniversite açılması başlangıçta
kulağa çok hoş geliyor. Şimdi, büyük ilçelerimize de üniversite açılıyor. Eğer
bu iş böyle popülist bir mantıkla gidecekse keşke her köye de bir üniversite
açılsa. Yani bu tıpkı “Her ilçeye, her köye, her beldeye bir fabrika açılsın.”
demek gibi bir sanayileşme politikasına benziyor. Yani eğer ham maddesi yoksa,
liman yoksa, ithalat, ihracat, üretim, nakliye, maliyet, kalifiye eleman, hadi
her köye, her ilçeye bir fabrika kurun, devletin desteğiyle kurun, iki ay sonra
kapatırsınız. Bunu söylediğimiz zaman da “Siz bu üniversitelere karşı
mısınız?”, “Siz bu üniversitelerin Türkiye’nin her tarafında açılmasının o
bölgeye ne kadar katkı sağlayacağını bilmiyor musunuz?” gibi popülist
cevaplarla karşılaşıyoruz. 
Değerli arkadaşlar, tabii ki
üniversiteler işte sadece belli bir öğrencinin gelip okumasıyla alakalı bir
katkı sağlamıyor, o ilin sosyokültürel yapısıyla ilgili, kültürel dokusuyla
ilgili ciddi katkılar da sağlıyor ama keşke, gerçekten doğru düzgün bu
katkıları sağlayabilse. İşte, biraz evvel, benden önce konuşan diğer
partilerdeki arkadaşlarım da altını çizdiler. Her yere üniversite açıyorsunuz
ama bunların binası var mı, yurdu var mı, hocası var mı, laboratuvarı var
mı? İşte, bunlara baktığınız vakit, maalesef, doğru düzgün bir “Evet.” cevabı
alamıyoruz. Ne kadar bilim üretebiliyorsunuz? Ne kadar kaliteli öğrenci
yetiştirebiliyorsunuz? Bu yetiştirdiğiniz öğrencilere ne kadar iş imkânı
sağlayabiliyorsunuz? Bunların hepsi, maalesef, cevaplandırılamıyor. 
Mesela,
geçenlerde, Fransız dili ve edebiyatı okuyan öğrenciler odama geldiler, benden
başka diğer partilerin de değişik milletvekillerini ziyaret ettiler. Yüzlerce
Fransızca bölümü mezunu öğrenci, maalesef, bunların hiçbirisinin öğretmenlik
tayinleri yapılamıyor. Bunlar bazen üç yıl, dört yıl, beş yıl sıra bekliyorlar.
Devlet şunu söyleyebilir: “Ben her Fransız filolojisinden mezun olan,
pedagojisi olan veya Fransızca öğretmeni olan bütün öğretmenleri atamak zorunda
değilim, gidin, nerede bir iş bulursanız bulun.” 
E,
peki, Devlet Planlama Teşkilatı ne yapıyor? Yani, bu üniversitelerin
kurulmasıyla ilgili etütler, hesaplar, kitaplar, ihtiyaçlar neden
hesaplanmıyor? İşte, biraz evvel yine dillendirildi. Orman fakültesiyle ilgili,
orman mühendisleriyle ilgili de aynı sıkıntı var, ziraat mühendisleri için de
aynı sıkıntı var, arkeoloji mezunları için de aynı sıkıntılar var; var, var
var, var, var… Bunların hesabı kitabı yapılmazsa, ne kadar ihtiyaç var, nerelerde
ne yapılması lazım, bu üniversitelerin doğru düzgün bir eğitim yapması için
hangi imkânların sağlanması lazım, bunların tamamının hesabı kitabı
yapılmamışsa, değerli arkadaşlar, sadece levha asarsınız, oradan birileri mezun
olur, adlarına “doktor”, “mühendis”, “avukat” denir ama bu arkadaşlar,
maalesef, kendi meslekleriyle ilgili ciddi hiçbir şey yapamazlar. İşte, en son,
sanırım, YÖK bir karar aldı, özel tıp fakültelerine çok düşük puanlarla giren
öğrencilerin eğitime uyum sağlayamadıklarından, daha yüksek puanlarla devlet
üniversitelerine girenler ile bu üniversitelere girenler arasında ciddi
farklılıklar ortaya çıktığından dolayı tıp fakülteleriyle ilgili belli bir
kontenjan ve puan kıstasları getirdi. Doğru bir hareket. Onun için, bugün, bu
açılan üniversiteleri de keşke dünya standartlarına getirebilsek. Peki, ne
yapalım, getiremiyoruz, açmayalım mı? Hayır. Var olan üniversiteleri doğru
düzgün bir zemine oturtun, var olan üniversiteleri büyütün, altyapılarını
güçlendirin ve dünyanın ilk 500 üniversitesinin içerisine doğru düzgün
üniversiteler sokun. 
Saygılar
sunarım. (HDP sıralarından alkışlar)
BAŞKAN –
Teşekkür ederiz Sayın Tan.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Daha önce kabul edilmiş önerge doğrultusunda madde 1’i oylarınıza
sunuyorum: Kabul edenler... Kabul etmeyenler... Madde 1 kabul edilmiştir. 
Saat 21.00’e
kadar ara veriyorum. 
Kapanma Saati: 20.11

BEŞİNCİ OTURUM
Açılma Saati: 21.03
BAŞKAN: Başkan Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Dilek YÜKSEL (Tokat)
-----0-----
BAŞKAN – Sayın
milletvekilleri, Türkiye Büyük Millet Meclisinin 87'nci Birleşiminin Beşinci
Oturumunu açıyorum.
706 sıra sayılı
Kanun Teklifi’nin görüşmelerine devam ediyoruz.
Komisyon ve
Hükûmet yerinde. 
Şimdi, yeni
madde ihdasına dair bir önerge vardır. Önergeyi okutup Komisyona soracağım.
Komisyon önergeye salt çoğunluk yani 14 üyesiyle katılırsa önerge üzerinde yeni
bir madde olarak görüşme açacağım, Komisyonun salt çoğunlukla katılmaması
hâlinde ise önergeyi işlemden kaldıracağım.
Şimdi önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 706 Sıra Sayılı Kanun Teklifinin 1. maddesinden sonra gelmek üzere
aşağıdaki maddenin eklenmesini ve madde numaralarının buna göre teselsül
ettirilmesini arz ve teklif ederiz.
 Mehmet Akif Hamzaçebi Levent
Gök Muhammet Rıza Yalçınkaya
 İstanbul Ankara Bartın
 Vahap Seçer İhsan
Özkes
 Mersin İstanbul
MADDE 2- 2809
sayılı Kanuna aşağıdaki ek madde eklenmiştir. 
"Antalya
AKEV Üniversitesi
EK MADDE 159-
Antalya'da Antalya Kültür ve Eğitim Vakfı tarafından 2547 sayılı Yükseköğretim
Kanununun vakıf yükseköğretim kurumlarına ilişkin hükümlerine tabi olmak üzere,
kamu tüzel kişiliğine sahip Antalya AKEV Üniversitesi adıyla bir vakıf
üniversitesi kurulmuştur.
Bu Üniversite,
Rektörlüğe bağlı olarak;
a)  İnsani
Bilimler Fakültesinden,
b)  Mühendislik
ve Mimarlık Fakültesinden,
c)  İktisadi ve
İdari Bilimler Fakültesinden, 
ç) Sanat ve
Tasarım Fakültesinden,
d)  Meslek
Yüksekokulundan,
e)  Sosyal
Bilimler Enstitüsünden,
f)  Fen
Bilimleri Enstitüsünden,
oluşur.
BAŞKAN –
Komisyon önergeye salt çoğunluğuyla katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKAN VEKİLİ AVNİ ERDEMİR (Amasya) – Salt
çoğunluğumuz olmadığı için katılamıyoruz Sayın Başkanım.
BAŞKAN –
Komisyon önergeye salt çoğunluğuyla katılamamış olduğundan önergeyi işlemden
kaldırıyorum.
2’nci maddeye
geçiyoruz.
Maddeyi
okutuyorum:

MADDE 2- 2809 sayılı Kanuna
aşağıdaki madde eklenmiştir. 
“İskenderun Teknik Üniversitesi 
EK MADDE 159- Hatay ili İskenderun
ilçesinde İskenderun Teknik Üniversitesi adıyla yeni bir üniversite
kurulmuştur.
Bu üniversite;
a) Rektörlüğe bağlı olarak yeni
kurulan İnşaat Fakültesi, Makine Fakültesi, Elektrik- Elektronik Fakültesi,
Mimarlık Fakültesi, İşletme Fakültesi; Mustafa Kemal Üniversitesi Rektörlüğüne
bağlı iken adı ve bağlantısı değiştirilerek oluşturulan ve Rektörlüğe bağlanan
Barbaros Hayrettin Gemi İnşaatı ve Denizcilik Fakültesi; Mustafa Kemal
Üniversitesi Rektörlüğüne bağlı iken bağlantısı değiştirilerek Rektörlüğe
bağlanan Deniz Bilimleri ve Teknolojisi Fakültesi ile Teknoloji Fakültesinden, 
b) Rektörlüğe bağlı olarak yeni
kurulan Yabancı Diller Yüksekokulu ile Mustafa Kemal Üniversitesi Rektörlüğüne
bağlı iken adı ve bağlantısı değiştirilerek oluşturulan ve Rektörlüğe bağlanan
Sivil Havacılık Yüksekokulu ile Turizm İşletmeciliği ve Otelcilik
Yüksekokulundan, 
c) Rektörlüğe bağlı olarak yeni
kurulan Sarıseki Teknik Bilimler Meslek Yüksekokulu ile Mustafa Kemal
Üniversitesi Rektörlüğüne bağlı iken adı ve bağlantısı değiştirilerek
oluşturulan ve Rektörlüğe bağlanan Dörtyol Meslek Yüksekokulu, Erzin Teknik
Bilimler Meslek Yüksekokulu, Denizcilik Meslek Yüksekokulu ile İskenderun
Meslek Yüksekokulundan, 
ç) Mustafa Kemal Üniversitesi
Rektörlüğüne bağlı iken adı ve bağlantısı değiştirilerek oluşturulan ve
Rektörlüğe bağlanan Mustafa Yazıcı Devlet Konservatuarından, 
d) Rektörlüğe bağlı olarak yeni
kurulan Mühendislik ve Fen Bilimleri Enstitüsü, Sosyal Bilimler Enstitüsü,
Bilişim Enstitüsü, Enerji Enstitüsü, Demir-Çelik Enstitüsü ile Taşımacılık ve
Lojistik Enstitüsünden, 
oluşur.”
BAŞKAN – 2’nci
madde üzerinde Halkların Demokratik Partisi Grubu adına Diyarbakır Milletvekili
Altan Tan konuşacaktır.
Buyurunuz Sayın
Tan.
HDP GRUBU ADINA
ALTAN TAN (Diyarbakır) – Sayın Başkan, sayın milletvekilleri; selamünaleyküm. 
Değerli
arkadaşlar, bu üniversitelerle ilgili konuşmama bıraktığım yerden devam
ediyorum. Bölgedeki üniversiteler hakkında bazı şeyler söylemek istiyorum. 
Değerli
arkadaşlar, en büyük sorunumuz bu üniversitelerin bir türlü istenilen seviyede
geliştirilememesi ve bunun üzerine de Diyarbakır Dicle Üniversitesi, Mardin
Artuklu Üniversitesi ve Urfa Harran Üniversitesiyle ilgili bazı şeyler söylemek
istiyorum.
Değerli
arkadaşlar, öncelikli olarak Diyarbakır Dicle Üniversitesi, 1974 yılında
kuruldu yani kuruluş tarihine girdiğiniz vakit öyle ama ilk olarak tıp
fakültesi, Ankara Üniversitesinin bünyesinde yani Diyarbakır Tıp Fakültesi
Ankara Üniversitesinin bünyesinde 1969’da başladı. Nereden bakarsanız, kırk
beş-kırk altı yıllık bir üniversite söz konusu ve Türkiye’de arazisi,
üniversite kampüsü, üniversite sahası en geniş üniversite. Yani, bazen ODTÜ’nün
arazisi daha fazla diyorlar ama Dicle Üniversitesinin arazisi -yani kullanılabilir
alan olarak, kampüse açık alan olarak- 26 bin dönümden oluşuyor, 26 milyon
metrekare. 
Bu bilgileri
niye veriyorum? Bu kadar eski bir üniversite olmasına rağmen, kırk beş-kırk
altı yıllık bir üniversite olmasına rağmen ve bu kadar geniş bir araziye, sahaya
sahip olmasına rağmen,, maalesef, şu an, on yıl önce kurulan üniversitelerin
bile gerisinde kaldı. Bundan dört yıl öncesine kadar Dicle Üniversitesinin
öğrenci sayısı 12.300 civarındaydı. Büyük kavga, gürültü, uğraşma, her
seferinde çıkıp konuşmamız, sivil toplum kuruluşları, bölgedeki dinamiklerin
devreye girmesi, tabiri caizse yerin göğün sallanmasıyla bu rakam bu sene ancak
32 bine çıkabildi. Konya’da 110 binin üzerinde üniversite öğrencisi var,
Eskişehir’de 120 binin üzerinde var, 350 bin nüfuslu Erzurum’da 100 binin
üzerinde var, 101 bin. Yani, benim verdiğim soru önergesine gelen cevaplar
üzerinden konuşuyorum bunları ama 1 milyonluk Diyarbakır, kırk altı yıllık
üniversite, daha hâlâ vur, tut, kavga gürültü 32 bini zor bulduk.
Değerli
arkadaşlar, aynı şekilde Harran Üniversitesi, Mardin Artuklu Üniversitesinde de
buna benzer rakamlar var. Yani, kuruluş seyri, kuruluşundan bugüne kadar
geçirdiği yıl, yapılan yatırımlar, öğrenci kapasitesi ve yine aynı dönemde
kurulan diğer üniversitelerin grafikleri; bunları karşılaştırdığınız vakit, bir
Isparta Üniversitesi bile bunların önünde, nüfus olarak bir Urfa’nın,
Diyarbakır’ın beşte 1’i, altıda 1’i kadar bir nüfusa sahip. 
Aynı
şekilde, yurtlar yine sorun. Aynı şekilde, ulaşım yine sorun ve aynı şekilde,
kadrolar, işte doçentlik kadroları, profesörlük kadroları. Yine, bu
üniversitelerin kadroları ihtiyacı karşılayacak şekle getirilene kadar -halk
tabiriyle- göbeğimiz çatlıyor. 
Değerli
arkadaşlar, yetiştirilen öğrencinin evsafı yani özelliği, bilgi birikimi -yani
kestirmeden kalite demek istemedim, daha nazik bir cümle kullanmak istedim-
maalesef, bunlarda da yine istenilen netice yok. Yani, bir üniversitenin
değeri, kamuoyundaki karşılığı, yetiştirdiği öğrencilerin bilim dünyasında,
sanatta, kültürde, sporda, neyse, hangi sahada eğitim almışsa ortaya koydukları
başarılarla ölçülüyor, hocanın da öğrencinin de. Bugün Türkiye’de bir Boğaziçi
Üniversitesi dediğiniz vakit, bir Hacettepe, özellikle de Hacettepenin Tıp
Fakültesi dediğiniz vakit akan sular duruyor. Niye? Kendini kanıtlamış bir
üniversite. Mezunlarının çok büyük bir kısmı girdikleri iş hayatında çok üstün
başarılara imza atmış yani bu, ister mimarlık ister tıp ister sanat ister
kültür olsun. Mesela, bir ODTÜ, bir İstanbul Teknik kendini mühendislikte kanıtlamış.
Onun için şunu söylüyoruz: Yani, “Biz size üniversite açtık, işte bir tabela
astık; saldık bayıra, Mevla’m kayıra, ne hâliniz varsa görün.” 
Değerli
arkadaşlar, bu şekilde bilim de olmuyor, doğru düzgün bir eleman da yetişmiyor.
Onun için, öncelikle Hükûmetten, devletten, Başbakandan, Cumhurbaşkanından,
YÖK’ten -yani kimse Türkiye’de bu işleri planlayan- ve Meclisten isteğimiz, bu
mevzularla ilgili gerekli düzenlemeleri, yasaları çıkarmaları ve Türkiye’nin
dünya çapında en azından 5-10 tane üniversitesinin olmasının sağlanması. Bugün
dünyanın neresine giderseniz gidin, bir Cambridge, bir Oxford, bir Harvard
dediğiniz vakit millet önünü ilikliyor. 
Değerli arkadaşlar, üniversitelerin
durumu bu da biraz liselere gelelim: 1955 senesinde, işte, bu Marshall
yardımları, ABD’yle yapılan anlaşmalar çerçevesinde Türkiye’nin 6 ilinde maarif
kolejleri açıldı. Bu maarif kolejlerinden birisi de hasbelkader Diyarbakır’da
açıldı o zaman, 6 tane kolejden birisi. Ve bunlar çok ciddi eğitim verdiler,
İngilizceyi mesela, Diyarbakır’da, Diyarbakır şartlarında bugün bile
mezunlarına yetecek seviyede öğrettiler, Amerikalı hocalar geldi. Ama, 1971’de
12 Mart darbesi oldu, bu barış gönüllülerinin tamamı “Amerikan CIA ajanıdır.”
diye geri yolladılar. Tamam, geri yolladın -ajan mıydı değil miydi, iyi miydi
kötü müydü, bu başka bir tartışma konusu- peki, yerine ne koydun, yerine ne
getirdin? Bir şey getiremediler. Ve daha sonra, Cumhuriyet Halk Partisi
Hükûmeti döneminde, koalisyon hükûmeti döneminde Konya Milletvekili Mustafa
Üstündağ Millî Eğitim Bakanı oldu. “Bunların hepsi yabancı kültürün ajan
okullarıdır, bunların adını Anadolu lisesi yapacağız. Maarif koleji, kolej
bizim kültürümüze uygun değil” dedi. “Anadolu” ve “lise” çok güzel isimler,
kulağa hoş geliyor. Ama, bugün Türkiye’de kaç tane Anadolu lisesi var, ben
sayısını unuttum, binin üzerinde. Sadece, Diyarbakır’dakinin sayısını
bilmiyorum, 15’e yakın yanılmıyorsam ilçelerle beraber. Peki, nasıl eleman
ürettin? Aynı okullarda benim kardeşlerim okudu otuz sene evvel, kırk sene
evvel, bugün hâlâ mükemmel İngilizce konuşuyorlar. Benim çocuklarım okudu, bir
şey öğrenemedi. “Yahu, senin çocuklarının kafası çalışmıyor, onlar öğrenmemiş,
diğerleri öğrenmiştir.” derseniz, buyurun imtihan edin; rastgele, mezunları
çağırın, 3 kelime konuşun (…)(x)
5-10 cümleden başka veya çat pat, kırık bir İngilizceden başka doğru düzgün
kendini ifade edemiyor. Yani, şunu anlatmak istiyorum: İsimleri, tabelaları,
levhaları değiştirerek, adını Anadolu lisesi koyarak veya bugünkü
üniversitelerin kapısına “üniversite” tabelası asarak üniversite veya lise
olunmuyor. Ama, bugün bir Robert Kolej, bir Saint Joseph, bir Saint Benoit, bir
Galatasaray Lisesi hâlâ ağırlığını devam ettiriyor, lise olarak devam ettiriyor. Türkiye Cumhuriyeti
devletinin millî eğitiminin ilkokuldan, anaokulundan üniversitelerine kadar bu
kaliteyi yakalama mecburiyeti var. Biraz evvel maarif kolejlerinden bahsettim,
Sayın Millî Eğitim Bakanımız da -ama göremiyorum- yanılmıyorsam maarif koleji
mezunu, bu şeyleri en iyi bilenlerden birisi. Biz bugün marka liseler
oluşturabildik mi? Mesela, bu sene üniversite imtihanına 2 milyona yakın genç
girdi, bunun 800 bine yakını barajı geçemedi. Baraj ne demek biliyor musunuz
arkadaşlar? 180 puan. Yani 100 sorudan 15 soru yapsa barajı geçmesi lazım,
geçemiyor. Peki, bu 800 bin öğrencinin -tırnak içinde, affınıza sığınarak
söylüyorum, özür dileyerek söylüyorum- hepsi geri zekâlı mı? Yani, hiçbir
toplumun yüzde 40’ı belli bir zekâ seviyesinin altında değil, dünyanın hiçbir
ülkesinde değil. Peki, yüzde 40’ı nasıl barajın altında kalıyor? Yani, biz bu
çocuklara sadece “Sen ders çalışmamışsın, işte dersi dinlememişsin, kafan
çalışmıyor, serserilik yaptın.” diye kızarak sorunu çözebilir miyiz? Yüzde
40’ının barajı geçemediği, en az yüzde 20’sinin boş kâğıt verdiği bir eğitim
sistemini hâlâ savunuyorsak veya hâlâ bununla ilgili bir üzüntü duymuyorsak
veya hâlâ bununla ilgili bir hesap vermiyorsak değerli arkadaşlar, en büyük
sorunumuz bu. Bugün, Türkiye'nin inan edin, en büyük sorunu eğitim, eğitim, eğitim.
Doğru düzgün öğrenci yetiştiremiyorsanız ilkokuldan üniversite sonuna kadar,
master doktorasına kadar, hiçbir şey değilsiniz, bir gelecek de inşa
edemezsiniz. Uyarıyoruz, uyarıyoruz, uyarıyoruz. 
Saygılar
sunuyorum. (HDP sıralarından alkışlar)
BAŞKAN –
Teşekkür ederiz Sayın Tan.
LEVENT GÖK
(Ankara) – Sayın Başkan, bir söz talebim var.
BAŞKAN –
Buyurunuz Sayın Gök.

VI.- AÇIKLAMALAR (Devam)
23.- Ankara Milletvekili Levent Gök'ün, İstanbul
Çağlayan Adliyesi’nde bir savcının rehin alınması olayına ve terörün her
türlüsüne karşı olduklarına ilişkin açıklaması
LEVENT GÖK
(Ankara) – Sayın Başkan, teşekkür ederim söz verdiğiniz için.
Bugün, sabah saatlerinde, yine, hepimizin yakından takip
ettiği ve hepimizde bir şok etkisi yaratan bir olayla karşılaştık. İstanbul’da bir
savcının 3 kişi tarafından rehin alındığı haberleri sabahtan bu yana devam
etti, yayın yasağı konuldu. Tabii, biz de olayları takip etmekteyiz ve burada
da doğal olarak Hükûmet adına herhangi bir açıklama yapılmadığı için, yapılacak
herhangi bir operasyon ya da kurtarmanın akıbeti hakkında da kimseyi bir başka
sıkıntılı noktada tutmamak açısından şu ana kadar bir açıklamada bulunmadık.
Ancak, şu anda yansıyan haberlere göre rehin alınan savcının yaralı olarak
hastaneye kaldırıldığı, rehin alan 3 kişinin de öldüğü haberleri artık ulaşmaya
başlamıştır. 
Cumhuriyet Halk
Partisi olarak, terörle ilgili olarak, nereden gelirse gelsin her türlü terör
olaylarına karşı olduğumuzu, Türkiye’deki tüm sorunların barışçıl yöntemlerle
çözülmesi gerektiği konusundaki görüşümüzü bir kez daha ifade ediyorum. 
Sayın savcının
sağlık durumu hakkında herhangi bir şekilde daha net bir bilgi olmamakla
beraber, umarım ağır bir durumu yoktur ya da hastanedeki tedavisiyle hayata
kavuşmasına olanak sağlayacak bir tedavi uygulanabilir. 
Bu vesileyle
terörün her türlüsüne karşı olduğumuzu tekrar buradan ifade ediyorum. 
Teşekkür ederim.

BAŞKAN –
Teşekkür ederiz Sayın Gök. 

VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
5.- Balıkesir Milletvekili Mehmet Cemal Öztaylan ve 2
Milletvekilinin; Yükseköğretim Kurumları Teşkilatı Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Teklifi ile
Balıkesir Milletvekili Ahmet Duran Bulut ve Milliyetçi Hareket Partisi Grup
Başkanvekili Mersin Milletvekili Mehmet Şandır ile 19 Milletvekilinin;
Yükseköğretim Kurumları Teşkilatı Kanununda Değişiklik Yapılması Hakkında Kanun
Teklifi, Balıkesir Milletvekili Ayşe Nedret Akova'nın; Yükseköğretim Kurumları
Teşkilatı Kanununda ve Yükseköğretim Kurumları Öğretim Elemanlarının Kadroları
Hakkında Kanun Hükmünde Kararname ile Genel Kadro ve Usulü Hakkında Kanun
Hükmünde Kararnameye Ekli Cetvellerde Değişiklik Yapılmasına Dair Kanun
Teklifi, Hatay Milletvekili Mevlüt Dudu'nun; 2809 Sayılı Yükseköğretim
Kurumları Teşkilatı Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi, Balıkesir Milletvekili Namık
Havutça'nın; 17 Eylül Bandırma Üniversitesi Kurulması Hakkındaki Kanun Teklifi,
Hatay Milletvekili Orhan Karasayar ve 4 Milletvekilinin; Yükseköğretim
Kurumları Teşkilatı Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi, Antalya Milletvekili Mevlüt
Çavuşoğlu ve Adalet ve Kalkınma Partisi Grup Başkanvekili Kayseri Milletvekili
Mustafa Elitaş ile 4 Milletvekilinin; Yükseköğretim Kurumları Teşkilatı Kanunu
ile Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Teklifi, Balıkesir Milletvekili Ahmet Duran Bulut'un; Yükseköğretim
Kurumları Teşkilatı Kanununda Değişiklik Yapılması Hakkında Kanun Teklifi ile
Milli Eğitim, Kültür, Gençlik ve Spor Komisyonu Raporu (2/2743, 2/1083, 2/1119,
2/2433, 2/2438, 2/2744, 2/2747, 2/2765) (S. Sayısı: 706) (Devam)
BAŞKAN –
Milliyetçi Hareket Partisi Grubu adına Hatay Milletvekili Adnan Şefik Çirkin. 
Buyurunuz Sayın
Çirkin. (MHP sıralarından alkışlar)
MHP GRUBU ADINA
ADNAN ŞEFİK ÇİRKİN (Hatay) – Teşekkür ediyorum Sayın Başkan. 
Sayın Başkan,
sayın milletvekilleri; tabii ki bugün hayırlı bir hizmet yapıyoruz. İskenderun
Teknik Üniversitesi ve Alanya ve Bandırma’da yeni üniversitelerimiz kuruluyor.
Bu mutluluk verici bir şey. Tabii, İskenderun Teknik Üniversitesinin
kurulmasında özel olarak gayret gösteren Adalet ve Kalkınma Partisi
Milletvekilimiz Sayın Orhan Karasayar Bey’e huzurlarınızda İskenderun adına
teşekkür ediyorum. (AK PARTİ sıralarından alkışlar) 
Tabii, bu kanun
teklifine… 
RECEP ÖZEL
(Isparta) – Bunlar hep kısa konuşman için ağabey! 
ADNAN ŞEFİK ÇİRKİN
(Devamla) – Teşekkür ediyorum. 
Bugün laf da atmıyorsunuz bak Recep
Bey, değil mi?
RECEP ÖZEL
(Isparta) – Atmıyoruz.
ALİ SERİNDAĞ
(Gaziantep) - Atmadığı gün mü var?
ADNAN ŞEFİK
ÇİRKİN (Devamla) - Tabii şimdi, İskenderun Teknik Üniversitesi İskenderun için
gerçekten lazım. Bugüne kadar il olmayı hak etmiş bir ilçemiz, büyük bir
ilçemiz. Ama, hiç olmazsa -il olamıyorsa da- kendine mahsus, aynı zamanda Payas
ilçemize, Dörtyol ilçemize ve Erzin ilçemize de büyük faydaları olabilecek bir
kuruluş ve bir girişim. Bunun yanı sıra, tabii, İskenderun, çok daha farklı bir
şekilde, bir üniversiteye sahip bir ilçe olarak meselelerine, dertlerine diğer
sivil toplum kuruluşlarıyla birlikte daha rahat çare bulacak ve daha güzel,
daha ilmî, daha bilimsel araştırmalarla İskenderun’un ufku açılacak. 
Değerli
arkadaşlar, tabii, bu vesileyle şunu da ifade etmek isterim: Özellikle, tabii,
Hatay’ın derdi bir tek bu değil, Erzin, Dörtyol, Payas, buralarda narenciyeci
son derece kötü durumda. Atladığınız zaman, işte, Belen zaten dağ bölgesi,
geçimin zor olduğu bir bölge. Oradan atlıyoruz, Kırıkhan, Hassa, Kumlu,
Reyhanlı’da ovada pamuk çiftçisi zor durumda. Yani, bunları da bu vesileyle
burada ifade etmek istiyorum. Oradan atladığımız zaman, Altınözü,
Yayladağı’ndaki zeytin üreticisi… Özellikle Antakya ve Reyhanlı Suriyelilerden
bizar olmuş durumda. Yani, bugün Reyhanlı’da artık, Suriyeliler kendi arasında
silahlı çatışma yapıyor, ortada kimse yok, Teksas’a dönmüş ve emniyet yarım
saat sonra geliyor. Tabii, emniyet ne yapsın? Koca Reyhanlı’nın, nüfusu 2 misli
artmış olan Reyhanlı’nın polis sayısı aynı duruyor. Antakya yine aynı şekilde.
Bunlara çok temas etmek istiyoruz ama tabii, bugün, Doğan Bey’i de kırmak
istemiyoruz ve konuşmamızı da çok uzun tutmak istemiyoruz. 
Üniversiteler
bir ilçe için çok önemlidir ama yine bu üniversitelerin altyapısının da
desteklenmesi, elbette ki inşallah, o da olacak; bir kısım eksikleri de
olabilir, o da yavaş yavaş tamamlanacak. 
Bu duygu ve
düşüncelerle hepinize teşekkür ediyor, Milliyetçi Hareket Partisi olarak bu
yasanın arkasında olduğumuzu ifade ederek saygılar, sevgiler sunuyorum efendim.
(MHP, AK PARTİ ve CHP sıralarından alkışlar)
BAŞKAN –
Teşekkür ediyoruz Sayın Çirkin. 
Cumhuriyet Halk
Partisi Grubu adına Hatay Milletvekili Mevlüt Dudu. (CHP sıralarından alkışlar)
Buyurunuz Sayın
Dudu. 
CHP GRUBU ADINA
MEVLÜT DUDU (Hatay) – Sayın Başkan, değerli milletvekilleri; 706 sıra sayılı
Kanun Teklifi’nin İskenderun Teknik Üniversitesinin kurulmasına ilişkin 2’nci
maddesi üzerinde söz almış bulunuyorum. Yüce Meclisi saygıyla selamlıyorum. 
Değerli
milletvekilleri, bugünkü yoğun Türkiye gündemine rağmen, gün boyu ülke
genelinde süren elektrik kesintilerine, Balyoz davasındaki beraat kararına ve
Çağlayan Adliyesinde yaşanan olaya rağmen, bugün ilk kez bu kürsüde muhalefet
etmeyeceğiz çünkü bunun iki sebebi var: Bir tanesi, zaman kısıtlı, 24’üncü
Dönemin yasama faaliyetlerinin sonuna yaklaşıyoruz, geçmesi gereken kanun
teklifleri var. İkinci sebebi, gerçekten, bugün memleketin hayrına bir iş
yapılıyor. Ülkemizin 3 önemli kentinde, il olmayı hak etmiş 3 önemli kentinde,
İskenderun’da, Bandırma’da ve Alanya’da bugün birer tane üniversite kuruluyor
bu kanun teklifiyle. Ben de 28/12/2014 tarihli bir kanun teklifiyle zaten yüce
Meclise bu üniversitenin kurulmasını teklif etmiştim. 
Hatay’da, 10
Kasım 1992’de kurulan bir Mustafa Kemal Üniversitesi vardır; 9 fakülte, 3
enstitü, 4 yüksekokul, 7 meslek yüksekokulu, 8 de uygulama ve araştırma
merkezinden oluşan bir Mustafa Kemal Üniversitesi vardır. Ancak, Hatay’ın her
şeyiyle ve İskenderun’un her şeyiyle bir ikinci üniversiteye ihtiyacı vardır
çünkü Hatay büyük bir il 1 milyon 500 küsur bin nüfusuyla; tarımdaki,
teknolojideki, turizmdeki, sanayideki ve özellikle demir çelik sektöründeki
yeriyle bunu hak eden bir il. Üniversiteler teknolojik yenilikler oluşturur,
bilgi üretir, bilgi ve deneyimleri yayarak yaşam boyu eğitim programları
hazırlar, topluma hizmet sunar ve bulundukları bölgenin kültürel, sosyal ve
ekonomik kalkınmasına katkı sunarlar. Hatay’da da buna ihtiyaç vardır, bu
ikinci üniversiteye ihtiyaç vardır. 
Özellikle sanayi
dedik. Yine, başta İskenderun bölgesi olmak üzere, Türkiye demir çelik
üretiminde bölgemizin, ilimizin önemli bir yeri vardır. 1970’lerde İskenderun
demir çelik fabrikalarının kurulmasıyla birlikte gelişen yan sanayi ve bunun
sonucunda, bugün, İskenderun bölgesi, Payas ve Dörtyol’la birlikte Türkiye
demir çelik üretiminin yüzde 55’ini sağlar duruma gelmiştir. Ancak, ne yazık ki
bütün bu demir çelik sektöründeki gelişmeye rağmen,,40 civarında haddehane,
sayıları yaklaşık 10’u bulan yine ark ocaklı tesislere rağmen, Hatay’ın bunca
gelişmişliğine rağmen, Hatay’da işsizlik oranı Türkiye ortalamasının
üzerindedir. İşte bu üniversitenin kurulmasıyla birlikte yetişecek nitelikli iş
gücüyle birlikte Hatay’da işsizlik anlamında da önemli bir gerileme
sağlanabileceğine ben inanıyorum, bunun böyle olacağını düşünüyorum. 
Bu üniversitenin
kurulmasında emeği geçen, başta Hatay milletvekili arkadaşlarım olmak üzere,
herkese sonsuz teşekkürlerimi sunuyorum. Bu 3 üniversitenin de hem kendi
kentlerine hem hem ülkemize hayırlı insanlar yetiştirmesini diliyorum, hayırlı
uğurlu olsun diyorum. 
Tabii,
bir dilekte daha bulunmamak elde değil. Her gün hepimizin maillerine,
telefonlarına mesajlar geliyor çeşitli meslek gruplarından, işsiz kalan
gençlerimizden mesajlar geliyor, mailler geliyor. Ben bu üniversitelerde
yetişecek evlatlarımızın, öğrencilerimizin de onlar gibi olmamasını, işsiz
kalmamalarını diliyorum.
Tekrar
teşekkür ediyorum. Bu yasanın arkasında olduğumuzu, desteklediğimizi ifade
ediyorum, sevgilerimi, saygılarımı sunuyorum. (Alkışlar) 
BAŞKAN
– Teşekkür ederiz Sayın Dudu. 
Şahsı
adına Hatay Milletvekili Orhan Karasayar. 
Buyurunuz
Sayın Karasayar. (AK PARTİ sıralarından alkışlar)
ORHAN
KARASAYAR (Hatay) – Sayın Başkan, değerli milletvekilleri; 706 sıra sayılı,
aralarında İskenderun Teknik Üniversitesinin de bulunduğu 3 yeni üniversitenin
kurulmasıyla ilgili Kanun Teklifi’nin 2’nci maddesi üzerine söz almış
bulunuyorum. Yüce Meclisi saygıyla selamlıyorum. 
İskenderun
ilçemizin tarihi milattan önce 2000’li yıllara kadar uzanmaktadır. Hititlere,
Fenikelilere ev sahipliği yapan kentimiz, milattan önce 333 yılında, Asya
seferine çıkan Büyük İskender tarafından kurulmuştur. 
Türkiye’nin
en büyük ilçelerinden biri olan İskenderun enerji, sanayi, deniz ticareti ve
turizm alanında hızla gelişen bir şehirdir; bölgenin demir çelik sanayisi üssü
olması, Körfez ve limanlarıyla lojistiğin merkezi konumunda bulunması
nedenleriyle Türkiye’nin özellikli bir şehridir. 
İskenderun,
245 bin olan nüfusuyla 81 ilimizden 16’sından daha büyüktür. İskenderun
Körfezi’nde bulunan komşu ilçeleriyle, Belen, Arsus, Payas, Dörtyol, Erzin’le
bu rakam yaklaşık 650 bine çıkmaktadır yani kurulacak üniversitenin bulunduğu
bölgedeki nüfusumuz yaklaşık 650 bindir değerli milletvekilleri. 
İskenderun
Limanı’nın özelleştirilerek LimakPort’un kurulması ve inşa edilecek, bölgemizin
çılgın projesi olan Amanos Tüneli Projesi’yle İskenderun bir lojistik merkez
hâline gelecek ve Türkiye’nin en önemli ithalat, ihracat, nakliye ve istihdam
üslerinden biri olacaktır. 
Ülkemizin demir
çelik üretiminin yüzde 40’ının, filtre üretiminin yüzde 60’ının bulunduğu
İskenderun Körfezi’nde Türkiye’nin en büyük 2’nci ve Avrupa’nın 10’uncu büyük
çelik üreticilerinden biri olan İSDEMİR bulunmaktadır. İSDEMİR ve diğer demir
çelik fabrikalarının yassı çelik üretimine başlamasıyla ülkemizin beyaz eşya ve
elektronik eşya imalatı ile otomotiv sanayisi ve otomotiv yan sanayisine
altyapı oluşturulmaktadır. 
Yumurtalık
Serbest Bölgesi’nin İskenderun Körfezi’nde yer alması, İskenderun’da gemi
tersanesi kurulacak olması, Bakü-Tiflis-Ceyhan Petrol Boru Hattı,
Kerkük-Yumurtalık Petrol Boru Hattı, Mavi Akım Doğalgaz Boru Hattı’nın
İskenderun Körfezi’yle bağlantılı olması kurulan ve kurulacak termik
santrallerle, rüzgâr ve güneş enerjisi yatırımlarıyla enerji merkezi hâline
gelen İskenderun Körfezi’nde 25 adet liman bulunup yıllık 10 bin civarında gemi
girişi olmaktadır. İskenderun ve Payas Organize Sanayi bölgeleriyle İskenderun
âdeta bir endüstri, teknoloji ve enerji merkezine dönüşmüştür. 
2014 yılında
büyükşehir olan Hatay’ımızda sadece bir üniversite bulunmaktadır ve ana kampüsü
Antakya ilçemizdedir. Nüfusu 1,5 milyonun üzerinde olan ilimizde 2’nci
üniversite ihtiyacı had safhadadır. Üniversite kurulması teklif edilen
İskenderun Körfezi bölgesinde Mühendislik Fakültesi, Barbaros Hayrettin
Denizcilik Fakültesi, Mustafa Yazıcı Devlet Konservatuvarı, Sivil Havacılık
Yüksekokulu, Turizm İşletmeciliği ve Otelcilik Yüksekokulu, İskenderun Meslek
Yüksekokulu, Denizcilik Meslek Yüksekokulu, Dörtyol Meslek Yüksekokulu ve Erzin
Teknik Bilimler Meslek Yüksekokulu bünyesinde yaklaşık 13 bin öğrencimiz
bulunmaktadır.
Demir çelik
üretimi ve yenilenebilir ve klasik enerji üretim ve dağıtım merkezi olan
İskenderun, lojistik ve uluslararası ticaret bakımından Orta Doğu ülkeleri ile
Batı ülkeleri arasında köprü konumuna gelmiştir. Bu alanlara AR-GE ve akademik
eğitim desteği verecek teknik bir üniversiteye gereksinim kaçınılmazdır. Bu
nedenle “İskenderun Teknik Üniversitesi” adı altında bir devlet üniversitesi
kurulması büyük önem arz etmektedir. 
Talimat vererek
üniversitenin kurulmasına vesile olan Sayın Başbakanımız Ahmet Davutoğlu
Beyefendi’ye, Millî Eğitim Bakanımıza ve bürokratlarına, YÖK Başkanımıza ve
bürokratlarına, Meclis Kanun ve Kararlara, Millî Eğitim Komisyonu Başkanı ve
üyelerine, katkısını veren tüm grup başkan vekillerimize, Adalet eski Bakanımız
Sadullah Ergin Bey’e ve Hatay milletvekillerimize Genel Kurulda desteğini veren
tüm milletvekillerimize, bundan sonra bu üniversitemize katkı vereceğini ifade
eden İskenderunlu sivil toplum örgütlerimize ve Hataylı hemşehrilerimize
huzurlarınızda teşekkür eder, yüce heyetinizi saygıyla selamlarım. (AK PARTİ ve
CHP sıralarından alkışlar)
BAŞKAN – Teşekkür
ederiz Sayın Karasayar.
Şimdi,
soru-cevap bölümüne geçiyorum, on dakika süre veriyorum. 
Sayın Ağbaba…
VELİ AĞBABA
(Malatya) – Teşekkür ederim.
Sayın Bakan,
daha önce defalarca sordum, şimdi bir kez daha tekrar etmek istiyorum. Malatya
Devlet Demiryolları 5’inci bölgede çalışan geçici işçiler her yıl ortalama altı
ay çalışırken bu işçilere 2015 yılında ortalama iki-iki buçuk ay çalışacakları
söylenmiştir. Geçici işçilerin hiçbiri 31 Mart tarihine kadar işe
çağrılmamıştır. Yani 2015’in ilk üç ayı işsizler, parasızlar ve mağdurlar.
Yirmi dört yıldır çalışan bir işçinin bin günlük sigortası var. Soruyorum
sizlere: Bu işçiler ne zaman emekli olacak? Belki -işçilerin ifadesiyle
söylüyorum- kırk yılda, elli yılda emekli olamayacaklarını söylüyorlar. Kimi zaman
iki ay, kimi zaman üç ay, kimi zaman beş ay çalışıyorlar. Özellikle bu Devlet
Demiryollarında çalışan geçici işçilerin sorunun çözümü için birçok ilden talep
geliyor. Geçtiğimiz günlerde en son Elâzığ’ın Palu ilçesinde böyle bir taleple
karşı karşıya kaldık. Bu konunun çözümü için bir şey yapmayı düşünüyor musunuz?
Hem ben çok merak ediyorum hem de Devlet Demiryollarında çalışan geçici işçiler
bunu çok merak ediyor.
BAŞKAN –
Teşekkür ederiz Sayın Ağbaba.
Sayın Öz…
ALİ ÖZ (Mersin)
– Teşekkür ediyorum Sayın Başkanım.
Sayın Bakan,
1/10/2008 5010 sayılı Kanun’un muhtemelen 82’nci maddesi gereği “BAĞ-KUR’lunun
prim ödemesi, yanında çalıştırdığından daha az -günlük kazancı- olamaz.” gibi
bir ibare var. Dolayısıyla, daha az günlük kazanç bildirenlere de geriye dönük
olarak yüksek miktarda faiziyle beraber bir ödeme çıkıyor. Bunların bu
mağduriyetlerini gidermek için yeni bir yasal bir düzenleme yapmayı düşünüyor
musunuz?
Teşekkür
ediyorum.
BAŞKAN –
Teşekkür ederiz Sayın Öz.
Sayın Öztürk…
ALİ RIZA ÖZTÜRK
(Mersin) – Sayın Bakan, İstanbul Çağlayan Adliyesinde savcının rehin
alınmasıyla ilgili olayda savcıyı rehin alan kişinin silahlı bir şekilde
adliyeye girdiği konusunu düşünecek olursak burada bir güvenlik zafiyeti yok
mudur? Oraya nasıl girebilmiştir? Normal olarak adliyelere girişte yoklama
yapıldığı dikkate alınırsa bu konuyu nasıl açıklıyorsunuz?
BAŞKAN –
Teşekkür ederiz Sayın Öztürk.
Sayın Bulut… 
AHMET DURAN
BULUT (Balıkesir) – Sayın Bakan, Anadolu’yu Ege’ye bağlayan Kütahya-Balıkesir
yolu yılan hikâyesine dönmüş, yıllardır tamamlanamamıştır. Bu hangi safhadadır,
ne zaman açılacaktır?
Yine,
Ankara-İzmir devlet demir yolları uzun zamandır ulaşıma kapalıdır, mavi tren
seferleri kapatılmıştır, “Yol tamiri yapılıyor.” denmektedir ama bu yol da
yıllardır bitmemektir. Bu yolun akıbetini nedir? 
Teşekkür ederim.
BAŞKAN –
Teşekkür ederiz Sayın Bulut.
Sayın Yeniçeri…
ÖZCAN YENİÇERİ
(Ankara) – Teşekkür ederim.
Sayın Bakan,
emekliler emekli olduktan sonra bir iş yaptığında, bir girişim açtığı zaman,
bir istihdam yarattığında bunlara yüzde 15 oranında bir vergilendirme
yapılıyor. Bu, son derece yüksek bir rakam ve bu vergilendirme aslında
girişimcinin cezalandırılması anlamına da geliyor. Emekliyi de emeklilik
döneminde birtakım gayretler ve faaliyetlerden alıkoyuyor. Bu konuda bir
çalışmanız var mı, varsa sonuç nedir?
BAŞKAN –
Teşekkür ederiz Sayın Yeniçeri.
Buyurunuz Sayın
Bakan. 
ÇALIŞMA VE
SOSYAL GÜVENLİK BAKANI FARUK ÇELİK (Şanlıurfa) – Sayın Başkanım, çok teşekkür
ederim. 
Devlet
Demiryollarındaki geçici işçilerle ilgili bir soru tevcih ettiler. Bildiğiniz
gibi, altı ay çalışan işçilerin kadroya alınmasıyla ilgili bir düzenleme
yapılmış ve yaklaşık 217 bin işçi kadroya alınmış idi. Altı ayın altında yani
beş ay yirmi dokuz gün çalışanlarsa “geçici işçi” statüsüyle çalışmalarını
sürdürmektedirler.
Burada, şöyle
bir sıkıntılı durumun olduğunu ben de soruyu soran değerli milletvekilime ifade
etmek istiyorum: Bu kurumlarda, Devlet Demiryolları ve benzeri kurumlarda, beş
ay yirmi dokuz gün çalıştıktan sonra kalan sürede eğer iş gücüne ihtiyaç var da
hizmet alımı şeklinde dolduruluyor ise bunun, mevcut işçilerin çalışma
sürelerini uzatarak telafi edilmesinin doğru olacağı inancı içerisindeyiz.
Geçtiğimiz günlerde işçi konfederasyonları ziyaretimizde bu konu daha önceden
Bakanlığımıza ve Sayın Başbakanımıza da bizzat iletildi ve bu konu üzerinde bir
çalışma sürdürdüğümüzü belirtmek istiyorum. Netice ortaya çıkınca da kamuoyuna
ve ilgililere bu konuyla ilgili açıklamayı yapacağız. 
Bir diğer konu,
emeklilerin sosyal güvenlik destek primiyle ilgili soruya gelince: Burada da
emekli olup daha sonra ticari faaliyetlerde… Yani 4/b statüsünde çalışanlardan
yüzde 15’lik sosyal güvenlik destek primi kesilmektedir. Bugün grupta Sayın
Başbakanımız bu konuyla ilgili bir açıklama yaptılar -bununla ilgili bir
düzenlemeyi de huzurlarınıza getirmeyi düşünüyoruz- yüzde 15’lik sosyal
güvenlik destek priminin yüzde 10’a çekilmesi noktasında. Böylece,
emeklilerimizden kesilen takriben 150 lira 100 lira olacak, dolayısıyla
emekliye 50 liranın artı olarak yansıması bu düzenlemeyle gerçekleşmiş olacak. 
Kara yollarıyla
ilgili ve demir yollarıyla ilgili soruları ilgili bakan arkadaşlarımıza
ileteceğiz, yazılı olarak cevaplandıracaklardır.
İstanbul’daki bu
menfur saldırıyla ilgili olarak “Bir güvenlik zafiyeti yok mu?” sorusuyla
ilgili: Devletimizin bütün… Şu anda Adalet Bakanlığı, İçişleri Bakanlığı tüm
yetkilileri olay mahallinde ve incelemelerini sürdürüyorlar. Öyle tahmin
ediyorum ki, sizler de takdir edersiniz, bu menfur saldırının açığa çıkarılması,
ayrıntılı bir şekilde gerek yüce Meclise gerekse kamuoyuna sunulmasının bu
çalışmaların içerisinde olan arkadaşların çalışmalarını tamamlamalarıyla
bağlantılı olduğunu ifade etmek istiyorum. 
Bir diğer konu,
BAĞ-KUR’la ilgili, prim ödemesiyle ilgili bir soru soruldu. Yani, BAĞ-KUR’luyu
yanında çalıştıran bir işveren kendisinden daha yüksek prim ödemesiyle ilgili
oluşan tablo bizim mevcut, şu andaki düzenlememizin bir gereği. Daha düşük
bildiremeyeceğine dair düzenleme var. Bununla ilgili şikâyetler bize de geldi,
sizler de komisyonda, Ali Bey, ifade ettiniz. Bununla ilgili bir düzenleme
yapılması konusunda arkadaşlarımız bir çalışma yapıyorlar ama tabloyu da bir
görmemiz gerekiyor. Onu da önümüzdeki birkaç gün birlikte çalışırken burada,
değerlendirme imkânımız olur düşüncesiyle bütün arkadaşlara teşekkür ediyorum
Sayın Başkanım. 
BAŞKAN –
Teşekkür ederiz Sayın Bakan. 
Madde üzerinde
iki önerge vardır, okutuyorum:
 Türkiye
Büyük Millet Meclisi Başkanlığına 
Görüşülmekte
olan 706 sıra sayılı Yükseköğretim Kurumları Teşkilatı Kanunu ile Bazı Kanun ve
Kararnamelerde Değişiklik Yapılmasına Dair Kanun Teklifi'nin çerçeve 2 inci
maddesinin (d) bendinin son cümlesinden sonra gelmek üzere, "Çevre ve
Deniz Bilimleri Enstitüsü"nün eklenmesini arz ve teklif ederiz. 
 Mehmet Günal Orhan
Karasayar Adem Yeşildal
 Antalya Hatay
 Hatay 
 Mevlüt Dudu Murat
Başesgioğlu  Adnan Şefik Çirkin
 Hatay  İstanbul
 Hatay 
 Oktay Vural  Özcan
Yeniçeri  Hacı Bayram Türkoğlu 
 İzmir  Ankara
 Hatay 
 Mehmet Öntürk  Hasan
Akgöl 
 Hatay  Hatay

 
 Türkiye
Büyük Millet Meclisi Başkanlığına
Görüşülmekte
olan 706 sıra sayılı Kanun Teklifinin 2 nci maddesi ile 2809 sayılı Kanuna
eklenen ek 159 uncu maddenin (a) bendinin aşağıdaki şekilde değiştirilmesini ve
arz ve teklif ederiz.
 Mehmet Naci Bostancı Orhan
Karasayar Mehmet Öntürk
 Amasya Hatay Hatay
 Hacı Bayram Türkoğlu Mehmet
Doğan Kubat Adem Yeşildal
 Hatay İstanbul Hatay
 Adnan Şefik Çirkin
 Hatay
“a) Rektörlüğe
bağlı olarak yeni kurulan Mimarlık Fakültesi, İşletme Fakültesi; Mustafa Kemal
Üniversitesi Rektörlüğüne bağlı Mühendislik Fakültesinin adı ve bağlantısı
değiştirilerek üç ayrı fakülteye dönüştürülmesiyle oluşturulan ve rektörlüğe
bağlanan Makine Fakültesi, İnşaat Fakültesi, Elektrik-Elektronik Fakültesi;
Mustafa Kemal Üniversitesi Rektörlüğüne bağlı iken adı ve bağlantısı
değiştirilerek oluşturulan ve Rektörlüğe bağlanan Barbaros Hayrettin Gemi
İnşaatı ve Denizcilik Fakültesi; Mustafa Kemal Üniversitesi Rektörlüğüne bağlı
iken bağlantısı değiştirilerek Rektörlüğe bağlanan Deniz Bilimleri ve
Teknolojisi Fakültesi ile Teknoloji Fakültesinden,"
BAŞKAN –
Komisyon son okuttuğum önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) – Uygun
görüşle takdire bırakıyoruz Sayın Başkanım.
BAŞKAN –
Hükûmet?
ÇALIŞMA VE
SOSYAL GÜVENLİK BAKANI FARUK ÇELİK (Şanlıurfa) – Katılıyoruz efendim.
BAŞKAN –
Gerekçeyi okutuyorum:
Gerekçe:
Kanun teklifi
ile kurulan Makine Fakültesi, İnşaat Fakültesi ile Elektrik-Elektronik
Fakültesi Mustafa Kemal Üniversitesine bağlı ve İskenderun ilçesinde bulunan
Mühendislik Fakültesinin üç ayrı fakülteye dönüştürülmesiyle oluşturulması
amaçlanmıştır.
BAŞKAN –
Gerekçesini okuttuğum önergeyi oylarınıza sunuyorum: Kabul edenler... Kabul
etmeyenler... Önerge kabul edilmiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 706 sıra sayılı Yükseköğretim Kurumları Teşkilatı Kanunu ile Bazı Kanun ve
Kararnamelerde Değişiklik Yapılmasına Dair Kanun Teklifi'nin çerçeve 2 inci
maddesinin (d) bendinin son cümlesinden sonra gelmek üzere, “Çevre ve Deniz
Bilimleri Enstitüsü"nün eklenmesini arz ve teklif ederiz. 
 Adnan
Şefik Çirkin (Hatay) ve arkadaşları
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) – Uygun
görüşle takdire bırakıyoruz Sayın Başkanım.
BAŞKAN –
Hükûmet?
ÇALIŞMA VE
SOSYAL GÜVENLİK BAKANI FARUK ÇELİK (Şanlıurfa) – Katılıyoruz.
BAŞKAN –
Gerekçeyi okutuyorum:
Gerekçe:
İskenderun
Körfezi etrafındaki yoğun kentleşme, sanayileşme ve tarım uygulamalarının
yanında son yıllarda gittikçe artan deniz ulaşımı nedeniyle yoğun bir kirletici
baskısı altındadır. İskenderun Demir Çelik Fabrikası ve etrafında bulunan diğer
ağır sanayi tesisleri, Yumurtalık ve Payas'ta bulunan iki termik santral ve
Dörtyol'da kurulması planlanan termik santral; Bakü-Tiflis-Ceyhan boru hattı ve
BOTAŞ dolum tesisleri gibi diğer sanayi tesisleri sanayi kaynaklı kirliliğe,
yoğun nüfus artışı evsel atık kirliliğine, dünyanın her yerinden gelen gemi trafiğinden
kaynaklanan sintine ve balast suları kirliliğine maruz kalmaktadır. Bu açıdan
İskenderun Körfezi'nin çevre ve deniz kirliliği açısından izlenmesi oldukça
önemlidir. Kurulması planlanan İskenderun Teknik Üniversitesi bünyesinde, Çevre
ve Deniz Bilimleri Enstitüsünün yer alması bu açıdan zorunludur.
BAŞKAN –
Gerekçesini okuttuğum önergeyi oylarınıza sunuyorum: Kabul edenler… Kabul
etmeyenler… Önerge kabul edilmiştir.
Kabul edilen bu
iki önerge doğrultusunda 2’nci maddeyi oylarınıza sunuyorum: Kabul edenler…
Kabul etmeyenler… 2’nci madde kabul edilmiştir.
3’üncü maddeyi
okutuyorum:
MADDE 3- 2809
sayılı Kanuna aşağıdaki madde eklenmiştir.
“Alanya Alaaddin
Keykubat Üniversitesi
EK MADDE 160-
Antalya ili Alanya ilçesinde Alanya Alaaddin Keykubat Üniversitesi adıyla yeni
bir üniversite kurulmuştur.
Bu üniversite;
a) Akdeniz
Üniversitesi Rektörlüğüne bağlı iken adı ve bağlantısı değiştirilerek
oluşturulan ve Rektörlüğe bağlanan Eğitim Fakültesi, İşletme Fakültesi,
Mühendislik Fakültesi ile Tıp Fakültesinden,
b) Akdeniz
Üniversitesi Rektörlüğüne bağlı iken bağlantısı değiştirilerek oluşturulan ve
Rektörlüğe bağlanan Akseki Meslek Yüksekokulu, Alanya Ticaret ve Sanayi Odası
Meslek Yüksekokulu ile Gazipaşa Mustafa Rahmi Büyükballı Meslek
Yüksekokulundan,
c) Rektörlüğe
bağlı olarak yeni kurulan Sosyal Bilimler Enstitüsü, Sağlık Bilimleri Enstitüsü
ile Fen Bilimleri Enstitüsünden,
oluşur.”
BAŞKAN -
Milliyetçi Hareket Partisi Grubu adına İstanbul Milletvekili Murat Başesgioğlu.

Buyurunuz
efendim. (MHP sıralarından alkışlar) 
MHP GRUBU ADINA
MURAT BAŞESGİOĞLU (İstanbul) – Sayın Başkan, çok değerli milletvekilleri; 706
sıra sayılı Kanun Teklifi’nin 3’üncü maddesi üzerinde Milliyetçi Hareket
Partisi Grubunun görüşlerini arz etmek üzere söz aldım. Bu vesileyle yüce
heyetinizi hem şahsım hem de grubum adına saygıyla selamlıyorum.
Değerli milletvekilleri, 3’üncü madde
Alanya’da Alaaddin Keykubat Üniversitesinin kurulmasını öngörmektedir. Hemen
peşinen ifade edelim ki gerek bu üniversiteyi gerek İskenderun’da gerekse
Bandırma’da kurulan üniversiteleri yürekten destekliyoruz. Emeği geçen
arkadaşlara teşekkür ediyoruz. Akademi dünyamıza ve ülkemizin kalkınmasına
inşallah hayırlı hizmetlerde bulunur diye de temennilerimizi Genel Kurulla
paylaşmak istiyoruz.
Benim daha çok
Genel Kurulumuzla paylaşmak istediğim konu daha önce vermiş olduğum bir kanun
teklifine ilişkindir. Kanun teklifimiz Kastamonu Candaroğulları sağlık
bilimleri üniversitesi kurulmasına ilişkindir. Maalesef Millî Eğitim
Komisyonunda bu kanun teklifleri görüşülürken vermiş olduğumuz kanun teklifi
gündeme alınmamıştır. Bu sebeple, huzurunuza, İç Tüzük’ün vermiş olduğu
imkândan yararlanarak yeni bir madde ihdasını öngören bir önergemiz 4’üncü
maddeden sonra yüce Genel Kurulun takdirlerine sunulacaktır.
Değerli arkadaşlarım,
denilebilir ki sağlık bilimleri üniversitesi maliyeti yüksek bir üniversitedir sosyal
bilimler gibi nispeten düşük maliyetli değildir, doğrudur. Bunun bilinciyle
konuşuyorum ve Kastamonu’da bir sağlık bilimleri üniversitesinin kurulma
ihtimalinin de yüksek olduğunu size birazdan arz etmeye çalışacağım. Niçin
böyle diyorum? 
Değerli
arkadaşlarım, büyük bir tesadüf, bundan tam sekiz yıl önce 2007 yılında
Kastamonu’da Bakanlar Kurulu kararıyla Hacettepe Üniversitesine bağlı bir tıp
fakültesi kurulmuştur. Sekiz yıldır Kastamonu’da işleyen, öğrencileri mezun
olan bir tıp fakültesi söz konusudur. Fiziki şartları itibarıyla da elverişli
bir durumdadır. Örneğin, Araştırma ve Uygulama Hastanesi inşaatının yüzde 90’ı
tamamlanmıştır, ek hastane binası inşaatının yüzde 90’ı yine ikmal edilmiştir.
Temel bilimlerle ilgili bina ve fiziki şartlar hazırlanmaktadır. Kadro kanunu
çıkartılmış, 860 kadro ihdas edilmiştir. Dolayısıyla, bir sağlık bilimleri
üniversitesinin lokomotifi olacak tıp fakültesi şu anda fiziki şartları
itibarıyla, kampüsüyle, kadrosuyla, yerleşkesiyle hazırdır. Sadece yüce Genel
Kuruldan ve sizlerden talebimiz, bu tıp fakültesi yanına diş hekimliği,
eczacılık, sağlık bilimleri, hemşirelik fakültesi ve sağlık hizmetleri meslek
yüksekokulunu eklemekten ibarettir.
Bu
kurulacak sağlık bilimleri üniversitesi sadece Kastamonu’ya değil, Batı
Karadeniz havzasına da hitap edecek bir üniversite olacaktır. Her kürsüye
çıktığımda Batı Karadeniz bölgesinin, Batı Karadeniz havzasının sosyoekonomik
yönden çöküşünü size anlatmaya çalışıyorum. Şu anda bu bölge emeklisinin
çalışanından çok olduğu, köylerinin boşaldığı, hâlâ -başta İstanbul olmak
üzere- göçün, iç göçün devam ettiği ve maalesef sektör değişikliğine
gidemediğimiz bir bölge. Zonguldak hâlâ kömür madenine bağlı, Karabük hâlâ
Demir Çeliğe bağlı, Sinop’ta radar kapanmış, özelleştirmeler yapılmış,
Kastamonu’da SEKA fabrikası özelleştirilmiş; dolayısıyla istihdam konusunda son
derece fakir. Tabii, çok küçük arazilere sahip; yeterince tarım yok,
hayvancılık yok ve diğer sektörlerde gelişme olmadığı için iş, aş, ekmek için
maalesef bu bölgenin insanları büyük şehirlere göç etmektedirler.
Aynı
şekilde, sağlık açısından da bölgenin bir erozyona tabi olduğunu görüyoruz. Şu
anda, mesela, benim memleketim Kastamonu’da hâlâ anjiyo yapılmamakta. Anjiyo
için Kastamonulular Ankara’ya, İstanbul’a gitmekte; kalp ve damar hastalıkları,
kanser gibi hastalıklar için de büyük metropollere gitmek zorundalar.
“Yaşlı
bir nüfus var.” dedim. Takdir edersiniz, geriatri, Türk toplumu için çok önem
kazanıyor, toplum olarak buna hazır olmak zorundayız huzurevleriyle, diğer
rehabilitasyon merkezleriyle. Bu anlamda da Kastamonu’da kurulacak bir tıp
fakültesinin bu yaşlılık problemi için önemli faydalar sağlayacağını ifade
etmek istiyorum.
Bütün bunları topladığımızda kurulacak
olan tıp fakültesi Karabük’teki tıp fakültesine, Zonguldak Karaelmastaki tıp
fakültesine insan kaynakları bakımından destek olacak ve aynı zamanda demin
ifade etmeye çalıştığım sosyoekonomik çöküşe bir can suyu olacaktır. Arkadaşlarım
var burada, biliyorlar. Yani, şu anda, Türkiye'nin geri kalmış en yoksul
bölgeleri Güneydoğu Anadolu, Doğu Anadolu ve Batı Karadeniz bölgeleridir. Bölge
için belirlenmiş olan yoksulluk sınırının altında yaşayan vatandaş sayımızın
oranı yüzde 13,8’dir yani yüzde 14’ü yoksulluk sınırının altında yaşamaktadır
ama bu bölgenin insanları devletimize zeval gelmesin, devletimiz ebet müddet
yaşasın diye hiçbir zaman seslerini yükseltmemişler, hâllerine razı olmuşlar ve
tevekkül içinde yaşamlarını devam ettiriyorlar. Ama artık bıçak kemiğe
dayanmıştır. Bu bölgenin, vatandaşların ızdırabını Meclis olarak duymaz
zorundayız. 
İfade ettiğim
gibi, kurulmasını talep ettiğimiz sağlık bilimleri üniversitesi de bir hayal
değil. Dediğim gibi, bir tıp fakültesi var, fiziki şartları var ve bunlarla
birlikte diğer fakültelerle güzel bir üniversite olacağına inanıyoruz. Kaldı
ki, biz, 2007 yılında tıp fakültesini kurarken Hacettepe Tıp Fakültesine bağlı
olarak kurduk. Yine, inşallah, Genel Kurulumuz bize yardımcı olursa ve burada
Komisyon çoğunluğu teşkil ederse Hacettepe Üniversitesinin himayesi bu sağlık
bilimleri üniversitesi tam kuruluncaya kadar devam edecek. Zaten bu işin
gerçeği bu, Türkiye’deki büyük üniversiteler yeni kurulan bu sağlık bilimleri
üniversitelerine, teknik üniversitelere himaye sağlamadığı sürece bu
üniversitelerin tek başına ayakla kalması mümkün değil. Biz, bunu Hacettepe’den
isterken Hacettepe’nin ödeneklerine göz dikmiş değiliz. Hep, burada, bütün
siyasi arkadaşlarımızla birlikte Kastamonu sağlık bilimleri üniversitesinin ödeneklerini
ayrı ayrı çıkaracağız, hatta Hacettepe Üniversitesinin şu anda içinde bulunduğu
mali zorluğa da yardımcı olacağız. Bunu da ifade ettim. 
Önergemi Sayın
Bakanla -burada yok- paylaştım, Komisyon Bakanımızla paylaştım, grup başkan
vekilimizle paylaştım ama açıkçası, olumlu bir cevap alamadım ancak bunun
tersine, bu ezberi sizin yüksek iradeniz, Batı Karadeniz bölgesine olan
hoşgörünüz ve sevginiz değiştirecek diyor, biraz sonra görüşülecek olan önerge
konusunda hepinizden desteklerinizi rica ediyor, hepinize saygılar sunuyorum.
(MHP sıralarından alkışlar) 
BAŞKAN –
Teşekkür ediyoruz Sayın Başesgioğlu.
Şahsı adına,
Antalya Milletvekili Mehmet Günal. 
Buyurunuz Sayın
Günal. (MHP sıralarından alkışlar) 
MEHMET GÜNAL
(Antalya) – Teşekkür ederim Sayın Başkan.
Değerli
milletvekilleri, arkadaşlarım teşekkür ettiler, ben de teşekkür ediyorum ama
vallahi Antalyalılar olarak ben biraz kıskandım çünkü bütün arkadaşlar
tekliflere imza atmışlar. Alaaddin Keykubatla ilgili de bana bir öneri
getirilmedi. Hatay’ı da Balıkesir’i de tebrik ediyorum. Bu arada hem
teşekkürümü hem sitemimi aynı anda etmiş olayım. Hele hele bir öğretim üyesi
milletvekili olarak tabii üniversitenin önemini biliyoruz. 
Ama başlarken
usul tartışması da yaptık Sayın Bakanım, Sayın Başkanım, burada eksiklikler
oluyor maalesef. Yani, ta, 2011 yılında verilmiş kanun teklifi var Sayın
Şandır’ın, bekliyor, Sayın Başesgioğlu şimdi söyledi. Oturup YÖK’le bir
planlama yapalım dedik -Sanayi Bakanımız, Millî Eğitim Bakanımız, YÖK Başkanı,
Çalışma Bakanımız burada, Sayın Çelik’e de kaç defa söyledim, o da biliyor-
yani bir ihtiyacı belirleyelim; hangi bölgede ne tip üniversitelere, ne tip
fakültelere ihtiyacımız var, onu belirleyelim, her ihtiyaç olduğunda veya bir
ilin milletvekilleri bir teklif verdiğinde bunları almayalım; oturalım, önce,
bir nerede ne var getirelim, bakalım, bu vesileyle bunları da halletmiş olalım.
Alanya’da zaten
bir altyapımız vardı, bazı fakültelerimiz var, yan ilçelerde yüksekokullarımız
var, aynı şekilde Manavgat’ta da yüksekokulumuz vardı. Şimdi, geçen hafta bir
fakülte için yine üniversite rektörümüz ile Sanayi Ticaret Odamız protokol
imzaladı. Oralarda bir eğitim altyapısı var, tek üniversite de zaten yetmiyor,
özel üniversiteler belli bir doyuma ulaşamadığı için -öğrenci sayısı açısından
ve öğretim üyesi açısından- yeni üniversitelere ihtiyaç var. Ama bunun bu
hâliyle değil de daha planlı bir şekilde yapılması lazım, bu vesileyle onu
söylüyoruz.
Her yerde üniversite kuruyoruz; 108,
109 oldu ama içindeki öğrencileri ne yapacağız, mezun olan öğrenciler ne
olacak? Eğitim fakültelerinden çıkanlar ne olacak? Hepsini bekliyoruz. Az önce
Sayın Bakana sorduk, Millî Eğitim Bakanımız vardı, biz bunu söyledik,
“Efendim, eylül sonrasında, seçim sonrasına bırakacağız.” Ama öbür taraftan
birileri de diyor ki: “Bizim puanımız yüksekti, sıra bize geldi.” Öbür tarafta
“Sınav sonrasında yeni rakipler katılacak.” diyenler de var. 
Şimdi, bunların
hepsini planlamamız lazım. Bir taraftan işsizliği düşüremiyoruz, en yüksek
seviyesine çıkmış, resmî rakamlarla 5 üniversite mezunundan 1’i işsiz. Bunları
açarken, o bölümleri, fakülteleri kurarken o yörenin altyapısına bakmamız
lazım, belli sanayi kuruluşlarına yakınlığına bakmamız lazım, orası hangi
sektörle geçiniyor, bunlara bakmamız lazım ve buna göre fakülte ve
yüksekokulların kurulmasını sağlamamız lazım; aksi takdirde, o anda
“sahibinden”, “ihtiyaçtan” burada çıkardığımız kanunlar gibi maalesef bu da
çıkıyor. Bakıyoruz, yok, yani yükseköğrenim planlaması diye bir şey, maalesef,
yok. Geçen kalkınma planında özel ihtisas komisyonu raporu vardı; bugün
araştırdım, Onuncu Kalkınma Planı’na baktım, eğitimle ilgili var ama
yükseköğretimle ilgili özel ihtisas komisyonu raporu da yok. Gerçi dikkate
alınmıyor ama yine de o konularda belli çalışmalar yapılıyordu değerli
arkadaşlar. Bunların hepsinin bir planlama içerisinde… Sektörlerin
ihtiyaçlarını, mezun olduğu zaman hangi alanda daha çok ihtiyaç olduğunu, ara
eleman olarak sanayinin ihtiyacı olan teknik elemanlar için nelerin gerekli
olduğunu hep beraber planlamamız gerekiyor. 
Bu çerçevede,
Alanya gibi gelişmiş bir ilçemizde böyle bir üniversitenin kurulmasını tasvip
ediyoruz, destekliyoruz ve teşekkür ediyoruz. Ama siz de görüyorsunuz ki hep
beraber vermiş olduğumuz önergeler daha kısa sürede, konuşmadan, üzerinde
ittifak ettiğimiz kanunlar geçiyor. Yapıcı bir şekilde, Milliyetçi Hareket
Partisi olarak, ülkemizin ihtiyacı olan konularda ve doğru bulduğumuz konularda
destek olmaya devam edeceğiz ama bu vesileyle, bu işlerin de artık bu şekliyle
yapılmaması gerektiğini, bir planlama çerçevesinde yapılması gerektiğini bir
kez daha hatırlatmış olayım, hem mesleki eğitim açısından, yükseköğretim
açısından hem de ara elemanların meslek eğitimiyle beraber üniversiteye geçmesi
açısından bu planlamalara ihtiyaç olduğunu bir kez daha söylemiş olayım. Diğer
hususları sonraki önergelerde, maddelerde gerekirse dile getireceğim.
Tekrar hayırlı
olsun diyor, herkese teşekkür ediyor, saygılar sunuyorum. (MHP sıralarından
alkışlar)
BAŞKAN –
Teşekkür ederiz Sayın Günal.
Şahsı adına
Antalya Milletvekili Sadık Badak.
Buyurunuz Sayın
Badak. (AK PARTİ sıralarından alkışlar)
SADIK BADAK
(Antalya) – Teşekkür ederim.
Sayın Başkan,
saygıdeğer milletvekilleri; Alanya’da Alaaddin Keykubat Üniversitesi kurulması
hakkında kanun teklifimiz üzerine söz aldım. Yüce Meclisi saygıyla
selamlıyorum.
Değerli
milletvekilleri, Büyük Millet Meclisimizin kurulduğu 1920’den bu yana
Anadolu’nun imarı, insanımızın eğitimi, gelişimi ve refahı için sayısız oturum,
binlerce kanuni düzenleme yapıldığı gibi bugün de güzel ilçelerimiz Alanya,
İskenderun ve Bandırma’da üniversite kurulmasını müzakere etmekteyiz.
Torosların
keskin tepeleriyle komşu illerimizden ayrılan Alanya’mız, yeterli arazisi
olmamasına rağmen halkımızın çalışkanlığı ve gayretleriyle son yıllarda turizm
ve tarımda uluslararası çizgide yer edinmiştir. 300 bine yaklaşan nüfusu, güçlü
ekonomisi, sosyokültürel yapısı, büyümeye yönelik potansiyeliyle Alanya bu
üniversiteyi hak etmektedir. Son yıllarda hizmete giren yat limanı,
uluslararası hava trafiğine açılan Gazipaşa Havaalanı, tamamlanan Antalya duble
yolu ve tamamlanmakta olan Konya Tüneli’yle daha yüksek katma değer sağlayacak
potansiyele erişmiş olup onayınızla kurulacak olan Alanya Alaaddin Keykubat
Üniversitesiyle bilgi toplumu yolunda yeni bir kazanım sağlayacaktır. Bu
kanunla hâlen mevcut olan eğitim, işletme, mühendislik ve tıp fakülteleri ile
sosyal bilimler ve fen bilimleri enstitüleri ve meslek yüksekokulları
devredilerek yeni üniversite hayata geçmiş olacaktır.
Esasen, sadece
Alanya değil, Antalya ilimizin diğer ilçelerinde de yeni üniversiteyi hak
edenler bulunuyor. 1980’li yıllarda kurulan Akdeniz Üniversitesi bugün 47
akademik bölümüyle, fakat özellikle teknoloji ve sağlık bilimlerinde dünyada
ilgiyle takip edilen bir konuma gelmiştir. Dört yıl önce Döşemealtı ilçemizde
Uluslararası Antalya Üniversitesi ve iki yıl önce Alanya’da eğitime başlayan
Hamdullah Emin Paşa –vakıf- Üniversitesinin ardından Serik ilçemizde AKEV
Antalya üniversitesi YÖK onayından geçmiş, Başbakanlığa sunulmuştur. 
Manavgat Ticaret
ve Sanayi Odamızın önderliğinde bu yıl kurulmakta olan Manavgat turizm
fakültesi ile gelecek yıllarda üniversite kurma aşamasına gelmesini
beklediğimiz Manavgat şelale üniversitesiyle birlikte Antalya ilimiz 2023’e 6
üniversiteyle ulaşmayı hedeflemektedir. 
Erişilecek bu
eğitim gücü, Antalya’da son on yıldan bu yana kara ve hava yolunda sağlanan
yeniliklerle, gelişen sanayi siteleri, organize sanayi bölgelerinde doğal gazın
kullanılmaya başlanmasıyla, tarımda yerli tohum üretiminin, modern seracılığın
ve damlama sulamanın desteklenmesiyle, turizmdeyse 100’den fazla ülkede yapılan
yoğun tanıtımlarla, turizm, tarım ve ticaret sektörü mensuplarımızın özverili
ve dikkatli gayretleriyle sağlanmıştır. 
Antalya, 242 bin
dekar örtülü alanda yapılan sebze üretimiyle ülkemizin ihtiyacının yaklaşık
yüzde 50’sini karşılamaktadır. Seracılıkta bireysel üretimden kurumsal üretime
ve tarım işletmesi anlayışına geçilmektedir. 
Hâlen 590 milyon
dolar olan tarım ihracatının 2023 yılında 1,5 milyar dolara çıkarılması, hâlen
447 milyon dolar olan sanayi ihracatının 2023 yılında 2 milyar dolara
çıkarılması ve hâlen 10 milyar dolar düzeyinde olan Antalya turizm gelirinin
2023 yılında 20 milyar dolar düzeyine çıkarılması hedeflerimiz arasındadır. 
Kurulacak
üniversitenin mezunları, mevcut ve yapılacak büyük altyapıların ve üstyapıların
yeni işletmelerinde daha verimli işletilmesine katkıda bulunacak, büyük ve
güçlü Türkiye’ye öncülük edecek, üniversitelere emeği geçenleri şükranla
anacaktır. 
Sözlerime son
vermeden önce, işbu kanunda yer alan Bandırma Onyedi Eylül Üniversitesi,
İskenderun Teknik Üniversitesi, Alanya Alaaddin Keykubat Üniversitesi
kurulmasına destek veren Başbakanımız Sayın Ahmet Davutoğlu ile Dışişleri
Bakanımız, Antalya Milletvekilimiz Sayın Mevlüt Çavuşoğlu’na milletvekili
arkadaşlarım ve halkımız adına şükranlarımı sunmayı bir görev bilirim. 
Bu düşüncelerle
yüce heyetinizi saygıyla selamlarım. (AK PARTİ sıralarından alkışlar) 
BAŞKAN –
Teşekkür ederiz Sayın Badak. 
Madde üzerinde
bir önerge vardır, okutuyorum: 
TBMM Başkanlığına
Görüşülmekte
olan 706 sıra sayılı Kanun Teklifi’nin 3. maddesinin (c) bendindeki “Sosyal
Bilimler Enstitüsü” ibaresinden sonra gelmek üzere “Eğitim Bilimleri Enstitüsü”
ibaresinin eklenmesini arz ve teklif ederiz. 
Mehmet Günal D. Ali Torlak Murat
Başesgioğlu
 Antalya İstanbul İstanbul
 
Erkan Akçay  Cemalettin Şimşek 
  Manisa
 Samsun 
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) –
Katılmıyoruz Sayın Başkan. 
BAŞKAN –
Hükûmet? 
ÇALIŞMA VE
SOSYAL GÜVENLİK BAKANI FARUK ÇELİK (Şanlıurfa) – Katılmıyoruz efendim. 
BAŞKAN –
Gerekçeyi mi okutuyorum?
OKTAY VURAL
(İzmir) – Gerekçe…
BAŞKAN –
Gerekçeyi okutuyorum: 
Gerekçe: 
Üniversite
bünyesinde Eğitim Fakültesi bulunduğu için bu fakülte mezunlarının lisansüstü
eğitim yapabilmelerini teminen Eğitim Bilimleri Enstitüsünün kurulması
önerilmektedir. 
BAŞKAN –
Gerekçesini okuttuğum önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
3’üncü maddeyi
oylarınıza sunuyorum: Kabul edenler… Kabul etmeyenler… 3’üncü madde kabul
edilmiştir. 
Sayın milletvekilleri,
on dakika ara veriyorum. 
Kapanma Saati: 22.07

ALTINCI OTURUM
Açılma Saati: 22.25
BAŞKAN: Başkan Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Fehmi KÜPÇÜ (Bolu)
-----0-----
BAŞKAN – Sayın
milletvekilleri, Türkiye Büyük Millet Meclisinin 87'nci Birleşiminin Altıncı
Oturumunu açıyorum.
706 sıra sayılı
Kanun Teklifi’nin görüşmelerine kaldığımız yerden devam ediyoruz.
Komisyon ve
Hükûmet yerinde. 
Şimdi yeni madde
ihdasına dair altı önerge vardır. Önergeleri okutup Komisyona soracağım.
Komisyon önergelere salt çoğunluğuyla yani 14 kişiyle katılırsa önergeler
üzerinde yeni bir madde olarak görüşme açacağım, eğer katılmaz ise işlemden
kaldıracağım.
Şimdi birinci
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 706 Sıra Sayılı Yükseköğretim Kurumları Teşkilatı Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Teklifinin 3.
Maddesinden sonra gelmek üzere aşağıdaki maddenin dördüncü madde olarak
eklenmesini ve diğer maddelerin buna göre teselsül ettirilmesini arz ve teklif
ederiz.
 Mustafa Erdem Mesut
Dedeoğlu Alim Işık
 Ankara Kahramanmaraş Kütahya
 Mehmet Günal Zühal
Topcu
 Antalya Ankara
MADDE 4 - 2809
sayılı Kanuna aşağıdaki madde eklenmiştir.
“Tarsus Üniversitesi
EK MADDE 162 -
Mersin iline bağlı Tarsus İlçesinde Tarsus Üniversitesi adıyla yeni bir
üniversite kurulmuştur.
Bu Üniversite;
a)  Rektörlüğe
bağlı olarak yeni kurulan Mühendislik ve Mimarlık Fakültesi, İktisadi ve İdari
Bilimler Fakültesi, Veterinerlik Fakültesi, Turizm Fakültesi, Denizcilik
Fakültesi, Sivil Havacılık Fakültesi, Su Ürünleri Fakültesi, Sağlık Bilimleri
Fakültesi, Spor Bilimleri Fakültesi ile Mersin Üniversitesine bağlı iken
bağlantısı değiştirilerek oluşturulan ve rektörlüğe bağlanan Teknoloji
Fakültesinden,
b)  Rektörlüğe
bağlı olarak yeni kurulan Yabancı Diller Yüksekokulu ile Mersin Üniversitesine
bağlı iken bağlantısı değiştirilerek oluşturulan ve rektörlüğe bağlanan
Uygulamalı Teknoloji ve İşletmecilik Yüksekokulu, Meslek Yüksekokulundan,
c) Rektörlüğe
bağlı olarak yeni kurulan Sosyal Bilimler Enstitüsü, Fen Bilimleri Enstitüsü
ile Sağlık Bilimleri Enstitüsünden,
oluşur."
BAŞKAN
– Komisyon önergeye salt çoğunluğuyla katılıyor mu?
MİLLÎ
EĞİTİM, KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) –
Salt çoğunluğumuz olmadığı için katılamıyoruz Sayın Başkan.
BAŞKAN
– Komisyon önergeye salt çoğunluğuyla katılmadığı için önergeyi işlemden
kaldırıyorum.
Şimdi
diğer önergeyi okutuyorum:
Türkiye Büyük Millet Meclisi Başkanlığına
Balıkesir
Milletvekili Mehmet Cemal Öztaylan ve 2 Milletvekilinin; Yükseköğretim
Kurumları Teşkilatı Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi ile Balıkesir Milletvekili Ahmet
Duran Bulut ve Milliyetçi Hareket Partisi Grup Başkanvekili Mersin Milletvekili
Mehmet Şandır ile 19 Milletvekilinin; Yükseköğretim Kurumları Teşkilatı
Kanununda Değişiklik Yapılması Hakkında Kanun Teklifi, Balıkesir Milletvekili
Ayşe Nedret Akova'nın; Yükseköğretim Kurumları Teşkilatı Kanununda ve
Yükseköğretim Kurumları Öğretim Elemanlarının Kadroları Hakkında Kanun Hükmünde
Kararname ile Genel Kadro ve Usulü Hakkında Kanun Hükmünde Kararnameye Ekli
Cetvellerde Değişiklik Yapılmasına Dair Kanun Teklifi, Hatay Milletvekili
Mevlüt Dudu'nun; 2809 Sayılı Yükseköğretim Kurumları Teşkilatı Kanunu ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi, Balıkesir Milletvekili Namık Havutça'nın; 17 Eylül Bandırma
Üniversitesi Kurulması Hakkındaki Kanun Teklifi, Hatay Milletvekili Orhan
Karasayar ve 4 Milletvekilinin; Yükseköğretim Kurumları Teşkilatı Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi, Antalya Milletvekili Mevlüt Çavuşoğlu ve Adalet ve Kalkınma Partisi
Grup Başkanvekili Kayseri Milletvekili Mustafa Elitaş ile 4 Milletvekilinin;
Yükseköğretim Kurumları Teşkilatı Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi, Balıkesir
Milletvekili Ahmet Duran Bulut'un; Yükseköğretim Kurumları Teşkilatı Kanununda
Değişiklik Yapılması Hakkındaki 706 Sıra Sayılı Kanun Teklifinin çerçeve 3.
Maddesinden sonra gelmek üzere aşağıdaki maddenin eklenmesini arz ve talep
ederiz.
 Emin Çınar Mustafa
Erdem Alim Işık
 Kastamonu Ankara Kütahya
 Mesut Dedeoğlu Murat
Başesgioğlu Mehmet Günal
 Kahramanmaraş İstanbul Antalya
 Zühal Topcu
 Ankara
MADDE 4-
28/3/1983 tarihli ve 2809 sayılı Yükseköğretim Kurumları Teşkilatı Kanununa
aşağıdaki ek madde eklenmiştir.
"Candaroğulları
Sağlık Bilimleri Üniversitesi"
EK MADDE 161:
Kastamonu
İlinde, Candaroğulları Sağlık Bilimleri Üniversitesi adıyla yeni bir üniversite
kurulmuştur. Bu Üniversite, Rektörlüğe bağlı olarak;
a) Hacettepe
Üniversitesi Rektörlüğüne bağlı iken, bağlantısı değiştirilerek, Rektörlüğe
bağlanan Kastamonu Tıp Fakültesi,
b) Diş Hekimliği
Fakültesi,
c) Eczacılık
Fakültesi,
d) Hemşirelik
Fakültesi,
e) Sağlık
Bilimleri Fakültesi,
f) Sağlık
Hizmetleri Meslek Yüksek Okulu,
g) Sağlık
Bilimleri Enstitüsünden,
oluşur.
BAŞKAN –
Komisyon önergeye salt çoğunluğuyla katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) – Salt
çoğunluğumuz olmadığından katılamıyoruz Sayın Başkan. 
BAŞKAN –
Komisyon önergeye salt çoğunluğuyla katılamadığı için önergeyi işlemden
kaldırıyorum.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 706 sıra sayılı kanun teklifine aşağıdaki maddenin 4. madde olarak
eklenmesini ve diğer maddelerin buna göre teselsül ettirilmesini arz ve teklif
ederiz.
 Aytuğ Atıcı Osman
Faruk Loğoğlu Vahap Seçer
 Mersin Adana Mersin
 Ümit Özgümüş Ali
Rıza Öztürk Mehmet Haberal 
 Adana Mersin Zonguldak
28/03/1983 tarih
ve 2809 sayılı Yükseköğretim Kurumları Teşkilatı Kanununa aşağıdaki ek madde
eklenmiştir.
"Tarsus
Berdan Üniversitesi
EK MADDE 161-
Mersin iline bağlı Tarsus İlçesinde Tarsus Berdan Üniversitesi adıyla yeni bir
üniversite kurulmuştur.
Bu Üniversite;
a)  Rektörlüğe
bağlı olarak yeni kurulan Mühendislik ve Mimarlık Fakültesi, İktisadi ve İdari
Bilimler Fakültesi, Veterinerlik Fakültesi, Turizm Fakültesi, Denizcilik
Fakültesi, Sivil Havacılık Fakültesi, Su Ürünleri Fakültesi, Sağlık Bilimleri
Fakültesi, Spor Bilimleri Fakültesi ile Mersin Üniversitesine bağlı iken
bağlantısı değiştirilerek oluşturulan ve rektörlüğe bağlanan Teknoloji
Fakültesinden,
b)  Rektörlüğe
bağlı olarak yeni kurulan Yabancı Diller Yüksekokulu ile Mersin Üniversitesine
bağlı iken bağlantısı değiştirilerek oluşturulan ve rektörlüğe bağlanan
Uygulamalı Teknoloji ve İşletmecilik Yüksekokulu, Meslek Yüksekokulundan,
c)  Rektörlüğe
bağlı olarak yeni kurulan Sosyal Bilimler Enstitüsü, Fen Bilimleri Enstitüsü
ile Sağlık Bilimleri Enstitüsünden,
oluşur.”
BAŞKAN –
Komisyon önergeye salt çoğunluğuyla katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) – Salt
çoğunluğumuz olmadığından katılamıyoruz Sayın Başkan. 
BAŞKAN –
Komisyon önergeye salt çoğunluğuyla katılamadığı için önergeyi işlemden
kaldırıyorum.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 706 sıra sayılı Yükseköğretim Kurumları Teşkilatı Kanunu ile Bazı kanun ve
Kanun Hükmünde Kararnamelerde Değişiklik Yapılmasına Dair Kanun Teklifine 3.
Maddeden sonra gelmek üzere aşağıdaki ek maddenin ihdas edilmesini ve diğer
maddelerin buna göre yeniden sıralanmasını arz ve teklif ederiz.
 Ömer Süha Aldan  Turhan
Tayan İlhan Demiröz
 Muğla  Bursa Bursa
 Rahmi Aşkın Türeli Bülent
Kuşoğlu Namık Havutça
 İzmir Ankara Balıkesir
Madde 161 -
28.03.1983 tarihli ve 2809 sayılı Yükseköğretim Kurumları Teşkilatı Kanununa
aşağıdaki madde eklenmiştir.
"Gemlik
Üniversitesi”
EK MADDE 159 -
Bursa ili Gemlik ilçesinde "Gemlik Üniversitesi" adıyla bir
üniversite kurulmuştur. 
Bu üniversite,
rektörlüğe bağlı;
a)  Uludağ Üniversitesine
bağlı iken bağlantısı değiştirilerek Rektörlüğe bağlanan Asım Kocabıyık Gemlik
Kampüsü Hukuk Fakültesi
b)  Uludağ
Üniversitesine bağlı iken bağlantısı değiştirilerek Rektörlüğe bağlanan Asım
Kocabıyık Gemlik Denizcilik Meslek Yüksek Okulu oluşur.
c)  Uludağ
Üniversitesine bağlı iken bağlantısı değiştirilerek Rektörlüğe bağlanan Asım
Kocabıyık Gemlik Meslek Yüksek Okulu oluşur.
BAŞKAN –
Komisyon önergeye salt çoğunluğuyla katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) – Salt
çoğunluğumuz olmadığından katılamıyoruz Sayın Başkanım. 
BAŞKAN –
Komisyon önergeye salt çoğunluğuyla katılamadığı için önergeyi işlemden
kaldırıyorum. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 706 Sıra Sayılı Kanun Teklifinin 3. maddesinden sonra gelmek üzere
aşağıdaki maddenin eklenmesini arz ve teklif ederiz.
 Ahmet Aydın Levent
Gök Mehmet Günal
 Adıyaman Ankara Antalya
 Osman Boyraz Ramazan
Can Süreyya Sadi Bilgiç
 İstanbul Kırıkkale Isparta

 Mehmet Doğan Kubat 
 İstanbul
MADDE 4- 2809
sayılı Kanuna aşağıdaki ek maddeler eklenmiştir. 
"Antalya
AKEV Üniversitesi
EK MADDE 161-
Antalya'da Antalya Kültür ve Eğitim Vakfı tarafından 2547 sayılı Yükseköğretim
Kanununun vakıf yükseköğretim kurumlarına ilişkin hükümlerine tabi olmak üzere,
kamu tüzel kişiliğine sahip Antalya AKEV Üniversitesi adıyla bir vakıf
üniversitesi kurulmuştur.
Bu Üniversite,
Rektörlüğe bağlı olarak;
a)  İnsani
Bilimler Fakültesinden,
b)  Mühendislik
ve Mimarlık Fakültesinden,
c)  İktisadi ve
İdari Bilimler Fakültesinden, 
ç) Sanat ve
Tasarım Fakültesinden,
d)  Meslek
Yüksekokulundan,
e)  Sosyal
Bilimler Enstitüsünden,
f)  Fen
Bilimleri Enstitüsünden,
oluşur.
BAŞKAN –
Komisyon önergeye salt çoğunluğuyla katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) – Salt
çoğunluğumuz vardır, katılıyoruz Sayın Başkanım.
BAŞKAN –
Komisyon önergeye salt çoğunluğuyla katıldığı için önerge üzerinde yeni bir
madde olarak görüşme açıyorum. 
Söz talebi yok.
Soru-cevap yok.
Böylece, yeni
madde ihdasını oylarınıza sunuyorum: Kabul edenler… Kabul etmeyenler… Kabul
edilmiştir.
Böylece, teklife
4’üncü madde olarak yeni bir madde ilave edilmiştir.
Şimdi, diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 706 Sıra Sayılı Kanun tasarısının 3. maddesinden sonra gelmek üzere
aşağıdaki maddenin eklenmesini arz ve teklif ederiz.
 Ahmet Aydın Levent
Gök Oktay Vural
 Adıyaman Ankara İzmir
 Mehmet Doğan Kubat Ramazan
Can Süreyya Sadi Bilgiç
 İstanbul Kırıkkale Isparta
MADDE 4- 2809
sayılı Kanuna aşağıdaki madde eklenmiştir. 
İstanbul Rumeli
Üniversitesi
EK MADDE 162-
İstanbul'da Balcı Vakfı tarafından 2547 sayılı Yükseköğretim Kanununun vakıf
yükseköğretim kurumlarına ilişkin hükümlerine tabi olmak üzere, kamu tüzel
kişiliğine sahip İstanbul Rumeli Üniversitesi adıyla bir vakıf üniversitesi
kurulmuştur.
Bu Üniversite,
Rektörlüğe bağlı olarak;
a)  Mühendislik
ve Mimarlık Fakültesinden,
b) İktisadi,
İdari ve Sosyal Bilimler Fakültesinden,
c) Sanat ve
Tasarım Fakültesinden,
ç) Meslek
Yüksekokulundan,
d) Sosyal
Bilimler Enstitüsünden,
e) Fen Bilimleri
Enstitüsünden,
oluşur.
BAŞKAN –
Komisyon önergeye salt çoğunluğuyla katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) – Salt
çoğunluğumuz vardır, katılıyoruz Sayın Başkanım.
BAŞKAN –
Komisyon önergeye salt çoğunluğuyla katıldığı için önerge üzerinde yeni bir
madde olarak görüşme açıyorum. 
Söz talebi
yoktur.
Onun için, bu
yeni madde önergesini oylarınıza sunuyorum: Kabul edenler… Kabul etmeyenler…
Kabul edilmiş ve böylece 5’inci madde olarak yeni bir madde ilave edilmiştir. 
Herhangi bir
karışıklığa mahal vermemek için mevcut sıra sayısı metni üzerinden görüşmeler
devam edecek, kanun yazımı esnasında maddeler bu kabul edilen maddelere göre
teselsül ettirilecektir. 
Şimdi madde 4’ü
okutuyorum:

MADDE 4- 2809 sayılı Kanuna aşağıdaki
geçici madde eklenmiştir. 
“GEÇİCİ MADDE 46- Bu Kanunla
kurulan Bandırma Onyedi Eylül, İskenderun Teknik ve Alanya Alaaddin Keykubat
üniversitelerine bağlanan yükseköğretim kurumlarının teşkilatı, mevcut
kadroları ve pozisyonları ile birlikte personeli, bu kuruluşlarla ilgili yılın
bütçe ödenekleri, bütçedeki ödeneklerin tahakkuka bağlanma yetkisi, bina ve
tesisleri, her türlü araç ve gereci, malzeme, döşeme, demirbaş ve taşıtları ile
birlikte her türlü taşınır ve taşınmaz malları başka bir işleme gerek
kalmaksızın bağlandıkları üniversitelere devredilmiş sayılır. Mülkiyeti
Hazineye ait veya Devletin hüküm ve tasarrufu altındaki taşınmazlardan Maliye
Bakanlığınca adı geçen üniversitelere bağlanan yükseköğretim kurumlarına tahsis
edilmiş olan veya fiilen bunların kullanımında bulunanlar hiçbir işleme gerek
kalmaksızın ve tahsis amacında kullanılmak üzere bağlandıkları üniversitelere
tahsis edilmiş sayılır. Bu Kanunla yeni kurulan ve bağlantısı değiştirilen
yükseköğretim kurumlarında uygulamayla ilgili olarak ortaya çıkacak sorunlar
Yükseköğretim Kurulu kararıyla çözülür.
Bu Kanunun yürürlüğe girdiği
tarihte mevcut üniversitelerde kayıtlı bulunan öğrencilere verilecek mezuniyet
belgeleri ile diplomalar, öğrencilerin istemesi hâlinde fakülte veya yüksekokulların
bağlandığı yeni üniversitelerin adına bakılmaksızın kayıt tarihlerinde bağlı
bulundukları üniversitelerin adıyla eski üniversitelerince verilir. Bu konuda
çıkacak ihtilafları sonuçlandırmaya Yükseköğretim Kurulu yetkilidir.”
BAŞKAN – 4’üncü
madde üzerinde Cumhuriyet Halk Partisi Grubu adına Malatya Milletvekili Veli
Ağbaba konuşacaktır.
Buyurunuz Sayın
Ağbaba. (CHP sıralarından alkışlar)
CHP GRUBU ADINA
VELİ AĞBABA (Malatya) – Sayın Başkan, değerli milletvekilleri; hepinizi
saygıyla selamlıyorum. Ben, konuya girmeden önce, geçtiğimiz günlerde yaşanan
süreçle ilgili, bir kıyımla ilgili, Sayın Bakanı da burada bulmuşken bir şeyler
paylaşmak istiyorum.
Değerli
arkadaşlar, 10 Haziran 2014’te Millî Eğitim Bakanlığı Yönetici Görevlendirme
Yönetmeliği yayımlandı. Bu yönetmeliğe göre dört yılını dolduran okul müdürleri
değerlendirmeye tabi tutulacak. Türkiye genelinde yaklaşık 7 veya 8 bin müdür
bu değerlendirmeye tabi tutuldu. Değerlendirme tamamen kendi yandaşlarını
koruyan, okullarda idareci yapmak için kullanıldı. Kamuoyuna, yapılan bu
uygulamanın ise sözde -tırnak içiresinde söylüyorum- paralel yapı mensubu okul
müdürlerini görevden atmak için yapıldığı söylendi. Aslında, bu yapılan
operasyon birçok alanda yapılıyor ama bütün toplumda yaşayan insanları kapsıyor.
Uygulamaya geçilince Sayın Bakan, uygulamanın böyle olmadığını gördük. Hem
benim kendi seçim bölgem Malatya’da hem de Türkiye’de yandaş sendika
EĞİTİM-BİR-SEN’e üye olmayan okul müdürü kalmadı. 
Değerli
milletvekilleri, EĞİTİM-İŞ, EĞİTİM SEN ve TÜRK EĞİTİM-SEN’e mensup okul
müdürleri maalesef birer birer kıyıldı. Bu uygulamada -açıkça söylüyorum,
buradan Meclis huzurunda da söylüyorum- açıkça mezhepçilik yapıldı, açıkça
partizanlık yapıldı. Malatya’da ve Türkiye’de bir tek Alevi okul müdürü
kalmadı, sadece küçük, okul müdürü bulunmayan Alevi köylerinde Alevi müdür
kaldı. Bir tek solcu okul müdürü kalmadı ve bir tek AKP’li olmayan okul müdürü
kalmadı. Sayın Bakan, gidin, Malatya’da araştırın, birçok okul müdürü; yüksek
lisansını yapmış, başarılı, birçok başarıya imza atmış okul müdürleri maalesef
sadece mezheplerinden dolayı okul müdürlüğünden alındı, şimdi sıradan öğretmen
olarak görev yapmaya çalışıyor. Ben bunu bir kez daha huzurunuzda, Meclisin
huzurunda bunu bir kez daha kınıyorum değerli arkadaşlar. Okullarda yılların
birikimine, bilgisine sahip olan okul müdürleri öğretmen yapıldı. Tecrübesiz,
tek özelliği Hükûmete yakın yandaş sendikanın üyesi olmadan başka hiçbir
özelliği olmayan öğretmenler okul müdürü yapıldı. Malatya’da bu nedenle eğitim
seviyesi yerlerde sürünüyor. Şimdi, bakınca insanın vicdanı sızlıyor. Bunu
Malatya Valisine, Malatya Millî Eğitim Müdürüne, size de sorduk ve maalesef,
tekrar altını çizerek söylüyorum; başarılı, doktora yapmış, yüksek lisans
yapmış, defalarca ödül almış başarılı okul müdürleri, sadece siyasi görüşünden
dolayı, sadece EĞİTİM SEN’e mensup olduğu için, sadece EĞİTİM-İŞ’e mensup
olduğu için ve sadece TÜRK EĞİTİM-SEN’e mensup olduğu için okul müdürleri
görevden alındı. Bunu kabul etmek mümkün değil, bu tam anlamıyla bir kıyımdır
değerli milletvekilleri. 
Şimdi, yeni
atanan öğretmenlere -Sayın Bakan, burada söylüyorum- millî eğitim müdürleri
önce EĞİTİM-BİR-SEN’in formunu veriyorlar, daha sonra ataması yapılıyor. Bu
tamamen sizin kontrolünüzde, Millî Eğitim Bakanlığının desteğiyle bir sendikayı
güçlendirmek, diğer sendikaları yok etmek için kullanılıyor. 
Değerli
arkadaşlar, Malatya’da eğitim yerlerde sürünüyor. Yok edilen sadece keşke okul
müdürleri olsaydı, keşke görevden alınan okul müdürleri olsaydı ama maalesef bu
dönemde Malatya’da eğitim de yok edildi. Şimdi de, değerli milletvekilleri,
okul müdür yardımcılarına uzandı iş. Okul müdür yardımcıları da maalesef aynı
uygulamaya tabi tutuluyor. 
Değerli
milletvekilleri, değerli arkadaşlar; bakın, burada benden tecrübeli
milletvekilleri var. Bu memleket çok iktidar gördü, çok hükûmet gördü ama
maalesef bu kadar partizan, bu kadar kendi dışında herkesi yok sayan, yok eden
bir hükûmetle karşı karşıya gelmedi. Adalet Partisini gördü, Demokrat Partiyi
gördü, ANAP’ı gördü, Refah Partisini gördü, MHP’yi gördü, DSP’yi gördü, hatta
Milliyetçi Cepheyi gördü ama AKP gibi bir partizan hükûmet asla görmedi. Kendi
gibi olmayan; bırakın valisini, kaymakamını, emniyet müdürünü, okul müdürünü,
il bürokrasisini, ilçe bürokrasisini, vazgeçtik değerli arkadaşlar, köy okul
müdürüne kadar müdahale eden bir anlayışla karşı karşıyayız. Okul müdürleri
yetmedi, okul müdür yardımcıları, hatta ve hatta okulda geçici olarak toplum
yararına çalışma projesiyle çalışan hademelere dahi müdahale etmeye başladı.
Örneği çok. Örneğini tek tek, okul okul sayarım, Malatya’dan sayarım değerli
arkadaşlar. Hele, toplum yararına çalışma projelerinin birçoğunda, altı ay
çalışan işçilerin dahi, kimin çalışacağına AKP ilçe başkanları karar veriyor,
AKP il başkanları karar veriyor, AKP milletvekilleri karar veriyor, AKP
yöneticileri karar veriyor. 
Değerli
arkadaşlar, bakın, milletvekilleri, AKP yöneticileri Malatya’daki eğitimin
kalitesini yükseltmek için uğraşmıyorlar, Malatya’ya yapılan haksızlıkları gidermek
için uğraşmıyorlar; tek yaptıkları şey Malatya’da kendi yakınlarını toplum
yararına çalışma da olsa çeşitli projeler adı altında işe sokmak; bunu iyi
beceriyorlar ama Malatya’ya yapılan haksızlıkları –maalesef- giderme noktasında
sönük kalıyorlar, hiç sesleri çıkmıyor. 
Biraz
önce sizin yerinizde Sayın Faruk Çelik oturuyordu, ona daha önce de sordum,
şimdi buradan bir kez daha tekrar etmek istiyorum: 2015 yılında, toplum
yararına çalışma projesinde Yozgat’a 2.300, Mardin’e 2.300, Sivas’a 2 bin,
Elâzığ’a 1.000 verildi, Malatya’ya 500 verildi. 2014 yılında da aynı şekilde
500 verildi. Maalesef, değerli arkadaşlar, buradan da huzurlarınızda bir kez
daha söylemek istiyorum. Bu konuda da Malatya’nın hangi özelliği eksik; okul
sayısı mı az, belediye sayısı mı az, bu konuda ihtiyaç mı az; Malatya’ya niye
az verildiğini anlamakta zorluk çekiyorum. Maalesef, iktidar partisi
milletvekilleri Malatya’ya verilen 500’le değil, başka işlerle uğraşıyorlar. 
Değerli
arkadaşlar, üzülerek söylemek istiyorum ki bir ayrımcılığı daha dile getirmek
istiyorum; bu, tam bir ayrımcılık örneği. Malatya’da 10 bin kişilik, 2 bin
konteynerden oluşan bir kamp var. Kampta 8 bin Suriyeli vatandaş yaşıyor. Bu
kampı AFAD il müdürlüğü işletiyor. Buraya yüzlerce eleman alındı, yüzlerce insan
alındı. Buraya görevlendirilen personelin nasıl alındığı, nasıl ilan edildiğini
kimse bilmiyor, Malatya’daki binlerce işsiz insan da bilmiyor; Malatya’da evine
ekmek götüremeyen, aç kalan, yatağa aç giren, AKP’ye oy veren insanlar da
bilmiyor buraya elemanın nasıl alındığını. Vali bilmiyor, oradaki müdür
bilmiyor, kimin yaptığını biz biliyoruz değerli arkadaşlar. 
Bakın, Malatya
işsizlik oranının yüksek olduğu illerden birisi. Bu işsizlerin, evine ekmek
götüremeyen işsizlerin bile haberi olmadan maalesef alımlar yapılıyor. Buraya
alınanların AKP’ye oy verenler değil, AKP’nin yakın çevresindeki, AKP
yönetiminin yakın çevresindeki insanlar olduğunu biliyoruz. Bu kampla ilgili
iddiaları defalarca dile getirdim ama maalesef, bu iddialara bir türlü cevap
alamadık. 
Değerli
arkadaşlar, oradaki müdür birçok kurumun müdürü gibi siyasetçilerin etkisinde
kalıyor. Burayla ilgili iddiaları bir kez daha tekrar edeceğimin bilinmesini
isterim. 
Değerli
arkadaşlar, eğitimde doğudaki birçok ilin gerisine düşmüş Malatya. 81 ilin
başarılı iller sıralamasına baktığımız zaman, Malatya genelde 60’ıncı, 70’inci
sıralarda yer buluyor. Üniversiteye giriş sınavlarında kazanma performansımız
düşük. Üniversite sınavlarındaki başarısızlık dibe vurmuş. 
“Taşımalı
eğitim” denen bir sistem var Sayın Bakan, bunu defalarca dile getirdim,
maalesef Malatya’da taşımayan bir sistem hâline dönüşüyor. Geç yapılan ihaleler
sayesinde Malatya’daki taşımalı okullarda okuyan öğrenciler Ankara’daki,
İstanbul’daki, İzmir’deki çocuklardan en az bir ay sonra okula başlıyor. Bunu
2011’de milletvekili olduğum günden beri söylüyorum, maalesef bu dönemde bu sorun
giderilemedi, ihaleler geç yapıldığı için Yazıhan’dan Pütürge’sine kadar,
taşımalı eğitim yapılan bütün okullarda aynı problemi yaşıyoruz. Maalesef, taşımalı
sistem değil, taşımama üzerine kurulmuş bir sistem değerli arkadaşlar. 
Sayın Bakan,
geçtiğimiz günlerde size bir soru önergesiyle gündeme getirdim, Malatya’da bir
spor lisesi var, ilginç bir spor lisesi, Türkiye’deki diğer spor liselerine
benzemeyen bir özelliği var; o da nedir? Malatya Spor Lisesinin spor salonu
yapılmamış, yani spor lisemiz var ama spor salonu maalesef yok değerli
arkadaşlar. 
Yine sizi burada
yakalamışken söyleyeyim: Siz bu 4+4+4’te Komisyon Başkanıydınız ama o ucube
yasadan Malatya çok çekiyor, Türkiye çok çekiyor. Övünerek söylüyorum bu Meclis
kürsüsünden, o 4+4+4’e destek vermeyen, “evet” oyu vermeyen tek grup Cumhuriyet
Halk Partisi Grubu. AKP’si, MHP’si, BDP’si 4+4+4’e “evet” oyu verdi; şimdi
Malatya’da, Türkiye’de Alevi çocuklar zorla imam-hatip okullarına gönderiliyor.
Arguvan’da, hiç imam-hatip talebi olmayan yerlerde maalesef imam-hatip liseleri
açılıyor. Bunu da huzurlarınızda bir kez daha kınıyorum. Bu bir ayrımcılıktır,
bu asimilasyondur; bu maalesef, kendi dışında olan, kendi gibi düşünmeyen,
kendi gibi inanmayan herkesi kendinize benzetme operasyonudur. Bunu da buradan
bir kez daha kınıyorum. Alevi çocuklarının zorla imam-hatip lisesine
gönderilmesini kabul etmediğimizi belirtmek istiyorum. 
Hepinizi
saygıyla selamlıyorum. (CHP sıralarından alkışlar)
BAŞKAN –
Teşekkür ederiz Sayın Ağbaba. 
Soru-cevap yok. 
4’üncü maddeyi
oylarınıza sunuyorum: Kabul edenler… Kabul etmeyenler… 4’üncü madde kabul
edilmiştir. 
5’inci maddeyi
okutuyorum: 

MADDE 5- 10/12/2003 tarihli ve 5018
sayılı Kamu Malî Yönetimi ve Kontrol Kanununun eki (II) sayılı cetvelin
“Yükseköğretim Kurulu, Üniversiteler ve Yüksek Teknoloji Enstitüleri” bölümüne
aşağıdaki üniversiteler eklenmiştir.
“107) Bandırma Onyedi
Eylül Üniversitesi
108) İskenderun Teknik
Üniversitesi
109) Alanya Alaaddin
Keykubat Üniversitesi”

BAŞKAN – 5’inci
madde üzerinde Milliyetçi Hareket Partisi Grubu adına Ankara Milletvekili Özcan
Yeniçeri. 
Buyurunuz Sayın
Yeniçeri (MHP sıralarından alkışlar)
MHP GRUBU ADINA
ÖZCAN YENİÇERİ (Ankara) – Sayın Başkan, değerli milletvekilleri; 706 sıra
sayılı yasanın 5’inci maddesi üzerinde Milliyetçi Hareket Partisi Grubu adına
söz almış bulunuyorum. Bu vesileyle yüce Meclisi saygıyla selamlıyorum. 
Önce, tabii, çok
ciddi bir olaya dikkatinizi çekmek istiyorum. Bu elektrik kesintisi, aynı anda
Türkiye’de meydana gelen elektrik kesintisi bir hükûmeti düşürecek kadar önemli
bir hadisedir. Bunu ıskalamak, yüzeysel görmek ve es geçmek mümkün değildir.
Hâlâ şu saate kadar, hangi arızanın neden kaynaklandığına, faillerinin kim
olduğuna ve bunun nasıl gerçekleştirildiğine yönelik açık ve net bir bilgi
yoktur. 
OKTAY VURAL
(İzmir) – Paralel, paralel! 
ÖZCAN YENİÇERİ
(Devamla) - Böyle gaflet, böyle dalalet, böyle yüzeysellikle devlet idare
edilmez, nokta. 
OKTAY VURAL
(İzmir) – Ampul kısa devre yaptı! 
ÖZCAN YENİÇERİ
(Devamla) - İkincisi: Bakın, size bir şey söyleyeyim, makinenin makineyle
kontrolüne otomasyon denir. Bir de bir makinenin bir başka makine tarafından
onun meydana getirdiği arızayı anında devreye girerek kapatmasına da
otonomasyon denir. Bu kavramları bir anlayın. Bunları biz yirmi sene önce
anlatıyorduk ve ifade ediyorduk. Bugün Japonya’da bunun uygulamaları var,
Türkiye’de de var. Sıfır hatayla bir kurumu, bir işletmeyi ve bir sistemi
yönetmenin başka bir çaresi de yok. Aklınızı başınıza devşirin. 
Şimdi,
dolayısıyla da nasıl oluyor da bütün Türkiye’de aynı anda bir sistem bütün
elektrikleri kesebiliyor. Bunu bana bir açıklayabilir misiniz? Bunun mantığı
yoktur ve bu çok ciddi bir olaydır. Bugünden itibaren Türkiye Cumhuriyeti’nin
millî güvenliği çökmüştür. 
SÜREYYA SADİ
BİLGİÇ (Isparta) – Hoca, yavaş konuş, kısa devre yapacaksın!
ÖZCAN YENİÇERİ
(Devamla) - Büyük bir arıza vardır. Bu arızayı ortaya çıkarmak iktidarın en
başta gelen görevleri arasındadır. 
Değerli
milletvekilleri, bu görüştüğümüz 706 sıra sayılı yasayla Bandırma’da Onyedi
Eylül Üniversitesi kuruluyor, İskenderun Teknik Üniversitesi kuruluyor, Alanya
Alaaddin Keykubat Üniversitesi kuruluyor; hayırlı uğurlu olsun. 
Bu
üniversitelerin kurulması herkes tarafından her biçimde onaylanmış ve
desteklenmiştir. Adalet ve Kalkınma Partisinin hep tek yönlü, ceberut, tepeden
inmeci “Benim dediğim dedik.” mantığının ve “Biz, hiç mi hayırlı bir iş
yapmıyoruz, muhalefet bizi desteklemiyor.” paradigmasının çöktüğünü burada
görüyoruz. İşte, elimde bu 706 sıra sayılı yasa var. Bu yasada hiçbir muhalefet
şerhi yok. Bütün partiler, Parlamentonun tamamı, hayırlı bir iş yaptığınız
zaman sizin demek ki yanınızda olabiliyor; demek ki öbür yaptığınız işlerde bir
hayırsızlık var ki muhalefet canhıraş bir biçimde “Yaptığınız iş yanlış
oluyor.” diyor ve karşı çıkıyor. Siz sıfırlandınız, paradigmalarınız çöktü,
siyasal olarak çökmeniz de 7 Haziranı bekliyor. 
Değerli
milletvekilleri, gelelim bu yasayla ilgili görüş ve düşüncelerimize. Şimdi,
Akdeniz Üniversitesine bağlı bazı fakülteler bu üniversiteden ayrılarak Alanya
Alaaddin Keykubat Üniversitesi olarak teşkilatlandırılıyor. Yine, Mustafa Kemal
Üniversitesinde bazı fakülte ve birimler ayrılarak İskenderun Teknik Üniversitesi
olarak -dikkat edin- tematik yeni bir üniversite teşekkül ediyor. İllerdeki
üniversiteler ilçelerinin üniversiteye kavuşmasını sağlıyor; bu, önemli bir
gelişmedir. Bir ilçede üniversite kurulması demek orada hayatın yeni bir şekle
gelmesi demektir. Bu, yeni bir örgütlenme, yeni bir kadrolaşma, yeni bir
mobilizasyon, yeni bir nüfus artışı, istihdam, ekonomik faaliyet anlamına
gelmektedir. Dolayısıyla, çok ciddi bir biçimde o bölgelerin, o ilçelerin
hareketlenmesi bu noktada gündeme gelecektir. 
İskenderun,
Alanya ve Bandırma aslında bünyelerinde çeşitli fakülte ve yüksekokulları
barındıran ilçelerdi. Bu üç ilçe de çoktan üniversiteyi hak etmişti. Geç de
olsa, şu 24’üncü Dönem sona ererken Türkiye Büyük Millet Meclisi Genel Kuruluna
bu ilçelerde üniversite kurulmasına yönelik yasanın gelmesi alkışlanacak bir
kazançtır. Her 3 üniversitenin, önce Alanya, İskenderun ve Bandırma’ya, sonra
da ülkemize, bilim, kültür dünyasına ve milletimize hayırlar getirmesini
diliyoruz. 
Değerli
milletvekilleri, bu 3 ilçede 3 üniversite kurulurken, bu 3 ilçenin bağlı
bulunduğu üniversitelerin kaynak, araç gereç, akademik personel ve bütçe
yönünden zayıflatılmaması gerekmektedir. Bu bağlamda, Balıkesir, Akdeniz ve
Mustafa Kemal Üniversitesinin kadro ve bütçelerine dokunmadan, yeni kurulan
üniversitelere güçlü bir destek verilmelidir. Bandırma Balıkesir, Akdeniz
Alanya, Mustafa Kemal İskenderun üniversitelerinin birbirinin paralel
fakülteleri açılmamalı ve birbirlerine tamamlayıcı fakülteler açılmalıdır. Bu
yasayla ilçelerde yeni üniversiteler kurulurken, illerdeki, Balıkesir
Üniversitesinin, Akdeniz Üniversitesinin kurumsal kimliğinin korunması,
güçlendirilmesi ve gelişme imkânlarının önünün açılması büyük önem arz
etmektedir. 
Özellikle,
Hatay’ın Türkiye’nin Suriye sınırında olması, Suriye-Türkiye ilişkileri,
Suriye’deki iç savaşın getirdiği tedirginlik, savaştan kaçıp Suriye’den gelerek
Antakya ve çevresine yerleşen misafirler bölge dışında yaşayan vatandaşlarımız
tarafından sanki Hatay’da bir savaş varmış gibi bir algı oluşturmaktadır. Bu
algı da Mustafa Kemal Üniversitesinin hem öğrenciler hem de akademisyenler
tarafından tercih edilmesini olumsuz yönde etkilemektedir. 
Hatay
ekonomisinin yüzde 70’i Körfez bölgesinden, yüzde 30’u Amanos Dağları’nın güney
bölgesinden oluşmaktadır. Körfez bölgesinin sanayi, liman, kara ulaşımı
imkânları, coğrafi durumu Amanos Dağları’nın güney bölgesine göre önemli
avantajlara sahiptir. İskenderun Üniversitesinin kurulmasıyla Amanos
Dağları’nın güney bölgesinde kalan Mustafa Kemal Üniversitesi ekonomik olarak
çok daha gelişmiş, sanayisi güçlü, ulaşım imkânları ve konum avantajı daha iyi
olan Körfez bölgesiyle rekabet etmekte zorluk çekecektir. Bu durum uzun vadede
bölge için önemli bir dezavantaj oluşturacaktır. Bu nedenle, Mustafa Kemal Üniversitesinin
ayrılması teklif edilen idari ve akademik kadro, mali kaynak, fiziksel imkânlar
ve diğer hususlarda Mustafa Kemal Üniversitesi lehine düzenlemeler yapılmalı ve
bu konuda meydana gelecek arızalar telafi edilmelidir. Özellikle yeni
üniversitelerin kurulmasıyla birlikte kadro ve bütçe tahsisi yapılırken mevcut
üniversitelerin imkânlarının azaltılmamasına da dikkat çekmek gerekmektedir. 
Bu arada,
Milliyetçi Hareket Partisi Milletvekili Sayın Murat Başesgioğlu’nun bir tematik
üniversite olarak Candaroğulları Sağlık Bilimleri Üniversitesi teklifi
-Kastamonu için- Komisyonda maalesef gündeme alınmamıştır. Bunun gündeme
alınmaması da çok ciddi bir aksaklık ve eksikliktir, hatta bir tavırdır. Sanki
iktidarın Kastamonu’ya karşı, diğerlerine gösterdiği yaklaşımı ve hoşgörüyü,
desteği göstermediği anlamına gelmektedir bu. Orada Sağlık Bilimleri
Üniversitesi kuruluyor. Bu Sağlık Bilimleri Üniversitesi için, orada zaten bir
tıp fakültesi var, altyapı da hazır; şuradan bir maddeyle bunun geçirilip
devreye sokulması mümkünken maalesef bu yapılmamıştır. 
Değerli
milletvekilleri, yeni kurulan üç üniversitemizin faaliyete geçer geçmez
üniversitelerin genel sorunlarıyla muhatap olacağı kaçınılmazdır.
Üniversitelerin hâlihazırda karşılaştığı bu sorunları da bu bağlamda görüp
değerlendirmek lazım, bu yönü itibarıyla kadroların ilan edilmesi ve burada
gerekli üniversitelerdeki özerkliklerin iade edilmesi -çünkü özerklik büyük
ölçüde şu anda ıskalanmış ve devre dışı bırakılmıştır- ve dolayısıyla da
üniversitelerin ciddi bir biçimde yeniden eski karar verici ve Türkiye’nin
meseleleri hakkında görüş bildirici bir konuma ve duruma getirilmesi
gerekmektedir. 
Bugün birçok
üniversitenin -ana bilim dalı düzeyinden başlayarak- üst örgütü, rektörlük
makamına kadar, geleceğe yönelik hedeflerden, projelerden ve stratejilerden
yoksun olarak faaliyet göstermektedirler. Mevcut, günümüz üniversiteleri çağın
şartlarına göre hareket eden dinamik unsurlar olmak yerine, mevcut statükoya
bağlı, yavaş hareket eden, hantal kurumlara dönüşmüş bulunmaktadır. Bu
hantallığın hiç olmazsa yeni kurulan üniversitelerde ortadan kaldırılması ve
bunlara dinamik, iradesi sağlam, güçlü ve diri yöneticilerin ve kadroların
aktarılmasında sayısız yararlar olduğunu burada özellikle ifade etmek
istiyorum. Liyakat, ehliyet ve uzmanlığı esas almayan, eş dost ilişkisine
dayalı personel politikası üniversitelerin kalitesini önemli ölçüde
zedelemiştir. 
Yeni
kurulması planlanan üniversitelerin bölgemize, ülkemize hayırlı uğurlu olmasını
diliyorum. 
Tam
on dakika oldu, hiç geçmedim bak, söz vermiştim sana. (MHP sıralarından
alkışlar) 
BAŞKAN
– Teşekkür ederiz Sayın Yeniçeri. 
Soru-cevap
bölümüne geçiyorum. 
Sayın
Vural, buyurunuz. 
OKTAY
VURAL (İzmir) – Evet, teşekkür ederim Sayın Başkan.
İstanbul’daki
bu Çağlayan Adliyesine teröristlerin yaptığı… Ve savcımızı rehin almışlardı;
yapılan operasyondan sonra maalesef savcının şehit olduğuna ilişkin bir haber
aldık. Şehidimize Allah’tan rahmet diliyorum, bir kez daha bu terör hareketini
kınıyorum. 
Bu
teröristler adliyeye nasıl girmiştir, kimlerden destek almıştır? Bütün bunlar
açığa çıkartılmalı ve gerçekten bunun hesabı da açıkça sorulmalıdır. 
Bütün
yargı camiasının, ailesinin, hepimizin başı sağ olsun; Allah’tan rahmet
diliyorum efendim. 
BAŞKAN
– Teşekkür ederiz Sayın Vural.
Sayın
Gök…
LEVENT
GÖK (Ankara) – Efendim, bir müddet önce yaptığım bir konuşmada sayın savcının
hayati tehlikeyi atlatıp inşallah bir sıkıntı olmaması yönündeki temennimi
belirtmiştim ama az önce gelen haberlerle savcının da hayatını kaybettiği artık
basın tarafından duyurulmaya başlandı. Bu nedenle, hayatını kaybeden savcıya
Allah’tan rahmet ve tüm yargı camiasına ve Türk ulusuna da başsağlığı dilerim.
Ancak
çok garip çelişkiler yaşıyoruz ve ben bu arada Sayın Bakana da sormak
istiyorum, bu konudaki “rehine krizi” diye başlayan olayla ilgili olarak ve
savcının yaralanıp 3 kişinin ölümünden sonra sürekli Cumhurbaşkanının
açıklamaları ortaya çıkmaya başladı, Hükûmet adına bir tek kişi çıkıp herhangi
bir açıklamada bulunmadı. Cumhurbaşkanı operasyonla ilgili bilgi verdi,
yaralananlarla ilgili bilgi verdi, ölenlerle ilgili bilgi verdi, savcının
durumuyla ilgili bilgi verdi ama Hükûmetten bir tek kişi kamuoyuna çıkıp bilgi
vermedi. 
Sayın Bakan, bu
ülkeyi kim yönetiyor? Bu ülkenin Başbakanı kimdir? Niçin böyle önemli konularda
çıkıp bir açıklama yapılmaz ve bu konuda kamuoyuna bilgi verilmez? 
BAŞKAN –
Teşekkür ediyoruz Sayın Gök.
Sayın Aydın…
AHMET AYDIN
(Adıyaman) – Teşekkür ediyorum Sayın Başkanım.
Evet, bugün
Çağlayan Adliyesindeki menfur saldırıyı bizler de şiddetle kınıyoruz. Tabii, bu
saldırıyı başta Sayın Cumhurbaşkanımız olmak üzere bu ülkede sorumluluk sahibi
herkesin, her kişinin kınaması gerekir ve bu manada Sayın Cumhurbaşkanımız da
bir sorumluluk bilinciyle, devletin başı sıfatıyla muhakkak ki bu açıklamayı
yapma gereği hissetmiştir, doğru olanı da yapmıştır. Yine, Hükûmetimizin
çeşitli üyeleri bu konudaki kınamaları yaptılar ve olayı ilk anından son anına
kadar etkili ve yetkili bir şekilde de takip ettiler. 
Ama maalesef
vazifesinin başındaki savcımız Sayın Mehmet Selim Kiraz, bütün uyarılara
rağmen, bütün dikkatlere rağmen, uzun süreli bu bekleyişin neticesinde,
teröristlerden gelen ilk saldırı sonucu müdahale edilme gereği hissedildi ve
maalesef… Görevinin başında menfur saldırı neticesi hayatını kaybeden görev
şehidimiz Mehmet Selim Kiraz’a, savcımıza Allah’tan rahmet diliyorum. Kederli
ailesine ve tüm yargı camiasına başsağlığı diliyorum, milletimizin başı sağ
olsun. Tabii ki bu konu bütün yönleriyle adli ve idari acıdan soruşturuluyor,
soruşturulacak. Bu olayın nasıl cereyan ettiği, kim ve kimler tarafından, hangi
maksatla işlendiği de inşallah en kısa zamanda aydınlatılacaktır. 
Çok yakın
zamanda da Sayın Başbakanımız bütün detaylarıyla birlikte inşallah bu
açıklamayı da yapacaktır, şu anda hazırlıklar yapılıyor.
Teşekkür
ediyorum.
BAŞKAN –
Teşekkür ediyoruz Sayın Aydın.
Sayın Bakan,
soru-cevap bölümündeydik ki bu olay gerçekleşti, buyurunuz.
SAĞLIK BAKANI
MEHMET MÜEZZİNOĞLU (Edirne) – Ben de öncelikle Sayın Savcımıza Allah’tan rahmet
diliyorum. Adalet camiasına şehidimiz dolayısıyla başsağlığı diliyorum,
ailesine başsağlığı diliyorum. Gerçekten bu terörist eylemi kınıyorum. Bütün
safhalarıyla gerek İçişleri Bakanlığı gerek Adalet Bakanlığı gerekli
incelemeleri yapıyor. Bu konuda ailesine sabırlar diliyorum. Milletimizin de
başı sağ olsun.
BAŞKAN –
Teşekkür ederiz Sayın Bakan.
Biz de terör
eylemini kınıyoruz ve öldürülen savcıya rahmet diliyoruz, yakınlarına ve yargı
camiasına sabırlar diliyoruz.
5’inci maddeyi
oylarınıza sunuyorum: Kabul edenler... Kabul etmeyenler... Kabul edilmiştir.
6’ncı maddeyi
okutuyorum:
MADDE 6- 2/9/1983 tarihli ve 78
sayılı Yükseköğretim Kurumları Öğretim Elemanlarının Kadroları Hakkında Kanun
Hükmünde Kararnameye aşağıdaki madde eklenmiştir. 
“EK MADDE 18- Yeni kurulan Bandırma
Onyedi Eylül, İskenderun Teknik ve Alanya Alaaddin Keykubat üniversitelerinde
kullanılmak üzere ekli (1) sayılı listede yer alan öğretim elemanlarına ait
kadrolar ihdas edilerek bu Kanun Hükmünde Kararnameye bağlı cetvellere, ilgili
üniversite bölümleri olarak eklenmiştir.” 
BAŞKAN – 6’ncı
madde üzerinde söz talebi yok, soru-cevap yok.
Oylarınıza
sunuyorum: Kabul edenler... Kabul etmeyenler... Kabul edilmiştir.
7’nci maddeyi
okutuyorum:
MADDE 7- 13/12/1983
tarihli ve 190 sayılı Genel Kadro ve Usulü Hakkında Kanun Hükmünde Kararnameye
aşağıdaki madde eklenmiştir.
“EK MADDE 17- Yeni kurulan
Bandırma Onyedi Eylül, İskenderun Teknik ve Alanya Alaaddin Keykubat
üniversitelerinde kullanılmak üzere ekli (2) sayılı listede yer alan kadrolar
ihdas edilerek bu Kanun Hükmünde Kararnameye bağlı cetvellere, ilgili
üniversite bölümleri olarak eklenmiştir.”
BAŞKAN – 7’nci
madde üzerinde söz talebi yok, soru-cevap yok ama Komisyonun bir düzeltme
talebi var, onu alacağız.
Buyurunuz.
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKAN VEKİLİ AVNİ ERDEMİR (Amasya) – Sayın
Başkanım, (2) sayılı listede İskenderun Teknik Üniversitesi döner sermaye
teşkilatı için ihdası öngörülen ve raporun 58’inci sayfasında yer alan toplam
10 adet kadroyu gösteren cetvelin başlığında sehven “teşkilatı merkez” şeklinde
yer alan ibarenin “teşkilatı döner sermaye” şeklinde düzeltilmesi uygun
olacaktır. 
BAŞKAN – Bu
düzeltme talebiyle birlikte 7’nci maddeyi oylarınıza sunuyorum: Kabul
edenler... Kabul etmeyenler... Kabul edilmiştir. 
8’inci maddeyi
okutuyorum:
MADDE 8- Bu Kanun yayımı tarihinde
yürürlüğe girer. 
BAŞKAN – Söz
talebi yok.
8’inci maddeyi
oylarınıza sunuyorum: Kabul edenler... Kabul etmeyenler... Kabul edilmiştir. 
9’uncu maddeyi
okutuyorum:
MADDE 9- Bu Kanun hükümlerini
Bakanlar Kurulu yürütür.
BAŞKAN – 9’uncu
maddeyi oylarınıza sunuyorum: Kabul edenler... Kabul etmeyenler... Kabul
edilmiştir. 
Oyunun rengini
belirtmek üzere, lehte, Balıkesir Milletvekili Ali Aydınlıoğlu konuşacaktır.
Buyurun Sayın
Aydınlıoğlu. (AK PARTİ sıralarından alkışlar)
ALİ AYDINLIOĞLU
(Balıkesir) – Sayın Başkan, değerli milletvekili arkadaşlarım; sözlerimin
başında bugün şehit edilen, görevi başında şehit edilen savcımıza Allah’tan
rahmet diliyorum, Allah bir daha bu millete böyle acılar yaşatmasın diyorum,
terörü de şiddetle kınıyorum.
24’üncü Yasama
Döneminin son günlerinde böyle güzel, böyle hayırlı bir kanun teklifini
görüşüyoruz. İnşallah, bu kanunla birlikte Balıkesir’imiz Bandırma’da ikinci
üniversitesine kavuşacak. Bu, Balıkesir’imizin, Bandırma’mızın gelişmesi için
çok çok önemli bir kanun. Yıllardır Bandırma’mızın hayaliydi, inşallah bu
kanunla hayaline kavuşmuş olacak.
Değerli
arkadaşlar, Bandırma ilçemiz Gönen, Erdek, Manyas, Marmara ilçeleriyle aşağı
yukarı Balıkesir nüfusumuzun yüzde 25’ine hitap eden bir bölge, “Güney Marmara”
diye geçiyor. Bir de “Kuzey Marmara” diye adlandırılan Edremit, Burhaniye,
Havran, Gömeç ve Ayvalık’tan oluşan körfez bölgesi var. Körfez bölgemizden de
uzun süredir aynı talep bize geliyor. İnşallah, Allah nasip ederse 25’inci
dönemde tekrar milletvekili seçilirsek bütün gücümüzle bir körfez üniversitesi
kurmak için de canla başla gayret edeceğiz. 
Ben bu
duygularla bugün kurulan 3 üniversitenin bu güzel ülkemize, gençlerimize,
bölgemize hayırlı uğurlu olmasını diliyorum.
Hepinize
teşekkür ediyorum. Saygılar sunuyorum; sağ olun, var olun diyorum. (AK PARTİ
sıralarından “Bravo” sesleri, alkışlar) 
BAŞKAN –
Teşekkür ediyoruz Sayın Aydınlıoğlu. 
Teklifin tümünü
oylarınıza sunuyorum: Kabul edenler… Kabul etmeyenler… Teklif kabul edilmiş ve
kanunlaşmıştır. 
On beş dakika
ara veriyorum. 
 Kapanma
Saati: 23.12

YEDİNCİ OTURUM
Açılma Saati: 23.41
BAŞKAN: Başkan Vekili Sadık YAKUT 
KÂTİP ÜYELER: Bayram ÖZÇELİK (Burdur), Dilek YÜKSEL (Tokat)
-----0-----
BAŞKAN – Sayın
milletvekilleri, Türkiye Büyük Millet Meclisinin 87’nci Birleşiminin Yedinci
Oturumunu açıyorum.
6’ncı sırada yer
alan, Yükseköğretim Kurumları Teşkilatı Kanununda Değişiklik Yapılmasına Dair
Kanun Tasarısı ve Milli Eğitim, Kültür, Gençlik ve Spor Komisyonu Raporu’nun
görüşmelerine başlayacağız. 

6.- Yükseköğretim Kurumları Teşkilatı Kanununda
Değişiklik Yapılmasına Dair Kanun Tasarısı ve Milî Eğitim, Kültür, Gençlik ve
Spor Komisyonu Raporu (1/794, 1/867, 1/965) (S. Sayısı: 654)(x)
BAŞKAN –
Komisyon ve Hükûmet yerinde. 
Komisyon Raporu,
654 sıra sayısıyla bastırılıp dağıtılmıştır. 
Tasarının tümü
üzerinde Milliyetçi Hareket Partisi Grubu adına söz isteyen Özcan Yeniçeri,
Ankara Milletvekili. 
Buyurun Sayın
Yeniçeri (MHP sıralarından alkışlar) 
MHP GRUBU ADINA
ÖZCAN YENİÇERİ (Ankara) – Sayın Başkan, değerli milletvekilleri; 654 sıra
sayılı Yükseköğretim Kurumları Teşkilatı Kanununda Değişiklik Yapılmasına Dair
Kanun Tasarısı üzerinde Milliyetçi Hareket Partisi Grubu adına söz almış
bulunuyorum. Bu vesileyle hepinizi saygıyla selamlıyorum. 
Görüştüğümüz 654
sıra sayılı Tasarı’yla, bir, Türkiye Uluslararası İslam Bilim ve Teknoloji
Üniversitesi; iki, İbn Haldun Üniversitesi İstanbul’da, kısa adı TÜRGEV olan
Türkiye Gençlik ve Eğitime Hizmet Vakfı tarafından kuruluyor; üç, İstinye
Üniversitesi yine İstanbul’da 21. Yüzyıl Anadolu Vakfı tarafından kuruluyor. Üç
üniversitenin kurulması, normal olarak herkesi heyecanlandıracak bir
girişimdir. Zira, cehalet, Türk milletinin en büyük düşmanıdır, görüldüğü yerde
ortadan kaldırılmalıdır. Cehaleti yok edecek, bilimin ve aydınlığın ışığı
olacak yerler de üniversitelerdir. Açılan her üniversite, karanlığa,
bilgisizliğe ve geriliğe meydan okumak anlamına gelmektedir. 
Diğer yandan,
üniversite, insana yapılan yatırımdır. Nitelikli, etkin ve aydın insanlar
üniversite eğitimiyle taçlandırılır. Bu bakımdan, bir hamlede 3 üniversitenin
açılışı da heyecan vericidir. Son dönemlerde pek çok yeni üniversite
kurulmaktadır. Bunun başlıca sebepleri şunlardır: 
Birincisi: Bilgi
toplumuna ve bilgi ekonomisine geçiş.
İkincisi:
Globalleşme ve hızlı değişim sürecinde değişik toplum kesimlerinin
üniversitelerden beklentilerini karşılamak.
Üçüncüsü: Daha
geniş bir kitleye eğitim verme, hızla artan yeni bilgilerin tamamını kapsayacak
şekilde yeni programlar yapma, istihdam etme, teorinin yanında uygulamaya da
yer verme, hesap verebilen, şeffaf yönetişim modelleri geliştirme şeklinde
sıralanabilir. 
Bütün bu
sebeplerle son dönemlerde pek çok üniversite kurulmuş ancak kurulan bu
üniversiteler pek çok sorunu da beraberinde getirmiştir.
Değerli
milletvekilleri, ancak konunun bir de etik, estetik yönü vardır. Özellikle İbn
Haldun Üniversitesinin kurucusu olan TÜRGEV’le ilgili olarak kamuoyunda ciddi
bir kuşku, şaibe ve kafa karışıklığı vardır. Kurucu vakıf olan TÜRGEV’in mal
varlığının elde ediliş biçimi üzerinde ciddi iddialar söz konusudur. Siyasi
iktidar mensuplarının zorlayıcı ve zorunlu bırakıcı yöntemleriyle, bu vakfın,
mal varlığını edindiği iddiaları söz konusudur. TÜRGEV’in Genel Kurulunun,
Cumhurbaşkanı Tayyip Erdoğan’ın aile bireylerinden ve hısımlarından oluşması,
vakfın gelirinin siyasal etkiyle oluştuğuna yönelik değerlendirmelerin
yapılmasına neden olmaktadır. 
Değerli
milletvekilleri, Maliye Bakanı Mehmet Şimşek’e Türkiye Gençlik ve Eğitime
Hizmet Vakfına yönelik olarak yani TÜRGEV’e yönelik olarak sorduğumuz bir soru
önergesine verilen cevaptan 26 Eylül 2011 tarihli Bakanlar Kurulu kararı ile bu
vakfa vergi muafiyeti getirildiği ifade edilmiştir. 1996 yılında İSEGEV adıyla
kurulan ve 25/7/2012 yılında TÜRGEV adını alan bu vakfa 26/9/2011 tarihinde
Bakanlar Kurulu kararıyla vergi muafiyeti tanınması, bu vakfın on beş yılda
toplayamadığı bağışı bir ayda, kısa sürede mal varlığına ilave etmesiyle
sonuçlanmıştır. Bu durum, bazı soru işaretlerini ve iddiaları da peşinden
getirmektedir. TÜRGEV’in kısa bir sürede elde ettiği mal varlığının, açıktan
siyasal iktidarın verdiği ihaleleri alan iş adamlarının ödediği paralarla
oluşturulan havuz sistemiyle meydana getirildiği yaygın iddialar arasındadır. 
Konuya yönelik olarak ilgili bakanlara
verdiğimiz diğer bazı soru önergelerine kaçamak, dolaylı ve üstü kapalı
cevaplar verilmesi, bu kuşkuyu doğrular yöndedir. Maliye Bakanı, TÜRGEV’e
tanınan vergi muafiyeti ve mal varlığına yönelik soru önergesine şöyle bir cevap
vermiştir, Bakan Şimşek aynen şunları yazdı: “Bazı Kanunlarda Değişiklik
Yapılması ve Vakıflara Vergi Muafiyeti Tanınması Hakkında Kanun’un 20’nci
maddesinin (1)’inci fıkrasında ‘Gelirlerinin en az üçte 2’sini nevi itibarıyla
genel, katma ve özel bütçeli idarelerin bütçeleri içinde yer alan bir hizmetin
veya hizmetlerin yerine getirilmesini amaç edinmek üzere kurulan vakıflara,
Maliye Bakanlığının önerisi üzerine Bakanlar Kurulunca vergi muafiyeti
tanınabilir.’ hükmü yer alır.” Şimşek, vergi muafiyeti tanınan vakıfların
üyelerinin kimler olduğu ve bu üyelerin hangi görevlerde bulunduğu, hangi
kuruluşlara üye olduğunun, Maliye Bakanlığının çalışma konuları arasında yer
almadığı gibi bu hususların vakıflara vergi muafiyeti tanınmasında bir etkisi
bulunmadığını da ifade etmiştir. Maliye Bakanı “Her vakıf, hukuk karşısında
eşit.” demeye getiriyor. Ancak hukuk ve yasa yönünden her vakfın eşit ama
TÜRGEV’in daha da çok eşit olduğu ortaya çıkıyor çünkü onun üyeleri, siyasi
iktidarla bütünleşmiş kişilerdir. 
Maliye Bakanı,
bu bağlamda, 2002-2014 yılları arasında Bakanlar Kurulu kararıyla vergi
muafiyeti tanınan vakıf sayısının 60 adet olduğunu ifade etmiştir. Gerek Maliye
Bakanı Şimşek gerekse vakıflardan sorumlu Başbakan Yardımcısı Bülent Arınç,
TÜRGEV ve cemaat vakıflarıyla ilgili soru önergelerimize çok belirgin bir
biçimde kaçamak cevap vermişlerdir, daha doğrusu, cevap veriyor gibi
yapmışlardır. Arınç’a, birtakım vakıfların kuruluş senedinde belirtilen işler
dışında faaliyet yürüttüğü yönündeki iddialarla ilgili olarak bu vakıfların
hangileri olduğunu, haklarında yapılan işlemleri ve bunlar arasında TÜRGEV’in
de olup olmadığını sorduk. Arınç, yanıtında, talep edilen bilgilerin ulusal
basında yer aldığı, “Başka bir kaynaktan anılan vakıflar ile yöneticilerinin ad
ve soyadlarının kolayca öğrenilmesinin mümkün olduğu değerlendirilmektedir.”
şeklinde malumu ilan eden ve hiçbir sorunun ve kuşkunun açığa çıkacak şekilde
cevaplanmasından kaçınmıştır. Doğrusu, Arınç “Böyle bir şey yoktur, iddialar
asılsızdır.” demiyor; aksine, “Ben bilgi vermem, basında çıkan haberlerle
yetinin.” demeye getiriyor.
Yine, aralık
ayında Sayın Arınç, TÜRGEV’in mal varlığıyla ilgili olarak verdiğimiz bir başka
soru önergesine “Bana değil, TÜRGEV’e sorun.” şeklinde kaçamak ve haddini aşan
bir cevap vermiştir. İşin gerçeği şudur: Özellikle TÜRGEV’le ilgili olarak
kamuoyunda ahlaki, hukuki ve adli yönden ciddi kuşkular, şaibeler ve
söylentiler vardır. Böyle bir vakfın kendisini bütün iddialardan, ithamlardan,
isnatlardan soyutlamadan, “İbni Haldun” adını kullanarak bir üniversite kurmuş
olması, en azından İslami, insani, hukuki ve ahlaki değerlere meydan okumak
anlamına gelmektedir. Üzerine atılı iddiaları ve isnatları bütün açıklığıyla
cevaplandırmadan, sahip olduğu mal varlığını meşru, helal ve yasal yoldan elde
ettiğini kamu vicdanını rahatlatacak şekilde ortaya koymadan TÜRGEV’in
üniversite kurmak gibi bir işe başvurması kuşkuludur ve doğru değildir. Tam da
7 Haziran seçimlerine kısa bir süre kala AKP’nin giderayak son bir gayretle bu
vakfın üniversiteyle ilgili yasa tasarısını gündeme getirmesi de
calibidikkattir.
Değerli
milletvekilleri, İbni Haldun, üniversiteden söz ederken Türkiye Büyük Millet
Meclisinde yapılan tartışmalara da açıklık getirmek bakımından onun “asabiyet”
ve “nesebiyet” görüşünü sizinle paylaşmak istiyorum. Çünkü, bazı arkadaşlar
cahilce bu konuda değerlendirme yapmaktadırlar. Bakın, İbni Haldun, ismini
aldığınız İbni Haldun bu konuyu nasıl ortaya koymuş. İbni Haldun’a göre
asabiyet: “Herkesin nesebine ve asabiyetine, yani aslına bağlılığı vardır;
Allah’ın, kullarının kalplerine yerleştirdiği, soyundan geldiklerine ve
yakınlarına şefkat ve bağlılık, tabiatlarında vardır. Bunun sayesinde dayanışma
ve yardımlaşma olur.” der. Haldun’a göre asabiyetin en büyük özelliği, kabile
veya topluluğu oluşturan bireyler arasında kuvvetli bir birlik, sağlam bir
dayanışma, sürekli bir yardımlaşma ve doğadan gelen bir koruma duygusu bilinci
ve inancıdır. İbni Haldun’un, toplumsal olayları, insanlık tarihini açıklarken
en az ekonomik yapı kadar asabiyete de önem verdiği bilinmektedir. İbni
Haldun’a göre iki türlü asabiyet vardır. Birincisi, nesep, şecere (soy)
asabiyeti; ikincisi, sebep (müktesep) asabiyeti. İbni Haldun’un asabiyetle
varmak istediği asıl mana şudur: Asabiyet, kişilerin yaşamlarını anlamlandıran
yüksek bir değer, inanç uğruna gerektiğinde hayatlarını çekinmeden ortaya
koyabilme duygu ve davranışıdır. Burada, İbni Haldun, bir medeniyet oluşumu
için sebep asabiyetine dayanan bir millet oluşumuna işaret etmektedir çünkü
medeniyet, bir ideali olan insanların büyük farklılıklarla gerçekleştirdikleri
bir harekettir. Önce idealist bir millet yetişmeli ki medeniyetine sahip çıkıp
gelişmesini sağlasın yani “Önce ülkücü bir millet yetişmeli ki medeniyetine
sahip çıkıp gelişmesini sağlasın.” diyor. Haldun: “İnsanların kendilerini
tanımladıkları ve uğrunda savaşıp öldükleri şeyler vardır; bunlar iman, aile,
kan ve inançtır. Burada, fiil kadar fail de önem arz etmektedir.” Özellikle,
İbni Haldun gibi bir dâhinin adının verildiği üniversitenin bu yönü itibarıyla
her türlü şaibeden uzak, onun iddialarından, fikirlerinden, inançlarından ve
düşüncelerinden ilham alması beklenir. 
Değerli
milletvekilleri, Türkiye’de üniversitelerin tarihsel gelişimi genel hatlarıyla
değerlendirildiğinde, cumhuriyet döneminde üniversite gelişiminde Almanya’nın
ve Amerika Birleşik Devletleri’nin etkisi olduğu görülmektedir. Bu etkiler,
Humboldt modeli ve girişimci üniversite modeli olarak tanımlanan modellerin
özelliklerini taşımaktadır. Girişimci üniversite modelinin 1950’lerde kurulan
bölge üniversitelerine Amerikan bilim adamlarının sık sık çağrılmasıyla
temelleri atılmaya ve 2547 sayılı Yükseköğretim Kanunu’yla birlikte
uygulamalarının netleşmeye başladığını görmekteyiz. Türkiye’de üniversite
sisteminin Amerika’dakine benzer bir biçimde şirket gibi çalışmasını, modern
işletmecilik teknikleriyle yönetilmesini, ana eğilim olarak özel girişimi ön
plana almasını esas alan Amerikan modelinin Türkiye özeline aktarılması ön
plana çıkmıştır. Model, Amerikan olmasına karşın, uygulamada yerele özgü
ciddiyetsizlik hâkim olmaktadır. 
Türkiye’de
üniversite sayısı artırılırken bugüne kadar nicelik olarak az ve nitelik olarak
yetersiz bir planlama bağlamında bu iş gerçekleştirilmektedir. Diğer yandan,
üniversiteler açılırken yapılan araştırmalara, hazırlanan raporlara ve kalkınma
planlarında yer alan tespit ve hedeflere uyulmamaktadır. Üniversiteler daha
ziyade siyasi konjonktürün öngördüğü bir biçimde açılmakta ya da
büyütülmektedir. Yükseköğretim kurumlarında meydana gelen bu hızlı nicelik
artışının en belirgin olumsuz yanlarından biri, kuşkusuz, bu kurumların eğitim
niteliğini olumsuz biçimde etkilemeleridir. Üniversite sayısının fazla olması,
hem akademik hem de idari personel yetersizliğine neden olmakta, bu durum da
yükseköğretimde kalitenin düşmesine sebep olmaktadır. 
Yeni kurulan
üniversitelerin öğretim elemanı ihtiyacının karşılanması da başlı başına
sorundur. Girişimci üniversite, beşeri kaynak oluşumu ve araştırma gibi
geleneksel akademik işlevlerinin yanı sıra üçüncü işlev olarak teknoloji
transferi, yenilik, ekonomi ve topluma katkıda bulunmayı da üniversitelerin
görevleri arasında saymaktadır.
Son
zamanlarda giderek üniversite sayısında çok büyük bir artış gözlemlenmektedir,
bu, hem sevindirici hem de düşündürücüdür. Üniversite kurmak, elbette önemlidir
ancak ondan daha da önemlisi, kurulan üniversitelerin gerçek amacına uygun
olarak faaliyet göstermesini sağlamak ve sürekliliğin devam etmesini ortaya
çıkarmaktır. Üniversitelerin kurulmasının en önemli hedeflerinden biri, ülkedeki
bölgesel eşitsizlikleri gidermeye yönelik olarak üniversitelerin yurt sathına
eşit yayılmasını sağlamaktır. Buradaki temel yaklaşım, bir yandan hemen her
bölgeye eğitimin götürülebilmesi, diğer yandan ekonomik, sosyal ve kültürel
açıdan bölgenin hareketlenmesini sağlamak ve böylece ülkedeki bölgesel
eşitsizlikleri gidermeye katkı yapmaktır.
Değerli
milletvekilleri, üniversite açmakla sorun bitmiyor. Aslında, üniversite
kurulduktan sonra çok büyük bir sorumluluk başlıyor. Siyasal iktidar, kimi
zaman siyasi yatırım amacıyla, kimi zaman da sosyal ve ekonomik baskılar sonucu
üniversite açmak zorunda kalıyor, sonra da üniversite, sorunlarıyla baş başa
bırakılıyor. 
Diğer yandan,
üniversiteden mezun olanların işsiz kalması da üniversite eğitiminin cazibesini
giderek azaltıyor. Atanamayan öğretmen, atanamayan gıda ve ziraat mühendisi,
atanamayan bilgisayar mühendisleri bugün artık sosyal bir sorun hâline
gelmiştir. 
Bu bakımdan,
Bakanlığın bugün atanamayan öğretmenlerle ilgili bir envanter ortaya çıkarıp,
bu öğretmenlerin belirli periyotlar içerisinde nasıl istihdam edileceğini
ortaya koyan bir programı devreye sokması gerekmektedir. Yani enteresandır,
ilginçtir, iş, sokak hareketlerine varacak kadar büyümüş, fakat Bakanlık dönem
dönem 30 bin-40 bin atama yaparak, şişen bu kadroyu bir anlamda palyatif
tedbirlerle geçiştirmektedir ve bu arada, sürekli olarak, mezunlarla da bu
atanamayan öğretmen, atanamayan gıda mühendisi, atanamayan ziraat mühendisi
vesaire bunların sayıları da giderek artmaktadır. Bu, bir sosyal problemdir,
çözümü Bakanlığa düşmektedir ve bunu da belirleyerek mutlaka kamuoyuyla
paylaşması ve ilgililerle bunu ifade etmesi gerekmektedir.
AKP iktidarı,
bir yandan üniversite açarken, diğer yandan polis kolejini kapatıyor ve
bunların 300 öğrencisini sokağa atıyor, polis akademisini kapatıyor ve bu
okulun da 1.300 öğrencisini kapı dışarı ediyor. Bunun sebebini biliyorsunuz,
“bunlar paralelci” diye. 
Tarihte bu
görülmemiştir. Hiçbir kurum bütünüyle paralelci, bütünüyle dikdörtgen,
bütünüyle yamuk değildir; onların içerisinde 20-30 tane bulduğunuz birtakım
kişileri bahane ederek toptan bir kıyıma gidilmesinin, toptan bir
cezalandırmaya gidilmesinin hiçbir ahlaki, insani ve İslami değerle bağdaşır
bir yanı yoktur. 
MAHMUT TANAL
(İstanbul) – Hukukla da bağdaşır yanı yok.
ÖZCAN YENİÇERİ
(Devamla) – Filler kavga edince çimler ezilirmiş. Birileri bir şeyler için
kavga ediyor, sonuçta olan, genç çocuklara oluyor. AKP, gençliği üzerinde her
türlü tasarrufu yapacağı bir kadavra zannediyor, fakat fena hâlde yanılıyor. 
Bugün Türkiye’de üniversitelerin ve
üniversitede çalışan personelin sayısız sorunları vardır. Bugün üniversiteler
iktidarın idari, finansal, akademik baskısı yüzünden nefes alıp veremez hâle
gelmiştir. Türkiye’nin hiçbir sorunuyla ilgili olarak üniversiteler bugün görüş
bildiremez, senato kararı alamaz ve bu konuda ciddi bir rapor yayımlayamaz
durumda ve konumdadır. Bu durum üniversitelerdeki özerkliğin, üniversitelerdeki
akademik hayatın hangi noktaya ve konuma evrildiğinin tipik bir kanıtıdır.
Üniversiteler bugün, gerçek manada, bulunduğu bölgedeki Adalet ve Kalkınma
Partisinin il başkanına, milletvekiline ya da yukarıdaki yöneticilerine bakarak
tavır belirlemeye çalışmaktadır. Millî Eğitim kurumlarında olduğu gibi
üniversite rektörleri de AKP’ye yakınlıklarına göre atanmaktadır. Çok oy alanın
değil, daha çok AKP’li olanların rektör olabildiği bir sistem bütün
acımasızlığıyla sürdürülmektedir.
Bütün bu şartlar altında da olsa yeni
kurulan Türkiye Uluslararası İslam, Bilim ve Teknoloji Üniversitesinin, İbn Haldun
Üniversitesinin ve İstinye Üniversitesinin başta eğitim camiasına olmak üzere
ülkemize ve milletimize hayırlı hizmet yapmasını diliyor, hepinize saygılar
sunuyorum. (MHP sıralarından alkışlar)
BAŞKAN – Teşekkür ediyorum.
Halkların Demokratik Partisi Grubu
adına söz isteyen Halil Aksoy, Ağrı Milletvekili.
Buyurun Sayın Aksoy. (HDP sıralarından
alkışlar)
HDP GRUBU ADINA HALİL AKSOY (Ağrı) –
Sayın Başkan, değerli milletvekilleri; 654 sıra sayılı Yasa Tasarısı üzerine
grubum adına söz aldım. Genel Kurulu saygıyla selamlıyorum.
Görüştüğümüz bu tasarıyla Türkiye Uluslararası
İslam Bilim ve Teknoloji Üniversitesi, İbn Haldun Üniversitesi ve İstinye Üniversitesinin
kurulması öngörülüyor. Hiçbir hazırlık yapmadan, akademik, bilimsel eğitim
verecek bir kurumun alışveriş merkezi açar gibi 6 tanesini birden açmak,
üstelik seçimlere iki ay gibi bir zaman kalmışken, siyasi bir hesaptır. Bu,
aynı zamanda bir seçim yatırımıdır. 
Türkiye’de
eğitimin sorunlarının çözülmesi, eğitim ve yükseköğretim kurumlarının nicelik ve
nitelik olarak gelişmesi, kuşkusuz, gerekli ve son derece önemlidir. Hükûmetler
de asıl olarak bunları yapmakla yükümlüdür ancak AKP Hükûmeti, bu yükümlülüğü
şimdiye kadar yerine getirmek bir yana, eğitimde ve yükseköğretimde var olan
sorunları daha da içinden çıkılmaz bir hâle getirmiştir.
Mevcut
üniversitelerin ekonomik, akademik, idari sorunlarının çözümü için hiçbir adım
atılmadı, eğitimin diğer alanları gibi yükseköğretim de daha pahalı ve paralı
hâle getirilerek ticarileştirilmesi için çaba gösterildi.
Yeni bir
üniversite açmak, üniversitelerin evrensel ölçütlerle belirlenen altyapı
hazırlıklarını tamamlamaktan, ekonomik kaynak, akademik ve idari personel
planlamasını gerçekleştirmesinden geçmektedir. Bunlar yapılmadan üniversite
açılması, liseler düzeyinde öğrenim veren, niteliksiz, diplomalı işsizler mezun
eden üniversite sayısını artırmak dışında hiçbir işe yaramayacaktır. 
Türkiye’de kimi
kurum ve kuruluşların gerçekleştirdiği araştırmalarda üniversite mezunları
arasında işsizlik oranının gittikçe yükseldiği görülmektedir. Umut kapısı
olarak görülen üniversiteler artık gençlerin hayatlarını karartan yerlere
dönüşmektedir. Bu alanda ihtiyaç, bilimsellikten gittikçe uzaklaşan, teknik
bilgi ve beceri üzerine kurulu, akademik ve ekonomik yetersizlikler içerisinde
eğitim veren üniversitelere aynılarından 6 tane daha eklenmesi değildir;
özellikle var olan üniversitelerin sorunlarının çözülmesi, yeterli kaynağın
kamu bütçesinden ayrılarak akademik, ekonomik ve bilimsel yeterlilikte öğrenim
yapabilecek olan yeni üniversitelerin açılmasıdır. Önemli olan yeni tabela
üniversiteleri kurmak değil, mevcut üniversitelerin akademik, bilimsel
ölçütleriyle var olabilmeleridir. AKP Hükûmeti “tabela üniversite” projesinden
vazgeçmeli, siyasi amaçları için, yine, yüksek lise konumunda kalacak, her yıl
binlerce diplomalı işsiz mezun edecek üniversiteler açmamalıdır.
Değerli
milletvekilleri, iktidarda olduğu süre boyunca üniversite sayısını artırmakla
övünen AKP “şirketleştirilmiş üniversite” anlamına gelen vakıf üniversitesi
sayısını da artırmıştır. Temel hedefi bilimsel bilgiyi üretmek, bu bilgiyi
üretecek insanlar yetiştirmek ve üretilen bilgiyi toplumla paylaşmak olan
üniversiteler, eğitimde eşitsizlikleri derinleştiren kurumlar hâline gelmiştir.

Diğer bir
taraftan da güvencesiz ve eksik istihdamın, piyasanın mantığı doğrultusunda
biçimlendirilen eğitim ve araştırma faaliyetlerinin merkezi hâline gelen özel
üniversitelere dönüşmüşlerdir. Bu kurumlarda güvencesiz çalışma
yaygınlaştırılmış, bilimsel çalışmanın en önemli unsuru olan akademik özgürlük
ipotek altına alınmıştır. Özgür düşüncenin olmazsa olmazı olan bireysel
özgürlükler yerini piyasa dolayısıyla tanımlanmış tahakküm ilişkilerine
bırakmıştır. Bu tahakküm ilişkileri içerisinde ise YÖK’ün pozisyonu güçlenmiş,
üniversitenin varlık sebebi kâr-zarar dengesine ve itaat ilişkilerine
indirgenmiştir. 
Değerli
milletvekilleri, “vakıf üniversitesi” adı altında giderek yaygınlaşan şirket
tipi üniversitelerde esnek ve güvencesiz istihdamın etkisi üniversitenin her
alanında yoğun biçimde görülmektedir. Özellikle araştırma görevlileri ağır
sömürü koşullarında çalışmaktadır. Vakıf üniversitelerinde çalışan araştırma
görevlileri iş güvencesinin yokluğu nedeniyle âdeta kölelik koşullarında
istihdam edilmektedir. Pek çok araştırma görevlisi “burslu lisans üstü öğrenci”
statüsünde, “yaşam destek bursu” adı altında verilen ücretlerle sigortasız
çalıştırılmaktadır. Güvencesiz iş gücü üzerinden kâr etmek vakıf
üniversitelerinde gün geçtikçe yaygınlaşmaktadır. Üniversite, akademinin en alt
basamağında çalışan genç bilim insanlarına yeri geldiği zaman öğrenci, yeri
geldiği zaman çalışan muamelesi yapıp bu muğlak yapıda her türlü angaryaya
maruz bırakarak emeklerini değersiz kılıyor, haklarını hiçe sayan bir düzene
zemin hazırlıyor. 
Değerli milletvekilleri,
az önce saydığım bu haksız uygulamalara karşı direnmek ve dayanışmak için bir
araya gelerek asistan dayanışması oluşturan araştırma görevlileri ise
üniversite yönetimleri tarafından tehlikeli olarak görülüyor, işten atılmayla
tehdit ediliyorlar. Ayrıca, sendikalı olan öğretim elemanlarının ve işçilerin
sendikaya üye oldukları gerekçesiyle işten atıldığı çokça görülmüştür. 
Eğitim ve Bilim
Emekçileri Sendikasının hazırlamış olduğu Asistan Çalıştayı Raporu’na göre,
üniversitede asistan olarak çalışanlar “mobbing”, taciz, düşük ücretle
istihdam, uygun çalışma ortamlarının bulunmaması, gelecek kaygısı, akademik
özgürlük gibi konularda sorunlar yaşıyorlar. Bunların temel nedeni ise esnek ve
güvencesiz istihdam modeli ile üniversitelerin yapılarının değiştirilmesi
olarak gösteriliyor. Yine bu rapora göre, kadro ilanları, araştırma görevlisi
alım sınavları, bunların sonuçlarının açıklanması süreçlerinde hukuksuzluklar
yaşanmaktadır. 
Araştırma
görevlileri, akademik olarak nitelenen faaliyetlerden çok, özellikle
üniversitelerde yeterince idari personel olmaması nedeniyle idari işlerde görev
almak zorunda kalıyorlar. Ayrıca, beraber çalıştığı öğretim üyeleriyle bir
gerginlik yaşamamak için genellikle onların yerine derse giriyor ve ilgili
derslerin sınav kâğıtlarını da okumak durumunda kalıyorlar. İş yükünün
ağırlığıyla birlikte eğitimlerini yetersiz kütüphanelerle tamamlamaya
çalışıyorlar. 
Özellikle vakıf
üniversitelerindeki araştırma görevlileri, öğretim üyeleri ve üniversite
idaresi tarafından, burslu öğrenci, işçi ve araştırma görevlisi gibi, yerine
göre farklı muamele görüyor. Bu durum konumlarında belirsizliğe yol açıyor ve
psikolojik açıdan olumsuzluklar yaratıyor. 
Vakıf
üniversitelerindeki esnek ve güvencesiz istihdam biçimi devlet üniversitelerindeki
istihdam modeline de yansımıştır. 2547 sayılı Kanun’un 50/(d) maddesi istihdam
uygulamalarıyla birçok araştırma görevlisinin işten atılmasına zemin
hazırlamıştır. 50/(d) uygulaması, araştırma görevlisinin lisans üstü eğitimi
sırasında istihdamını sağlıyor, ancak tezini başarıyla bitirip öğrenciliği sona
erdiğinde veya azami sürede tezini bitiremediğinde kadroyla ilişkisinin kesilmesine yol açıyor. 
Öğretim
Üyesi Yetiştirme Programı, araştırma görevliliği kadrolarıyla ilgili uygulama
dezavantajlarıyla öne çıkıyor. Atamanın Yükseköğretim Kurulu tarafından
yapılması, araştırma görevlilerinin göreve başladıkları üniversitede genellikle
soğuk karşılanmalarına neden oluyor. Ayrıca, ÖYP’li araştırma görevlileri yoğun
bürokratik işlemlere maruz kalıyor, ödenek problemleri yaşıyorlar. 
Yurt
dışında yüksek lisans ve doktora eğitimi yapmak üzere Millî Eğitim Bakanlığı
burslarıyla gönderilen adaylar da ÖYP’li araştırma görevlileriyle benzer
sorunlar yaşıyorlar. Yurt dışına giderken bir yıla karşılık iki yıllık mecburi
hizmet yükümlülüğü altına giriyorlar. Ayrıca, Millî Eğitim Bakanlığı bursu için
gerçekleştirilen mülakatlar liyakat ilkesinden uzak olarak gerçekleştiriliyor.
“Her
ile bir üniversite” söylemiyle plansızca açılan üniversitelerin, araştırma
görevlilerinin problemlerine kaynak teşkil ettiği de dile getiriliyor bu
raporda. 
Sayın
Başkan, değerli milletvekilleri; bizim yapmamız gereken, üniversitelerde
çalışan bu eğitim emekçilerinin sesine kulak vermektir, onların sorunlarını
çözecek politikalar gerçekleştirmektir. Bu bağlamda, Yükseköğretim Kanunu’nda
50/(d) maddesi uyarınca asistan alınmasına son verilmeli ve iş güvencesiz
çalıştırmanın biçimleri olan öğrenci asistanlığı, proje asistanlığı, 50/(d),
33/(a), 35, ÖYP gibi tüm ayrımlar kaldırılarak güvenceli çalışma ilkeleri
yaşama geçirilmelidir. 
Araştırma
görevlilerinin görev tanımı net olarak belirlenmelidir. Eğitim emekçilerinin
kadro sorunları çözülmeli, kadrolar sürekli olmalı, yükseköğretim emekçilerine
gelecek kaygısı yaşatılmamalıdır. 
Doktorasını
tamamlamış araştırma görevlileri, ek koşul aramaksızın güvenceli kadrolara
atanmalı, akademik yükselmelerinin önündeki engeller de kaldırılmalıdır. 
Tüm karar ve denetim
süreçlerinde üniversite bileşenlerinin tümü yer almalı, karar ve denetim süreçlerinde
kişilerin değil kurulların egemenliğini esas alan özgürlükçü, demokratik öz
yönetim ve öz denetim modeli hayata geçirilmelidir.
Eşit
işe eşit ücret verilerek ders ve araştırma sürecinde eşit katkıların eşit
değerlendirmesi yapılmalı, ek göstergeler yoluyla hiyerarşik
ücretlendirmelerden vazgeçilmelidir. Üniversite öğretim elemanları ve
çalışanları, insan onuruna yakışır, mesleklerinin karşılığı bir ücrete
kavuşturulmalıdır. Ücretlendirmede hakkaniyet ölçülerine uyulmalıdır. Akademik
topluluğun ana motifi bilgi üretimi ve öğretimle yoğunlaşmalıdır. Ücret
arayışında toplum ve doğa yararına bilgi üretimi, ortak bilgi üretimi, uzun
erimli araştırma ve çalışmalar kurban edilmemelidir.
Üniversite,
piyasanın ihtiyacı olan bilgi ve elemanı üretmek yerine, evrensel kültürün ve
eleştirel aklın verildiği bir kurum hâline getirilmedir.
Bilginin
ürün ve teknolojiye dönüştürülmesinde kamu yararı gözetilmeli, araştırma ve
geliştirme çalışmaları kamu yararı önceliğiyle yeniden düzenlenmelidir.
Bireyci, rekabetçi bilgi üretimi yerine kolektif bilimsel üretim, bilginin özel
mülkiyeti yerine kamusal mülkiyeti esas olmalıdır.
Akademik
özgürlüklerin, ifade özgürlüğünün, sendikal hak ve özgürlüklerin önündeki tüm
engeller bu anlamıyla kaldırılmalıdır. Özgür düşüncenin önüne engel koyan
disiplin mekanizmaları terk edilmeli, yerine tüm bileşenlerce oluşturulan ortak
yaşam ilkeleri hayata geçirilmelidir.
Üniversitede
etnisite ve cinsiyet başta olmak üzere her türlü ayrımcılığa son verilmeli, bu
amaca yönelik etik kurullar oluşturulmalı, var olan kurulların da etkili
çalışması mutlaka sağlanmalıdır.
Üniversitelerde
“mobbing”, başta iş güvencesinin ortadan kaldırılması, kişilere aşırı yetkiler
tanınması ve mevcut hiyerarşik yapıdan kaynaklı olarak ciddi bir sorun hâline
geldi. Bunun önüne geçecek politikalar ve mekanizmalar üretilmeli, kurullar
oluşturulmalıdır.
Değerli
milletvekilleri, bilindiği üzere, TÜRGEV, adını yolsuzluklarla bu ülkeye
duyurmuş bir kurumdur, kurucuları ve yöneticileri de malumdur. Adı yolsuzluk ve
usulsüzlüklerle anılan bu vakfın kuracağı bir üniversite bilimin ve
aydınlanmanın yuvası hâline gelebilir mi? 
Bakın, Türkiye
Gençlik ve Eğitime Hizmet Vakfı İbn Haldun Üniversitesini kuracak, 21. Yüzyıl
Anadolu Vakfı İstinye Üniversitesini kuracak. Türkiye Uluslararası İslam, Bilim
ve Teknoloji Üniversitesi de kurulacak fakat bir vakıf yok, bir yıl içerisinde
burada bir de bir vakıf kurulacak. Bu vakfın resmî senedini, tesciline ilişkin
işlemleri Vakıflar Genel Müdürlüğü takip edecek ve sonuçta vakıf kurulacak ve
“Türkiye Uluslararası İslam, Bilim ve Teknoloji Üniversitesi Güçlendirme Vakfı”
adıyla bir vakıf oluşturulacak. Bu vakıfta mütevelli heyeti bulunacak -yine
devlet bunu kuruyor, Hükûmet bunu kuruyor- kırk dokuz yıllığına gayrimenkuller
kendisine irtifak hakkı tanınarak devredilecek, 10 milyon civarında bir para
kendisine verilecek. Böylelikle önce üniversite kurulmuş olacak, ondan sonra da
buna uygun bir vakıf uydurulacak yani atların önüne araba konulacak. Böyle bir
üniversite olsa olsa TÜRGEV gibi bir fonksiyon üstlenir. Artık bundan sonra biz
bu tür üniversitelere herhâlde “Hükûmet üniversiteleri” adını takmak durumunda
kalacağız. 
Bakınız,
geçtiğimiz on iki yıl içerisinde üniversitelerde öğrenci sayısı 2 kattan fazla
arttı. Yükseköğretim kurumlarının bütçesinin bu artışa paralel olarak artmamış
olması da dikkat çekicidir. Üniversiteler siyasi iktidar tarafından şirketlerle
belli projeler üzerinden iş birliğine zorlanmakta, kendi kaynaklarını
kendilerinin yaratması için peş peşe adımlar atılmaktadır.
Genel bütçeden
yeterince kaynak ayrılmayan üniversitelerimiz, son yıllarda bilimsel üretimleri
tehdit eden, kendi kaynağını yaratma arayışları içerisine itilmiştir. Bu
durumlarda ortaya çıkan problemlerde, YÖK’ün danışma kurullarında sermaye
temsilcilerinin de olduğu göz önüne alınırsa problem ve problem alanlarının
neler olduğu da tahmin edilmelidir. 
Yapılmak istenen
yeni düzenlemelerle üniversite yönetimlerinde iş adamlarının, sanayi
temsilcilerinin yer alacak olmasıyla, üniversitelerimiz, bilime ve halka değil,
tamamen sermayeye hizmet eden kurumlar hâline getirilmek istenmektedir.
Değerli
milletvekilleri, AKP iktidarı dönemince Millî Eğitim Bakanlığının YÖK’le uyumlu
çalışmaması, öğretmen ihtiyacı ile öğretmenlik bölümü kontenjanları arasında
bir türlü sağlıklı bir şekilde kurulamayan arz-talep dengesi ve iktidarların
yanlış politikaları nedeniyle bugün 400 bine yakın ataması yapılmayan öğretmen
bulunmaktadır. Bu rakam Millî Eğitim verilerine göre 250 binin üzerindedir.
Millî Eğitim Bakanının bizzat açıklamasına göre ise bu sayı yaklaşık 120
bindir. Bugün, bu kadar ataması yapılmayan öğretmene ve öğretmen ihtiyacına
karşılık Millî Eğitim Bakanlığı 55 bin ücretli öğretmeni ucuz iş gücü olarak
güvencesiz bir şekilde istihdam etmeye kalkışmaktadır.
Geçtiğimiz on
iki yıl içerisinde eğitim ve bilim emekçilerinin aldıkları maaşlar rakamsal
olarak artmış gibi görünse de insanca yaşam seviyesinin yanına bile
yaklaşmadığı görülmektedir. Eğitim emekçilerinin üçte 2’si insan onuruna
yaraşır bir yaşam sürdürebilmek için ek işler yapmak zorunda bırakılmışlar,
özellikle öğretmenlerin satın alma gücü belirgin bir şekilde azalmıştır.
Üniversite
öğrencilerinin en büyük sorunu da yoksulluktur değerli milletvekilleri. Yapılan
araştırmalar, her 4 öğrenciden 1’inin maddi olanaksızlıklar nedeniyle okulunu
bırakmak zorunda kaldığını ortaya koyuyor.
Yine, yurt ve
barınma meselesi çözülmüyor. Devlet yurtlarının toplam kapasitesi 310 bindir.
Açık öğretim hariç, lisans ve ön lisans öğrencilerinin toplam sayısının
yaklaşık 1 milyon 900 bin olduğunu düşünürsek Kredi ve Yurtlar Kurumu mevcut
ihtiyacın ancak yüzde 16'sını karşılayabilmektedir. Bu çok düşük bir rakam. 1,5
milyondan fazla öğrenci kendi kaderine terk ediliyor. Bugün bir üniversite
öğrencisinin barınma, beslenme ve ulaşım masrafları toplamı bin liradır. Binbir
güçlükçe bitirip, mezun olup iş bulmak neredeyse imkânsız bir hâle gelmiştir
üniversite öğrencileri için. 
Bu sorunların
yanı sıra, 12 Eylülün ürünü olan YÖK’ün ve üniversitelerin öğrenci disiplin
yönetmelikleri Demokles’in kılıcı gibi öğrencileri sürekli tehdit etmektedir.
Keza, önemli bir
konu da son dönemlerde özellikle yurtsever Kürt öğrencilerine yönelik bir bütün
olarak tüm üniversitelerde yapılan ırkçı, faşist saldırılardır. Demokrat,
yurtsever, muhalif düşünceli öğrenciler fişleniyorlar, polis gözetiminde
saldırılara maruz kalıyorlar, bu da yetmiyormuş gibi gözaltına alınıp
tutuklanıyorlar. Bunun son örneği bu sabah Ankara’da öğrencilere karşı yapılan
operasyonlardır. Şu an itibarıyla Ankara Emniyet Müdürlüğü Terörle Mücadele
Şubesinde 10 öğrenci haksız bir şekilde gözaltında tutuluyor. Bu haksız
gözaltıları buradan kınadığımı da belirtmek istiyorum.
Değerli
milletvekilleri, konuşmama son verirken… Bilim insanlarının insanca
yaşayabileceği bir ücret almasını sağlamak gerekir. Üniversitelerdeki idari
personelin maddi ve özlük haklarının iyileştirilmesi gerekiyor. Üniversite
öğrencilerinin özgürlükleri önündeki tüm engellerin kaldırılması gerekiyor.
Üniversitelerin yönetim kurullarına öğrenci meclislerinin de katılmasının
sağlanması hususlarını düzenleyecek Meclis çalışmalarının yapılmasını
öneriyorum.
Bu duygu ve
düşüncelerle Genel Kurulu tekrar saygıyla selamlıyorum. (HDP sıralarından
alkışlar)
BAŞKAN –
Teşekkür ediyorum.
Cumhuriyet Halk
Partisi Grubu adına söz isteyen Engin Özkoç, Sakarya Milletvekili.
Buyurun Sayın
Özkoç. (CHP sıralarından alkışlar)
CHP GRUBU ADINA
ENGİN ÖZKOÇ (Sakarya) – Sayın Başkan, değerli milletvekilleri; hepinizi
saygıyla sevgiyle selamlıyorum.
Sayın Bakanım,
ben Millî Eğitim Komisyonu üyesiyim. Sizinle hem Millî Eğitim Komisyonunda hem
de Bakanlığınız esnasında birlikte görev yaptık. Millî Eğitim Komisyonunda da,
Bakanlığınızda da, siyasi parti gözetmeksizin, ülkemizin çıkarları
doğrultusunda olan konularda, elimizden geldiği kadar Cumhuriyet Halk Partisi
olarak destek vermeye çalıştığımız konular oldu ama şimdi söyleyeceğim iki
konuyu Türkiye Büyük Millet Meclisi kürsüsünden üzüntüyle ifade etmek
durumundayım.
Birincisi: Biz,
büyük bir ihtimalle son Millî Eğitim Komisyonu toplantısını geçen hafta yaptık
ve maalesef, yine az önce kurulan üniversitelerin Komisyon kararları orada
çıkmıştır. Çok arzu ederdim ki siz, Sayın Bakanımız, son Millî Eğitim Komisyonu
toplantısında bu üniversitelerin kararları alınırken bu Komisyona başkanlık
ediniz. Siz yoktunuz, YÖK Başkanı yoktu, Müsteşar yoktu; sadece iki tane, bir
başkan yardımcısı, bir de devlet memurumuz vardı. Üniversitelerimizin
kurulmasına bu kadar hassasiyet gösteriyorsanız ve bu Hükûmetinizin bu kadar
önemli bir projesiyse hem Millî Eğitim Bakanı olarak hem de bu Komisyondan
gelen birisi olarak sizin bir kere o Komisyona başkanlık etmeniz gerekiyordu.
Bir ikincisi
Sayın Bakanım, çok üzülerek ifade ediyorum ki, eğer bir Millî Eğitim Komisyonu
üyesi sizden defalarca randevu isteyip de sizinle görüşemiyorsa bu gerçekten
düşündürücüdür. Sekretaryanızı arıyoruz, Özel Kalem Müdürünüz bizimle
görüşmüyor, yok; Özel Kalem Müdür Yardımcınız bizimle görüşmüyor, yok. Bir
kadın arkadaşımız çıkıyor, kendisine bu konudaki sıkıntılarımızı anlatıyoruz,
aradan tam iki hafta geçiyor, bu üçüncü hafta.. Bir Millî Eğitim Komisyonu
üyesi olarak diyoruz ki hiç olmazsa “Görüşeceğim.” ya da “Görüşmeyeceğim.”,
“Millî Eğitim Komisyonu üyesi benim için önemlidir.” ya da “değildir” deyin. Bu
kadarlık bir cevap istiyoruz, bunun hakkımız olduğunu düşünüyoruz fakat bu
cevabı da maalesef sizden alamadık.
Değerli
milletvekilleri, İbn Haldun Üniversitesinin kurulması, Türkiye Uluslararası
İslam, Bilim ve Teknoloji Üniversitesi kurulma kararı “Üniversitenin amacı:
İnsani, kültürel ve toplumsal problemleri aşmanın yegâne yolu ilim ve hikmetten
geçmektedir.” diyor. Biraz sonra bu hikmeti ve bu ilmin temellerini sizinle
paylaşacağım. “Müreffeh, mutlu ve huzurlu bir toplumun inşası, aydınlık ve
bilge fertlerin yetiştirilmesiyle mümkündür.” diyor. Bakın, bu müreffeh ve
mutlu, huzurlu bir toplumun inşasını hazırlayanlar acaba kendilerinin müreffeh,
huzurlu ve rahat bir hayat geçirebilmesi için bir altyapı mı hazırlıyorlar,
yoksa gerçekten üniversite öğrencilerinin huzurlu, mutlu, müreffeh bir hayat
geçirmeleri için bir altyapı mı hazırlıyorlar, bunu da biraz sonra sizinle
paylaşacağım.
Üniversiteler
bilim kurullarıdır, yetiştirdikleri öğrenciler ise toplumun öncüleri ve yol
göstericileridir. Öncülük, bilimsellik, yaratıcılık ve ahlaki değer yargıları
öğrencilerimizin olması gereken bileşkeleridir. Üniversite kurucu vakıfları ne
kadar mal sahibi olduklarıyla değil, bu malları nasıl edindikleriyle de
anılmaktadırlar.
Az
önce Milliyetçi Hareket Partisinden arkadaşımız burada 60’a yakın vakfın
kurulduğunu ve bunların vergiden muaf olduğunu söyledi. Cumhuriyet Halk
Partisinden Antalya Milletvekilimiz hangilerinin muaf olduğunu ve hangi
gerekçeyle muaf olduğunu Bakanlığa sordu fakat bir cevap alamadı. YÖK Yasası,
geçen ay yapılan değişikliklerle, vakıf üniversiteleri kurma konusunda, vakıf
üniversitesi için gereken mal varlığını 50 milyon liraya, vakıf ve mesleki
okulları kurmak için gereken mal varlığını ise 25 milyon liraya çıkardı.
Bilimin etik değerlerden bağımsız olmadığının en somut kanıtı üniversitelerde
etik değerler komisyonun oluşmuş olmasıdır. Üniversite kuran vakıfların
geçmişi, o üniversitelilerin, yetiştireceği öğrencilerin geleceğine ışık tutar.

Değerli
arkadaşlar, şimdi, sizle paylaşmak durumundayım. Hatırlıyor musunuz, bundan iki
ay önce bu kürsüde bir konuşma yaptım ve AKP grup başkan vekillerimizden -bu
kürsüye çıkarak- büyük itirazlar olmuştu. İbn Haldun Üniversitesinin kurucu
vakfı TÜRGEV büyük şaibelere karışmış ve bunlarla ilgili belge ve bilgileri
açıklamıştım. TÜRGEV ne zaman kurulmuştu? O zamanki Başbakan, şimdiki
Cumhurbaşkanımız Sayın Erdoğan’ın İstanbul Büyükşehir Belediye Başkanlığı
zamanında yani 1996 yılında kurulmuştu. İstanbul Gençlik ve Eğitime Hizmet
Vakfı (İSEGEV) olarak kurulmuştu. 17 Aralıkta başlayan 1’inci dalga
yolsuzluk ve rüşvet soruşturma dosyasında TÜRGEV’in adı yer aldı. Soruşturma
dosyasına giren rüşvet listesinde, adı geçen vakfa 3 milyon TL aktarıldığı
iddia edildi. Soruşturma kapsamında gözaltına alınan AKP’li Belediye Başkanı
Mustafa Demir TÜRGEV’e ilçede sit alanında yükselen öğrenci yurdunu tamamen
belediye bütçesiyle yapmış ve yirmi beş yıllığına vakfa kiralamıştı. 
Peki, bu vakfın
yönetiminde kimler bulunuyordu o dönemlerde? TÜRGEV’in yönetiminde o dönemlerde Sayın
Cumhurbaşkanımızın kızı ve oğlu bulunuyordu. Şimdi, biz o gün bunları
açıkladığımızda şöyle demiştik: “Ne gerek var buna? Bir Başbakanın oğlu, bir
Başbakanın kızı, kayınvalidesi, akrabaları bir vakıfta, üstelik de bir
üniversite vakfında bulunuyorlar. Bütün bu akrabalarının bulunduğu vakıf,
Bakanlar Kurulu nedense hemen bir gün içerisinde bir karar alıyor ve vergiden
muaf ediliyor.” 
Peki, vergiden
muaf edilen bu vakfın ilk kurulunda bulunanlar kimler: Bilal Erdoğan, Başbakan
Erdoğan’ın oğlu; Esra Albayrak, Başbakan Erdoğan’ın kızı; Serhat Albayrak,
Başbakan Erdoğan’ın damadının ağabeyi; Reyhan Uzuner, Başbakan Erdoğan’ın oğlu
Bilal Erdoğan’ın kayınvalidesi; Ziya İlgen, Başbakan Erdoğan’ın eniştesi; Şule
Albayrak, Başbakan Erdoğan’ın kızı Esra Albayrak’ın eltisi; Ahmet Ergün,
Başbakan Erdoğan’ın en yakın arkadaşlarından; Bülent Turan, AKP İstanbul
Milletvekili; Hasan Can, AKP Ümraniye Belediye Başkanı; Mevlüt Uysal, AKP’li
Başakşehir Belediye Başkanı; Mustafa Demir, AKP’li Fatih Belediye Başkanı;
Mehmet Doğan Kubat, AKP İstanbul Milletvekili; Mustafa Ataş, AKP İstanbul
Milletvekili. 
Değerli
arkadaşlarım, şimdi, böyle bir vakfa bağış yapmayacak ve iş yapmak isteyecek,
belediyelerden işini geçirmek isteyecek bana bir tane kuruluş söyleyin, tek bir
tane kuruluş söyleyin. (CHP sıralarından alkışlar)
RECEP ÖZEL (Isparta)
– Bu vakfın faaliyet alanı ne? Vakfın faaliyet alanı ne? Ya, bunlar yardım
yapamazlar mı?
YILMAZ TUNÇ
(Bartın) – İş Bankasının yönetimini sayar mısın?
ENGİN ÖZKOÇ
(Devamla) – Şimdi, ben demiştim ki… 
CUMA İÇTEN
(Diyarbakır) – İş Bankası neler yaptı?
ENGİN ÖZKOÇ
(Devamla) – Bakın, nasıl sesler çıkmaya başladı, daha önceki konuşmalarda hiç
ses çıkıyor muydu? Çıkmıyordu. Ne oldu şimdi? Yaralarına bastım. 
RECEP ÖZEL
(Isparta) – Ne “Yaralarına bastım.” Ya! Benim yaram yok ki!
ENGİN ÖZKOÇ (Devamla) – Nasıl bastım yaralarına? Elimde tuz
vardı, tuzla bastım yaralarına.
CUMA İÇTEN
(Diyarbakır) – Seviyeyi düşürdün. 
ENGİN ÖZKOÇ
(Devamla) - O zamanlar, Suudi Arabistan’dan Royal Protocol adlı, Türkçe
karşılığı Suudi Kraliyet Hükûmeti tarafından 26 Nisan 2012’de 99 milyon 990 bin
dolar bağış yapıldı demiştim. Hemen dediler ki: “Ne var bunda? Yani, Suudi
Kralı bir bağış yapmış Türkiye’deki bir vakfa üniversite açılsın diye.” Çok
hayırsever ya Suudi Kralı. Ama, bakın, Suudi Kralının Sevda Tepesi’ndeki 50 bin
metrekarelik arazisi 16 Haziran 2012’de birden imara açılıvermiş, hemen,
arkasından! 
LEVENT GÖK
(Ankara) – Allah Allah!
KADİR GÖKMEN
ÖĞÜT (İstanbul) – Bak sen! 
CUMA İÇTEN
(Diyarbakır) – Niye rahatsız oldun bundan? 
ENGİN ÖZKOÇ
(Devamla) – Değerli arkadaşlarım, bu kürsüye çıkıp da arkadaşlarımız dediler
ki…
LEVENT GÖK
(Ankara) – Doğru mu söylüyorsun Engin?
ENGİN ÖZKOÇ
(Devamla) - “Nedir, bunda ne var?” diye sormuşlardı. İşte bunun altında bu var.

Pekâlâ, bununla
kalıyor mu? Şimdi, TÜRGEV’in… 
KADİR GÖKMEN
ÖĞÜT (İstanbul) – Tesadüf, manidar! 
LEVENT GÖK
(Ankara) – Royal bağışta mı bulunuyor? 
ENGİN ÖZKOÇ
(Devamla) – Tabii, 99 milyon 990 bin…
LEVENT GÖK
(Ankara) – TÜRGEV’e bağışta bulunuyor. 
ENGİN ÖZKOÇ
(Devamla) – …TÜRGEV’e bağışta bulunuyor Kral Abdullah. 
LEVENT GÖK
(Ankara) – Taşınmaz imara açılıyor! Bir daha söyle!
ENGİN ÖZKOÇ
(Devamla) - İki ay sonra, iki ay sonra Sevda Tepesi imara açılıyor. 
LEVENT GÖK
(Ankara) – Allah Allah, olamaz bu kadar Engin!
KADİR GÖKMEN
ÖĞÜT (İstanbul) – Tesadüf, tesadüf! 
LEVENT GÖK
(Ankara) – Engin, olamaz, bu kadar olamaz! 
RECEP ÖZEL
(Isparta) – Ya, sen bu Sevda Tepesi nerede biliyor musun?
ENGİN ÖZKOÇ
(Devamla) – Bakın şimdi, Sayın Arzu Akalın, TÜRGEV’in şimdiki Yönetim Kurulu
Başkanı, Sayın Yönetim Kurulu Başkanı diyor ki, ben demiyorum…
LEVENT GÖK
(Ankara) – Nedir o? 
ENGİN ÖZKOÇ
(Devamla) - TÜRGEV’in Yönetim Kurulu Sayın Başkanı diyor ki: “TÜRGEV’e hazine
tarafından tahsis edildiğini…” Hazine arazilerinin tahsis edildiğini tek tek
anlattı. 
LEVENT GÖK
(Ankara) – Kim anlatıyor onu?
ENGİN ÖZKOÇ
(Devamla) - TÜRGEV’in Yönetim Kurulu Başkanı Arzu Akalın tek tek anlattı.
LEVENT GÖK
(Ankara) – Allah Allah!
KADİR GÖKMEN
ÖĞÜT (İstanbul) – Paralelci mi?
ENGİN ÖZKOÇ (Devamla) – “Akalın
iddiaların aksine, yapılan bağışlarda kanuni bir sıkıntı olmadığını söyledi.”
Fakat, Arzu Akalın’ın itiraf niteliğindeki açıklamalarından biri İstanbul
Fatih’te bulunan Historia AVM’ye ortak oldukları iddiasıydı. Akalın, bunu kabul
ederek “Biz, bu ihaleye katıldık bir başka vakıfla birlikte; yüzde 25 bizim,
yüzde 25 diğer vakfın.” dedi değerli arkadaşlar.
AHMET DURAN
BULUT (Balıkesir) - Hangi vakıf o?
RECEP ÖZEL
(Isparta) - Çağdaş Yaşamı Destekleme Derneğiymiş! 
ENGİN ÖZKOÇ
(Devamla) - Bir de, şimdi, buradan bir arkadaşımız çıkmış “Rıza Sarraf buna
bağış yapmadı.” demişti. AKP’den, sizin grup başkan vekili yardımcılarınızdan
birisi bu kürsüye çıktı, “Rıza Sarraf’ın bana bağış yaptığını ispat et, ben
kabul ediyorum.” dedi. Şimdi, ben, ispat ediyorum. Ben değil, Yönetim Kurulu
Başkanı Arzu Akalın diyor ki, kendi beyanıyla: “TÜRGEV Başkanı Arzu Akalın, 17
Aralık soruşturmasında bir numaralı şüpheli İran asıllı iş adamı Rıza Sarraf’ın
vakıflarına bağış yaptığını açıkladı.”
RECEP ÖZEL
(Isparta) - Gazeteden değil mi o? Sözcü gazetesinde.
OSMAN AŞKIN BAK
(İstanbul) - Hangi gazete?
ENGİN ÖZKOÇ
(Devamla) - Arkadaşlar…
RECEP ÖZEL
(Isparta) - Sözcü mü, Cumhuriyet mi?
ENGİN ÖZKOÇ
(Devamla) - Hayır, Star gazetesi.
RECEP ÖZEL
(Isparta) - Star değildir o, Sözcü. Sözcü.
OSMAN AŞKIN BAK
(İstanbul) - Sapanca gazetesi mi?
ENGİN ÖZKOÇ
(Devamla) – Star. Gel, gel! Tamam mı! 
Bir dakika… Arzu
Hanım bunun böyle olmadığını açıklasın. Arzu Hanım, Arzu Akalın… (AK PARTİ
sıralarından gürültüler)
Arkadaşlar,
devam ediyorum, heyecanlanmayın, heyecanlanmayın.
RECEP ÖZEL
(Isparta) - Sözcü mü, Cumhuriyet mi? 
ENGİN ÖZKOÇ
(Devamla) – Şimdi, Bülent Arınç hangi gazeteden?
RECEP ÖZEL
(Isparta) - Gazeteden değil.
ENGİN ÖZKOÇ
(Devamla) - Hangi gazeteden?
Size çıkıp da
“Ankara Büyükşehir Belediye Başkanı parsel parsel sattı.” dedi, o da mı
gazeteden? (CHP sıralarından alkışlar) O da mı yandaş gazeteci? Hâlâ mı
konuşuyorsunuz? 
RECEP ÖZEL
(Isparta) – “Cemaate verdi.” dedi. 
ENGİN ÖZKOÇ
(Devamla) - Onun için susun, dinleyin. Onun için susun, dinleyin. 
“Arzu Akalın,
TÜRGEV’e bağış yapanlar arasında üçüncü havalimanı ihalesini alanların da
olduğunu kabul etti.”
RECEP ÖZEL
(Isparta) – Kim söyledi onu?
ENGİN ÖZKOÇ
(Devamla) - Arzu Akalın.
OSMAN AŞKIN BAK
(İstanbul) - Yok canım!
RECEP ÖZEL
(Isparta) - Hangi gazete?
ENGİN ÖZKOÇ
(Devamla) – Evet.
RECEP ÖZEL (Isparta)
- Hangi gazete?
ENGİN ÖZKOÇ
(Devamla) – Şimdi, itaat edin arkadaşlar.
RECEP ÖZEL
(Isparta) - Hangi gazete o? 
OSMAN AŞKIN BAK
(İstanbul) - Sapanca gazetesi mi? Adapazarı ekspres gazetesi mi?
RECEP ÖZEL
(Isparta) - Yok, Tan gazetesi, Tan!
OSMAN AŞKIN BAK
(İstanbul) – Karşı mı, Taraf mı?
ENGİN ÖZKOÇ
(Devamla) - TÜRGEV’in tartışmalı konularından bir tanesi: “Bir belediyenin
eğitim gibi bir konuda bir vakıfla iş birliği yapması kınanacak değil, takdir
edilecek bir konu.” “Yurdun başkalarına değil de TÜRGEV’e verilmesi çok
normaldir.” dedi. 
Şimdi değerli
arkadaşlarım…
HAYDAR AKAR
(Kocaeli) – Çocuklarınız, torunlarınız seyredecek bu görüntüleri be! Ayıptır
ya!
ENGİN ÖZKOÇ
(Devamla) – Şimdi değerli arkadaşım, hiç ayıp yok. 
Neden ayıp
değil, biliyor musunuz sayın milletvekilleri? 
RECEP ÖZEL
(Isparta) – Ya, gayriyasal işlemler mi? Hayır işi, hayır, hayır! Siz hayırdan
anlamıyorsunuz ki! Siz hayır bilmiyorsunuz ki.
ENGİN ÖZKOÇ
(Devamla) – Bu kürsüden biz bu arkadaşlarımızla ilgili yolsuzlukları,
rüşvetleri tek tek açıklarken belgesiz açıklamıyoruz. 
LEVENT GÖK
(Ankara) – Evet.
RECEP ÖZEL
(Isparta) – Gazete kupürleriyle açıklıyorsunuz ama!
OSMAN AŞKIN BAK
(İstanbul) – Gazete kupürleriyle…
ENGİN ÖZKOÇ
(Devamla) – Ama, bugünlerde durum değişti. Bugünlerde açıklayan sadece
Cumhuriyet Halk Partisi ve muhalefet milletvekilleri değil. 
LEVENT GÖK
(Ankara) – İktidar da açıklıyor. 
ENGİN ÖZKOÇ
(Devamla) – Bugünlerde, vicdanı olan AKP’li milletvekilleri de artık tahammül
edemiyor, vicdanı olan AKP’li milletvekilleri, şu sıralarda oturup dört yıldan
beri sesini çıkartmayıp tahammül eden, 50 tane, oyunu yolsuzluk ve rüşvete
vermeyip sesini çıkartmayan o insanlar da artık tahammül edemiyor. Kendilerinin
üçüncü dönemi dolduktan sonra artık gideceklerini anlayınca, Türkiye Büyük
Millet Meclisinden yol gözükünce, bu sefer diyorlar ki kendi Büyükşehir
Belediye Başkanlarına: “İşte bunlar, parsel parsel Ankara’yı satmışlardır.”
diyorlar, “…parsel parsel…” (CHP sıralarından “Bravo” sesleri, alkışlar)
LEVENT GÖK
(Ankara) – Biz onu on beş yıldır söylüyorduk, inanmıyorlardı Engin, on beş
yıldır anlatıyorduk, anlamıyorlardı. 
ENGİN ÖZKOÇ
(Devamla) – Şimdi bunların, TÜRGEV’in kendi Başkanı “İhalelere girenler bağış
yapmıştır, Rıza Sarraf bağış yapmıştır, Sevda Tepesi’ni imara açtık, Kral
Abdullah bağış yapmıştır.” diyecek ve bu TÜRGEV’in bütün aile efradı,
Cumhurbaşkanı Tayyip Erdoğan’ın oğlu, kızı, yakını…
LEVENT GÖK
(Ankara) – Damadı…
ENGİN ÖZKOÇ
(Devamla) – …olacak ve millet bunun hesabını sormayacak. 
LEVENT GÖK
(Ankara) – Olur mu öyle şey?
ENGİN ÖZKOÇ
(Devamla) – Burası muz cumhuriyeti değil, burası Türkiye Cumhuriyeti. Türkiye
Cumhuriyeti bunun er geç hesabını soracaktır. (CHP sıralarından “Bravo”
sesleri, alkışlar) Siz bugün vicdanlarda mahkûmsunuz ama şunu asla unutmayın:
Yarın sandıkta, öteki gün de bu milletin gerçekten hukuk divanı olan Yüce
Divanın karşısına geçip bunların hesabını vereceksiniz. 
LEVENT GÖK
(Ankara) – Aynen öyle.
ENGİN ÖZKOÇ
(Devamla) – Bugün müstehzi bir gülümsemeyle bizi dinliyor olabilirsiniz, bugün
söylediklerimiz size çarpıp geri dönüyor olabilir. Bugün bu kürsülerde oturup
sadece bizim söylediklerimizi… “Aman, bu bizim milletvekilliğimizdir, bu
dursun, başka kime dokunulursa dokunulsun.” anlayışıyla hareket edebilirsiniz
ama Türkiye’nin üniversitelerini kurarken biz, bilim yuvası olarak kurulmasını,
irfan yuvası olarak kurulmasını isteriz. Türkiye’nin üniversitelerinde, biz, o
üniversitelerde yetişen öğrenciler gerçekten Türkiye’de iş sahibi olsun, güç
sahibi olsun isteriz. “Ben öğretmen yetiştiriyorum. Hepsi öğretmen olarak mı
işe girecek?” diyen bir bakanın Hükûmeti, işte, binlerce atama bekleyen
öğretmeni atama kapılarında bekletir. Ben, Türkiye’de, 4+4+4’te, çıraklık
yaşını ILO sözleşmesinde 16 olarak imzaladınız ama 14 olarak buraya
getiriyorsunuz, sizin daha Bakan olarak bundan haberiniz yok dediğimde, “Öyle
mi? Bunu düzeltelim.” diyen bir millî eğitim anlayışı zaten baştan batmıştır.
Değerli
arkadaşlarım, biz şunları söylemekten asla vazgeçmeyeceğiz: TÜRGEV, bugün,
toplum vicdanında rüşvetle ve yolsuzlukla anılmaktadır. Onun kurduğu
üniversite, sadece iş adamlarına peşkeş çeken ve onların vergi iadelerini
kapatan bir kuruluştan başka bir şey değildir. Biz, bu tasarının geri
çekilmesini istiyoruz çünkü bu Türkiye’de namusuyla üniversiteye katkı verecek,
şerefiyle katkı verecek çok iş adamı olduğunu da biliyoruz. 
Hepinizi
saygıyla selamlıyorum. (CHP sıralarından alkışlar)
LEVENT GÖK
(Ankara) – Haydi cevap verin bakayım Engin’e, haydi cevap verin!
SÜREYYA SADİ
BİLGİÇ (Isparta) – Arkadaş, neresini düzelteceksin ki? Her tarafı sataşma! 
LEVENT GÖK
(Ankara) – Buyurun düzeltin, hodri meydan!
SÜREYYA SADİ
BİLGİÇ (Isparta) – Her tarafı yanlış!
BAŞKAN –
Teşekkür ediyorum.
Adalet ve
Kalkınma Partisi Grubu adına söz isteyen Emrullah İşler, Ankara Milletvekili.
(AK PARTİ sıralarından alkışlar)
AK PARTİ GRUBU
ADINA EMRULLAH İŞLER (Ankara) – Teşekkür ediyorum Sayın Başkan.
654 sıra sayılı
Kanun Tasarısı hakkında AK PARTİ Grubu adına söz almış bulunuyorum.
Değerli
milletvekilleri, öncelikle, bugün Türk eğitim sistemi açısından önemli bir gün
yaşıyoruz. Biraz önce, 706 sıra sayılı kanunu geçirdik Meclisimizden, o kanunla
birlikte yeni üniversiteler kurduk. Şimdi bu 654 sıra sayılı Kanun Tasarımızla
da yeni üniversiteler kuruyoruz. Bundan dolayı, ben katkı veren bütün muhalefet
partisi milletvekillerine ve bütün gruplara huzurlarınızda teşekkür ediyorum. 
Sözümü fazla
uzatmayacağım ancak bazı rakamları sizlerle paylaşarak huzurlarınızdan
ayrılacağım. Öncelikle, üniversitelerimizdeki öğrenci sayısına baktığımız
zaman, şu an itibarıyla son rakamları veriyorum: Devlet üniversitelerimizde 3
milyon 312 bin 400 öğrenci okumakta, vakıf üniversitelerinde ise 274.606
öğrenci okumakta; toplamda üniversitelerimizde okuyan öğrenci sayımız 3 milyon
587 bin 6 öğrenciye ulaşmakta. Bunu yüzdeye vurduğumuz zaman, devlet
üniversitelerinde okuyan öğrencilerimizin sayısı toplam rakamda yüzde 92,35;
vakıf üniversitelerinde ise yüzde 7,65’e tekabül etmekte. Aynı zamanda,
ülkemizde okuyan yabancı öğrenci sayısına baktığımız zaman da 42.994 yabancı öğrencinin
ülkemizde okuduğunu görmekteyiz. 
Diğer taraftan,
son 2014 yılında üniversiteye girmek için başvuran öğrenci sayısına
baktığımızda, 2 milyon 86 bin 115 öğrenci başvurmuş, yerleşen öğrenci sayısı
ise 922.275. Dolayısıyla, baktığımız zaman değerli arkadaşlar, hâlâ Türkiye’nin
yeni üniversitelere ihtiyacı olduğunu bu rakamlardan rahatlıkla
çıkarabilmekteyiz. 
Aynı zamanda,
lisansüstü eğitim yapan öğrenci sayısına baktığımızda, devlet üniversitelerinde
353.511, vakıf üniversitelerinde ise 71.261 sayısının olduğunu görüyoruz. 
Değerli
arkadaşlar, vakıf üniversitelerindeki öğrenci sayısı yüzde 7,65’te kalıyor.
Dolayısıyla, bizim hızla vakıf üniversitelerinin sayısını ve öğrenci
kapasitesini artırmamız gerekmekte. Bugün, biraz önce de söylediğim gibi, 706 sıra
sayılı teklifle 3 tane üniversite kurduk. Bunlardan birisi Onyedi Eylül
Bandırma Üniversitesi, ikincisi İskenderun Teknik Üniversitesi, üçüncüsü Alanya
Alaaddin Keykubat Üniversitesi. Bu kanunla, yine madde ihdası yoluyla da aynı
zamanda vakıf üniversitesi olarak İstanbul Rumeli Üniversitesi ve Antalya AKEV
Üniversitesi kurulmuş oldu. Ben, bu kurulan üniversitelere şimdiden başarılar
diliyorum ve özellikle, 3 ilçemizde kurulan üniversitelerin ilçelerimize
hayırlı uğurlu olmasını Cenabıhak’tan niyaz ediyorum. 
Şimdi görüşmekte
olduğumuz tasarıyla ise 3 tane üniversite kuruyoruz. Bunlardan birisi
Uluslararası İslam Bilim ve Teknoloji Üniversitesi, 7 fakülteden oluşmakta. Bu
üniversitenin gerçekten Türkiye’nin ihtiyacı olan bir üniversite olduğunu
düşünüyorum çünkü özellikle, bu alanda Türkiye'de uluslararası bir üniversite
bulunmamaktaydı. Dolayısıyla -biraz önce de rakamı verdim- 42 bin küsur
civarında yabancı öğrenci ülkemizde okumakta. Ben bu üniversitenin ülkemizde
okuyan yabancı öğrencilerin sayısını artırmaya da ayrıca katkı sağlayacağını
düşünüyorum. 
Diğer taraftan,
İbn Haldun Üniversitesi, yine TÜRGEV vakfının kuracağı bir üniversite, bu da 5
fakülte ve 2 enstitüden oluşmakta. 21. Yüzyıl Anadolu Vakfının kuracağı
üniversite ise İstinye Üniversitesi. Dolayısıyla, böylece bu tasarıyla da 1
devlet, 2 de vakıf üniversitesi kurmuş olacağız.
Değerli
kardeşlerim, değerli milletvekilleri, bir de şu rakamı sizlerle paylaşmak
istiyorum: 2002 yılında yani Hükûmete geldiğimizde, ülkemizde toplam 75
üniversite bulunmaktaydı; bunların 52’si devlet, 23’ü vakıf üniversitesiydi.
Şimdi ulaşmış olduğumuz rakamları sizlere takdim ediyorum: Bugün kuracağımız
üniversitelerle toplam devlet üniversitesi sayısı 109’a çıkıyor, vakıf
üniversitesi sayısı ise 76’ya ulaşıyor. Yani, 2002’de toplam 75 üniversitemiz
vardı. Şimdi kuracağımız vakıf üniversiteleriyle vakıf üniversitelerinin sayısı
2002’deki toplam devlet ve vakıf üniversitesi sayısını geçmiş oluyor.
Dolayısıyla, toplamda bu çıkaracağımız yasayla 185 sayısına ulaşmış bulunuyoruz.
Değerli
kardeşlerim, değerli milletvekilleri; ülkemizde faaliyet gösteren bütün
vakıflar ülkemizdeki meri kanunlara göre faaliyetlerini yürütmekte, hiçbir
vakfa ayrıcalık sağlanmamaktadır. Milletin vicdanı sandıkta zaten tecelli
ediyor, 7 Haziranda da tecelli edecek.
Ben bu kurulacak
üniversitelerin hayırlı uğurlu olmasını diliyor, hepinize saygılar sunuyorum.
(AK PARTİ sıralarından alkışlar)
BAŞKAN –
Teşekkür ediyorum.
Soru-cevap
işlemi yapılacaktır.
Sayın Işık,
buyurun.
ALİM IŞIK
(Kütahya) – Teşekkür ediyorum Sayın Başkan.
Sayın Bakan,
hâlen üniversitelerimizde kadro bekleyen yardımcı doçent, doçent ve profesör
adayları mağdur durumda. Bu konunun hızlanması adına Bakanlığınızca yapılan bir
işlem var mıdır? Bazı üniversitelerde özellikle kadroların ilan edilmemesinin
sebepleri nelerdir?
İkincisi: 2547
sayılı Yasa’nın 50/(d) maddesi gereğince araştırma görevlisi olarak
üniversitelerimizde çalışan gençlerimizin yüksek lisansları veya doktoraları
bitince ilişikleri üniversiteden kesilmektedir. Bunların mağduriyetinin
giderilmesi konusunda Bakanlığınızca yapılan bir çalışma var mı, varsa ne
aşamada?
Üçüncüsü: Ege
Üniversitesinde kısa bir süre önce hayatını kaybeden Fırat Yavuz Çakıroğlu’nun
katilleri yakalanmış mıdır? Yakalandıysa kimlerdir? Ege Üniversitesinden hangi
yetkililer hakkında Bakanlığınızca nasıl bir işlem yapılmıştır, sonucu nedir?
Teşekkür ederim.
BAŞKAN – Sayın
Tanal…
MAHMUT TANAL
(İstanbul) – Teşekkür ediyorum Sayın Başkan.
Bir: Sayın
Bakan, şu anda Türkiye'de kaç tane tıp fakültesi var ve bu tıp fakültesinde de
ayrıca branşlarına göre kaç tane öğretim üyesi var?
İki: Türkiye'de
kaç tane hukuk fakültesi var ve hukuk fakültelerinde idare hukukunda, ceza
hukukunda, medeni hukukta, ticaret hukukunda, anayasa hukukunda kaç tane
öğretim üyesi var? 
Bir başka soru:
Şimdi, biraz önce konuşmacılar da bahsettiler, 76 tane vakıf üniversitesi var.
76 tane vakıf üniversitesinden, özel iş adamlarından, belediyelerden, kamu
kurumlarından TÜRGEV kadar ayrıcalık gören başka bir vakıf var mıdır?
Teşekkür ederim.
BAŞKAN – Sayın
Gök…
LEVENT GÖK
(Ankara) – Sayın Başkan, bugün Sayın Bakan Hükûmet adına zor bir görevde
bulunuyor. Sabahtan akşam saatlerine kadar ve hâlen devam eden elektrik
sıkıntısıyla ilgili sorularımıza cevap veremedi, “Sizlere bilgi vereceğim,
arızanın nedenini bilmiyorum.” diyerek geçiştirdi, onu bir kenara bıraktık ama
bir başka önemli olay oldu. İstanbul’da, adliyede bir savcının rehin alındığı
bir operasyondan sonra, rehin alan kişiler de öldürüldü, rehin alınan savcı da
hayatını kaybetti. Bu konuda savcıyla ilgili başsağlığı dileklerimizi burada
ilettik. İşin ilginç yanı, rehin alınanın ve rehin alanların öldüğü bu
operasyonda Cumhurbaşkanı ve Başbakan polisleri kutladılar ve operasyonu
başarılı bulduklarını ifade ettiler. Sayın Bakan, ortada sağ kalan hiçbir
kimse olmadığına göre -rehin alınan da hayatını kaybetmiş, rehin alanlar da
hayatını kaybetmiş- bu operasyonun başarı oranını ve durumunu siz nasıl
açıklıyorsunuz? Çok merak ettik, bu konuda bir açıklama yapar mısınız?
BAŞKAN – Sayın
Halaçoğlu…
YUSUF HALAÇOĞLU
(Kayseri) – Teşekkür ederim Sayın Başkanım.
Değerli Bakan,
şunları sormak istiyorum: 2002’de kaç üniversitemiz vardı, 2015’te kaç
üniversitemiz? 2002’de öğrenci sayımız ne kadardı, 2015’te öğrenci sayımız ne
kadardır? 2002’de kaç öğretim üyesi vardı, 2015’te kaç öğretim üyesi var?
2002’de bir öğretim üyesine kaç öğrenci düşmekteydi, 2015’te bir öğretim
üyesine kaç öğrenci düşüyor?
Teşekkür ederim.
BAŞKAN – Sayın
Bulut…
AHMET DURAN
BULUT (Balıkesir) – Sayın Bakan, üniversitelerin iki yıllık yüksekokul
mezunları, yerel yönetim mezunları genelde belediyelere girememekteler, özel
idarelerde çalışamamaktalar, kadro darlığı sebebiyle bu mezunlar açıkta
kalmaktalar. Bu gençlerin istihdamı için hangi bakanlıklara kadro açılabilir? Bunlara
istihdam nasıl sağlanabilir? 
Teşekkür ederim.

BAŞKAN – Sayın
Öğüt…
KADİR GÖKMEN
ÖĞÜT (İstanbul) – Teşekkür ederim Sayın Başkanım. 
Sayın Bakan,
daha önce de sormuş olduğum bir soru vardı ama bir türlü cevap gelmedi. “Çağdaş
Yaşamı Destekleme Derneği” adlı derneğimiz, yıllarca Türkiye’de kız
çocuklarını, köylerdeki kız çocuklarını okutmak için seferber olmuş, Kardelen
Projesi’ne imza atmış, on binlerce çocuğumuzu okutmuş bir derneğimiz. O
derneğin kamu yararına çalışan dernek statüsü kaldırılarak topladığı bağışlar,
çelenk bağışları ticari faaliyet sayılarak milyarlarca lira ceza kesilmiştir.
TÜRGEV Başbakanın, o zamanki Başbakanın, şimdi Cumhurbaşkanının koruması
altındayken bu cezalar, binlerce çocuğu okutan Çağdaş Yaşamı Destekleme
Derneğine yapılan reva mıdır? Bundan geri adım atılması düşünülmekte midir? Onu
sormak istedim. 
Çok teşekkür
ediyorum. 
BAŞKAN – Sayın
Işık…
ALİM IŞIK
(Kütahya) – Teşekkür ederim Sayın Başkan. 
Sayın Bakan,
Bakanlığınıza bağlı bu 1.709 şube müdürünün akıbeti nedir? Mahkeme kararına
rağmen, kararların uygulanmamakta ısrar edildiği iddiaları doğru mudur? Yeni
şube müdürü atamaları ne zaman yapılacaktır? Bu konuda daha önce verdiğiniz
sözlerin gereğini neden yerine getirmediğinizi merak etmekte bu şube müdürleri.
İkincisi: Bilindiği
gibi, okul müdürleri ve müdür yardımcıları görevlerinden alındılar, şu anda
birçoğu idari mahkemeye başvurup mahkeme kararıyla, göreve iade kararı
almalarına rağmen bunların da atanmadığı ve Bakanlığınızın yargı kararlarına
uymadığı iddiaları doğru mudur? Doğruysa şu anda kaç okul müdürü ve müdür
yardımcısını görevine iade etmiyorsunuz, sebebi nedir? Burası bir muz
cumhuriyeti mi yoksa hukuk devleti mi? Bunu özellikle sizin ağzınızdan duymak
isteriz. 
Teşekkür ederim.

BAŞKAN – Sayın
Şimşek…
CEMALETTİN
ŞİMŞEK (Samsun) – Teşekkür ederim Sayın Başkan. 
Sayın Bakanım,
geçen yıllarda Millî Eğitim Bakanlığı Görevde Yükselme Yönetmeliği’nde
değişiklik yapmış, yapılan yazılı ve sözlü sınav sonucunda sadece sözlü sınav
sonuçlarını değerlendirerek millî eğitim şube müdürü atanmış, bu haksız
uygulama Danıştayca iptal edilmiştir. 
Ayrıca, yine bir
yönetmelik değişikliğiyle ortaöğretimde okul müdürleri bir haksız uygulamayla
bir sendikanın üyelerine âdeta teslim edilmiştir. Mağduriyete uğrayan müdürler
mahkemeye başvurmuş ve birçok mahkeme bunların lehinde karar vermiştir. Bu
haksız uygulamayı kaldırmayı düşünüyor musunuz? Bu konuyla ilgili bir
çalışmanız var mı? 
BAŞKAN – Sayın
Öğüt…
KADİR GÖKMEN
ÖĞÜT (İstanbul) – Teşekkür ederim Sayın Başkanım. 
Sayın Bakana iki
şey sormak istiyorum. 
Bir: TEOG
sınavlarında imam-hatip ortaokulu ve lisesini tercih edenlerin yüzdesini
öğrenmek istiyorum. 
İkincisi: 4+4+4
çıktıktan sonra, ilk 4’üncü sınıftan sonra açıköğrenime veyahut da dışarıdan
eğitime katılan kız çocuklarının sayısı ne kadar olmuştur? Onu öğrenmek
istiyorum.
Teşekkür
ediyorum. 
BAŞKAN – Sayın
Tanal…
MAHMUT TANAL
(İstanbul) – Teşekkür ediyorum Sayın Başkan. 
Sayın Bakan,
biraz önce Engin Bey belgesiyle birlikte açıkladı, bu Suudi Kraliyet Hükûmeti
tarafından vakfa 99 milyon 990 bin 990 dolar bağış gönderildiğini ifade
ettiler. Yurt dışından Türkiye’deki bir vakfa para göndermek vakfın kapatılma
nedeni değil midir acaba ve bu, aynı zamanda etik midir? Yurt dışından böyle
para gelen başka vakıflar var mıdır, sadece istisnası TÜRGEV midir? 
BAŞKAN – Sayın
Bakan, buyurun. 
ALİ HAYDAR ÖNER
(Isparta) – Dersine çalışmadan gelmiş Sayın Bakan! 
MAHMUT TANAL
(İstanbul) – Zaten ses bize geliyor Sayın Bakanım yani cevabı aldık.
LEVENT GÖK
(Ankara) – Cevabı aldık efendim. 
MİLLÎ EĞİTİM
BAKANI NABİ AVCI (Eskişehir) – Duydunuz mu? 
ALİM IŞIK
(Kütahya) – Duyamadık, duyamadık. 
ALİ HAYDAR ÖNER
(Isparta) – Yani sınıfta sözlüye kalksanız çakardınız! 
MİLLÎ EĞİTİM
BAKANI NABİ AVCI (Eskişehir) – Ben tekrar edeyim. 
Sayın Başkan,
değerli milletvekilleri; şimdi, çok rakamsal şeyler sorduğunuz için,
arkadaşlardan kesin rakamları öğrenmeye çalışıyorum. Takdir edersiniz ki bütün
bu rakamları tek tek, kaç öğrenci kız öğrenci, kaç öğrenci erkek öğrenci, kaç
öğrenci başına kaç öğretmen düşüyor, bunları bir çırpıda söylemem mümkün değil,
zaten onu bekleyerek sormadığınızı da biliyorum. Ama, şu şube müdürü
atamalarından başlayalım. 
Bu konuda
açılmış pek çok dava var gerçekten. Şube müdürü atamalarında uygulanan yöntemle
ilgili açılan davalardan 156 tanesi Millî Eğitim Bakanlığının lehine yani
Bakanlığın uygulamasını doğru bulmuş 156 davada, 47 tanesi de aleyhine.
Danıştay da ayrıca mülakatın doğru olduğuna dair karar verdi dolayısıyla
Danıştay kararı da bunu besliyor ama biz aleyhimize verilmiş olan o 47 davayı
da -uygulamasını yani- tekrar bunları mülakata alarak değerlendiriyoruz.
Şimdi, buradan
okul müdürlerinin atamasına geçelim: Burada, yine yargı kararıyla görevine iade
edilmesi istenenleri görevlerine iade ettik, ediyoruz. 
Onun da dışında,
bu okul müdürlerinin değerlendirilmesi işlemi şöyle işlemişti: Dört yılını
tamamlamış 16 bin müdürün değerlendirilmesi 6 aktör tarafından yapılmıştı; ilçe
millî eğitim müdürü, atamalardan sorumlu ilçe şube müdürü, o okuldaki en
kıdemli öğretmen, o okuldaki en kıdemsiz öğretmen, okul aile birliği temsilcisi
ve öğrenci temsilcisi. Bu 6 aktörün de müdürleriyle ilgili değerlendirmelerini
hangi kriterlere göre yapacaklarını belirlemek üzere 100’ün üzerinde kriter
belirledik, bir okul müdüründe aranması gereken özellikler itibarıyla ve her
bir paydaşın yani ilçe müdürünün, şube müdürünün, okul aile birliği başkanının,
en kıdemli öğretmenin, en kıdemsiz öğretmenin ve öğrenci temsilcisinin,
bunların bir komisyon olarak toplanıp değil, birbirlerini etkilemesinler diye ayrı
ayrı elektronik ortamda oylamalar yapmasını istemiştik, nitekim öyle de
yapıldı. Bu oylamalar neticesinde 70’in üzerinde puan alan müdürlerimiz
görevlerine devam ettiler, 70’in altında olanlar da ya başka bir kurumda
görevlendirilmek üzere tekrar müracaat ettiler veya öğretmenliğe döndüler. 
Burada,
bazı yerlerde, ilçe müdürüyle yani Bakanlığı temsil ettiği varsayılabilecek
paydaşlardan ilçe müdürü ile atamalardan sorumlu şube müdürünün toplam 100
üzerinden payları 60’dı. Bu 60’ın birçok yerde tartışmalı değerlendirmelere
neden olduğunu gördük yani diğerlerinin, diğer aktörlerin diyelim tam puan
verdiği bir müdür hakkında 60’lık avantajı kullanarak bazı yerlerde farklı
değerlendirmeler yapıldığını gördük.
AHMET DURAN
BULUT (Balıkesir) – Hep sendikal yaklaşıldı Sayın Bakanım.
MİLLÎ EĞİTİM
BAKANI NABİ AVCI (Eskişehir) – Bir kısmı sendikal, bir kısmı kişisel, bir kısmı
tanımamaktan kaynaklanan değerlendirmeler yapıldı. Bu nedenle bunu düzelttik,
önümüzdeki dönem 50-50 yapalım dedik yani aktörlerin herhangi birisinin,
özellikle bizim millî eğitim ilçe müdürlerimizin ve şube müdürlerimizin bu tür
sendikal veya kişisel ön yargılarla hareket etmeleri haksızlığa neden olmasın
diye bunu daha dengeli hâle getirmek için tedbirimizi aldık. Dediğim gibi,
ister okul müdürü olsun ister şube müdürü olsun mahkeme kararıyla göreve iade
edilmesi istenenlerin hepsini veya tekrar mülakata alınması istenenlerin
hepsini tekrar mülakata aldık. O konuda yargıyla ilgili… Ama dediğim gibi,
zaten hakkımızda açılan şube müdürleriyle ilgili davalardan 156 adedinde de
yani 3 davadan 2’si Bakanlık lehine, daha doğrusu, 4 davadan 3'ü Bakanlık
lehine sonuçlanmış.
Şimdi, sorulan
diğer sorularla ilgili… Tıp fakültesi sayısı: 64 tane devlet üniversitesinde,
30 tane de vakıf üniversitesinde olmak üzere 94 tıp fakültemiz var. Hukuk
fakülteleri de 33 devlet üniversitesinde, 39 vakıf üniversitesinde olmak üzere
72 hukuk fakültemiz var. Üniversite sayısı 2002’de yani biz iktidara
geldiğimizde 75’ti, şu anda 176. Örgün eğitimdeki öğrenci sayısı da 1 milyon
117 bin 907’den 2 milyon 807 bin 681’e; öğretim üyesi sayısı da 70.012’den
146.558’e…
MAHMUT TANAL
(İstanbul) – Anayasa hukuku hocası kaç tane vardır, idare hukuku kaç tane
vardır?
MİLLÎ EĞİTİM
BAKANI NABİ AVCI (Eskişehir) – Şimdi, anayasa hocalarını da bölüm bazında
çıkarmamız lazım. Şu anda elimizde o döküm yok.
MAHMUT TANAL
(İstanbul) – Çünkü 94 tane anayasa hukuku hocası yok Türkiye’de, 94 tane idare
hukuku hocası yok Türkiye’de Değerli Bakanım.
MİLLÎ EĞİTİM
BAKANI NABİ AVCI (Eskişehir) – İşte, bölüm başına çıkaralım biz onları yarın,
size verelim.
MAHMUT TANAL
(İstanbul) – Sağ olun. Teşekkür ederim.
MİLLÎ EĞİTİM
BAKANI NABİ AVCI (Eskişehir) – Evet, tıp fakültesindeki, hukuk fakültesindeki
öğretim üyesi sayısını da yine yazılı olarak vereceğiz. Yani ayrı ayrı
fakültelere göre bölüm bazında bunları tasnif etmemiz gerekiyor. O nedenle
onları oradan çıkartabiliriz.
Çağdaş Yaşamı
Destekleme Derneğinin vergi muafiyeti konusundaki son durumunu bilmiyorum. Onu
Vakıflar Genel Müdürlüğünden de… Ama dernek olduğu için İçişleri Bakanlığından
öğrenmemiz lazım. Onu öğrenir, size bildiririz.
Yerel yönetim
mezunları, tabii adı üzerinde belediyelerde görevlendirilebilir. 
Onun dışında, bu
vakıfların yurt dışından bağış alması eskiden kapatılma nedeniydi, hatta siyasi
partiler için de aynı şey söz konusu. Vakıflar Kanunu’nda yapılan değişiklikle
vakıflar yurt dışından bağış alabiliyorlar Adenauer Vakfı gibi. 
MAHMUT TANAL
(İstanbul) – Yurt dışından başka vakıf hiç aldı mı bu TÜRGEV dışında Sayın
Bakanım?
MİLLÎ EĞİTİM
BAKANI NABİ AVCI (Eskişehir) – Konrad-Adenauer Vakfı. Türkiye’deki muadiline
destek olduğu için hakkınızda kapatma davası açılacaktı hatırladıysanız.
MAHMUT TANAL
(İstanbul) – Yani, efendim, şu anda Türkiye’de üniversite kuran vakıflardan
başka alan var mı?
MİLLÎ EĞİTİM
BAKANI NABİ AVCI (Eskişehir) – Diğer vakıflardan yurt dışından destek alanlar
var mı, onu bilmiyorum. Bunları Vakıfların açıklama zorunluluğunun olup
olmadığını da bilmiyorum açıkçası ama eğer varsa, açıklamaları gerekiyorsa veya
Vakıflar Genel Müdürlüğünde bunların kaydı varsa onu da açıklarız.
MAHMUT
TANAL (İstanbul) – İçişleri Bakanlığının denetimine tabi Sayın Bakanım, o
açıdan açıklaması lazım.
MİLLÎ
EĞİTİM BAKANI NABİ AVCI (Eskişehir) – Hayır, Vakıflar Genel Müdürlüğü eğer
bunun kaydını tutuyorsa ve bunu kurumsal bir sır gibi görmüyorsa onu da
açıklarız. Bilmiyorum oradaki mevzuatı ama şunu biliyoruz şimdi: Vakıflar yurt
dışından katkı alabiliyorlar.
MAHMUT
TANAL (İstanbul) – Bağış farklı, katkı farklı.
MİLLÎ
EĞİTİM BAKANI NABİ AVCI (Eskişehir) – Bağış ve yardım alabiliyorlar.
Teşekkür
ederim Sayın Başkan.
LEVENT
GÖK (Ankara) – Sayın Bakan, benim soruma cevap vermediniz.
KADİR
GÖKMEN ÖĞÜT (İstanbul) – TEOG sonuçlarını sormuştum.
ALİ
HAYDAR ÖNER (Isparta) – Sayın Bakanım, ilave sorularımız var efendim.
MİLLÎ
EĞİTİM BAKANI NABİ AVCI (Eskişehir) – Ne vardı?
BAŞKAN
– Sayın Öner, buyurun.
MİLLÎ
EĞİTİM BAKANI NABİ AVCI (Eskişehir) – Bir dakika Sayın Başkanım, galiba bir
soruyu eksik bıraktım.
LEVENT
GÖK (Ankara) – Bugün, sayın savcının hayatını kaybettiği olayda hem rehin
alanların hem de rehin alınılanın hayatını kaybettiği o operasyonu
Cumhurbaşkanı başarılı buldu.
MİLLÎ
EĞİTİM BAKANI NABİ AVCI (Eskişehir) – Evet.
LEVENT
GÖK (Ankara) – Yani, siz bunu nasıl değerlendiriyorsunuz?
MİLLÎ
EĞİTİM BAKANI NABİ AVCI (Eskişehir) – Şimdi, önce, savcıya Allah’tan rahmet
diliyorum, ailesine sabırlar diliyorum. Tabii ki hepimizin gönlü isterdi ki
rehine savcı sağ salim kurtulsaydı ama bunların ne kadar zor operasyonlar
olduğunu herkes biliyor. Keşke böyle olmasaydı, keşke sağ olarak
kurtulabilseydi. Tabii ki üzüldük; Sayın Cumhurbaşkanı da, Sayın Başbakan da en
az bizim kadar üzülmüşlerdir. 
LEVENT
GÖK (Ankara) – Yani, başarılı bulmuyorsunuz ama.
MİLLÎ
EĞİTİM BAKANI NABİ AVCI (Eskişehir) – Bir de bu imam-hatip okullarıyla ilgili
bir sorunuz vardı, TEOG’a girenlerin ne kadarı imam-hatiplere… Bir
defa ortaokullara giriş TEOG’la olmuyor. Yani, imam-hatip ortaokullarına
da tıpkı diğer ortaokullar gibi velilerin tercihiyle ve adrese dayalı olarak
yerleşiyorlar. Daha doğrusu, önce çocuklar normal ortaokullara adrese dayalı
olarak yerleştiriliyorlar, sonra çocuklarını imam-hatip okullarına
göndermek isteyen veliler ayrıca çocukları için imam-hatip ortaokullarını
arayıp bulup çocuklarını kendileri oraya kaydettiriyorlar. Ortaokulda mekanizma
o şekilde işliyor.
Liseye
geçişte de… Yani, imam-hatibi tercih eden çocuklarla ilgili, ortaokul
mezunlarından ne kadarı diye mi soruyorsunuz?
KADİR
GÖKMEN ÖĞÜT (İstanbul) – Evet, yüzdesini söylerseniz.
MİLLÎ
EĞİTİM BAKANI NABİ AVCI (Eskişehir) – Şimdi, aklımda kaldığı kadarıyla 15
tercih yapılmıştı biliyorsunuz. 1’inci tercihi Anadolu imam-hatip lisesi olan
öğrencilerin sayısı 94 bindi. 1 milyon 300 bin içinden 94 bin öğrenci 1’inci
tercih olarak imam-hatip yapmıştı; bunların 54 bini bu tercihlerine yerleşti,
40 bini yerleşemedi birinci tercihlerine. Onun dışında, 2’nci, 3’üncü ve 15
tercihin içerisinde olanlarda da imam-hatiplerin kontenjanından daha fazla
sayıda tercih var yani zorla yerleştirecek öğrenci bulmakta zorlanırdık çünkü
zaten imam-hatibe gitmek isteyen öğrencilerin sayısı mevcut imam-hatiplerin
kontenjanının üzerinde. 
Teşekkür ederim.

BAŞKAN –
Teşekkür ederim. 
Tasarının tümü
üzerindeki görüşmeleri tamamlanmıştır. 
Maddelerine
geçilmesini oylarınıza sunuyorum…
LEVENT GÖK
(Ankara) – Karar yeter sayısı…
BAŞKAN – Karar
yeter sayısı arayacağım. 
Kabul edenler…
Kabul etmeyenler… Karar yeter sayısı vardır, kabul edilmiştir. 
1’inci maddeyi
okutuyorum: 

YÜKSEKÖĞRETİM
KURUMLARI TEŞKİLATI KANUNUNDA DEĞİŞİKLİK YAPILMASINA DAİR KANUN TASARISI

MADDE
1- 28/3/1983 tarihli ve 2809 sayılı Yükseköğretim Kurumları
Teşkilatı Kanununa aşağıdaki madde eklenmiştir.
"Türkiye
Uluslararası İslam, Bilim ve Teknoloji Üniversitesi
EK
MADDE 158- İstanbul'da Türkiye Uluslararası İslam, Bilim ve Teknoloji
Üniversitesi adıyla bir üniversite kurulmuştur. 
Bu
Üniversite, Rektörlüğe bağlı olarak;
a)
Sosyal ve Beşeri Bilimler Fakültesinden,
b)
Hukuk Fakültesinden,
c)
Siyasal Bilgiler Fakültesinden, 
ç)
İslami İlimler Fakültesinden,
d)Tıp
Fakültesinden,
e)
Mühendislik ve Mimarlık Fakültesinden,
f)
Bilgisayar ve Bilişim Fakültesinden,
g)
Sosyal Bilimler Enstitüsünden,
ğ)
Fen Bilimleri Enstitüsünden,
h)
Sağlık Bilimleri Enstitüsünden,
oluşur.
Rektör
beş yıllığına, Yükseköğretim Kurulunun önereceği profesör akademik unvanına
sahip üç aday arasından Cumhurbaşkanı tarafından atanır.
Üniversite
yönetimine, üniversitenin faaliyet alanları ile stratejik planına ilişkin görüş
vermek üzere aşağıdaki kurum ve kuruluşların üst yöneticilerinin katılımıyla
Üniversite Danışma Kurulu oluşturulur.
a)
Milli Eğitim Bakanlığı.
b)
Dışişleri Bakanlığı.
c)
Yükseköğretim Kurulu Başkanlığı.
ç)
Diyanet İşleri Başkanlığı.
d)
Yurtdışı Türkler ve Akraba Toplulukları Başkanlığı.
e)
Türkiye Bilimsel ve Teknolojik Araştırma Kurumu Başkanlığı.
f)
Türk İşbirliği ve Koordinasyon Ajansı Başkanlığı.
g)
Avrupa Birliği Eğitim ve Gençlik Programları Merkezi Başkanlığı.
ğ)
Yüksek Öğrenim Kredi ve Yurtlar Kurumu Genel Müdürlüğü.
Bu
Kurul yılda en az bir kez Rektörün çağrısı üzerine toplanır. Danışma Kurulu
toplantılarına uluslararası kuruluşların yükseköğretim ile ilgili birimlerinden
ve yurtdışındaki yükseköğretim kurumlarından oy hakkı olmaksızın temsilciler
çağrılabilir. Danışma Kurulunun çalışma usul ve esasları yönetmelikle
belirlenir.
Yükseköğretim
Kurulunun belirlediği eğitim öğretimin niteliğine ilişkin asgari kriterlerin
yerine getirilmesi kaydıyla bölüm, anabilim dalı, bilim dalı veya araştırma
merkezleri ile lisans ve lisansüstü diploma programı açmaya, bu programların
kontenjanlarını belirlemeye ve akademik kadroların ilanına Üniversite Yönetim
Kurulu yetkilidir. Üniversite, Yurtdışı Türkler ve Akraba Toplulukları
Başkanlığı tarafından yurtdışından burslu olarak kabul edilen öğrencileri kendi
birimlerine yerleştirir. Gerektiği durumlarda bu öğrencilerin diğer
üniversitelere yerleştirilmelerini sağlamak üzere Üniversite bu üniversiteler
ile protokoller yapabilir. Üniversite Türkçe dışındaki dillerde program açma,
yabancı yükseköğretim kurumları ile ortak program yürütme de dahil olmak üzere
yurtdışındaki yükseköğretim kurumlarıyla her türlü işbirliğine dair protokoller
ve anlaşmalar yapabilir. Üniversite Yönetim Kurulunun teklifi ve Bakanlar
Kurulu kararı ile yurtiçinde ve yurtdışında fakülte, enstitü, yüksekokul ve benzeri
birimler kurulabilir. Yurtdışında eğitim yapılabilmesi, bu birimlerde
yurtiçinden görevlendirilecek öğretim elemanları ile idari personelin ve
sözleşmeli olarak mahallinden temin edilecek öğretim elemanları ile idari
personelin niteliği, sayısı, görev süresi ve bunlara ödenecek ücretler ile
diğer usul ve esaslar Maliye Bakanlığının uygun görüşü üzerine Üniversite
Yönetim Kurulu tarafından belirlenir.
Bu
Kanunun yürürlüğe girdiği tarihten itibaren bir yıl içinde, Vakfın kuruluşu,
Vakıf resmi senedi ve Vakfın Türk Medeni Kanunu hükümlerine göre tesciline
ilişkin işlemler Vakıflar Genel Müdürlüğü tarafından takip edilmek ve
sonuçlandırılmak üzere, Türkiye Uluslararası İslam, Bilim ve Teknoloji
Üniversitesini Güçlendirme Vakfı kurulur. Vakfın temel amacı, Türkiye
Uluslararası İslam, Bilim ve Teknoloji Üniversitesini desteklemektir. Vakfın
organları; Mütevelli Heyet, Yönetim Kurulu ve Denetleme Kuruludur. Maliye
Bakanı, Dışişleri Bakanı ve Milli Eğitim Bakanı ile orta, lise ve yükseköğretim
öğrencilerini burs ve yurt temini ile desteklemek üzere kurulan kamu yararına
faaliyet gösteren dernekler ile vergi muafiyeti tanınan vakıflardan Bakanlar
Kurulu tarafından belirlenen beş dernek veya vakıf Vakfın kurucularını
oluşturur. Vakfın kuruluşuna katılan kişi ve tüzel kişi temsilcileri Vakfın
Mütevelli Heyetini oluşturur.
Vakfın
gelirleri şunlardır:
a)
Vakfın yapacağı hizmetler karşılığında alınacak ücretler.
b)
Her türlü yardım ve bağışlar.
c)
Vakfa ait taşınmazların gelirleri. 
ç)
Diğer gelirler.
Vakıf;
a)
Kurumlar vergisinden (iktisadî işletmeler hariç),
b)
Yapılacak bağış ve yardımlar sebebiyle veraset ve intikal vergisinden,
c)
Her türlü muameleler dolayısıyla düzenlenen kağıtlar ve yapılan işlemlere
ilişkin damga vergisi ve harçtan, 
muaftır.
Vakfa
yapılacak bağış ve yardımlar gelir ve kurumlar vergisi matrahından
indirilebilir. Vakıf, Bakanlar Kurulunca vergi muafiyeti tanınan vakıflara
diğer kanunlarla tanınan vergi ve harç istisnalarından yararlanır.
Vakfın
talebi üzerine Maliye Bakanlığı tarafından Hazinenin özel mülkiyetinde veya
Devletin hüküm ve tasarrufu altındaki taşınmazlar üzerinde, gelir getirici
kullanımlar dahil kuruluş amaçlarını desteklemek üzere Vakıf lehine 49 yıla
kadar bağımsız ve sürekli nitelikli bedelsiz irtifak hakkı tesis edilebilir
veya kullanım izni verilebilir.
Bu
maddenin yürürlüğe girdiği tarihten itibaren bir ay içinde Vakfın kuruluş
işlemlerinde kullanılmak ve kalanı kuruluş tamamlandıktan sonra Vakfa
aktarılmak üzere Maliye Bakanlığı bütçesinin yedek ödenek tertibinden on milyon
Türk Lirası Vakıflar Genel Müdürlüğü bütçesine aktarılır.
Türkiye
Uluslararası İslam, Bilim ve Teknoloji Üniversitesini Güçlendirme Vakfı okul
öncesi eğitim, ilköğretim, ortaöğretim, lise düzeyinde özel eğitim okulları
açabilir. Söz konusu okulların açılması, eğitim faaliyetlerinin yürütülmesi,
denetimi ve diğer hususlar Milli Eğitim Bakanlığı ile Türkiye Uluslararası
İslam, Bilim ve Teknoloji Üniversitesini Güçlendirme Vakfı tarafından
müştereken belirlenir."
BAŞKAN – Madde
üzerinde Milliyetçi Hareket Partisi Grubu adına söz isteyen Mustafa Erdem,
Ankara Milletvekili. 
Buyurun Sayın
Erdem. (MHP sıralarından alkışlar)
MHP GRUBU ADINA
MUSTAFA ERDEM (Ankara) – Teşekkür ederim Sayın Başkan.
654 sıra sayılı
Kanun Tasarısı’nın 1’inci maddesi üzerine Milliyetçi Hareket Partisi Grubu
adına söz almış bulunuyorum. Hepinizi saygıyla selamlıyorum.
Değerli
milletvekilleri, bugün, belki de Meclis, tarihinin en hızlı üniversite kurma
gününü yaşıyor. Resmî, özel veya vakıf üniversiteleri bugün sizlerin
katkılarıyla ülkemizin hizmetine sunuluyor. Şu anda da 654 sıra sayılı Yasa
Tasarısı’nın 1’inci maddesine göre birilerine göre devlet, birilerine göre de
bir vakıf üniversitesi daha kuruyoruz. Yani, bu, öyle bir üniversite ki
TÜRGEV’in havuz dışındaki bir uygulaması olarak da dikkatlerinize sunulabilir.
Orada iş adamları bir şekilde paralarını buraya topluyor veya müteahhitlerden
birtakım haraçlar alınarak TÜRGEV oluşturuluyor ve buna istinaden bir havuz
meydana gelip bir üniversite kuruluyordu. Şimdi de devlet imkânlarından, sağdan
soldan toplanan paralarla vakıf üniversitesi niteliğinde yeni bir devlet
üniversitesi daha açılıyor.
Şimdi,
bu üniversitenin nasıl açıldığı önemlidir; işlevi, adı, misyonu, fonksiyonu
elbette önemlidir ama bunları söylemeden önce ülkemizin üniversite gerçeğini
görmek, üniversitelerimizin uluslararası alanda başarısını test etmek, orada
yetişen yavrularımızın istikbalini garanti etmek veya onlar hakkında birtakım
fikirler imal etmek, herhâlde, bu milletin mensubu olan sizlerin ve doğal
olarak da hepimizin görev ve sorumluluğundadır diye düşünüyorum. Buradan
ısrarla söyledim sizlere “Kemalât kem âlât ile olmaz.” diye. Üniversiteleri
şekilsel olarak kurabilirsiniz ama hocası yok bir üniversite ne kadar verimli
olur? Veya üniversitelere birtakım insanları eş, dost, yandaş vesaire hoca
olarak tayin edebilirsiniz; o zaman, talebesi yok üniversite ne kadar verimli
olur? Hoca olur, talebe olur ama buna mukabil müfredatı işe yaramaz.
Şimdi,
bir ilahiyat fakültesi hocası olarak, fakültenin talebeliğinden üniversite hocası
olarak bu şerefli Meclise geldiğimiz güne kadar bir tespitimi sizinle paylaşmak
istiyorum. Her gün müfredat değişir, her gün program değişir, her gün
derslerin, bölümlerin adı değişir ve siz bunun sonucunda da bu memleketteki
yetişen insanların dünya ve ahiret saadetini temin edecek düzgün bir ilahiyatçı
çıkmasını beklersiniz. Şimdi, şu anda icra edilecek olan fakülteler de aynı
şekilde olacak. Adına “İslam” derseniz bu İslam olmaz; İslam’ı yaşatabilecek,
İslam’ı öğretebilecek bir fakülte kurulursa ancak burası fakülte olur.
Size bir şey
söylüyorum: Bakın, bizim eskiden ne fakültemiz vardı ne üniversitemiz vardı ne
profesörümüz vardı ama Türk milleti Müslüman olduğu zaman ne Allah’ı görmüş ne
Peygamber’i görmüştü. Orta Asya’nın steplerinde veya Tanrı Dağlarının ötesinde,
icatların ihtiyaçlardan doğacağı felsefesiyle, iyi bir Müslüman olabilmek için
feraiz hukukunu tespit etme adına matematik bilimini geliştirdi, yöneldiği
kıbleyi tespit etme adına astronomiyi, hangi kıbleye yöneleceği hususunda coğrafyayı.
Yani, şunu ifade etmeye çalışıyorum: Onlar inandıklarıyla sosyal hayatı
bütünleştirdiler, adam gibi adam olarak yaşayabilmek için bilimi, teknolojiyi
insanlığın hizmetine, aynı zamanda inandıkları kutsal değerin hizmetine
sundular. 
Şimdi, onlardan
sonra bin sene geçti ve şu anda 21’inci asrın modern Türkiye’sinde üniversite
kurarak övünen sizlerin, dikkatlerinize bir hususu arz etmek istiyorum: Çok
yakın geçmişe kadar “Suudi Arabistan’da hilal görülmüş, oruca başlayalım.”,
“Araplarda ay görülmüş, bayram yapalım.” diyenlerin dinleri konusunda çıplak
göze itibar ederken canları konusunda, ne hikmetse, hep hassas, gelişmiş
teknolojik aletleri aramaları insanlık adına, bilim adına ve İslam adına bir
garabet değil midir? 
O zaman, değerli
milletvekilleri, şekilsel olarak binayı yapmak bir anlam ifade etmiyor;
birilerine bir imkân hazırlamak, bir istihdam yaratmak veya birilerine bir rant
sağlamak Müslümanca bir tavır olmuyor. O zaman, bize düşen hadise önce Allah
korkusuna sahip olmak, sonra da Allah’ın emaneti olan yavrularımızın geleceğine
hizmet edecek kurumsal kimlikleri yerine getirmek mecburiyetidir. 
Şimdi, bakınız,
üniversiteler kuruluyor, az önce Sayın Bakanımız da işaret ettiler, Sayın
Komisyon Başkanımız da sayılarını verdiler; şu kadar üniversite, şu kadar
talebe… Hocası yok üniversiteyi ne yapalım biz? 
MUHYETTİN AKSAK
(Erzurum) – Hoca yetiştirelim. 
MUSTAFA ERDEM
(Devamla) – Nasıl yetiştireceksiniz? 
MUHYETTİN AKSAK
(Erzurum) – Yetişmiş hocalar var, kadro bulamıyorlar, onlara kadro yok. 
MUSTAFA ERDEM
(Devamla) – Beyler, şu anda, bakın, sizin içinizden çok değerli milletvekilleri
kendi yörelerine yapılan devlet imkânlarıyla kimlere nasıl rant sağlandığını
çok iyi bilirler. (AK PARTİ sıralarından gürültüler) 
MUHYETTİN AKSAK
(Erzurum) – Yok öyle bir şey ya! 
MUSTAFA ERDEM
(Devamla) – Para işini ben sizin kadar bilmem. Hocam, ne olursunuz polemiğe
girmeyin, altında kalırsınız. Üniversite açmayı birilerine müteahhitlik hizmeti
olarak görenler yarın hesabını nasıl verecekler? (AK PARTİ sıralarından gürültüler)

RECEP ÖZEL
(Isparta) – Öyle bir şey yok ya! 
MUSTAFA ERDEM
(Devamla) – Nasıl vereceksiniz onu? Dikkat edin, üniversiteleri sırf birilerine
istihdam alanı oluşturmak için açanlar yarın huzuruilahide bunun hesabını nasıl
verecekler? 
MUHYETTİN AKSAK
(Erzurum) – Peki, böyle bir şey yoksa karşı çıkanlar nasıl verecekler? 
MUSTAFA ERDEM
(Devamla) – Değerli milletvekilleri, burada üzerinde durulması gereken başka
bir hususa daha dikkatlerinizi çekmek istiyorum. Bizim üniversitelerimizin, şu
veya bu şekilde, uluslararası arenada kendisini test etmekten başka çaresi
yoktur. Bunun için de sağdan soldan talebe gelmesi, sağdan soldan bilim
adamının kabul edilmesi en doğal hakkınızdır. Ama, biz kendi bilim adamlarımızı
ne kadar değerlendirebiliyoruz, üniversiteler olarak bilime nasıl müdahale
ediyoruz, bir örnek vereyim size: Sizler Ankara Üniversitesi İlahiyat
Fakültesini çok iyi biliyorsunuz. Orada da çok saygın bilim adamları var ve
elhamdülillah bunların hepsi de bu ülkenin yetiştirdiği Müslüman insanlar. Üniversitenin
özgür elemanları rektörlüğün talebi doğrultusunda müstakbel dekanlarını
seçiyorlar ve üniversitenin rektörü de YÖK’e bunu bildiriyor ama ne hikmetse
YÖK’ten birileri -kendileri gibi inanmadığını düşünmüş olabilirler veya
kendileriyle birtakım paylaşımları yapamayacağına inanmış olabilirler- rektöre
dayatır, der ki: “Efendim, siz falanı filanı bu sıradan çıkarın, falanı filanı
tekrar oraya koymak suretiyle bizim dekan olarak atamamıza imkân verin.” Nerede
kaldı ahlak, nerede kaldı insaf, nerede kaldı İslam, nerede kaldı Müslümanca
yaşamak? Peki, böyle bilim olur mu?
Beyler, bir
başka hususa daha dikkatinizi çekmek istiyorum: Bugün, YÖK, uluslararası alanda
üniversitenin kalitesini yükseltmekle meşgul olması lazımgelirken
üniversitelerin fakültelerine müdahale etme hakkını nereden buluyor? Şimdi,
biz, üniversite hocasıyız; programlarımızı kendilerimiz hazırlamak ve
talebelerimizin ihtiyacı, ülkemizin ihtiyacı, ilgili bilim alanımızın ihtiyacı
istikametinde bunları servis etmek durumundayız ama yukarıda birisi kendisine
uygun gelmediği, kendi zihniyetine münasip düşmediği için oraya müdahale etme
hakkını nereden bulur ve nasıl utanmadan, sıkılmadan buna müdahale eder? Hem
yasalar üniversite hocalarına kendi alanlarıyla ilgili en azından yüzde 30 nispetinde
bir program hazırlama imkânı verecek hem de başında herhangi bir yetkiyi
kullanmak suretiyle onu mağdur duruma düşürecek. Buna akıl, buna vicdan, buna
insaf müsaade eder mi? O zaman ne oluyor biliyor musunuz? İlahiyat fakülteleri
bundan bin sene öncesinin de gerisinde bir medrese bile olamıyor çünkü bugün
hangi projeyi, yarın hangi projeyi bilemeyecek kadar saf ve bilimin de
gerisinde bir durum ortaya çıkıyor. 
Sizleri insanlık
adına, İslam adına, Allah adına hayırlı hizmetler yapmaya davet ediyor, açılan
üniversitelerin hayırlara vesile olmasını Cenabıhak’tan niyaz ediyorum. (MHP
sıralarından alkışlar)
RECEP ÖZEL
(Isparta) – Yapıyoruz elhamdülillah hocam, Allah size de nasip etsin. 
BAŞKAN – Madde
üzerinde Cumhuriyet Halk Partisi Grubu adına söz isteyen Ali Haydar Öner,
Isparta Milletvekili. 
Buyurun
Sayın Öner. (CHP sıralarından alkışlar)
CHP
GRUBU ADINA ALİ HAYDAR ÖNER (Isparta) – Sayın Başkan, değerli milletvekilleri;
gecenin bu saatinde üniversite kurmak gibi çok hayırlı bir işle iştigal
ediyoruz. 
Türkiye
Uluslararası İslam, Bilim ve Teknoloji Üniversitesi ile TÜRGEV’in kurduğu İbn
Haldun Üniversitesi bu akşamın konuları arasında. Üç ayrı üniversiteyle ilgili
teklif de daha önceki oturumda yasalaşmıştı. 
Değerli
arkadaşlar, Türkiye Uluslararası İslam, Bilim ve Teknoloji Üniversitesi
bünyesinde sosyal ve beşerî bilimler fakültesi, hukuk fakültesi, siyasal
bilgiler fakültesi, İslami bilimler fakültesi, tıp fakültesi, mühendislik ve
mimarlık fakültesi, bilgisayar ve bilişim fakültesi ile sosyal bilimler, fen
bilimleri, sağlık bilimleri enstitüleri kurulacak. Bu üniversiteye atanan
rektör beş yıllığına atanacak. Bu üniversite o kadar imtiyazlı bir üniversite
ki üniversitenin kuruluşuyla birlikte vakıf da kurulacak, üniversite
güçlendirme vakfı. 
Anadolu’nun
değişik yerlerinde görev yaptık. İllerimize üniversite kazandırmak için ya da
illerimizde kurulu üniversiteler için zaman zaman vakıfların mütevelli heyet
başkanlığını da yaptık. Bu örnek niye ayrıcalıklı bir örnek? Bu örneğin
yaygınlaştırılması düşünülüyor mu? Çünkü, diğer vakıflar üniversiteyi
desteklemek için binbir güçlükle uğraşırken bu üniversiteye, kendiliğinden,
Maliye Bakanlığınca ilk aşamada 10 milyon lira aktarılıyor.
Ayrıca, bu üniversite
için bir de Danışma Kurulu kuruluyor. Danışma Kurulunda Millî Eğitim Bakanlığı
temsilcisi, Dışişleri Bakanlığı temsilcisi, YÖK temsilcisi, Diyanet temsilcisi,
Yurtdışı Türkler ve Akraba Topluluklar temsilcisi, TÜBİTAK temsilcisi, TİKA
temsilcisi, Avrupa Birliği Eğitim ve Gençlik Programları Merkezi temsilcisi…
ALİ
SERİNDAG (Gaziantep) - Sayın Başkan, zaman biraz sorunlu galiba, yirmi dakika.
ALİ
HAYDAR ÖNER (Devamla) – Zaman yirmi dakika mı Sayın Başkanım?
BAŞKAN
– Sayın Öner, yanlış verildi, on dakika, onuncu dakikada kapatacağız.
ALİ
HAYDAR ÖNER (Devamla) – Sayın Başkanım, yanıltılmış oluyorum. Zamanı ona göre
kullanacağız efendim.
BAŞKAN
– Peki, indiriyoruz efendim yedi dakikaya.
ALİ
HAYDAR ÖNER (Devamla) – …Yüksek Öğrenim Kredi ve Yurtlar Kurumu temsilcisi gibi
kamu kurumlarından temsilciler atanacak ve yılda en az 1 kez toplanacaklar.
Hani özerk üniversite, hani üniversitelerin özerkliği? 
Şimdi,
bu üniversite kurulacak, bu üniversitedeki Millî Eğitim Bakanlığı temsilcisi ya
da Dışişleri Bakanlığı temsilcisi Hükûmet kararlarına aykırı bir yaklaşım
sergileyecek, böyle bir şey mümkün mü? Son dönemde örneklerine sıkça
rastladığımız Diyanet İşleri Başkanı Sayın Mehmet Görmez’in görmezden geldiği
bir sürü hukuk dışı, yasa dışı olaylar var. Ya da Diyanet temsilcisi
görmezliklerine, duymazlıklarına devam mı edecek yoksa “İslam” adını taşıyan
bir üniversitede İslami anlayışına ters düşen uygulamalara karşı çıkma
cesaretini gösterecek mi? Söz gelişi “İlim Çin’de de olsa tahsil ediniz.” diyen
bir anlayışla, riyadan, kibirden uzak yaklaşımlar sergilenecek mi? Kebâire,
sagaire giren durumlarla ilgili neler söylenecek? Kul hakkı yemeyen, kul hakkı
yedirmeyen; kul hakkı yiyeni, yedireni sorgulayan, yargılayan nesiller
yetiştirilecek midir? Sorgulama, yargılama cesareti olan savcılar, yargıçlar,
milletvekilleri yetiştiren bir üniversite olmasını bekliyoruz. Ettiği yemine
sadık kalan milletvekilleri, bakanlar, başbakanlar, cumhurbaşkanları, askerler,
memurlar yetiştiren bir üniversite olmalı. Hükûmetin yanlışlarını görmezlikten,
duymazlıktan gelen Diyanet temsilcisi, hukuk fakültesi için “Yolsuzluk
hırsızlık değildir.” tarzında bir uyduruk fetva verecek mi? YÖK zulümlere karşı
suskun kalmaktan vaz mı geçecek?
Değerli
arkadaşlar, Üniversite Güçlendirme Vakfı imtiyazlı bir başlangıç yaptığı gibi,
bazı vergilerden de muaf; kurumlar vergisinden muaf -iktisadi işletmeler
dışında- veraset ve intikal vergisinden muaf, damga vergisi ve harçlardan muaf.
Ben 24’üncü
Dönem İkinci Yasama Yılında -çünkü Birinci Yasama Yılı başladığı gibi bitti-
Millî Eğitim, Kültür, Gençlik ve Spor Komisyonu üyesiydim. O dönemden kalan iyi
anılarım yok. Şimdiki Sayın Bakan o zaman Millî Eğitim, Kültür, Gençlik ve Spor
Komisyonunun Başkanıydı. 4+4+4’le ilgili yasa çalışmaları sırasında ilk 6 madde
altı günde geçti, sonra ne olduysa yarım saatte 21 madde geçirildi. O 21 madde
geçirilirken Komisyon üyeleri olarak buradayız diyorduk, yok sayıldık. Öyle
değil mi Sayın Bakan?
MİLLÎ EĞİTİM
BAKANI NABİ AVCI (Eskişehir) – Öyle değil.
ALİ HAYDAR ÖNER
(Devamla) – Öyle efendim. Delilleriyle, belgeleriyle ispatımız var, dokümanlarıyla
ispatımız var. 
MİLLÎ EĞİTİM
BAKANI NABİ AVCI (Eskişehir) – Hayır, öyle değil. 
ALİ HAYDAR ÖNER
(Devamla) - Size takdim ettik, Başkanlığa takdim ettik, Hükûmete takdim ettik,
Hükûmete de sarı kart gösterdik.
MİLLÎ EĞİTİM
BAKANI NABİ AVCI (Eskişehir) – Anayasa Mahkemesine gittiniz, gereken cevabı da
oradan aldınız. 
ALİ HAYDAR ÖNER
(Devamla) – Hafızanız sizi yanıltıyor. Ben bunu ispatlamaya hazırım.
İspatlayamazsam ben milletvekilliğinden istifa ediyorum, siz de Bakanlıktan
istifa edecek misiniz?
OSMAN AŞKIN BAK
(İstanbul) – Zaten süren bitti.
MİLLÎ EĞİTİM
BAKANI NABİ AVCI (Eskişehir) – Bu klişeler bana çalışmaz.
ALİ HAYDAR ÖNER
(Devamla) – Buna cesaretiniz var mı? Varsa göstereceğiz.
MİLLÎ EĞİTİM
BAKANI NABİ AVCI (Eskişehir) – Anayasa Mahkemesine gittiniz, cevabı aldınız. 
ALİ HAYDAR ÖNER
(Devamla) - Yarım saatte 21 madde nasıl geçiyor Sayın Bakan? Herkesin
bildiğini, Allah’ın bildiğini, İslam üniversitesi kurarken kuldan nasıl
saklıyorsunuz?
OSMAN AŞKIN BAK
(İstanbul) – Ya, zaten süren bitti ya.
ALİ HAYDAR ÖNER
(Devamla) – Öyle mi? Sana ne? Sen sadece dinlemekle mükellefsin.
OSMAN AŞKIN BAK
(İstanbul) – Tabii, süren bitti, sakin ol ya, sakin ol. Yasalaştı o, geçti,
yanlış hatırlıyorsun.
ALİ HAYDAR ÖNER
(Devamla) – O dönemde bazı vakıflar üniversiteler kurdular. Üniversite kurarken
küçük bir arsa veya araziye, birkaç küçük yapıyla, küçük meblağlı paralarla
üniversite kurma girişiminde bulundular. Sayın Komisyon Başkanı Nabi Avcı Millî
Eğitim Bakanı olduktan sonra bilim, sanayi ve teknoloji ile hissiyattan sorumlu
Sayın Bakanımız Fikri Işık Millî Eğitim Komisyonu Başkanlığına geldi.
(Mikrofon
otomatik cihaz tarafından kapatıldı) 
BAŞKAN – Sayın
Öner, sözlerinizi tamamlayın lütfen.
Buyurun.
ALİ HAYDAR ÖNER
(Devamla) – Efendim, sizin hatalarınızın faturasını ben ödeyecek değilim. 
BAŞKAN –
Efendim, fazlasıyla verdik, on iki dakika konuştunuz. “Sözlerinizi tamamlayın
dedim.” efendim.
ALİ HAYDAR ÖNER
(Devamla) – Efendim, yirmi dakika… 
BAŞKAN – Lütfen
Sayın Öner, sözlerinizi tamamlayın. Bir dakika süre veriyorum. 
ALİ HAYDAR ÖNER
(Devamla) – Ben konuşma süremi ona göre ayarlıyorum efendim.
RECEP ÖZEL
(Isparta) – Doymaz bunlar, ver ver doymaz!
BAŞKAN – Yanlış
yapıldığını söyledik yani.
ALİ HAYDAR ÖNER
(Devamla) – O tıp fakültesinden yetişen doktorun hastası ölür, oradaki
mühendislik fakültesinden yetişen mühendisin yaptığı köprü, yaptığı bina
yıkılır çünkü 10 milyon liraya bir ilkokul çevrilemez. 
O bakımdan, bu
üniversite on ikiye beş kala niçin kuruluyor? Maksat hizmet midir; mevki,
makam, kadro yaratmak mıdır? (1) sayılı cetvelle 3.320, genel kadroyla da 1.070
kadro veriliyor, ayrıca 22 kadro olmak üzere 4.412 kadro ihdas ediliyor. 
Kaçak sarayda
mukim bir ailenin fertleri için üniversite kurulamaz, emekli parlamenterler
için üniversite kurulamaz. Üniversiteler bilime, insanlığa hizmet için kurulur.
Bilim ve insanlık için üniversite kuranlara saygılar sunarım. (CHP sıralarından
alkışlar)
BAŞKAN –
Halkların Demokratik Partisi Grubu adına söz isteyen Adil Zozani, Hakkâri
Milletvekili.
Buyurun.
HDP GRUBU ADINA
ADİL ZOZANİ (Hakkâri) – Teşekkür ederim Sayın Başkan.
Değerli
milletvekilleri, 1’inci madde üzerine ben de söz almış bulunuyorum. Hepinizi
saygıyla selamlıyorum.
Ancak, Sayın
Bakana sormak istiyorum: Bu kuracağınız üniversitenin tabi olacağı yasa hangisidir?

MİLLÎ EĞİTİM
BAKANI NABİ AVCI (Eskişehir) – Bu yasa, çıkaracağımız bu yasa.
ADİL ZOZANİ
(Devamla) – Bakın, buruda kurulan Türkiye Uluslararası İslam, Bilim ve
Teknoloji Üniversitesi hangi yasaya tabi? YÖK Yasası’na tabi değil.
MİLLÎ EĞİTİM
BAKANI NABİ AVCI (Eskişehir) – Bu çıkaracağımız yasaya tabi.
ADİL ZOZANİ
(Devamla) – Bakın, YÖK Yasası’na tabi değil ama hangi kurallarla yöneteceksiniz
bu üniversiteyi? YÖK kurallarıyla yani devlet üniversitesi kurallarıyla
yönetilmeyecek, vakıf üniversitesi kurallarıyla yönetilmeyecek, neyle
yönetileceği belli değil. Üç başlı bir yönetim mekanizması öneriyorsunuz. Bir,
yasal olarak olması zorunlu olan bir yönetimi olacak. İki, Danışma Kurulu
olacak. Üç, Mütevelli Heyeti olacak. Kim söz sahibi, kim söz sahibi burada?
Belli değil, belli değil burada. 
Hadi onu da
geçelim, Danışma Kurulunu koydunuz buraya. Ya, bir Bakanlık bütün
teşkilatlarıyla birlikte Danışma Kurulunda yer alabilir mi? Millî Eğitim
Bakanlığının 81 ildeki bütün teşkilatları bu Danışma Kurulunun üyesi. 
RECEP ÖZEL
(Isparta) – Öyle bir şey yok. 
ADİL ZOZANİ
(Devamla) – Siz okuyun o zaman. O zaman, yasa nasıl yapılır bir bakın, bir
yerlere danışın. Evet, böyle bir şey olmaz, ben de biliyorum ama bir yere
danışın. “Millî Eğitim Bakanlığı” diye yasaya koyduğunuz zaman bir bütün olarak
bütün Bakanlığın teşkilatları bu üniversitenin Danışma Kurulu üyesi ya.
RECEP ÖZEL
(Isparta) – Okusana, bir daha oku.
MİLLÎ EĞİTİM
BAKANI NABİ AVCI (Eskişehir) – Üst paragrafta yazıyor.
ADİL ZOZANİ
(Devamla) – Ya, bir okuyun en alt paragrafı: “Bu Kurul yılda en az bir kez
Rektörün çağrısı üzerine toplanır. Danışma Kurulu toplantılarına uluslararası
kuruluşların yükseköğretim ile ilgili birimlerinden ve yurtdışındaki
yükseköğretim kurumlarından oy hakkı olmaksızın temsilciler çağrılabilir.” Bu
kadar keyfiyet olmaz ya. 
Onu geçtim,
Dışişleri Bakanlığı komple üye, komple Danışma Kurulu üyesi. İfadeler bu
şekilde kullanılmaz bir kanun tasarısında ya. Sayın Bakan, bir kanun…
RECEP ÖZEL
(Isparta) – Millî Eğitim Bakanlığını bir kişi temsilen ya.
OSMAN AŞKIN BAK
(İstanbul) – Temsilen.
ADİL ZOZANİ
(Devamla) – Bakın, nerede diyor…
RECEP ÖZEL
(Isparta) – Millî Eğitim Bakanlığını temsilen bir kişi ya.
ADİL ZOZANİ
(Devamla) – Şimdi, bakın, biz daha önce de bu yasaları yaptık, çok tartışma konusu
oldu. Ayrıca, siz yanlış bir komisyonda bunu tartıştığınız için ayrıntılarına
dikkat etmemişsiniz ya. 
RECEP ÖZEL
(Isparta) – Ya, bunda bir şey yok ya, sen yanlış biliyorsun.
ADİL ZOZANİ
(Devamla) – Sen bir yerden temsilciyi bul, “temsilci” ifadesini bul…
RECEP ÖZEL
(Isparta) – Millî Eğitim Bakanlığından bütün personel…
ADİL ZOZANİ
(Devamla) – Bakın, bir yerde “temsilci” ifadesini bul… Ya bakın, bu kadar
gelişigüzel, bu kadar… 
RECEP ÖZEL
(Isparta) – Böyle bir şey değil o, yanlış biliyorsun.
ADİL ZOZANİ
(Devamla) – Kafasından “temsilci” diyor ya, yasa metninde bir yerde “temsilci”
geçiyor mu? Geçmiyor. O zaman Dışişleri Bakanlığı, Yükseköğretim Kurulu
Başkanlığı… Başkanlık kaç kişiden oluşuyor ya? Bu kadar geniş bir Danışma
Kurulu herhâlde dünyanın hiçbir yerinde yok -diğerlerinin hepsini saymıyorum-
Türkiye’nin tamamı…
ALİ HAYDAR ÖNER
(Isparta) – Emirle hareket eden Danışma Kurulu ya, emirle hareket eden.
RECEP ÖZEL
(Isparta) – 9 kişi, 9 kişi ya.
ADİL ZOZANİ
(Devamla) – …neredeyse bakın, herkes bu vakfın, bu üniversitenin Danışma Kurulu
üyesi bir şekilde. Benim çocuğum Ankara’da ilkokula gidiyor, üniversiteye
gidiyor, liseye gidiyor. Öğrenci velisiyim, dolaylı olarak Millî Eğitimle bir
ilişiğim vardır, pekâlâ ben de bu Danışma Kurulunun üyesi olabilirim ya. Böyle
bir yasa yapma tekniği olabilir mi ya? Ya, olur da bu kadarı olmaz, bu kadarı
da fazla. Böyle bir yasama tekniği söz konusu olabilir mi ya? Yoksa bir önce
üniversitelerin kuruluşlarında bakın, orada belirlenmiş ne şekilde olacağı. 
İkinci önemli husus:
Bakın, son bir ayda İstanbul’a kuracağınız 4’üncü üniversite. Bunlarla birlikte
İstanbul’da kuracağımız 4’üncü üniversite. Bunlar hariç, İstanbul’da kaç
üniversite var? 9 devlet üniversitesi, 40 vakıf üniversitesi, ayrıca 6 tane de
yükseköğretim kurumu var, meslek yüksekokulu var. Anayasa’nın 130’uncu maddesi
şunu söylüyor: “Bu kanun -bu kanundan kastı bu maddede Yükseköğretim Kurulu
Kanunu’dur- üniversitelerin yurt sathına dengeli dağıtımını gözetir.” Bu, amir
bir hükümdür. İstanbul’a 55 tane üniversite kuruyorsunuz, Allah’tan reva mı ya,
Türkiye İstanbul’dan ibaret mi ya? Türkiye’nin başka bir yerine bu üniversite
kurulamaz mı? Konya’ya kurulamaz mıydı, İzmir’e kurulamaz mıydı, Antalya’ya
kurulamaz mıydı, Adana’ya kurulamaz mıydı bu üniversite? Niye illa İstanbul?
İstanbul’un ne ayrıcalığı var? 
OSMAN AŞKIN BAK
(İstanbul) – Antalya’ya da kuruldu bugün.
BAYRAM ÖZÇELİK
(Burdur) – İki tane.
OSMAN AŞKIN BAK
(İstanbul) – Antalya’ya da kuruldu. 185 üniversite oldu. 
RECEP ÖZEL
(Isparta) – İlçede de kuruldu. Alanya’ya kuruldu, Bandırma’ya kuruldu, Tarsus’a
kuruldu.
BAYRAM ÖZÇELİK
(Burdur) – Serik’e kuruldu.
ADİL ZOZANİ
(Devamla) – Yani, içinden bir Antalya’yı buldun Allah’a şükür. 
OSMAN AŞKIN BAK
(İstanbul) – Olur mu canım, daha önce de kuruldu. 
ADİL ZOZANİ
(Devamla) – İçinden birisi...
OSMAN AŞKIN BAK
(İstanbul) – İskenderun’a da kuruldu.
TÜLAY KAYNARCA
(İstanbul) – Hatay...
ADİL ZOZANİ
(Devamla) – Konya’ya kuraydın. Mevlâna’nın memleketine kuraydın bu
üniversiteyi, en layık onlarda kurulur.
RECEP ÖZEL (Isparta)
– Orada da var.
ADİL ZOZANİ
(Devamla) – Biliyorum orada üniversite olduğunu ama İstanbul’a bu kadar
ayrıcalıklı davranmanız doğrusu anlaşılır değil. 
OSMAN AŞKIN BAK
(İstanbul) – İstanbul’un nüfusu kaç?
ADİL ZOZANİ
(Devamla) – Bakın, İstanbul sayenizde yaşanamayacak bir kent durumuna geldi.
İstanbul’u kilitlediniz. Türkiye’yi İstanbul’a bağladınız, bütün düğümleri
İstanbul’a... 
OSMAN AŞKIN BAK
(İstanbul) – Bandırma’ya kuruldu.
ADİL ZOZANİ
(Devamla) – Yapın, şunun şurasında daha yasama döneminin bitimine 3-4 gün var;
bir yasa teklifiyle getirin, İstanbul’u da başkent de yapalım, kurtulun, gidin.
Yapmak istediğiniz şey buysa yapın ama bütün düğümleri, bütün ipleri İstanbul’a
bağlamanız kesinlikle ama kesinlikle doğru bir yaklaşım değildir.
RECEP ÖZEL (Isparta)
– Londra’da kaç üniversite var, Londra’da?
TÜLAY KAYNARCA
(İstanbul) – Boston’da kaç üniversite var?
ADİL ZOZANİ
(Devamla) – Bu, anlaşılabilir bir durum değildir. 
TÜLAY KAYNARCA
(İstanbul) – Keşke olsa, dedik.
ADİL ZOZANİ
(Devamla) – Yapın getirin, “keşke” demeyin ya. Bakın, siz milletvekilisiniz
burada.
TÜLAY KAYNARCA
(İstanbul) – İngiltere’ye bak, Amerika’ya, Boston’a bak. Ne konuştuğunuzu
bilmiyorsunuz.
ADİL ZOZANİ
(Devamla) – Bakın, milletvekilinin iki görevi vardır: Biri yasama, biri
denetlemedir.
RECEP ÖZEL
(Isparta) – Yapıyoruz işte, yapıyoruz.
ADİL ZOZANİ
(Devamla) – Siz milletvekili olarak buradasınız, iktidar partisi milletvekili
olarak buradasınız. Getirin, elinizi kolunuzu bağlayan mı var?
RECEP ÖZEL
(Isparta) – Yapıyoruz işte.
ADİL ZOZANİ
(Devamla) – “Keşke” demeyin ya. Siz “keşke” diyecek noktada değilsiniz.
Yasanızı getirin, “İstanbul başkenttir.” deyin bitsin. 
RECEP ÖZEL
(Isparta) – Öyle bir şey diyen yok ki ya.
ADİL ZOZANİ
(Devamla) – Dedi, dedi “keşke”, “Keşke orada…” 
RECEP ÖZEL (Isparta)
– Öyle bir şey demedi ki o, yanlış anlama.
TÜLAY KAYNARCA
(İstanbul) – Daha çok olsun... 
ADİL ZOZANİ
(Devamla) - O zaman ne dediğinizi bilin. Hayır, o zaman ne dediğinizi bilin. 
OSMAN AŞKIN BAK
(İstanbul) – Üniversite sayısı 185 değil, 250 olsun.
RECEP ÖZEL
(Isparta) – Sen yanlış anlamışsın. 
ADİL ZOZANİ
(Devamla) - İcra makamındasınız, icracısınız, Hükûmetsiniz, getirin,
çoğunluğunuz da var, kanunu yapın, zaten öyle yapmıyor musunuz? Bütün
itirazlara rağmen yapmıyor musunuz? Yapıyorsunuz. E, getirin, niye
getirmiyorsunuz? Her şeyi yapıyorsunuz da buna mı keşke diyorsunuz? 
Her şeye gücünüz
yetiyor, bir buna mı gücünüz yetmiyor “keşke” diyorsunuz? 
TÜLAY KAYNARCA
(İstanbul) – Daha çok olsun, yanlış algılamayın.
ADİL ZOZANİ
(Devamla) - Bakın, böyle bir şeyin arkasına sığınmayın, bu, doğru değil.
Türkiye’nin bazı kentlerinde üniversitelerin tabelaları dağa yazılırken
İstanbul’a 50-60 tane üniversite peş peşe açmanız…
TÜLAY KAYNARCA
(İstanbul) – Ya, az önce İskenderun Hatay’da, Balıkesir ve Antalya’da hayata
geçirdik.
ADİL ZOZANİ
(Devamla) - …bakın, İstanbul’a bu kadar yüklenmeniz doğru değil, yanlıştır. Bu
tarz üniversiteler önemli üniversitelerdir. Adı üstünde bir alan üniversitesi
açıyorsunuz. Din eğitimiyle ya da öğretimiyle, teoloji eğitimiyle ilgili
olacak. Merkez üniversite statüsü kazanacağı için Türkiye’nin herhangi bir
Anadolu kentine bu üniversiteyi kurduğunuz zaman o kentin kalkınmasına büyük
oranda katkı sağlamış olursunuz; bunu yapmıyorsunuz. 
TÜLAY KAYNARCA
(İstanbul) – Bütün illerde var, eskiden yoktu, şimdi bütün illerde var. Kim
yaptı?
ADİL ZOZANİ
(Devamla) - Ya, sayın vekilim, bir sözünüz varsa çıkın burada söyleyin. Nerede
üniversite olduğunu biliyorum yani bazı şey vardı, burada resimler gösterdik.
Siz sözden anlamıyorsunuz diye görsel olarak da size gösterdik. Bütün illerde
üniversite var… 
RECEP ÖZEL
(Isparta) – Hakkâri’de kim kurdu? Hakkâri’de ne zaman kuruldu?
ADİL ZOZANİ
(Devamla) - …ama bazı üniversitelerde üniversite yok ama isimler dağa yazılmış,
resimlerini size gösterdik; bunu yapmayın. Türkiye’de bakın, benim bildiğim,
tespit ettiğim 86 tane ilahiyat fakültesi var, değil mi Sayın Bakanım? 86
ilahiyat fakültesi var, bunların içerisinde 46 tanesinde eğitim yapılabilir
durumdadır, 40 tanesinin de hazırlık aşamasında olduğu söyleniyor. 
Şimdi, 86
ilahiyat fakültesinde yapılacak, yapılmakta olan dinî eğitim yetmiyor da bu
üniversiteyi mi kuruyorsunuz? 
TÜLAY KAYNARCA
(İstanbul) – Olmasın mı istiyorsunuz?
ADİL
ZOZANİ (Devamla) – Maksat ne burada, gerçekten maksat ne? Yani, şu anda yapılan
işlerin tamamı kadük müydü?
RECEP
ÖZEL (Isparta) – Dert anlaşıldı senin, “İslam Bilimleri Üniversitesi kurmayın.”
demek istiyorsun sen. 
ADİL
ZOZANİ (Devamla) – Kurun, Hakkâri’de kuralım. Hodri meydan diyorum, hodri
meydan diyorum. 
(Mikrofon
otomatik cihaz tarafından kapatıldı) 
ADİL
ZOZANİ (Devamla) – Kurun, Hakkâri’de kuralım.
RECEP
ÖZEL (Isparta) – Tamam.
ADİL
ZOZANİ (Devamla) – Van’da kuralım. Ama siz bunu yapmazsınız. Siz bunu
yapmazsınız…
RECEP
ÖZEL (Isparta) – Oraya da kuralım.
ADİL
ZOZANİ (Devamla) – …çünkü Türkiye, cümle âlem, sizin kendinize Müslüman
olduğunuzu biliyor zaten. Hodri meydan diyorum. Bunu Hakkâri’de kuralım. 
TÜLAY
KAYNARCA (İstanbul) – Süreniz bitti, süreniz, hadi…
RECEP
ÖZEL (Isparta) – Oraya da kuralım, doğru. Oraya da bir
Ahmed-i Hani üniversitesi kurarız inşallah. 
BAŞKAN
– Evet, teşekkür ediyorum. 
Soru-cevap
işlemi yapacağız.
Sayın
Işık, buyurun. 
ALİM
IŞIK (Kütahya) – Teşekkür ediyorum Sayın Başkan. 
Sayın
Bakan biraz önce sordum ama herhâlde vakit yetişmediği için cevabı verilmedi.
Bu üniversitelerde kadro bekleyen, doktorasını bitirmiş, doçentlik unvanını
almış ama kadrosu verilmemiş, profesörlük için süresini tamamlamış, tüm
akademik çalışmalarını yapmış ama bir türlü kadrosu verilmeyen öğretim elemanı
sayısı oldukça fazla. Bunların bir an önce atanarak hak ettikleri kadrolara
ulaşmaları konusunda Bakanlığınızca ne gibi çalışmalar yapılmakta?
Bir
diğer konu: Ege Üniversitesi öğrencisi rahmetli Fırat Yavuz Çakıroğlu’nun
katilleri yakalandı mı? Üniversitenin hangi yöneticileri hakkında ne tür bir
işlem başlattınız? Orada ne tür güvenlik sorunları sonucunda bu evladımızı
kaybettik, bu konuda bir bilginiz varsa paylaşırsanız sevinirim. 
Son
soru da: Bilişim teknolojisi öğretmenlerinin kadro talepleri konusunda
Bakanlığınızca nasıl bir çalışma yapılmakta? Bu yıl içerisinde kaç bilişim
teknolojisi öğretmeni ataması düşünülmektedir? Cevaplarsanız sevinirim. 
Teşekkürler.
BAŞKAN
– Sayın Bakan, buyurun.
MİLLÎ
EĞİTİM BAKANI NABİ AVCI (Eskişehir) – Şimdi, YÖK’ten bana verilen bilgiye
göre: Fizik, kimya ve biyoloji ana bilim dallarının dışında profesörlük kadrosu
için bekleyen yok. Yani, üniversitelerin kendi idari prosedürleri itibarıyla
gecikmeler olabilir ama böyle genel bir kadro eksikliği söz konusu değil,
fizik, kimya, biyoloji dışında. 
Diğer
soru neydi?
ALİM IŞIK
(Kütahya) – Ege Üniversitesindeki öğrencinin ölümüyle ilgili üniversite
yöneticilerine bir soruşturma açıldı mı, başlatıldı mı?
MİLLÎ EĞİTİM
BAKANI NABİ AVCI (Eskişehir) – Tabii, soruşturma açıldı da zanlının veya katil
zanlısının yakalandığı konusunda bende kesin bir bilgi yok ama şüphesiz
soruşturma konusu. Emniyet işin üzerinde çalışıyor tabii. 
Onun dışında,
bilişim ve iletişim teknolojileri dersiyle ilgili Talim ve Terbiye Kurulumuzda
bir çalışma var.
ALİM IŞIK
(Kütahya) – Teşekkür ederim. 
BAŞKAN –
Teşekkür ediyorum Sayın Bakan. 
Madde üzerinde
bir adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 654 sıra sayılı Kanun Tasarısının 1 inci maddesinin altıncı fıkrasının
ikinci ve üçüncü cümlelerinin madde metninden çıkarılmasını arz ve teklif
ederiz.
 Mehmet Naci Bostancı  Mehmet
Doğan Kubat  Osman Aşkın Bak 
 Amasya İstanbul
 İstanbul 
 Recep Özel  Ramazan
Can  Sıtkı Güvenç 
 Isparta Kırıkkale Kahramanmaraş
 
 Hacı Bayram Türkoğlu  Zülfü
Demirbağ Tülay Kaynarca
 Hatay  Elâzığ İstanbul
BAŞKAN –
Komisyon önergeye katılıyor mu? 
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) – Uygun
görüşle takdire bırakıyoruz. 
BAŞKAN –
Hükûmet? 
MİLLÎ EĞİTİM
BAKANI NABİ AVCI (Eskişehir) – Katılıyoruz. 
BAŞKAN – Hükûmet
de katılıyor. 
Gerekçeyi
okutuyorum: 
Gerekçe: 
Söz konusu
düzenleme ile tüm burslu öğrencilerin tek bir üniversiteye yerleştirilmesi ve
ihtiyaç halinde yine bu üniversite tarafından diğer üniversitelere dağıtma
yetkisi verilmektedir. Bu çerçevede 180'den fazla üniversitenin dahil olduğu
yükseköğretim sistemi içerisinde kamu kaynaklı bursların tek bir üniversite
tarafından yürütüldüğü algısı oluşmaktadır.
Önergemiz ile
ilgili cümlelerin metinden çıkarılarak bu yanlışlığın düzeltilmesi amaçlanmaktadır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir. 
Kabul edilen
önerge doğrultusunda… 
ADİL ZOZANİ
(Hakkâri) – Sayın Başkan, maddeyi oylamaya sunmadan önce… 
BAŞKAN – Önce… 
ADİL ZOZANİ
(Hakkâri) – Bir şey söyleyeyim Sayın Başkanım. 
Önergeyi
sundunuz ama maddeyi oylamaya sunmadan önce madde metnindeki bir maddi hatanın
düzeltilmesi gerekir. Şimdi, biraz önce kürsüden de ifade ettim… 
BAŞKAN – Sayın
Komisyon, dinliyor musunuz? 
ADİL ZOZANİ
(Hakkâri) – Burada bu üniversitenin Danışma Kurulunda yer alacak temsilcilerin
kimlerden oluşacağına dair bir belirleme yok. Dolayısıyla, biraz önce kürsüden
ifade ettiğim sadece konuşmak için sarf ettiğim sözler değildir.
BAŞKAN –
Dinledik efendim.
ADİL ZOZANİ
(Hakkâri) - Bu maddi hatanın düzeltilmesi gerekir. Maddeyi bu şekilde
oylarsanız ciddi bir maddi hatayla birlikte oylamış olursunuz, dikkatinize
sunmak istedim. 
BAŞKAN – Evet,
teşekkür ediyorum Sayın Zozani.
Sayın Bakan,
açıklama yapacak mısınız?
MİLLÎ EĞİTİM BAKANI
NABİ AVCI (Eskişehir) – Şimdi, iyi oldu Sayın Zozani’nin bu açıklaması çünkü
kürsüdeki anlatımında “Sanki bütün Millî Eğitim Bakanlığı, bütün Dışişleri
Bakanlığı burada temsil edilecekmiş gibi bir algı doğuyor.” demişti. Halbuki
bir üst cümlede -ben de buradan sürekli uyarmak zorunda kaldım- yukarıda diyor
ki: “Üniversite yönetimine üniversitenin faaliyet alanlarıyla ilgili stratejik
planına ilişkin görüş vermek üzere aşağıdaki kurum ve kuruluşların üst
yöneticilerinin katılımıyla Üniversite Danışma Kurulu oluşturulur.” Üst
yöneticilerden birini görevlendirecek Bakan veya Bakanlık.
ADİL ZOZANİ
(Hakkâri) - Ama o zaman ibare koymanız gerekir Sayın Bakan.
YUSUF HALAÇOĞLU
(Kayseri) – Sayın Başkan…
MİLLÎ EĞİTİM
BAKANI NABİ AVCI (Eskişehir) – Üst yöneticinin…
ADİL ZOZANİ
(Hakkâri) – Şimdi, bu maddenin herhangi bir yerinde şöyle bir şey denmiş
olsaydı, “Bir yönetmelikle belirlenir.” ibaresi olmuş olsaydı sizin bu izahınız
yeterli olabilirdi ancak böyle bir belirleme olmadığı için…
MİLLÎ EĞİTİM
BAKANI NABİ AVCI (Eskişehir) – Altında, bakın, Sayın Zozani, en altta da diyor
ki…
ADİL ZOZANİ
(Hakkâri)- Alttaki cümlede de yok Sayın Bakan.
MİLLÎ EĞİTİM
BAKANI NABİ AVCI (Eskişehir) - Bakın, hayır. “Danışma Kurulunun çalışma usul ve
esasları yönetmelikle belirlenir.”
BAŞKAN – Evet,
teşekkür ederim.
Sayın Halaçoğlu,
buyurun.
YUSUF HALAÇOĞLU
(Kayseri) – Sayın Bakan, burada isterseniz bunu şöyle tashih edelim daha düzgün
olacak. “Üst düzey yöneticilerinin…” dediğiniz an müsteşar, müsteşar
yardımcıları hepsi girer. Şimdi, onun yerine “Üst düzey yöneticilerinden bir
temsilcinin katılımıyla…” şeklinde düzeltilirse mesele biter. 
ADİL ZOZANİ
(Hakkâri)- Hayır, Sayın Bakan, bu şekilde bu sorun maddi hatadır.
MİLLÎ EĞİTİM
BAKANI NABİ AVCI (Eskişehir) – Hayır, maddi hata değil. Bakın, burada,
“Danışma Kurulunun çalışma usul ve esasları yönetmelikle belirlenir.”
OSMAN AŞKIN BAK
(İstanbul) - Altında yazıyor hocam.
RECEP ÖZEL
(Isparta) - Sıkıntı yok, problem yok.
YUSUF HALAÇOĞLU
(Kayseri) – Altında yazmıyor ama. 
ADİL ZOZANİ
(Hakkâri) - Hayır efendim, hayır.
BAŞKAN – Evet,
teşekkür ediyorum.
YUSUF HALAÇOĞLU
(Kayseri) – Çalışma başka bir şey, çalışma… Affedersiniz Sayın Başkan. 
Şimdi, çalışma
usul ve esasları ayrı bir mesele, temsil meselesi ayrı bir mesele. Şimdi,
burada “…aşağıdaki kurum ve kuruluşların üst düzey yöneticilerinin
katılımıyla…” dediğiniz andan itibaren oradaki bütün üst düzey yöneticilerinin
katılımı anlamına gelir. Sayın Bakan, anlayın yani, böyle yazıyor. 
RECEP ÖZEL
(Isparta) - Hiç de öyle değil ya.
BAŞKAN – Evet,
teşekkür ediyorum.
YUSUF HALAÇOĞLU
(Kayseri) – Yani bunu…
BAŞKAN -
Tutanaklara geçti efendim söyledikleriniz.
ADİL ZOZANİ
(Hakkâri) - Hayır efendim, madde…
YUSUF HALAÇOĞLU
(Kayseri) - Tutanaklara geçme meselesi değil, doğru çıkması...
BAŞKAN –
Teşekkür ediyorum.
Kabul edilen
önerge doğrultusunda maddeyi oylarınıza sunuyorum: Kabul edenler…
LEVENT GÖK
(Ankara) – Karar yeter sayısı istiyoruz.
BAŞKAN – Karar
yeter sayısı arayacağım.
Kabul edenler…
Kabul etmeyenler… Karar yeter sayısı vardır, madde kabul edilmiştir. 
Birleşime on beş
dakika ara veriyorum. 
Kapanma Saati: 01.53

SEKİZİNCİ OTURUM
Açılma Saati: 02.09
BAŞKAN: Başkan Vekili Sadık YAKUT 
KÂTİP ÜYELER: Mine LÖK BEYAZ (Diyarbakır), Dilek YÜKSEL (Tokat)
-----0-----
BAŞKAN – Sayın
milletvekilleri, Türkiye Büyük Millet Meclisinin 87’nci Birleşiminin Sekizinci
Oturumunu açıyorum.
654 sıra sayılı
Kanun Tasarısı’nın görüşmelerine devam edeceğiz.
Komisyon ve
Hükûmet yerinde. 
2’nci maddeyi
okutuyorum:

MADDE
2- 2809 sayılı Kanuna aşağıdaki madde eklenmiştir. 
"İbn
Haldun Üniversitesi
EK
MADDE 159- İstanbul'da Türkiye Gençlik ve Eğitime Hizmet Vakfı tarafından 2547
sayılı Yükseköğretim Kanununun vakıf yükseköğretim kurumlarına ilişkin
hükümlerine tabi olmak üzere, kamu tüzel kişiliğine sahip İbn Haldun
Üniversitesi adıyla bir vakıf üniversitesi kurulmuştur.
Bu
Üniversite, Rektörlüğe bağlı olarak;
a)
Eğitim Bilimleri Fakültesinden,
b)
İletişim Fakültesinden,
c)
İnsan ve Toplum Bilimleri Fakültesinden, 
ç)
Hukuk Fakültesinden,
d)
Siyasal Bilgiler Fakültesinden,
e)
Sosyal Bilimler Enstitüsünden,
f)
Eğitim Bilimleri Enstitüsünden, 
oluşur.
BAŞKAN – Madde
üzerinde Milliyetçi Hareket Partisi Grubu adına söz isteyen Alim Işık, Kütahya
Milletvekili.
Buyurun Sayın
Işık. (MHP sıralarından alkışlar)
MHP GRUBU ADINA
ALİM IŞIK (Kütahya) – Teşekkür ederim Sayın Başkan. 
Değerli
milletvekilleri, görüşülmekte olan 654 sıra sayılı Kanun Tasarısı’nın 2’nci
maddesi üzerinde Milliyetçi Hareket Partisi Grubu adına söz aldım. Bu vesileyle
yüce Meclisin siz değerli üyelerini saygıyla selamlıyorum. 
Bu kanun
tasarısıyla 3 yeni üniversite kuruluyor; 2’si vakıf üniversitesi, birinin ne
olduğu belirsiz. Biraz önce, 1’inci maddede söz alan değerli konuşmacılar da
ifade ettiler ancak söz konusu 1’inci maddeyle kurulan üniversitenin henüz daha
kurulmamış bir vakfa atıf yapılarak, bir yıl içerisinde kurulacak bir vakfa
devredileceği ve bu vakfa yine Türkiye Cumhuriyeti devleti hazinesinden 10
milyon Türk lirası aktarılacağı yönünde bir maddenin yer alması gerçekten
anlaşılabilir gibi değildir. Hiç olmazsa devlet üniversitesi olarak kurulup,
başka bir kanunla zamanı geldiğinde kurulan vakfa devredilmesi yolu denenmesi
gerekirken böyle bir kanunla Anayasa’ya aykırı bir uygulamanın bu Meclisten
geçmiş olması doğru değildir. Bu uyarıyı yaparak sözlerime başlamak istiyorum. 
2’nci maddeyle
kurulması istenen vakıf üniversitesi, kamuoyunun da çok yakından tanıdığı bir
vakfın üniversitesi olarak kuruluyor. İstanbul’da Türkiye Gençlik ve Eğitime
Hizmet Vakfı yani kısaca TÜRGEV olarak bilinen vakfa ait olacak bu
üniversitenin kuruluşu bu tasarıda yer almaktadır. 
Bugüne kadar
Milliyetçi Hareket Partisi olarak bu yüce Meclise getirilen tüm üniversite
tekliflerine olumlu baktık ancak şimdiye kadar çok sayıda vakıf tarafından
kurulan hiçbir üniversitenin kurucu vakfı adına burada hiçbir tartışmaya şahit
olmadık. Ancak bugünkü vakfın maalesef Türkiye’nin gündemine 17-25 Aralık
yolsuzluk ve rüşvet soruşturmalarının ardından haksız bağışlar, iş adamlarının
bağış yapması ve bazı kamu mallarının söz konusu vakfa bağışlanması vaadi
karşılığında siyasi, ekonomik ve idari imtiyaz tanınması amacıyla birçok kişi,
kurum ve kuruluşun adının karışarak şaibelerle kamuoyunda yer alan bir vakıf
olması elbette ki böyle bir üniversitenin de tartışma konusu olmasına yol
açmıştır. 
Örneğin, 5 Mayıs
2014 tarihli bazı medya organlarında, yine İnternet medyasında “TÜRGEV
fezlekesi” olarak kamuoyuyla paylaşılan ve içinde geçen iddialarla ilgili
olarak bu konuda yazılı medyada yer almış bazı iddiaları sizlerle paylaşmak
istiyorum öncelikle. “TÜRGEV fezlekesinde vakfa bağışlanan veya düşük
bedellerle kazandırıldığı iddia edilen taşınmazlar şöyle” diye bir liste çıktı:
“Gaziantep ili Şahinbey, Şehitkâmil ilçe belediye başkanlarının TÜRGEV’e 24.500
metrekare arazi tahsisi; İstanbul Bağlarbaşı’nda Mehmet Cengiz’den ücretsiz
arsa hediyesi; yine, İstanbul’da Ali Ağaoğlu’ndan Küçükbakkalköy’de 20 dönüm
arazi hediyesi; İstanbul Fatih’te Hayırlıoğlu Vakfına ait 27 dönümlük arsanın
alınması; Tekirdağ Üniversitesinin kullandığı, Millî Emlak’e ait, tarım il
müdürlüğüne tahsisli arazi; Tokat Gaziosmanpaşa Üniversitesi kampüsü içerisinde
kamuya ait olduğu anlaşılan 15-20 dönüm arazi; Üsküdar ilçesi Ünalan mevkisinde
bulunan, Türkiye Cumhuriyeti Devlet Demiryollarına ait arazi; İstanbul
Ataşehir’de TMSF’ye ait arazi; Şanlıurfa Harran Üniversitesi Osmanbey
Yerleşkesi yakınında hazineye ait arazi; otel yapmak için İstanbul Fatih ilçe
sınırları içerisinde 668 ada, 37-38 parsel olarak geçen Şehzadebaşı arazisi;
Esenyurt Örnek Mahallesi Ahmet Arif Caddesi 1223 ada, 34 parsel, 6.232
metrekare alanlı taşınmazlar; İstanbul Zeytinburnu 2957 ada, 1 parsel, yarısı
hazineye yarısı vakfa ait olan 8-9 dönümlük arazi; Bursa ilinde Millî Emlak’e
ait hazine arazisinin TÜRGEV’e tahsisi; Kütahya ilinde, Enerji Bakanlığına ait
yaklaşık 50 dönüm arazi ve 209 adet daire; Adıyaman Gölbaşı’nda 7763 ada, 1
parsel, Millî Emlak’e ait arazi.
Bununla ilgili,
medyada yer alan haber ve iddialara Hükûmet kanadından herhangi bir tekzip
gelmediği gibi, yine aynı dönemde ve değişik zamanlarda -son günler de dâhil
olmak üzere- “TÜRGEV’e bağış yap ihaleyi al.”, “Bu kadarı da olmaz, bir bina
değil mahalleyi TÜRGEV’e veriyorlar.”, “TÜRGEV istedi, belediye yerine
getirdi.”, “AKP adayına tavsiye: Vakfa arsa ver, Başbakanın çok hoşuna
gidiyor.” ve benzeri gibi manşetlerle medyada yer alan haberler karşısında tüm
bu bahsettiğim taşınmazlarla ilgili ayrı ayrı ilgili bakanlıklara ve
vakıflardan sorumlu Sayın Başbakan Yardımcısı Bülent Arınç’a verdiğimiz yazılı
soru önergeleri önce cevapsız kaldı; tekrarladık, cevapsız kaldı; üçüncü
tekrarımızda yavaş yavaş cevaplar gelmeye başladı. Şimdi, o cevaplardan birkaç
örnek vereceğim size. Birisi Sayın Bülent Arınç’ın cevabi yazısı, 9/7/2014
tarihli; vakfın kurucularını saymış: “Eğitim ve sosyal hizmet alanında faaliyet
gösteren vakfın toplam 142 adet gayrimenkulü bulunmaktadır.” diye kısa bir
cevap vermiş. Diğer soruların tamamı cevapsız. Neyse, oradan hiç olmazsa
taşınmaz sayısını öğrenmiş olduk.
Yine, Sayın
Bülent Arınç’a biraz önce bahsettiğim taşınmazlarla ilgili ayrı ayrı verdiğim
soru önergelerinde tekrarlama sonucu verilen cevaplarda standart bir cevap
metni geliyor elimize bir cümlelik: “Anılan önergede yer alan sorularla ilgili
olarak Bakanlığıma bağlı kurum ve kuruluşlarda herhangi bir bilgi ve belge
bulunmamaktadır.” Yani, vakıflardan sorumlu Başbakan Yardımcısı olacaksınız,
tüm kurum ve kuruluşlara ait belge ve bilgiler elinizde olacak ama bu vakfa ait
yapılan bağışlarla ilgili hiçbir belge ve bilgiye ait olmayacak. Tüm soru
önergelerine -ki şunların tamamı bu bahsettiğim konuyla ilgili soru
önergeleridir- diyelim ki 20 taneyse konuyla ilgili, 20’sine de aynı cevap.
Sadece birini veriyorum. Ali Babacan’a sormuşuz TMSF’yle ilgili olarak, o da
söz konusu taşınmazın ihalesiyle ilgili paraları söylemiş. İhale bedelinin 55
milyon ABD dolarlık kısmı tahsil edilmiş, bakiye 35 milyon ABD dolarının
ödenmesi için ihale alıcısına süre verilmiş, 08/07/2014 tarihinde bakiye tutarı
ödenmiştir. İş bu ödemeyle ihale bedelinin tamamı tahsil edilmiş ancak
gayrimenkullerin mülkiyeti tapu kaydında ihale alıcısı adına devredilmemiştir.
Yani işlemler devam ediyor, doğruluyor.
Taner Yıldız’ın,
Enerji Bakanlığıyla ilgili taşınmazların durumuyla ilgili soru önergemize, 11
tane soruya cevabı: “Önergede konu edilen hususlar soruşturma konusu olup
Bakanlığımız yetki ve sorumluluk alanında yer almamaktadır.” İkinci cümle:
“Bununla birlikte, önergede konu edildiği üzere, Kütahya’da mülkiyeti
Bakanlığımıza ait olan taşınmaz ve arazinin bahse konu vakfa tahsisi veya devri
söz konusu değildir." diyor. Ancak, 22 Eylül 2014 tarihli Bakanlar Kurulu
kararıyla söz konusu taşınmazlar il özel idaresine devrediliyor, il özel
idaresi -söz konusu taşınmazlarla ilgili- içerisinde bulunan 209 lojmandaki
lojman sakinlerine “Mayıs ayı sonuna kadar derhâl burayı boşaltınız.” diyor,
orada hizmet alımı yoluyla iş yapan firmanın çalışanlarının tamamı
çıkartılıyor, şimdi sıra buraya geldi, devir işlemi tamamlanacak.
Mehdi Eker:
“İhtiyaç doğrultusunda söz konusu taşınmazın kullanımının Bakanlığımıza
iadesine ilişkin yazışmalar yapılmıştır.” diyor yani verilmiş geri alınması
için yazışmaların yapıldığını söylüyor. Mehmet Şimşek söz konusu vakıflara
vergi muafiyeti tanındığını söylüyor ve söz konusu yazılı soru önergelerinde…
(Mikrofon
otomatik cihaz tarafından kapatıldı) 
ALİM IŞIK
(Devamla) - …belirtilen hususlarla ilgili olarak “Bakanlığımız kayıtlarında
herhangi bir bilgiye rastlanılmamış.” diye cevap veriyor. Yani bu ülkenin
Maliye Bakanı, emlaklardan sorumlu Bakanın arşivlerinde bu iddialarla ilgili
bir bilgiye rastlanamıyor değerli milletvekilleri.
Bu ve benzeri
nedenlerle söz konusu vakıf üniversitesinin mayasında helal para olmaması
nedeniyle ülkemize hayır getirmeyeceğini düşünüyor, hepinize saygılar
sunuyorum. (MHP ve CHP sıralarından alkışlar) 
BAŞKAN – Teşekkür
ediyorum. 
Madde üzerinde
Cumhuriyet Halk Partisi Grubu adına söz isteyen Ali Serindağ, Gaziantep
Milletvekili. 
Buyurun Sayın
Serindağ. (CHP sıralarından alkışlar) 
CHP GRUBU ADINA
ALİ SERİNDAĞ (Gaziantep) – Teşekkür ederim Sayın Başkan. 
Sayın Başkan,
sayın milletvekilleri; tasarının 2’nci maddesi üzerine Cumhuriyet Halk Partisi
Grubunun görüşlerini açıklamak üzere söz almış bulunuyorum. Hepinizi saygıyla
selamlıyorum. 
Sözlerimin
başında, İstanbul’da şehit olan savcımıza, cumhuriyet savcısına Allah’tan
rahmet diliyorum, yakınlarına başsağlığı diliyorum, bu terör olayını da
lanetliyorum. 
Ancak,
operasyonun üzerindeki soru işaretlerinin de kaldırılması lazım. Zaten iki
terörist var, bir savcı var, hem savcı şehit oldu, teröristler de öldü. Şimdi,
savcıyı kurtarmak üzere yapılan bir operasyonda savcının da hayatını kaybetmesi
operasyon üzerinde soru işaretlerinin belirmesine yol açıyor. Sayın
Cumhurbaşkanı da bu operasyonu “başarılı” olarak nitelendirdi. Niye “başarılı”
olarak nitelendirdi, doğrusu anlayabilmiş değilim. Şimdi, İnternet sitelerine
yansıyan haberlere göre, savcının başında üç, göğsünde iki kurşun izi olduğu
söyleniyor. Yani, teröristlerin bu kadar kurşun yağdırabilecekleri konusunda
olayın şekli itibarıyla bazı kuşkular var. Bu olayın mutlaka vuzuha kavuşması
lazım. 
Şimdi, izin
verirseniz tasarı üzerindeki görüşlerimi açıklamaya başlamak istiyorum. 
Şimdi, burada
sorun üniversitenin kurulması değil, üniversitenin bünyesinde kurulduğu vakfın
durumudur, sorun olan odur. Şimdi, iktidar partisine mensup sözcüler iki de bir
şunu söylüyor: “Bizim zamanımızda… Biz iktidara gelmeden evvel şu kadar
üniversite vardı, biz iktidara geldikten sonra üniversite sayısı şu kadar
oldu.” vesaire. Şimdi, bir şeyin sayısını artırmak önemli değil. Siz, o üniversitelerin
içini doldurabiliyor musunuz? Öğrenciler için yeteri kadar yurt yapabiliyor
musunuz? Üniversiteler için yeteri kadar öğretim elemanı temin edebiliyor
musunuz, yetiştirebiliyor musunuz? Mezun ettiğiniz öğrencilere iş bulabiliyor
musunuz, istihdam yaratabiliyor musunuz? Sorun burada; yoksa, üç duvar beş
duvar yaparsınız, ondan sonra üniversiteyi kurarsınız. Demin ifade ettim
yerimde, bir zamanlar “bir mühür bir müdür” felsefesi vardı. Köylere zamanın
hükûmeti bir ortaokul yapıyordu, efendim, bir de öğretmen tayin ediyordu, o
öğretmene de müdür yetkisi veriyordu, başka da hiçbir öğretmen yok, bir müdür
var, bir de mühür var. Efendim, öğrenci orada güya ortaokulu bitirdiğini
zannediyor, aslında bitirmiş olmuyor. Onlara iyilik yapalım derken kötülük yapıyoruz.
Bunun mutlaka önlenmesi lazım. 
Bilmiyorum
aramızda mı, Sayın Vedat Demiröz yerinde bir şey söyledi Sayın Engin Özkoç’un
konuşması üzerine. Sayın Engin Özkoç vakıf yönetiminde bulunan kişileri
sayarken -işte, Sayın Cumhurbaşkanının oğlu, kızı, gelini, gelininin yakınları,
oğlunun yakınları vesaire- Sayın Vedat Demiröz şöyle demişti: “Bu bir aile
vakfıdır, elbette ailenin fertleri yönetiminde bulanacak.” Burada mı
bilmiyorum. 
Şimdi, işte,
sorun burada değerli arkadaşlarım, tüm sorun burada. Bir aile vakfına yurt
içinden ve yurt dışından bu kadar bağış yapılması insanlarda soru işareti
yaratıyor. Sorun burada, sorunun tartışılması gereken noktası burası. Zaten,
bakın, vakfın 2013 yılındaki Yönetim Kurulu Başkanı şöyle diyor, Ahmet
Ergün’müş ismi: Kendisini konu mankeni olarak tanımlıyor, Sayın Erdoğan’ı da
mal sahibi olarak niteliyor. Sorun burada değerli arkadaşlarım. 
Şimdi, bir aile
vakfına yurt içinden ve yurt dışından bu kadar bağış yapılması sizlerin
vicdanını sızlatmıyor mu?
Şimdi, kendi
seçim bölgemden bir örnek vereyim -Sayın Alim Işık da sormuş ama yanıt
alamamış- bazı illerdeki bağışları ifade edeyim. Şimdi, Gaziantep’te hem
Şehitkâmil Belediyesi hem Şahinbey Belediyesi bu TÜRGEV’e arsa bağışladı,
tahsis etti. Hâlbuki, Gaziantep Valisinin sözü var -Sayın Millî Eğitim
Bakanımız gitmiş, bunu bilir- Gaziantep Valisi diyor ki -önceki vali, zaten
diğerleri de söylüyor- “Efendim, iş adamları Gaziantep’te okul yapmak için
sıraya girmişler ama tahsis edilecek arsa yok. Arsa olmadığı için hayırseverler
okul yapamıyorlar.” Böyle bir şehirde yani arsanın okul yapılmak için tahsis
edilemediği bir şehirde her nasılsa belediyeler TÜRGEV’e arsa tahsis
edebiliyorlar. Düşünebiliyor musunuz, böyle bir şey akla gelebilir mi? Demek
ki sorun burada. 
Bu vakıf ne zaman
kuruluyor? 1996 yılında kuruluyor ama 2008’e kadar öyle çok fazla da bir mal
varlığı yok. 
Şimdi, bağışçılar listesine
bakıyorsunuz değerli arkadaşlarım, bağışçılar listesinde kimler var? Royal
Protocol var, 200 milyon. Yani, düşünebiliyor musunuz, yurt dışında bir kişi
veya efendim, kurum, kuruluş, şirket, her neyse, Türkiye'deki bir vakfa 200
milyon lira bağışlıyor. Başka kimler var? Başka, devletten ihale alanların
bağışladığı meblağlar var. İşte MAPA İnşaat, Sinpaş; efendim, öbürü, Taşyapı,
Cengiz İnşaat vesaire vesaire öyle gidiyor değerli arkadaşlar. Ya, bunlar niye
bir aile vakfına bu kadar bağış yaparlar? Şimdi, bunun tek açıklaması vardır:
Bu nüfuz suistimalidir, nüfuz ticaretidir. Bunun başka bir anlamı yok, bu
böyledir değerli arkadaşlar. Şimdi, pek çoğunuz, dilerim ki hepiniz dürüst
insanlarsınız, o zaman sizin bunları sorgulamanız lazım. Niye oluyor? Yani
şimdi, Osman Aşkın’ın kurduğu vakfa kimse bağış yapmıyor da Sayın Tayyip
Erdoğan’ın yakınlarının kurduğu vakfa niye bağış yapıyorlar? Neden? 
OSMAN AŞKIN BAK
(İstanbul) – Yapıyorlar, eğitim için herkes yapıyor.
ALİ SERİNDAĞ
(Devamla) – Neden değerli arkadaşlarım, bunu bizim açıklamamız lazım. Bakın, ne
dedi? “Aile vakfı." dedi. Doğru, bu aile vakfı, biz de öyle diyoruz zaten.

OSMAN AŞKIN BAK
(İstanbul) – Sen dedin, ben demedim.
ALİ SERİNDAĞ
(Devamla) – Hayır, bak, Vedat Demiröz gelsin, o da söyledi. Zaten aile vakfı
olmasa ailenin oğlu, gelini, kızı, eltisi vesaire bu kadar insan vakıf
yönetiminde yer alır mı? Bu nedir? Bu bir aile vakfıdır.
OSMAN AŞKIN BAK
(İstanbul) –1996’da kurulduğu yıla bak.
ALİ SERİNDAĞ
(Devamla) – Şimdi, sen dersen de, bu bir aile vakfıdır. 
Değerli
arkadaşlarım, başka bağışçılar arasında kim var? Reza Zarrab var. E, zaten
Sayın şimdiki Cumhurbaşkanı Reza Zarrab’ı hayırsever bir iş adamı olarak
tanımlamıştı.
HAYDAR AKAR
(Kocaeli) – O da aileden.
ALİ SERİNDAĞ
(Devamla) – O da… Peki, öyle olsun.
Şimdi, bu 200 milyon nereden geldi
biliyor musunuz? Bunun hikâyesi eski, ta, 1984 yılına kadar gidiyor; Sevda
Tepesi meselesi. Biliyorsunuz, bu önce ilk 100 milyon lirası gönderildikten
sonra imar planı değişiklikleri oluyor, daha sonra iki taksit hâlinde 50’şer
milyon dolar tekrar gönderiliyor. Değerli arkadaşlar, sorun burada; sorun,
gayrimenkullerin, hazinenin veya belediyelerin gayrimenkullerinin bir vakfa,
bir aile vakfına tahsis edilmiş olmasıdır. Hiçbir aile vakfına bu kadar
gayrimenkullerin tahsis edildiğini duydunuz mu? Türkiye'de pek çok aileye ait
vakıflar var. Onlar kendi öz kaynaklarıyla hayatiyetlerini devam ettiriyorlar.
Şimdi, siz ne düşünüyorsunuz biliyor musunuz? Bu Gülen meselesi var ya, şimdi,
Gülen’i taklit ediyorsunuz. Aslı varken taklidi işe yaramaz. Niye? İşte “O yurt
yaptı, biz de yapacağız; okullar açtı, biz de açacağız.” vesaire, öyle
diyorsunuz. Şimdi, o okulları kapatıyorsunuz, yeni okullar, yeni yurtlar
yapıyorsunuz.
Bakın, yapılması
gereken şudur değerli arkadaşlarım: Eğitim, ciddi bir iştir. Devletin eğitime
gerekli önemi vermesi lazım. Bu önem vermek kaynakların çarçur edilmesiyle
sağlanmaz. Devlet ciddiyeti içerisinde yurt da yapacaksınız, okul da
yapacaksınız, üniversite de kuracaksınız; sorun burada. Devletin yapması
gereken işleri devlet kaynaklarıyla, devletten kaynak aktarmak suretiyle başka
kişilere, kurumlara, kuruluşlara yaptırırsanız o zaman ortada devlet ciddiyeti
kalmaz; o zaman ortada şaibeler dolaşır, o zaman ortada birtakım
hukuksuzlukların, birtakım haksızlıkların olduğu hemen ortaya çıkar.
Şimdi, Boğaziçi
Yasası’nı değiştiriyorsunuz, imar planını değiştiriyorsunuz; Sevda Tepesi’nde
krala uygun malikâne yapılmasının yolunu açıyorsunuz, ondan sonra da bu
TÜRGEV’e oradan 200 milyon dolar bağış geliyor. Bunun mutlaka sizin
vicdanlarınızda tartılmasını istiyorum.
Hepinize
saygılar sunuyorum. Teşekkür ediyorum. (CHP sıralarından alkışlar)
BAŞKAN –
Teşekkür ediyorum.
Halkların
Demokratik Partisi Grubu adına Adil Zozani… Yok.
Başka soru? Yok.
Oylarınıza
sunuyorum maddeyi: Kabul edenler… Kabul etmeyenler… Kabul edilmiştir.
3’üncü maddeyi
okutuyorum:

MADDE
3- 2809 sayılı Kanuna aşağıdaki madde eklenmiştir. 
"İstinye
Üniversitesi
EK
MADDE 160- İstanbul'da 21. Yüzyıl Anadolu Vakfı tarafından 2547 sayılı
Yükseköğretim Kanununun vakıf yükseköğretim kurumlarına ilişkin hükümlerine
tabi olmak üzere, kamu tüzel kişiliğine sahip İstinye Üniversitesi adıyla bir
vakıf üniversitesi kurulmuştur.
Bu
Üniversite, Rektörlüğe bağlı olarak;
a)
Tıp Fakültesinden,
b)
Diş Hekimliği Fakültesinden,
c)
Eczacılık Fakültesinden,
ç)
Sağlık Bilimleri Fakültesinden,
d)
Fen-Edebiyat Fakültesinden,
e)
Mühendislik Fakültesinden,
f)
İktisadi ve İdari Bilimler Fakültesinden,
g)
Mimarlık Fakültesinden,
ğ)
İslami İlimler Fakültesinden,
h)
Sağlık Hizmetleri Meslek Yüksekokulundan,
ı)
Fen Bilimleri Enstitüsünden,
i)
Sağlık Bilimleri Enstitüsünden,
j)
Sosyal Bilimler Enstitüsünden,
oluşur."
BAŞKAN – Madde üzerinde Milliyetçi Hareket Partisi Grubu adına söz
isteyen Yusuf Halaçoğlu, Kayseri Milletvekili.
Buyurun. (MHP sıralarından alkışlar)
MHP GRUBU ADINA YUSUF HALAÇOĞLU (Kayseri) – Teşekkür ederim Sayın
Başkanım.
Sayın milletvekilleri, dünyanın herhâlde hiçbir ülkesinde bir gecede 6
üniversitenin birden kurulduğu görülmemiştir. (AK PARTİ sıralarından “Ne
güzel.” sesi) İşte, üniversite kültüründen habersiz olursanız “Ne güzel.”
dersiniz. “Üniversite” dediğiniz zaman üniversitenin anlamına önce bir bakın,
onu öğrenin, ondan sonra “Ne güzel.” deyin çünkü üniversite, lise değildir.
Lisede bile kaliteli öğretmenler atamak zorundasınız ki gençler iyi yetişsin,
üniversiteye hazırlansın ama “üniversite” dediğiniz kurum tamamen gençleri
hayata hazırlayan, onları iş sahibi yapan, o konuda, kendi alanlarında en üst
düzeyde kişiler hâlinde yetiştiren kurumlardır. Bunun için de onları
yetiştirecek öğretim üyesine ihtiyacınız vardır. Bir üniversiteyi kurarsınız
ama onunla birlikte üniversitenin öğretim üyesi kadrosunu da önceden tespit
edersiniz; sadece bina yapmakla üniversite kurulmamaktadır.
Nitekim, bakın,
Türkiye’nin değişik illerinde kurulmuş üniversitelere gittiğiniz zaman yeteri
derecede öğretim üyesi bulunmadığını, bu sebeple birçok üniversitede doktora,
master programlarının uygulanamadığını görürsünüz. Bunun anlamı, yeterli
öğretim üyesi olmaması anlamına gelir. Bu sebeple, yabancı ülkelerde bir
üniversite kurulacaksa önceden kadroları gelişmiş üniversitelerde oluşturulur;
master, doktora programları gerçekleştirilir; bilim adamı yetiştirildikten
sonra üniversiteler kurulur. Türkiye’de de başlangıçta üniversite kurulması
konusunda böyle bir usul takip edilmişti ve Türkiye'nin gelişmiş
üniversitelerine kurulacak üniversitenin elemanları önceden gönderilmekte;
master, doktora programlarından sonra o üniversiteye doğrudan doğruya atama
yapılmakta ve üniversite açılmaktaydı. Şimdi, siz, üniversiteyi kuruyorsunuz,
binalarını yaptırıyorsunuz. İşte, hepimizin gördüğü İstinye Üniversitesinin
binası, vakıf olarak 1965’li yıllarda, 1970’li yıllarda kurulmuş ve belli bir
düzeye gelmiş, sadece tıp fakültesinin birkaç tane elemanı olan ama içerisinde
tıp fakültesinin dışında, diş hekimliği, eczacılık, sağlık bilimleri, fen
edebiyat, mühendislik fakültesi, iktisadi ve idari bilimler fakültesi,
mimarlık, İslami ilimler, sağlık hizmetleri, fen bilimleri, sağlık bilimleri,
sosyal bilimler enstitüleri gibi enstitülerden meydana gelen bir üniversite
oluşturuyorsunuz. 
Diğerine
gelince, İbn Haldun’u söylüyorum, eğitim bilimleri, iletişim fakültesi, insan
ve toplum bilimleri, hukuk fakültesi, siyasi bilgiler fakültesi, sosyal
bilimler enstitüsü, eğitim bilimleri enstitüsü. Aslında, enstitülerin
kurulmasının sebebi, zaten bu üniversitelerde master, doktora yaptırmaktır. Hâliyle,
sizin öğretim üyeniz yoksa bunları yaptırma imkânınız da yoktur. 
Dolayısıyla, benim tenkidim şudur:
Üniversite açılmasın değil, üniversite açılsın ama üniversiteler lise gibi
üniversite olmasın, lise düzeyinde üniversite olmasın, gerçekten üniversite
olsun yani yükseköğretim olsun. Zaten, yükseköğretim olarak adlandırılır
üniversiteler. Dolayısıyla, böyle bir sistem olmadan, şu an, biz, bugün, 6
üniversiteyi birden onaylamış olduk ama söylediğimiz gibi, enteresan sonuçlarla
karşı karşıyayız. Bugüne kadar ne yükseköğretim kurumları kanunlarıyla hareket
edecek ne de vakıf üniversiteleri kanunlarıyla hareket edecek bir üniversite
değil bir tanesi hele hele, tamamen farklı bir nitelik taşıyor. Üniversiteyi
devlet kuruyor, bir sene sonra vakıf hâline getiriyor ve bu vakfın, her ne
kadar -Millî Eğitim Bakanı ne derse desin- burada bir küçük hata da olsa,
aslında bir hatayı kabul edememe durumu söz konusu. 
Burada açık ve
net diyor: “Kurum ve kuruluşların üst düzey yöneticilerinin katılımıyla.”
Buradan ne anlarsınız? Bütün üst düzey yöneticileri bu danışma kuruluna katılır
anlarsınız. İçinden bir tanesi olduğunu nereden anlayacağız? Siz kendiniz
kararlaştıracaksınız. 
Böyle kanun
olmaz. Kanunlar açık ve net olur, başka kanunlarla çekişmez, çelişmez ve
doğrudan doğruya hedef noktayı vurur. Burada söyleyeceğiniz sadece şuydu, bunu
değiştirme lütfunda bile bulunmadınız, herhâlde zorunuza gitti yanlış yapıldı
diye, yani “kurum ve kuruluşların üst düzey yöneticilerinden bir temsilcinin
katılımıyla” deseydiniz mesele bitmişti. Hâlbuki siz hepsini birden
alıyorsunuz. 
RECEP ÖZEL
(Isparta) – Zaten öyle.
YUSUF HALAÇOĞLU
(Devamla) – Ya, Recep kardeşim, anlamıyor musunuz Türkçe burası, yani Osmanlıca
değil, “kurum ve kuruluşların üst düzey yöneticilerinin katılımıyla.” Ne
anlarsınız ya! Üst düzey yöneticiler kimlerdir? Müsteşardır, müsteşar
yardımcılarıdır, genel müdürlerdir, yapmayın ya! “Ondan birinin, temsilcinin”
katılımıyla olsa daha doğru olmayacak mı? Anlamıyor musunuz bu kadarını? Ondan
sonra da “Osmanlıca öğreteceğiz.” diyorsunuz ya, bırakın Allah aşkına, siz
Türkçeyi öğrenin, ondan sonra Osmanlıcaya başlayın. 
ALİM IŞIK
(Kütahya) – Anlamaz, çünkü işine gelmiyor. İşine gelirse anlar, işine gelmediği
için anlamıyor.
YUSUF HALAÇOĞLU
(Devamla) – Anlamanız için herhâlde ayrıca eğitim görmeniz lazım geliyor,
anlamamak için herhâlde eğitim görmüşsünüz. 
Dolayısıyla,
böyle bir yapılanma içerisinde kurulan üniversitelerimiz, inşallah hayırlı
olur, ama şu ana kadar ülkenin değişik yörelerinde kurulan üniversiteler,
maalesef yeterli öğretim üyesine sahip olmadıkları için, öğrencilerin
üniversite düzeyinde değil ancak lise düzeyinde eğitim gördükleri ve o seviyede
mezun olduklarını görüyoruz. Yani Allah aşkına üniversite mezunlarına
soruyorsunuz, “Kıbrıs nerededir?” diyorsunuz, “Karadeniz’de.” diyor. Birisi de
diyor ki: “Ben orada askerliğimi yaptım, Sicilya yakınlarındaydı.” Yani şimdi,
dünyayı bilmeyen, Türkiye'nin neresinde, hangi bölgesinde ne olduğunu bilmeyen
üniversite öğrencileri yetiştiriyorsunuz. Hele hele bir tanesine sordular:
Türkiye hangi yarım kürededir? İnanın ki “Orta yarım küre.” dedi, biliyor
musunuz ve “Üniversite öğrencisi, üniversite mezunu yetiştirdik.” diyorsunuz.
Bunun sonuçları Türkiye’ye çok ağır olacaktır arkadaşlar. Bunun vebalini buna
oy veren herkes çekecektir.
Tekrar ediyoruz:
Gerçekten üniversiteyi ve Türkiye’yi kalkındırmak istiyorsanız, bilimi
kalkındırmak istiyorsanız sağlam temeller üzerine oturmuş üniversiteler, eğitim
kurumları oluşturalım. Çünkü, hepimizin çocuğu bu üniversitelerde okuyacak ve
okudukları üniversiteyi bitirdikleri zaman cahil insanlar yetiştirmek yerine
ülkesine yararlı olan insanlar yetiştirmesi gerekir. 
Ben bunları
söylemek istedim sizlere. 
Hepinize
saygılar sunuyorum. (MHP ve CHP sıralarından alkışlar)
BAŞKAN –
Teşekkür ediyorum.
Cumhuriyet Halk
Partisi Grubu adına söz isteyen Aytuğ Atıcı, Mersin Milletvekili.
Buyurun Sayın
Atıcı.
CHP GRUBU ADINA
AYTUĞ ATICI (Mersin) – Teşekkür ederim Sayın Başkan.
Değerli
milletvekilleri, 654 sıra sayılı Kanun Tasarısı’nın 3’üncü maddesi üzerine
Cumhuriyet Halk Partisi Grubumuz adına söz almış bulunuyorum. Siyasi
kariyerlerini ve kazanımlarını hiç kimsenin gölgesine borçlu olmayan
milletvekillerini saygıyla selamlarım.
Değerli
arkadaşlar, bu maddeyle bir vakıf üniversitesi kurmaya çalışıyorsunuz.
Kuracağınız üniversitenin adı ne? İstinye Üniversitesi. Kuran vakıf ne? 21.
Yüzyıl Anadolu Vakfı. Acaba içinizde bu vakfı bilen var mı hiç? 21. Yüzyıl
Anadolu Vakfı. Ben ilk defa duydum. Doğal olarak, bu konu üzerinde konuşma
yapacağım için herkesin yapacağı gibi gittim, İnternet’e girdim. Bir tek kayıt
yok arkadaşlar. Bir üniversite kurmaya yeltenmiş bir vakfın İnternet’te sayfası
yok. İnanması oldukça zor, değil mi? Gerçekten yok. Herhangi bir ağ sayfası,
herhangi bir bilgi var mı? Yok. Peki, gizli bir vakıf mı bu? Zannetmiyorum
çünkü, yani, herhâlde AKP Hükûmeti yasalara göre kurulmuş ve vakıf senedi olan
bir üniversiteyi, bir vakfı görecek ki üniversite kurmasına izin verecek. Yani,
herhâlde bunun da dışına çıkmamışsınızdır diye düşünüyorum. 
Allah aşkına,
bir bakın, 21. Yüzyıl Anadolu Vakfı diye bir vakıf var mı İnternet’te? Bir
buçuk-iki saat aradım, yok. Peki, bir web sitesi, bir ağ sayfası bile kurmaktan
âciz olan bu üniversite ne kuruyor?
AFİF DEMİRKIRAN
(Siirt) – Var.
AYTUĞ ATICI
(Devamla) – Hangisi efendim? Ne buldunuz?
RECEP ÖZEL
(Isparta) – Var işte; Anadolu Vakfı.
AFİF DEMİRKIRAN
(Siirt) – Anadolu Vakfı.
AYTUĞ ATICI
(Devamla) – Efendim, Anadolu Vakfı değil, 21. Yüzyıl Anadolu Vakfını soruyorum
size. 
RECEP ÖZEL
(Isparta) – Var işte, gel.
AFİF DEMİRKIRAN
(Siirt) – 21. Yüzyıl Anadolu Vakfı, burs başvuruları dahi var, hepsi var ya.
AYTUĞ ATICI
(Devamla) – Bakın, arkadaşlar, sizden istirham ediyorum, önce bulduğunuz şeyin
ne olduğunu anlayın. Evet, gece saat üçe geliyor, hepiniz yoruldunuz. 
RECEP ÖZEL
(Isparta) – İnternet’ten girdim.
AYTUĞ ATICI
(Devamla) – O bulduğunuz sayfa herhangi bir üniversitenin ya da bir lisenin
burs başvurusunu gösteriyor. 
Bakın, ben bu
kürsüye hiçbir zaman hazırlanmadan çıkmadım, çıkmam da. 21. Yüzyıl Anadolu
Vakfının bir web sitesi yoktur. 
Şimdi, siz web
sitesi olmayan bir vakfa bir üniversite kurduruyorsunuz. Hem de hangi
fakülteler, biliyor musunuz? Utanırsınız. Tıp fakültesi kuracaklar, diş
hekimliği fakültesi, eczacılık fakültesi, sağlık bilimleri fakültesi, fen
edebiyat fakültesi, mühendislik fakültesi, iktisadi idari bilimler, mimarlık,
İslami ilimler, sağlık hizmetleri meslek yüksek okulu… 
ALİM IŞIK
(Kütahya) – Hepsi var, hepsi var.
AYTUĞ ATICI
(Devamla) – …fen bilimleri enstitüsü, sağlık bilimleri enstitüsü, sosyal
bilimler enstitüsü kurduruyorsunuz. 
Arkadaşlar, ya,
hiç mi merak etmediniz? Eğer web sitesi olmayan bir vakfa böyle bir üniversite
kurduruyorsanız size yazıklar olsun. Ha, şimdi, sizin bulduğunuz -bakıyorum,
arada araştırıyorsunuz- web sitelerinin tamamı bir başka üniversitenin burs
başvurusu nedeniyle yönlendirdiği sayfalardır, hiç birisinde yoktur. Tabii,
AKP’nin bu kadar aymazlık içinde olamayacağını tahmin ettiğim için döndüm…
RECEP ÖZEL
(Isparta) – Mahmutbey Yolu Caddesi, No: 53, Şirinevler, adresi. 
AYTUĞ ATICI
(Devamla) – Sayın milletvekili, sizden adresini sormadım, web adresini sordum. 
RECEP ÖZEL
(Isparta) – Web adresinden aldım. 
AYTUĞ ATICI
(Devamla) – Web adresiyle posta adresinin arasındaki farkı anlayacak kadar
entelektüel seviyeye sahip olduğunuzu zannediyorum, değilseniz yapacak bir şey
yok. 
Şimdi, bakın,
işin vahametine devam ediyorum: Adı sanı hiçbir yerde geçmeyen bu vakfın
dosyasını istedim arkadaşlardan, YÖK’e verdiği dosyayı inceledim. O dosyada
diyor ki: “Bu vakıf 1974 yılında kurulmuş.” Kırk bir yıl önce… Kırk bir yıl
önce kurulan bir vakfın, Allah aşkına, bir izi olmaz mı? Sonra, kırk bir yıl
sonra ne olduysa bir el değiyor bu vakfa, birdenbire bu vakıf bir üniversite
kurmaya kalkıyor. İlk başvurusundaki üniversitenin adı nedir biliyor musunuz,
Medical Park Üniversitesi. 
ALİM IŞIK
(Kütahya) – Hah, şimdi belli oldu. 
AYTUĞ ATICI
(Devamla) – Şimdi anladınız mı? O yüzünüzdeki gülüşlerin donduğunu buradan
görüyorum. Kırk bir yıldır uyuyan, hiçbir aktivite göstermeyen bu vakıf, Medical
Park Üniversitesi kurmak üzere YÖK’e başvuruyor. Sonra, herhâlde biraz
utanıyorlar çıkan şaşaadan dolayı, diyorlar ki…
RECEP ÖZEL
(Isparta) – Varmış ama değil mi? 
AYTUĞ ATICI
(Devamla) – Yok efendim. Herkes lütfen biraz daha adabı bilsin. 
Medical Park
Üniversitesinin adını daha sonra “Akademi Park Üniversitesi” diye değiştirmek
üzere vakıf yönetim kurulu bir karar alıyor. O da yetmiyor, içinde “park” var,
birilerini çağrıştırıyor, “İstinye Üniversitesi” diye son düzeltmeyi yapıyor.
Yani, vakıf hiçbir şey yapmıyor, bir üniversiteyi kurmaya kalkıyor ama sürekli
adını değiştiriyor. Kim var arkasında bu üniversitenin, Medical Park
Üniversitesinin? Eh, kamuoyunda Emine Erdoğan’la özdeşleştirilmiş bir hastane
ve üniversite. 
RECEP ÖZEL
(Isparta) – Hiç öyle bir şey olmadığını beyan ettiler kaç defa. Kaç defa
ilgilerinin olmadığını söylediler.
AYTUĞ ATICI
(Devamla) - Şimdi, Medical Park Hastanesinin ve kurulmak üzere yola çıkan
Medical Park Üniversitesinin Emine Erdoğan’la olan ilişkisini kamuoyu çok net
bir şekilde dillendiriyor. 
AFİF DEMİRKIRAN
(Siirt) – Yok öyle bir şey.
AYTUĞ ATICI
(Devamla) - Hatta ve de hatta bu vakfın daha sonra Yönetim Kurulunun başına
getirilen kişi diyor ki: “Eh, vallahi dışarıdan birisi olsam, ben de bu baş
döndürücü gelişmeye baksam böyle bir şey söylerim.” Bakın, bunu ben
söylemiyorum. Açın, bu adamın beyanatına bakın, arzu edenler olursa ben bu
beyanatı kendilerine vermeye hazırım. Peki, Medical Park’ın bu baş döndürücü
öyküsü, baş döndürücü hızı nasıl oldu biliyor musunuz? Cevabını üç harfli bir
kurumda bulabilirsiniz: SGK. SGK Medical Park hastanelerini ihya ediyor. Diyor
ki Medical Park: “Benim gelirimin yüzde 50’si SGK’dan. Hafazanallah yarın AKP
Hükûmeti devrilir de bir başka hükûmet gelirse benim işim perişan olur. O yüzden
ben SGK’yla olan gelir ilişkimi yüzde 25 seviyesine çekmeye çalışıyorum.” Bu
açıklamayı yapıyor. 
Peki, içinizde
hekimler var, bilen bilir SGK’yla özel hastanelerin ve diğer hastanelerin
ilişkisini. Ben başhekimken Mersin Üniversitesinin hak edişlerinin yüzde 30 ila
40’ını keserdi bu SGK denen kuruluş. Ben tam işçi maaşı ödeyecekken yüzde
30-40’la beni anlaşma masasına oturtup kolumu kanadımı kırardı ama aynı SGK söz
konusu kurum Medical Park Hastanesi olunca hem tam zamanında hem de hiç
kesintisiz bu paraları ödedi. Utanmasa, elinden gelse üstüne de para verecekti.
O yüzden, şimdi, anlıyor musunuz niye bu kadar bu üniversite aldı başını gitti?
Başınız döndü, öyle başınız döndü ki, bütün evraklarını inceledim,
yazışmalarınızda bile o kadar büyük hatalar yapmışsınız ki işin içinden
çıkamamışsınız. Medical Park Üniversitesi, arkasından adı değişiyor, arkasından
bir daha değişiyor, Bakanlık, YÖK yazışmaları; Sayın Bakan, bakarsanız onlara,
hepsinde tarih hataları var. Sizin de başınız dönmüş, arzu ederseniz o şeylerde,
önünüzdeki dosyada siz de bu tarih hatalarını…
MİLLÎ
EĞİTİM BAKANI NABİ AVCI (Eskişehir) – Ben bir açıklama yapayım.
AYTUĞ
ATICI (Devamla) - Ama, haklısınız, başınız dönebilir, baş döndürücü bir hızla
ilerlemiş çünkü bu. Peki, bu kadar para kimin kesesinden çıkıyor? Halkın
kesesinden çıkıyor. Medical Parkın, bakın, 2005’teki cirosunu söylüyorum, 40
milyon, 2012’deki cirosu 1 milyar. Yani, sadece yedi yılda tam 25 kat artmış,
tam 25 kat ve şimdi bu kalkıyor, kurulacak bu üniversiteye 50 milyon bağış
yapıyor, ayda 5 milyon bağış yapıyor. Ne kurduğunuzu anladınız mı arkadaşlar? 
TÜLAY
BAKIR (Samsun) - Hayır, anlamadık.
(Mikrofon
otomatik cihaz tarafından kapatıldı) 
AYTUĞ
ATICI (Devamla) – Anlamadınız değil mi? Anlamazsınız zaten, anlamanız da mümkün
değil. 
RECEP
ÖZEL (Isparta) – Anladık. Niye anlamayalım ya? Güzel bir üniversite kuruluyor.
Bilim dünyasına hayırlı olsun.
OSMAN
AŞKIN BAK (İstanbul) - Bu ülkenin çocukları okuyacak orada!
AYTUĞ
ATICI (Devamla) – Anlamanız da mümkün değil. Bunu da anlamanızı sizden zaten
beklemiyorum. 
OSMAN
AŞKIN BAK (İstanbul) – Bu ülkenin çocukları okuyacak, doktor olacak, mühendis
olacak, milletine hizmet edecek!
AYTUĞ
ATICI (Devamla) – Ama, sizin anlayış kapasitenizin daha yüksek olduğunu
zannederdim. 
OSMAN
AŞKIN BAK (İstanbul) – Sen kendi kapasitene bak!
RECEP
ÖZEL (Isparta) – Ya, biz anladık da sen biraz daha oku, çalış!
AYTUĞ
ATICI (Devamla) – Bu kadar açıklama yaptım size, hâlâ pişkin pişkin
konuşacağınıza oturup, teeddüp edip edeplenin ve ona göre konuşun. 
OSMAN
AŞKIN BAK (İstanbul) – Bu ülkenin çocukları okuyacak orada; doktor, mühendis,
öğretim üyesi, hukukçu olacak!
AYTUĞ
ATICI (Devamla) – Biraz başınızı öne eğmesini bilin, biraz başınızı öne eğin,
biraz yüzünüz kızarsın. 
BAŞKAN
– Evet, teşekkür ediyorum Sayın Atıcı.
AYTUĞ
ATICI (Mersin) – Ben burada bilgileri size aktardım, bütün bilgileri çalışıp
size getirdim. 
AFİF
DEMİRKIRAN (Siirt) – Hepsi yanlış! Yanlış bilgiler!
AYTUĞ
ATICI (Mersin) – Sizin de yüzünüz kızarsın biraz. 
OSMAN
AŞKIN BAK (İstanbul) – Niye yüzümüz kızarsın?
AYTUĞ
ATICI (Mersin) – Bana laf yetiştireceğinize oturun, yüzünüzü kızartın biraz. 
OSMAN
AŞKIN BAK (İstanbul) – Seninki kızardı, seninki!
AYTUĞ
ATICI (Mersin) – Ayıptır bu yaptığınız, ayıptır! Biraz edeplenin bari! (CHP
sıralarından alkışlar) 
OSMAN
AŞKIN BAK (İstanbul) – Bu ülkenin çocukları okuyacak orada!
AYTUĞ
ATICI (Mersin) – “Allah kahretsin bunu yapanlara.” deyin! Bu harama ortak
olmayın, biraz yüzünüz kızarsın. 
OSMAN
AŞKIN BAK (İstanbul) – Senin kızarsın.
RECEP
ÖZEL (Isparta) – Bilim yuvası kuruluyor!
BAŞKAN
– Sayın Bakan, bir açıklama talebiniz var.
Buyurun.

VI.- AÇIKLAMALAR (Devam)
24.- Millî Eğitim Bakanı Nabi Avcı'nın, Mersin
Milletvekili Aytuğ Atıcı’nın 654 sıra sayılı Kanun Tasarısı’nın 3’üncü maddesi
üzerinde CHP Grubu adına yaptığı konuşmasındaki bazı ifadelerine ilişkin
açıklaması
MİLLÎ EĞİTİM
BAKANI NABİ AVCI (Eskişehir) - Sayın Başkan, değerli milletvekili arkadaşlarım;
şimdi hikâyeyi sayın milletvekili açıklarken çok net hatırladım. İşin hikâyesi
şöyle: Bu yazı, bu üniversitenin kuruluşuna ilişkin YÖK yazısı bize, Millî
Eğitim Bakanlığına 3 Temmuz 2013 tarihinde gelmiş. “Akademi Park Üniversitesi”
adıyla bir.... O tarihteki şeyi Akademi Park. Ben de -çok iyi hatırlıyorum-
dedim ki: Bu isim, Akademi Park, Türkçe değil, ne çağrıştırdığı belli değil.
YÖK’e geri gönderdim bu yazıyı buna adam gibi Türkçe bir isim koysunlar diye.
Vakfın kime ait olduğunu, iştigal sahasını falan hesaba katmadan bu isimle
ilgili ihtirazi kaydımı belirttim ve geri gönderdim. Bunun üzerine Yönetim
Kurulu toplanmış, vakıfları tarafından kurulacak üniversitenin adının “İstinye
Üniversitesi” olarak karar vermişler ve onun üzerine YÖK, bize, tekrar, 8 Eylül
2013’te bu yazıyı göndermiş -değişiklik şeyini- biz de onaylamışız.
Yani, bu üniversitenin adının Akademi Park veya Medical Park değil, daha
anlaşılabilir bir isim olması için yaptığım isim değişikliği önerisini YÖK
ilgili vakfa bildirmiş ve onlar da değişiklik yapıp “İstinye” olarak
göndermişler, biz de onaylamışız, daha doğrusu biz de Millî Eğitim Bakanlığı
olarak göndermişiz. 
Teşekkür ederim.

AYTUĞ ATICI
(Mersin) – Sayın Başkan, Sayın Bakan benim yanlış bilgi verdiğimi söyledi. 
MİLLÎ EĞİTİM
BAKANI NABİ AVCI (Eskişehir) – Hayır, hayır, yanlış değil. Ben hikâyenin
arkasını anlatıyorum.
BAŞKAN – Yanlış
bilgi vermedi. Sizin söylediğiniz öyle bir şey...
AYTUĞ ATICI
(Mersin) – Efendim, hikâyenin arkasını anlatırken... Ben konuşma meraklısı
değilim, istiyorsanız buradan düzelteyim, istiyorsanız yerimden düzelteyim yani
oraya çıkma meraklısı değilim. 
BAŞKAN – Hayır,
düzeltme diye bir şeyiniz yok Sayın Atıcı. 
AYTUĞ ATICI
(Mersin) – Sayın Başkan... Sayın Başkan...
BAŞKAN - Ben
tutanakları getirteyim eğer size sataşma varsa sataşmadan söz...
LEVENT GÖK
(Ankara) – Zabıtlara geçsin efendim, açıklasın. Sayın Başkan, açıklasın.
AYTUĞ ATICI
(Mersin) – Sayın Başkan, hayır efendim, sataşmadan dolayı söz istemiyorum. 
Sayın Bakanın
verdiği bilgiler doğru değildir. Sayın Bakan önündeki dosyayı dikkatle
incelerse 1 Mart 2013 tarihinde ilk başvurunun “Medical Park Üniversitesi”
olarak yapıldığını görecektir. 
MİLLÎ EĞİTİM
BAKANI NABİ AVCI (Eskişehir) – Bana göre Akademi Park. 
AYTUĞ ATICI (Mersin) – Akademi Park
değil Sayın Bakan, önünüzdeki dosyaya bakın, 1 Mart 2013 tarihinde “Medical
Park Üniversitesi” olarak sizin haberiniz olmadan… Daha sonra ikinci düzeltmeyi
sizin imzanızla Başbakanlığa gönderilen yazıda -17 Aralık 2013’tür- orada da o
zaman Akademi Park Üniversitesi geçmektedir. Ancak, YÖK Genel Kurulunun aldığı
kararlara ve sizin bu karar tarihlerinize bakarsanız, onların bile tamamen
yanlış yazıldığını görürsünüz. Yani YÖK Genel Kurulu, kararı 5 Kasım 2013’te
alıyor. 
BAŞKAN – Evet,
teşekkür ediyorum Sayın Atıcı.
AYTUĞ ATICI
(Mersin) – YÖK kararından önce, güya vakıf 7 Ekim 2013’te isim değiştiriyor.
Böyle bir mantıksızlık olur mu? O yüzden, lütfen onu dikkatle inceleyin ve ne
kadar bir kargaşa olduğunu siz anlayın. 
BAŞKAN –
Teşekkür ediyorum Sayın Atıcı.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
6.- Yükseköğretim Kurumları Teşkilatı Kanununda
Değişiklik Yapılmasına Dair Kanun Tasarısı ve Milî Eğitim, Kültür, Gençlik ve
Spor Komisyonu Raporu (1/794, 1/867, 1/965) (S. Sayısı: 654) (Devam)
BAŞKAN - Şimdi,
Halkların Demokratik Partisi adına söz isteyen Adil Zozani, Hakkâri
Milletvekili. 
Buyurun Sayın
Zozani.
MİLLÎ EĞİTİM
BAKANI NABİ AVCI (Eskişehir) – Benim önüme gelen dosyada Medical Park değil,
Akademi Park Üniversitesi…
BAŞKAN – Tamam,
Sayın Bakan, lütfen… 
Buyurun Sayın
Zozani.
AYTUĞ ATICI
(Mersin) – Efendim, niye sözünü kesiyorsunuz Bakanın?
MİLLÎ EĞİTİM
BAKANI NABİ AVCI (Eskişehir) – Sayın Başkan…
BAŞKAN – Böyle
bir usulümüz yok ama Sayın Bakan. Karşılıklı olarak, lütfen… Konu anlaşıldı
efendim, tutanaklara geçti.
HAYDAR AKAR
(Kocaeli) – Anlaşılmadı. 
AYTUĞ ATICI
(Mersin) – Bunun hiçbir anlaşılır tarafı yok.
BAŞKAN – Buyurun
Sayın Zozani.
HDP GRUBU ADINA
ADİL ZOZANİ (Hakkâri) – Teşekkür ederim Sayın Başkan.
Değerli
arkadaşlar, özellikle, iktidar partisine mensup milletvekili arkadaşların
dikkatini çekmesini istediğim bir husus var. Bakın, dört yıldır biz burada
yasama yapıyoruz, birlikte çalışıyoruz. Dönemin de sonuna doğru geldik, son bir
hafta, belki birkaç gün birlikte çalışacağız, bir sonraki dönemde kim gelir kim
gelmez onu Allah bilir, kararı halkımız verecek. Ama çalışma yöntemine ilişkin
olarak eğer siz “Biz bu dönem, 24’üncü Dönem verimli iş yaptık.” diyorsanız,
vicdanınız rahatsa benim size söyleyeceğim çok şey yok. 
Ama ne zaman ki
burada sıkıştınız, ne zaman ki bir soruya ya da bir hususa cevap
olamayacağınızı gördüğünüzde işi laf kalabalığına getirip bu karambolden işi
kotarma taktiğine başvurdunuz. Biraz önce ben on dakikalık bir konuşma süresi
kullandım. On dakikalık konuşma süremde -şuradan baktım- başka arkadaşlar da
merak etmiş, ne laflar atılmış, neler söylenmiş arada; incelemiş, arkadaşlar
bana da bir tane verdiler, ben esasında talep etmediğim hâlde arkadaşlar
getirdiler. Şurada saydım, iktidar partisi milletvekillerinin on dakikalık
konuşma sürem içerisinde bana sataşma sayısı 50. Bakın, 50’nin üzerinde, on
dakikalık konuşma sürem içerisinde sizin sıralarınızdan bize müdahale yapıldı,
kürsüye müdahale yapıldı. Söylediğimiz şeyler yanlış mıydı? Söylediğimiz
şeylerin hiçbirisi yanlış değildi, hepsi de doğru. Tek tek hanginizle
oturursak, konuşursak doğruluğuna kanaat getirirsiniz ama burada muhalefet
partisi milletvekilleri bir şey söylediği zaman siz muhalefete muhalefet etme
refleksiyle hareket ediyorsunuz. Dolayısıyla, burada muhalefetin düzeltmeye
dönük sarf ettiği cümleleri de algılamak istemiyorsunuz, istifade etmek
istemiyorsunuz çünkü her şeyin doğrusunu siz biliyorsunuz, siz yapıyorsunuz!
Ama biz de diyoruz ki: “Bakın, burada getirdiğiniz kanun teklifleri -hepimiz
insanız, hata yapabiliriz, sizler de hata yapabilirsiniz- maddi hatalar
içeriyor. Hadi bırakın içeriğini vesaire maddi hatalar var, maddi hatayı
düzeltelim.” Genel Kurul bir kanun metnindeki maddi hatayı eğer düzeltmeyecek
ise o zaman biz niye bunları görüşüyoruz? Bakın, çok daha ayrıntılı değişikliklerden
söz etmiyorum, sadece maddi hataya dikkat çekiyorum burada, diyorum ki: Maddi
hata var, maddi hatayı düzeltelim; ona bile yanaşmıyorsunuz. 
Bir bakanlığı
bütün teşkilatlarıyla bir üniversiteye Danışma Kurulu olarak yazarsanız bu bir
maddi hatadır. Daha önce hiç mi kurmadık üniversite? Bu üniversitelerin
mütevelli heyetlerinin ne şekilde oluşturulacağına ilişkin örneklerimiz yok
mudur? Var, hem de çok uzak değil, bir ay önce, bir ay bile olmadı, Sağlık
Bilimleri Üniversitesini biz kurarken, yasasını biz burada tartışır iken ilgili
bir madde var. Mütevelli heyetinin kimlerden ve ne şekilde oluşturulacağına
ilişkin madde düzenlemesi yapılmış. Yani bizi dinlemiyorsanız bu yasadaki madde
metnine, tekniğine bir bakın, getirin bunu da ona uyarlayın, ona göre yapın. 
İkinci husus:
Ya, bir üniversitede üç tane ayrı yönetim olmaz. YÖK Yasası’na aykırı,
Anayasa’ya aykırı, hiçbir bağlayıcı teamülü olmayan bir üniversite
kuruyorsunuz. Tamam, farklı yönetim modelleri deniyorsunuz, ama bu, çok farklı,
bu, farklılıktan öte, çok aykırı. Kim hükmedecek bu üniversiteye? Belli değil,
davul kimin boynunda, tokmak ne zaman kimin elinde, hiçbir zaman belli olmaz. 
Diğer önemli bir
maharetiniz şu: Yani vakti zamanında kendi Genel Başkanını, Başbakanını,
şimdinin de Cumhurbaşkanını, ailesini bu kadar tartışma konusu yapabilecek
icraatları da ancak bir parti olarak siz yaparsınız, başka hiç kimse beceremez
yani ancak bunu siz becerebilirsiniz. Yani Türkiye, cumhurbaşkanı mı görmedi,
Türkiye’de gelen cumhurbaşkanlarının hiçbirinin ailesi yok muydu? Vardı.
Hiçbirinin çocukları yok muydu? Vardı ama bir tek örnek gösterin, bir
Cumhurbaşkanının ya da bir Başbakanın ailesinin ülkede bu kadar tartışma konusu
edildiğine ilişkin bir tek örnek söyleyin Allah aşkına ya? Bu, sizin beceriniz,
Allah, çocuklarına uzun ömür versin, hiçbir derdim, hiçbir sorunum yok ama bunu
siz becerdiniz. Neye göre becerdiniz? Nasıl yaptınız? Bir dönün kendinize
bakın, dönün kendinize bakın. Yani muhalefet bu lafların hepsini cebinden mi
sarf ediyor, hiç mi haklılık payı yok? Var, burada iki üniversiteyle doğrudan
bağlantılı, tartışmak durumundayız, siz bu şekilde getiriyorsanız biz de bu
şekilde sizinle tartışırız. 
Bunu bırakın,
daha geçen hafta aynı yanlışı yaptınız, aynı tartışmayı biz burada yapmadık mı?
Yeşilay Vakfının ayrıcalıklarını biz burada tartışırken -daha geçen hafta ya-
yine mevzu burada Cumhurbaşkanının ailesi değil miydi ya, çocukları değil
miydi? Şimdi, bir muhalefet partisi milletvekili olarak Türkiye’de iktidar
partisine karşı Cumhurbaşkanının ailesini korumak da bana düştü ya. İnanın ki
bu tartışmadan hiç haz almıyorum, hoşuma gitmiyor ama bu tartışma sizin
eseriniz; övünebilirsiniz, övünebilirsiniz. Ha, şöyle de diyebilirsiniz ya da
diyenlerimiz çıkıyor: Yani, Cumhurbaşkanının çocuklarının hiç mi suçu yok? Var
ki onlar da bu tartışmanın bu kadar içerisinde.
Başkasıyla
kıyaslamıyorum, Sayın Abdullah Gül de sizin partinizden; Başbakanlık yaptı,
Cumhurbaşkanlığı yaptı. Çocukları yok muydu? Vardı. Niye bu kadar tartışma
konusu değildi? Yani, niye onlara vakıf kurmadınız, niye ayrıcalıklı vakıflar
kurmadınız, niye aklınıza gelmedi? Sayın Gül’ün Amerika’da okuyan çocuğu
geçenlerde, zannediyorsam, yanılmıyorsam evlendi de, Allah mesut etsin. Yahu, o
çocuk, Amerika’da okudu, uluslararası önemi haiz bir üniversiteden diplomasını
aldı, yahu, hiç mi bir vakıf hak etmedi ya? Bir vakıf ona da kuraydınız ya. Biz
de diyecektik: Ya, en azından üst düzey yöneticilerine, genel başkanlarına,
genel başkanlarının ailelerine vefalı davranıyorlar, hiç kimseyi vakıfsız
bırakmıyorlar ama döndünüz dolaştınız, 320-330 milletvekili -şimdi sayınız
310’a düştü- tüm milletvekilleri, Sayın Erdoğan’ın çocuklarına vakıf kurmakla
zaman geçiriyorsunuz. Vakıf kuruyorsunuz, üniversite kuruyorsunuz, zamanı bu
şekilde geçiriyorsunuz, ondan sonra dönüp dolaşıyorsunuz, burada bizler bir şey
söylediğimiz zaman da “Efendim, Sayın Cumhurbaşkanının ailesine niye bu kadar
laf söylüyorsunuz?” Ya, bakın on dakikam bitti, Sayın Cumhurbaşkanının ailesine
ben hiçbir şey söylemedim, ne söylenmişse siz söylemişsiniz. Bakın, buradan
Cumhurbaşkanının ailesine dönük olarak ne sarf ediliyorsa, ne söyleniyorsa siz
söyletiyorsunuz, siz söylüyor oluyorsunuz. Dolayısıyla, bu, sizin eseriniz. 
Yasa tekniği
açısından herhâlde Meclisin hiçbir döneminde kanun yapma yönetmeliklerinin,
Tüzük’ün bu kadar ayaklar altına alındığı ve yok sayıldığı hiçbir dönem
yaşanmamıştır diye düşünüyorum çünkü arşivlere giriyoruz, kayıtlara bakıyoruz,
bu döneme benzeyen hiçbir dönem bulamadık. Herhâlde bu dönem, iyi olmayan yasama
deneyimi itibarıyla önümüzdeki dönemler açısından feyiz kaynağı olacaktır. En
azından yeni dönemde burada oturan milletvekilleri şuna bakacaktır…
(Mikrofon
otomatik cihaz tarafından kapatıldı)
ADİL ZOZANİ
(Devamla) - …bir şeyi yapmamak için, neyi, nasıl yapmamak için bu dönemin
uygulamalarına, sizin uygulamalarınıza bakacak ve ona göre karar vereceklerdir.

Hepinizi
saygıyla selamlıyorum. 
BAŞKAN –
Teşekkür ediyorum. 
Maddeyi
oylarınıza sunuyorum…
LEVENT GÖK
(Ankara) – Karar yeter sayısı…
BAŞKAN – Kabul edenler…
Kabul etmeyenler… Karar yeter sayısı vardır, madde kabul edilmiştir. 
4’üncü maddeyi
okutuyorum: 

MADDE
4 - 2/9/1983 tarihli ve 78 sayılı Yükseköğretim Kurumları Öğretim
Elemanlarının Kadroları Hakkında Kanun Hükmünde Kararnameye aşağıdaki madde eklenmiştir.
"EK
MADDE 19- Türkiye Uluslararası İslam, Bilim ve Teknoloji Üniversitesinde
kullanılmak üzere ekli (1) sayılı listede yer alan öğretim elemanlarına ait
kadrolar ihdas edilerek, bu Kanun Hükmünde Kararnameye bağlı cetvellere Türkiye
Uluslararası İslam, Bilim ve Teknoloji Üniversitesi bölümü olarak
eklenmiştir."
BAŞKAN – Madde
üzerinde Cumhuriyet Halk Partisi Grubu adına söz isteyen Ali Rıza Öztürk,
Mersin Milletvekili. 
Buyurun Sayın
Öztürk. (CHP sıralarından alkışlar)
CHP GRUBU ADINA
ALİ RIZA ÖZTÜRK (Mersin) – Sayın Başkan, değerli milletvekilleri; gecenin bu
saatinde hepinizi saygıyla selamlıyorum. 
Değerli
milletvekilleri, 24’üncü Yasama Döneminin sonuna yaklaşmış vaziyetteyiz. Bir
yandan AKP fiilî genel başkanı Sayın Recep Tayyip Erdoğan, uydurma toplantılar
düzenliyor, her vesileyle toplantı düzenliyor ve oralarda yaptığı konuşmalarda
“400 vekil verin.” diyor, 400 vekil istiyor. Madem 400 vekil alacaksınız, bu
kadar, yasaları niye bu saatlerde çıkartmaya çalışıyorsunuz, niye
sıkıştırıyorsunuz? Ben diyorum ki: Acaba bu yasaları bu kadar çok çıkartmaya
çalışmanızın nedeni, bu saatlere kadar, işte üniversitelerin kuruluşu falan
filan hepsi, gerçekten iktidardan düşme telaşı sardı da onun için mi
yapıyorsunuz? Yoksa 400 vekil çıkarttığınız zaman bunu yapabilirsiniz. 
Bugün mesela,
Anayasa Komisyonunda seçilme yaşının 18’e indirilmesini konuştuk. Şimdi, yani
bir yandan bir hafta bile zaman kalmamış, bir Anayasa değişikliği yapıyoruz,
“Seçilme yaşı 18’e insin.” Şimdi orada, bunu, AKP’li arkadaşlarımız,
samimiyetle ve inanarak, gençliğe güvenerek getirdiklerini söylediler. İnanarak
ve gençliğe güvenerek seçilme yaşının 18’e düşürülmesini getirdilerse, bunun
samimiyet testi, bunu Genel Kurula getirmeleri. Bu Anayasa değişikliği, bu
Genel Kurula gelmelidir.
RECEP ÖZEL
(Isparta) – Gelecek.
ALİ RIZA ÖZTÜRK
(Devamla) – Gelmelidir ve geçirmelisiniz.
Bir yandan 400
vekil istiyorsunuz, bir yandan da halkı kandırmaya çalışıyorsunuz. Siyasi
partilerin kapatılmasıyla ilgili Anayasa değişikliği Komisyondan geçti, getirin,
buraya getirin. Öyle kimsenin gözünü boyayamazsınız. 
Ben, 25’inci
Dönemde iktidar olacak parti kim olursa olsun Adalet ve Kalkınma Partisinin
yasa yapma konusunda izlediği yöntemi izlememesini öneriyorum. Hukuku
katlettiniz arkadaşlar, yargıya sizin dönemde güven kalmadı sayenizde,
Parlamentonun itibarını da ayaklar altına aldınız. Sadece Sayın Recep Tayyip
Erdoğan’ın itibarını koruyacağız diye kendiniz de dâhil olmak üzere 550
milletvekilinin itibarını yerle bir ettiniz. Yasa yapma adabını, ahlakını,
yöntemini yerle bir ettiniz. Bu Parlamentoda, devlet kurumlarında görüşülerek,
tartışılarak, Bakanlar Kurulunda görüşülerek, tartışılarak kanun tasarılarının
hazırlanmasına bile imkân vermediniz, milletvekillerine imzalattırdınız, buraya
getirdiniz. Önergelerle yasa yaptınız, o yetmedi, Anayasa’yı da önergelerle
yapmaya kalktınız. 
Şimdi,
arkadaşlar, bunun size faydası yok. Bu yaptıklarınız, önümüzdeki iktidara çok
kötü örnektir, çok kötü örnektir yani bu, hoş bir şey değil. Kendi kendinizi
inkâr ediyorsunuz.
Şimdi, değerli
milletvekilleri… 
HAYDAR AKAR
(Kocaeli) - Kötü örnekleri almayız, merak etme. 
VEDAT DEMİRÖZ
(Bitlis) – Bu saatte rüya görmen normal! 
ALİ RIZA ÖZTÜRK
(Devamla) - Vallahi ben size söyleyivereyim yani rüya mı görüyorsun, ne
görüyorsun, buradan belli. Eğer siz iktidara geleceğinize inansanız bu kadar
şeyi sıkıştırmazsınız. Her şeyi sıkıştırıyorsunuz, “Her şeyi aman bir an önce
yapalım.” diyorsunuz. Bu telaşın bir tek nedeni vardır, sizi iktidar korkusu
sarmıştır. 
HAYDAR AKAR
(Kocaeli) – Güle güle! 
ALİ RIZA ÖZTÜRK (Devamla) - Eğer bu
ülkenin Cumhurbaşkanı, burada söylediğini beş saat sonra “Söylemedim.” diyorsa,
televizyonlar şak diye o görüşmeyi veriyorsa artık sizin yolunuz şaşmış, ben
size söyleyivereyim, şaşırmışsınız siz ya. Beş saat önce “Ben AKP’nin
bildirgesini okudum.” diyor. Televizyon veriyor. Oraya gidiyor “Ben öyle
demedim.” diyor. 
HAYDAR AKAR
(Kocaeli) – Ama ilk defa yapmıyor ki bunu, her zaman yapıyor.
YUSUF HALAÇOĞLU
(Kayseri) – Bu, kaçıncı kere.
ALİ RIZA ÖZTÜRK
(Devamla) - Ayıptır ya. Televizyonlar söylüyor bunu ya. Adam veriyor
televizyonda. 
Arkadaşlar,
şaşkınsınız şaşkın. Recep, şurada dört senedir hep laf attın.
RECEP ÖZEL
(Isparta) - Hiç laf atmadım.
ALİ RIZA ÖZTÜRK
(Devamla) - Hep laf attın. Hiç hukuktan biraz öğreneyim demedin. Ama ben sana
söyleyivereyim, başkalarının böyle şeyini yapmak çok hoş bir şey değil. Sen bir
hukuk adamısın, önce hukuku savunacaksın.
RECEP ÖZEL
(Isparta) - Hukuku savunuyoruz zaten.
ALİ RIZA ÖZTÜRK
(Devamla) - Partiye mensubiyetini bir kenara koyacaksın, önce hukuku
savunacaksın. Sen hayatta hukuku savunmadın.
RECEP ÖZEL
(Isparta) - Hukuku savunuyoruz.
ALİ RIZA ÖZTÜRK
(Devamla) - Sen getirdiğin önergeyi önce reddettin, sonra kabul ettin. Bu Genel
Kurulda da bana söyledin “Ağabey nasıl yaptık?” dedin, arkadan, gittin orada
kabul ettin Adalet Komisyonunda, ayıptır, yakışmıyor, hukukçu adama hiç
yakışmıyor. 
Değerli
milletvekilleri, şimdi, bununla da ilgili söylemek istiyorum. Anayasa’nın
130’uncu maddesinde yükseköğretim kurumlarının nasıl kurulacağı belirlenmiş.
131’inci maddesinde de yükseköğretim üst kuruluşları, YÖK’ün çalışması
öngörülmüş. 
Şimdi, burada bir üniversite
kuruyorsunuz. Türkiye Uluslararası İslam Bilim ve Teknoloji Üniversitesi.
Tabii, oraya bir hukuk fakültesi de kurmuşsunuz. Ben hemen söyleyeyim bir
hukukçu olarak, bugün, Türkiye’de 87 bin avukat var ve şu anda hukuk
fakültelerinde 45 bin öğrenci var. Zaten yargının seviyesinin bu kadar
düşmesinin en önemli nedenlerinden birisi, hukuk öğrenim kalitesinin
düşmesidir. Yani bugün Türkiye’nin önemli hukuk fakültelerinde yetişen
hukukçular serbest avukatlığa yöneliyor. “Hadi, onlar iyi fakülteden eğitim
aldı.” diyoruz. Bu sefer, eğitim kalitesi düşük olan üniversitelerden gelenler
de hâkim oluyor. Hâkim olunca da bu iş gene gitmiyor. Hâkimde hukuk bilgisi
lazım. Dolayısıyla, ben bir kere, bu hukuk fakültesi açılmasına şiddetle
karşıyım, onu size söyleyeyim. 
İkincisi: Şimdi,
burada, diğer üniversitelerde olmayan bir üniversite danışma kurulu
oluşturuyorsunuz. Niye oluşturuyorsunuz? “Efendim, uluslararası
üniversiteymiş.” Ya, adını “uluslararası” koymakla uluslararası olmuyor. Eğer
üniversite uluslararası bir anlaşmaya istinaden kuruluyor ise o zaman
üniversite danışma kurulu oluşturulabilir. Bu, bizim bildiğimiz devlet
üniversitesi. Devlet üniversitesinin nasıl kurulacağı da çok açık belli. 
Şimdi, geçmişte,
Anayasa Mahkemesi, üniversitelerin en üst düzeydeki bilim kuruluşları ve
toplumun itici gücü olduklarını vurguladıktan sonra, Anayasa’da yer verilen
bilimsel özerkliğin, kuruluştan işleyişe kadar bilimin gerektirdiği özgürlük
ortamının tüm çalışmalarında ve yönetimde sağlanması gerektirdiğini kabul
etmiş, devletin üniversiteler üzerindeki denetim ve gözetim hakkının ise,
yürütmenin üniversiteler üzerinde söz sahibi olması, çalışmalarını yönlendirip
yönetmesi biçiminde anlaşılamayacağı yargısına vararak bunu iptal etmiş, böyle
bir şeyi iptal etmiş. 
Değerli
arkadaşlarım, burada da bu danışma kurulu, YÖK’ün üniversitelerdeki denetimini
etkisiz hâle getirecek bir düzenlemedir. Öbür taraftan da Anayasa’nın 130, 131
ve 10’uncu maddesindeki eşitlik ilkesine aykırıdır. Yani diğer devlet
üniversitelerinde olmayan bir danışma kurulunu getirmenin burada hiçbir anlamı
yoktur. Bu kürsüden tekrar çağırıyorum, tüm gençleri çağırıyorum: Adalet ve Kalkınma
Partisi sözüm ona sizin 18 yaşında seçilme hakkınıza ilişkin Anayasa teklifini
getirdi, şimdi onu Genel Kurula getirip o Anayasa değişikliğini yapmasını talep
ediyorum; bu bir. 
İkincisi: Siyasi
partilerin kapatılmasına ilişkin bir prosedür değişikliği getirdi, onun da bu
Genel Kurula getirilip yasalaştırılmasını istiyorum. Gençlerin 18 yaşında
seçilme hakkını Cumhuriyet Halk Partisi olarak destekliyoruz. 
Saygılar
sunuyorum. (CHP sıralarından alkışlar)
BAŞKAN –
Teşekkür ediyorum.
Maddeyi oylarınıza
sunuyorum: Kabul edenler... 
LEVENT GÖK
(Ankara) – Karar yeter sayısı…
BAŞKAN –
Elektronik cihazla oylama yapacağız. 
Bir dakika süre
veriyorum. 
(Elektronik
cihazla oylama yapıldı) 
BAŞKAN – Sayın
milletvekilleri, karar yeter sayısı vardır, madde kabul edilmiştir.
5’inci maddeyi
okutuyorum: 

MADDE
5- 13/12/1983 tarihli ve 190 sayılı Genel Kadro ve Usulü Hakkında
Kanun Hükmünde Kararnameye aşağıdaki madde eklenmiştir.
"EK
MADDE 17- Türkiye Uluslararası İslam, Bilim ve Teknoloji Üniversitesinde
kullanılmak üzere ekli (2) sayılı listede yer alan kadrolar ihdas edilerek, bu
Kanun Hükmünde Kararnameye bağlı cetvellere Türkiye Uluslararası İslam, Bilim
ve Teknoloji Üniversitesi bölümü olarak eklenmiştir." 
BAŞKAN – Madde
üzerinde söz talebi? 
LEVENT GÖK (Ankara)
– Engin Özkoç, CHP’den.
BAŞKAN –
Cumhuriyet Halk Partisi Grubu adına Engin Özkoç, Sakarya Milletvekili. 
Buyurun Sayın
Özkoç. (CHP sıralarından alkışlar) 
CHP GRUBU ADINA
ENGİN ÖZKOÇ (Sakarya) – Sayın Başkan, değerli milletvekili arkadaşlarım;
hepinizi saygı ve sevgiyle selamlıyorum. 
Sayın Bakanım,
sizi Türkiye Büyük Millet Meclisinde bu kanunları görüşürken çok yorgun
görüyorum. Cumhuriyet Halk Partisi sıralarından baktığımızda, gerçekten saat
açısından da, verimlilik açısından da iyi görmüyoruz. Cumhuriyet Halk Partisi
olarak, Türkiye Büyük Millet Meclisinde gecenin bu saatinde bazı basın
mensuplarının bizi izlediği, AKP’li milletvekillerinin kulislerde oturup sadece
oylamalarda buraya geldiği ve…
SÜREYYA SADİ
BİLGİÇ (Isparta) – Sizinkiler hiç gelmiyor ya Sayın Özkoç!
ENGİN ÖZKOÇ
(Devamla) – Arkadaşlar, ne oldu size ya? 
OSMAN AŞKIN BAK
(İstanbul) – Sizinkiler kaç kişi?
ENGİN ÖZKOÇ
(Devamla) – Niye birden sinirlendiniz?
BAŞKAN – Sayın
milletvekilleri, lütfen…
ALİ ŞAHİN
(Gaziantep) – Önce kendine bak, ondan sonra konuş!
ENGİN ÖZKOÇ
(Devamla) – Az önce grup başkan vekilimiz yeterlilik önergesi verdi, yeterlilik
önergesi verdiğinde bu sıralarda yeter sayı yoktu. Sizler kulislerde
oturuyordunuz, uyuyordunuz. 
SITKI GÜVENÇ
(Kahramanmaraş) – Sizinkiler evde uyuyor, evde!
ENGİN ÖZKOÇ
(Devamla) – Ne kanunları dinliyorsunuz ne çıkan yasaları dinliyorsunuz ne
yolsuzlukları dinliyorsunuz, sizin için önemli ne de burada yolsuzluklarla
ilgili kanunların sizin için bir önemi var. Siz sadece şunu yapıyorsunuz:
Dışarıda bekliyorsunuz, kanun oylanacağı zaman arkadaşlarınız sesleniyor,
içeriye giriyorsunuz. 
YILMAZ TUNÇ
(Bartın) – Senin arkadaşların nerede?
ENGİN ÖZKOÇ
(Devamla) – Kabul edip etmeyeceğinizi dahi bilmiyorsunuz. Buradan arkadaşınız
size sesleniyor “Arkadaşlar, kabul, kabul” diyor, siz de “Efendim?” diye
soruyorsunuz. Türk milletinin milletvekillerisiniz. 
MEHMET ERDOĞAN
(Gaziantep) – CHP nerede, CHP? 
ENGİN ÖZKOÇ
(Devamla) – Yapacağınız bu işten dolayı utanmanız gerekirken hâlâ
konuşuyorsunuz. Suçlu ben miyim, siz misiniz? Siz misiniz?
SITKI GÜVENÇ
(Kahramanmaraş) – Sen kendine bak kendine!
ENGİN ÖZKOÇ
(Devamla) – Gecenin bu saatinde ben sizlere bakarak alnım ak konuşuyorum. 
SITKI GÜVENÇ
(Kahramanmaraş) – Grubuna bak!
ENGİN ÖZKOÇ
(Devamla) – TÜRGEV’de benim Cumhurbaşkanımın oğlu değil TÜRGEV’in Başkanı.
Benim Cumhurbaşkanımın kızı değil.
MEHMET ERDOĞAN
(Gaziantep) – Sende kaç kişi yok, kaç kişi?
ENGİN ÖZKOÇ
(Devamla) – Bu Cumhurbaşkanının oğlu, kızı, efradı milyarlarca liralık usulsüz
bağışlarla üniversite kuruyor. Ama siz…
SÜREYYA SADİ
BİLGİÇ (Isparta) – Nereden biliyorsun usulsüz olduğunu? Usulsüz ne demek? Bırak
bu işleri!
ENGİN ÖZKOÇ
(Devamla) – Kim mi? Hayhay, TÜRGEV’in Başkanı söylüyor. TÜRGEV’in Başkanı diyor
ki, Star gazetesinde verdiği beyanatta diyor ki: “Bunların hepsi doğrudur.”
Bana sormayın, Arzu Akalın’a sorun. Bana sormayın. Ne oldu? Niye sesiniz
kesildi?
OSMAN AŞKIN BAK
(İstanbul) – Cacık gazetesinin yaptığı haberi okuyorsun!
ENGİN ÖZKOÇ
(Devamla) – Neden sesiniz kesildi?
OSMAN AŞKIN BAK
(İstanbul) – Cacık gazetesinin yaptığı haberi okuyorsun!
ENGİN ÖZKOÇ
(Devamla) – Hangi gazetenin?
OSMAN AŞKIN BAK
(İstanbul) – Cacık gazetesi, cacık! 
ENGİN ÖZKOÇ
(Devamla) – Cacık… Sizler…
OSMAN AŞKIN BAK
(İstanbul) – Sapanca Ekspres, Adapazarı Ekspres… Tamam, mesele yok.
ENGİN ÖZKOÇ
(Devamla) – Arkadaşlar, istediğiniz kadar itiraz edin. Şunu kabul ediyor
musunuz? Bir vakıf var Türkiye'de, adı TÜRGEV.
HALİL ÜRÜN
(Afyonkarahisar) – Bu maddeyle ilgisi ne, bu kanunla?
ENGİN ÖZKOÇ
(Devamla) – Bu vakfın Türkiye Cumhuriyeti’nde ve dünyada eşi benzeri
görülmemiş. Bugünkü Cumhurbaşkanının oğlu bu vakıfta. 
MEHMET ERDOĞAN
(Gaziantep) – Vakıf ne yapıyor, onu söyle.
HALİL ÜRÜN
(Afyonkarahisar) – Sadede gel, sadede!
ENGİN ÖZKOÇ
(Devamla) – Bugünkü Cumhurbaşkanının kızı bu vakıfta, oğlunun kayınvalidesi bu
vakıfta.
ALİ ŞAHİN
(Gaziantep) – Suç mu? Olamaz mı?
ENGİN ÖZKOÇ
(Devamla) – Pekâlâ, suçu söylüyorum, arkadaşlar, suçu söylüyorum; bu vakfın
aldığı bağış, Suudi Arabistan Kralından aldığı 100 milyon dolarlık bağış…
YILMAZ TUNÇ (Bartın)
– Vakıf ne demek, onu anlat sen. 
ALİ ŞAHİN
(Gaziantep) – Suç mu? Suç mu? Bağış suç mu?
ENGİN ÖZKOÇ
(Devamla) – …arkasından siz Bakanlar Kurulunda Sevda Tepesi’ni imara
açıyorsunuz, budur suç olan. Pekâlâ, neden susturuyor arkadaşınız sizi? Neden sustunuz
arkadaşlar? Çünkü cevap veremiyorsunuz. 
ALİ ŞAHİN
(Gaziantep) – Suç mu? Bağış suç mu?
MEHMET ERDOĞAN
(Gaziantep) – Vakıf ne yapar, onu söyle. Vakıf ne yapar?
ENGİN ÖZKOÇ
(Devamla) – Suçtur arkadaşım. Bağış suç değil, bağış karşılığında rüşvet almaktır
suç olan… (AK PARTİ sıralarından gürültüler) 
LEVENT GÖK
(Ankara) – Sayın Başkan, Sayın Başkan…
ALİ ŞAHİN
(Gaziantep) – Senin vakıf kültürün olmadığı için bilmezsin, sen anlamazsın.
ENGİN ÖZKOÇ
(Devamla) – …imara açmaktır suç olan…
HALİL ÜRÜN
(Afyonkarahisar) – İftira atıyorsun!
LEVENT GÖK
(Ankara) – Sayın Başkan, böyle bir usul yok.
BAŞKAN – Sayın
milletvekilleri, lütfen…
ENGİN ÖZKOÇ
(Devamla) – …bağış karşılığında iş vermektir suç olan. Bağış karşılığında
sizler bu iş adamlarına milyarlarca dolarlık iş veriyorsunuz... (AK PARTİ
sıralarından gürültüler) 
OSMAN AŞKIN BAK
(İstanbul) – Hadi canım sen de!
BAŞKAN – Sayın
milletvekilleri, lütfen, sayın hatibi dinleyelim.
ENGİN ÖZKOÇ
(Devamla) – …yandaşlık yapıyorsunuz, rüşvet alıyorsunuz, yolsuzluk yapıyorsunuz,
budur suç olan, suç olan budur.
ALİ ŞAHİN
(Gaziantep) – Sen vakıf nedir bilir misin?
ENGİN ÖZKOÇ
(Devamla) – Bu vakıf kanalıyla yapıyorsunuz bunu.
ALİ ŞAHİN
(Gaziantep) – Vakfa bağış nedir?
ENGİN ÖZKOÇ
(Devamla) – Onun için yapacağınız her şeyde biz peşinizde olacağız,
kaçamayacaksınız. Bakın, ben size söyleyeyim arkadaşlar.
YILMAZ TUNÇ
(Bartın) – Bağırmadan konuş! Kaba bir sesin var, çok kaba!
ENGİN ÖZKOÇ
(Devamla) – Acele etmeyin, acele etmeyin. Taş Yapı Firması, durduk yere mi size
1,5 milyon lira bağış yaptı? Aldığı ihaleleri söyleyeyim mi? Hangi ihaleler
karşılığında olduğunu söyleyeyim mi?
HALİL ÜRÜN
(Afyonkarahisar) – Söyle söyle, mahkemede delil olacak onlar.
ENGİN ÖZKOÇ
(Devamla) – Söyleyeyim mi?
HALİL ÜRÜN
(Afyonkarahisar) – Söyle.
ENGİN ÖZKOÇ
(Devamla) – 500 bin lirayı Kalyon İnşaat hangi iş karşılığında verdi?
HALİL ÜRÜN
(Afyonkarahisar) – İspatlayamazsan müfteri olursun.
OSMAN AŞKIN BAK
(İstanbul) – Kaynağı belli, cacık gazetesi.
BAŞKAN – Sayın
milletvekilleri, lütfen…
ENGİN ÖZKOÇ
(Devamla) – 500 bin lirayı size laf olsun diye mi bağışladı bu insanlar?
VEDAT DEMİRÖZ
(Bitlis) – İftira atma.
ENGİN ÖZKOÇ
(Devamla) – Ağaoğlu size neden bağış yaptı?
HALİL ÜRÜN
(Afyonkarahisar) – Git kendine sor ya!
ENGİN ÖZKOÇ
(Devamla) – Neden?
HALİL ÜRÜN
(Afyonkarahisar) – Ne ilgisi var!
VEDAT DEMİRÖZ
(Bitlis) – Sende o kültür yoksa, sizde bağış kültürü yok.
ENGİN ÖZKOÇ
(Devamla) – Size soracağız. Sizlersiniz bunun içerisinde olan, sizin
Cumhurbaşkanınız bunun içinde. 
HALİL ÜRÜN
(Afyonkarahisar) – Cumhurbaşkanına iftira atma!
OSMAN AŞKIN BAK
(İstanbul) – Cacık gazetesinin haberlerini okuma! 
ENGİN ÖZKOÇ
(Devamla) – Sizin Cumhurbaşkanınızın oğlu, kızı, kayınpederi bunun içerisinde.
(AK PARTİ sıralarından gürültüler) Bundan kaçamazsınız. 
OSMAN AŞKIN BAK
(İstanbul) – Cacık gazetesinin haberlerini okuma!
ENGİN ÖZKOÇ
(Devamla) – Mecra Reklam Turizm AŞ 1 milyon 600 bin lira, çok mu keyiften
bağışladı size? 
MEHMET ERDOĞAN
(Gaziantep) – Ortağı mısın oranın?
ENGİN ÖZKOÇ
(Devamla) – Sizden çok mu keyif aldı da bağışladı bu parayı?
HALİL ÜRÜN
(Afyonkarahisar) – Kendine sorsana ne bilelim biz ya!
BAŞKAN – Sayın
Ürün, lütfen.
ENGİN ÖZKOÇ
(Devamla) – Arkadaşlar, sen koruyacaksın, milletin vekilisin. Milletin vekili
olarak o sıralarda oturmayacaksın.
HALİL ÜRÜN
(Afyonkarahisar) – Ben milletin vekiliyim, o söylediklerinin hepsine dava
açacağım. 
ENGİN ÖZKOÇ
(Devamla) – Gerekirse Cumhurbaşkanına hesap soracaksın. Bu sıralarda oturup da
elini kaldırıp indirmeyeceksin.
YILMAZ TUNÇ
(Bartın) – Sayın hatibi uyarın!
ENGİN ÖZKOÇ (Devamla)
– Diyeceksin ki: “Rüşvet alanlardan hesap soruyorum.”
OSMAN AŞKIN BAK
(İstanbul) – Sen Şişli’ye hesap sor, Şişli’ye.
ENGİN ÖZKOÇ
(Devamla) – Öyle yok.
OSMAN AŞKIN BAK
(İstanbul) – Şişli’ye niye hesap sormuyorsun?
HAYDAR AKAR
(Kocaeli) – Sen sor, sen! Sen sor, Osman!
OSMAN AŞKIN BAK
(İstanbul) – 8 kişi yolladınız, bir şey çıkartamadınız, ne oldu? Ne yaptınız?
ENGİN ÖZKOÇ
(Devamla) – Ne oldu? Sizin arkadaşlarınız. 
Değerli
arkadaşlarım, biz bir şey demiyoruz. Biz bir şey demiyoruz.
OSMAN AŞKIN BAK
(İstanbul) – Sarıgül hesap soracak size, geliyor.
BAŞKAN – Sayın
Bak, lütfen. 
ENGİN ÖZKOÇ
(Devamla) – TÜRGEV vakfının Başkanı hanımefendi diyor ki: “Evet, biz bunları,
bu bağışları aldık, aldığımız bağışlar karşılığında da…” (AK PARTİ sıralarından
gürültüler)
OSMAN AŞKIN BAK
(İstanbul) – Ya demiyor, kardeşim. 
ENGİN ÖZKOÇ
(Devamla) – Ne dediğini söylüyorum
OSMAN AŞKIN BAK
(İstanbul) - Cacık gazetesinden okuyorsun ya! Öyle bir açıklaması yok.
ENGİN ÖZKOÇ
(Devamla) – Diyor ki: “Bu arkadaşlar, bu insanlar üçüncü hava yolunda iş
almışlardır, ihale almışlardır." 
OSMAN AŞKIN BAK
(İstanbul) – Öyle bir açıklaması yok Vakıf Başkanının, cacık gazetesinden
okuyorsun!
ENGİN ÖZKOÇ
(Devamla) – İşte, burada. 
BAŞKAN – Sayın
milletvekilleri, lütfen!
SÜREYYA SADİ
BİLGİÇ (Isparta) – Sayın Başkan, siz konuşmacıyı uyarın.
YILMAZ TUNÇ
(Bartın) – Sayın Başkan, elini kaldırmasın. Kaba bir üslupla konuşuyor kürsüde.

ENGİN ÖZKOÇ
(Devamla) – Efendim, ne olarak konuşuyorum?
YILMAZ TUNÇ
(Bartın) – Çok kaba bir üslup kullanıyor. 
BAŞKAN – Sayın
Tunç, lütfen ama…
YILMAZ TUNÇ
(Bartın) – Tahrik ediyor Sayın Başkan, tahrik edemez!
BAŞKAN – Sayın
Tunç, sayın hatibin hangi el hareketini yapacağını siz belirleyecek değilsiniz
herhâlde.
ALİ RIZA ÖZTÜRK
(Mersin) – Niye rahatsız oluyorsun?
YILMAZ TUNÇ
(Bartın) – Üslup mu ya bu, böyle bir üslup olabilir mi!
ENGİN ÖZKOÇ
(Devamla) – Değerli milletvekili arkadaşlarım, siz kurulan TÜRGEV’in yaptığı
yolsuzluklardan rahatsız olmuyorsunuz da benim konuşmamdan mı rahatsız
oluyorsunuz? (AK PARTİ sıralarından gürültüler) 
OSMAN AŞKIN BAK
(İstanbul) – Düzmece şeyleri okuyorsun, cacık gazetesinden aldığın şeyi
okuyorsun!
ENGİN ÖZKOÇ
(Devamla) – Siz, Ağaoğlu gibi insanların yaptığı milyarca liralık bağışlardan
sonra aldığı ihalelerden rahatsız olmuyorsunuz da elinizi kaldırmaktan rahatsız
olmuyorsunuz da benim konuşmamdan mı rahatsız oluyorsunuz? Siz bu rüşvet
olaylarından sonra “Biz almadık.” dediğiniz hâlde… 
YILMAZ TUNÇ
(Bartın) – İşin gücün iftira!
ENGİN ÖZKOÇ
(Devamla) – …Sevda Tepesi’ni bir kraldan bile rüşvet alarak…
OSMAN AŞKIN BAK
(İstanbul) – Öyle bir şey yok, iftira atıyorsun, ispat et, ispat!
ENGİN ÖZKOÇ
(Devamla) – …100 milyar lira para alarak, ondan sonra Sevda Tepesi’ni imara
açarak ona dahi peşkeş çektikten sonra elinizi kaldırıyorsunuz, bundan
utanmıyorsunuz da benim konuşmamdan mı rahatsız oluyorsunuz? 
YILMAZ TUNÇ
(Bartın) – Sen utanmıyorsun!
OSMAN AŞKIN BAK
(İstanbul) – İftira atıyorsun, iftira!
ALİ ŞAHİN
(Gaziantep) – İftiralarının da hesabını vereceksin.
OSMAN AŞKIN BAK
(İstanbul) – Evet, iftira atıyorsun, cacık gazetesini okuyorsun!
ALİ ŞAHİN
(Gaziantep) – Hesap vereceksin, sen de bağış yapacaksın, bu davaların parasıyla
sen de katkı yapacaksın.
ENGİN ÖZKOÇ
(Devamla) – Onun için arkadaşlar, siz değerli arkadaşlarım, hiç merak etmeyin,
o mahkemelerde sizlere bir şey olmuyorsa bizim Cumhuriyet Halk Partili
milletvekillerine, apak alınlı milletvekillerine hiçbir şey olmaz. Siz kendi
yüzünüze bakın.
Hepinize
saygılar sunuyorum. (CHP sıralarından alkışlar) 
HALİL ÜRÜN
(Afyonkarahisar) – Sana da bir şey olmasın istiyoruz, onun için söylüyoruz.
BAŞKAN –
Teşekkür ediyorum.
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
6’ncı maddeyi
okutuyorum: 

MADDE
6- 10/12/2003 tarihli ve 5018 sayılı Kamu Malî Yönetimi ve Kontrol
Kanununa ekli (II) sayılı cetvelin "Yükseköğretim Kurulu, Üniversiteler ve
Yüksek Teknoloji Enstitüleri" bölümüne aşağıdaki ibare eklenmiştir.
"107)
Türkiye Uluslararası İslam, Bilim ve Teknoloji Üniversitesi"
BAŞKAN – Madde
üzerinde söz talebi?
LEVENT GÖK
(Ankara) – Ali Serindağ konuşacak efendim.
BAŞKAN -
Cumhuriyet Halk Partisi Grubu adına Ali Serindağ, Gaziantep Milletvekili. 
Buyurun Sayın
Serindağ. (CHP sıralarından alkışlar) 
CHP GRUBU ADINA
ALİ SERİNDAĞ (Gaziantep) – Teşekkür ederim Sayın Başkan. 
Sayın Başkan,
sayın milletvekilleri; Cumhuriyet Halk Partisi Grubu adına söz almış
bulunuyorum. Yüce heyetinizi saygıyla selamlıyorum. 
Demin Sayın
Vedat Demiröz’ün kulağını çınlattık, kendisi yoktu burada ama şimdi görüyorum
burada. Kulağını çınlatmamızın sebebi şuydu: Siz orada otururken Sayın Engin
Özkoç TÜRGEV vakfının yönetiminde yer alanları sayınca -işte Sayın
Cumhurbaşkanının kızı, oğlu, gelini, akrabaları- siz “Bu aile vakfıdır, elbette
ailenin fertleri orada, yönetimde olacaktır.” demiş idiniz, öyle demiş idiniz.
VEDAT DEMİRÖZ
(Bitlis) – “Aile vakıfları kuruluyor.” dedim. 
ALİ SERİNDAĞ
(Devamla) – İşte dediniz, dediniz, tamam, ona bir şey demiyoruz, bizde öyle
diyoruz zaten.
VEDAT DEMİRÖZ
(Bitlis) – Koç Vakfı var, kimlerden kuruluyor?
ALİ SERİNDAĞ
(Devamla) – Tamam, aynen, çok doğru; bak, haklısınız, biz de öyle diyoruz
zaten.
VEDAT DEMİRÖZ
(Bitlis) – Evet. 
ALİ SERİNDAĞ
(Devamla) – Bu aile vakfıysa… Bakınız, ne güzel örnek veriyorsunuz, “Koç Vakfı”
diyorsunuz. Şimdi, Koç Vakfına yapılan bağışlara bakın, bir de TÜRGEV’e yapılan
bağışlara bakın. Biz bunu söylüyoruz değerli arkadaşlar.
VEDAT DEMİRÖZ
(Bitlis) – Başkent Vakfı var. 
ALİ SERİNDAĞ
(Devamla) – Biz olmayan bir şeyi söylemiyoruz. Elbette bağış yapılabilir ama
bağış niçin yapılır? Yani kim, niçin, nereye bağış yapıyor?
Bakın, demin
örnek verdim gene, Gaziantep Valisinin beyanatı var, diyor ki: “Gaziantep’te
okul yapmak için sıraya giren hayırseverler var ama biz arsa bulamadığımız için
okul yapamıyoruz.” Aramızda muhtemelen Gaziantep milletvekili arkadaşlarımız
vardır. 
ALİ ŞAHİN
(Gaziantep) – Tam 4 bin derslik yapıldı Ali Bey, 4 bin derslik yapıldı.
Yapılmıyor diye bir şey yok. Saat üçten sonra iftira kültürü başlıyor nedense!
Tam 4 bin derslik yapıldı. 
ALİ SERİNDAĞ
(Devamla) – Efendim, bakın, biz ne diyoruz, siz ne diyorsunuz? 4 bin derslik, 5
bin derslik. Bak, Ali Bey, valinin beyanatı var, diyor ki: “Biz okul yapmak
istiyoruz ama yer bulunamadığı için hayırseverler okul yapamıyor.” 
ALİ ŞAHİN
(Gaziantep) – 6 bin derslik ihtiyacının 4 bini karşılandı. 
MEHMET ERDOĞAN
(Gaziantep) – Onun kastettiği şehir merkezi. 
ALİ SERİNDAĞ
(Devamla) – Ama Şehitkâmil ve Şahinbey Belediyeleri tuttu TÜRGEV’e arsa tahsis
etti. Sorun burada. Şimdi, bizim arkadaşlarımız konuşuyorlar. Bakın, siz burada
konuşacağınıza…
ALİ ŞAHİN
(Gaziantep) – Bağışlayabilir. Belediyeler, her belediye her vakfa, kamu yararı
olan vakfa arsa bağışlar. 
ALİ SERİNDAĞ
(Devamla) – Belediyeler bağış yapamaz bir defa. 
MEHMET ERDOĞAN
(Gaziantep) – Yanlış bilgi veriyorsunuz da onun için. Onun kastettiği merkez
değil. 
ALİ SERİNDAĞ
(Devamla) – Şimdi, bakın, değerli arkadaşlarım, bilen de konuşuyor bilmeyen de.
Belediyeler bağış yapamaz bir defa, belediyeler bağış yapamaz. 
MEHMET ERDOĞAN
(Gaziantep) – İşte bilmeden konuşuyorsun. 
HALİL ÜRÜN
(Afyonkarahisar) – Tahsis eder. 
ALİ ŞAHİN
(Gaziantep) - Tahsis eder Ali Bey, tahsis eder. 
ALİ SERİNDAĞ
(Devamla) – Bağışı bir defa bir kenara koyun, belediyeler bağış yapamaz. 
ALİ ŞAHİN
(Gaziantep) – Tahsis eder. 
ALİ SERİNDAĞ
(Devamla) – Şimdi, siz… 
Ya, madem öyle
söylediniz, Köy Hizmetleri arazisi ne oldu? 
ALİ ŞAHİN
(Gaziantep) – Ne oldu? 
ALİ SERİNDAĞ
(Devamla) – Ne oldu? Dört senedir iktidardasınız, nerededir şimdi? Hani
satılacaktı, okul yapılacaktı Antep’e? Yaptınız mı?
ALİ ŞAHİN (Gaziantep)
– Peşkeş mi çekildi?
ALİ SERİNDAĞ
(Devamla) – Yaptınız mı?
HALİL ÜRÜN
(Afyonkarahisar) – Yaparız, yaparız. 
ALİ ŞAHİN
(Gaziantep) – Peşkeş mi çekildi, ne oldu?
ALİ SERİNDAĞ
(Devamla) – Ne zaman yaparsınız? Dört yıl bitti.
Şimdi değerli
arkadaşlar, bakın, bugüne kadar…
ALİ ŞAHİN
(Gaziantep) – Hayır, arazi ne oldu, onu söyleyin. Ben gittim, yerinde duruyor. 
ALİ SERİNDAĞ
(Devamla) – Bak, bugüne kadar biz nezaketimizi koruduk, tamam mı, siz
konuşurken en ufak bir şey yapmadık.
ALİ ŞAHİN
(Gaziantep) – Biz de yapmadık. 
OSMAN AŞKIN BAK
(İstanbul) – Bugün Genel Başkanımıza sataştınız.
ALİ SERİNDAĞ
(Devamla) – Gel şurada söyle, “ Gaziantep Valisinin böyle bir beyanatı yok.”
de. 
ALİ ŞAHİN
(Gaziantep) – Gaziantep Valisi ne diyor? 
ALİ SERİNDAĞ
(Devamla) – Efendim, “Gaziantep Valisi bu beyanatı vermedi.” de. 
ALİ ŞAHİN
(Gaziantep) – Versin, ne olur yani? “Şehir merkezinde yer yok.” diyor Valim,
doğru söylüyor. “Şehir merkezinde arsa bulamıyoruz.” diyor. (AK PARTİ
sıralarından gürültüler) 
ALİ SERİNDAĞ
(Devamla) – Doğrusu odur, doğrusu odur… Ya, sen ne biliyorsun Antep’i? Hadi
arkadaşlar Antep’i biliyor da sen nereden biliyorsun?
ALİ ŞAHİN
(Gaziantep) – “Şehir merkezinde yer, arsa bulamıyoruz.” diyor, mesele bu. Her
şehir merkezinde var bu mesele. 
ALİ SERİNDAĞ (Devamla)
– Ya, şimdi, bakın, sorun bu değerli arkadaşlar. Sorun, niçin bu bağışlar
yapılıyor? Bu bir nüfuz suistimalidir; bunu kabul edeceksiniz, başka çaresi
yok. 
Tamam, Vedat Bey
“Koç Vakfı” diyor, güzel, Koç Vakfına kim bağış yapıyor? Tüm büyük, varlıklı
ailelerin vakıfları var, kim bağış yapıyor? Kimse bağış yapmıyor. 
Bakın, bu vakıf…
VEDAT DEMİRÖZ
(Bitlis) – Bağışın amacına uygun kullanılıp kullanılmadığına bakın. 
ALİ SERİNDAĞ
(Devamla) – Efendim, amacına uygun kullanılıp kullanılmadığı meselesi ancak
denetimle ortaya çıkar. 
VEDAT DEMİRÖZ
(Bitlis) – Tamam, yapın denetiminizi. 
ALİ SERİNDAĞ
(Devamla) – Bakın, siz Gülen Cemaati’ne özeniyorsunuz, bunun lâmı cimi yok. 
VEDAT DEMİRÖZ
(Bitlis) – Ne ilgisi var ya? Yapmayın. 
ALİ SERİNDAĞ
(Devamla) – Gülen Cemaati ne yaptıysa siz aynısını yapmaya çalışıyorsunuz,
mesele budur. 
Şimdi, bakın,
eğitim çok önemli bir faaliyettir. Siz ülkede eğitimi halledemezseniz, siz
diğer başka sorunları çözemezsiniz. O nedenle, eğitimi ciddiyetle ele almak
lazım ve devletin öncülüğünde bunun olması lazım.
Şimdi, efendim,
deniyor ki: “4 bin derslik yaptık.” İhtiyaç varsa 5 bin de yapılır, 6 bin de
yapılır. Partiler niye iktidara geliyor? İş yapmak için.
ALİ ŞAHİN
(Gaziantep) – “İş yapılmıyor.” diyorsun.
ALİ SERİNDAĞ
(Devamla) – “Yapılmıyor.” demiyorum. Bakın “Yer olmadığı için, hayırseverler
sırada, okul yapamıyorlar.” Niye? Arsa yok. “Yapılmıyor.” demiyoruz. 
ALİ ŞAHİN
(Gaziantep) – Şehir merkezinde arsa yok, doğal. Bu bizim iktidarın kabahati
değil ki. 
ALİ SERİNDAĞ
(Devamla) – Bak, sizin dinlemediğiniz açıkta, dinlemediğiniz belli. Sorun
burada, diyor ki: “Hayırseverler sırada, okul yapacak ama arsa bulamıyorlar.”
Ya, bu kadar açık başka nasıl söylenebilir?
HALİL ÜRÜN
(Afyonkarahisar) – Ne var bunda Sayın Valim, ne var yani?
HAYDAR AKAR
(Kocaeli) – Bilal’in anlayacağı şekilde anlat. TÜRGEV’i konuşuyoruz, Bilal’in
anlayacağı şekilde anlat. 
ALİ SERİNDAĞ
(Devamla) – Şimdi, olan şu: Antep’te öyle denmesine rağmen belediyelerin okul
yeri tahsis edememesi ama TÜRGEV’e arsa tahsis etmesi sizde bir problem
yaratmıyor mu? (AK PARTİ sıralarından “Yok.” sesleri)
ALİ ŞAHİN
(Gaziantep) – Yok, niye yaratsın? 
ALİ SERİNDAĞ
(Devamla) – Ya, yaratmayabilir. Sen öyle “Yaratmıyor.” de. 
MEHMET ERDOĞAN
(Gaziantep) – Sen niye rahatsız oluyorsun?
ALİ SERİNDAĞ
(Devamla) – Şimdi, değerli arkadaşlarım, bakın…
TÜLAY KAYNARCA
(İstanbul) – O arsaya yurt yapılıyor.
ALİ SERİNDAĞ
(Devamla) – Efendim?
TÜLAY KAYNARCA
(İstanbul) – O arsaya kız yurtları yapılıyor, eğitim için yapılıyor.
ALİ ŞAHİN
(Gaziantep) – Gazino yapılmıyor, kulüp yapılmıyor, meyhane yapılmıyor, yurt
yapılıyor.
ALİ SERİNDAĞ
(Devamla) – Bakın, siz ne yapacaksınız biliyor musunuz?
HALİL ÜRÜN
(Afyonkarahisar) – Bilmiyoruz, söyle de yapalım!
ALİ SERİNDAĞ
(Devamla) – Devlet ne yapacak? Vergi topluyor mu? Yurtları devlet yapacak,
okulları devlet yapacak. Devlet o yurtları ve okulları insanların hizmetine
sunacak. Tamam. Mesele budur; Ahmet’in, Mehmet’in yurt yapması falan değil. Siz
ne yaptınız? Bir zamanlar cemaate bunları havale ettiniz. Şimdi baktınız ki
yanlış bir şey, o zaman, bu sefer başka bir cemaate havale ediyorsunuz. O da
yanlış, o da yanlış. 
Siz bir zamanlar
cemaatin üst yetkilileriyle görüşmek için sıraya giriyordunuz, sıraya.
ALİ ŞAHİN
(Gaziantep) – Şimdi de siz giriyorsunuz.
RECEP ÖZEL
(Isparta) – Şimdi de siz sıraya giriyorsunuz.
ALİ SERİNDAĞ
(Devamla) – Sıraya giriyordunuz siz. Şimdi paralelci oldu. Siz hepiniz sıraya
giriyordunuz. Kimlerin sıraya girdiğini, kimlerin bundan maddi menfaat
sağladığını herkes biliyor. O nedenle, hepinizi kastetmiyorum ama içinizde
olanları siz de biliyorsunuz, biz de biliyoruz değerli arkadaşlarım.
HAKAN ÇAVUŞOĞLU
(Bursa) – Söyle ya, kim yaptı? Ali Bey, söyleyin. Kimmiş, söylesene şimdi.
ALİ SERİNDAĞ
(Devamla) – Söyleyenleri siz söylüyorsunuz ya, “tuzluk” diyorsunuz ya, şunlar
bunlar diyorsunuz ya. Sizin Başbakan Yardımcınız bile açıkladı, daha dün
söyledi: “Ankara’yı parsel parsel paralele sattınız.” dedi.
ALİ RIZA ÖZTÜRK
(Mersin) – Ankara Belediye Başkanı “Sen paralelcisin.” dedi.
ALİ SERİNDAĞ
(Devamla) – Yani, şimdi, bundan daha fazlasını ben nasıl söyleyebilirim? Bu
size bir şey anlatmıyor mu değerli arkadaşlar?
Şimdi, siz
bunların hepsini kabullenebilirsiniz ama şu bir gerçek, bunun hesabı mutlaka
sorulur. Her şeyi birbirinden ayırmanız lazım. Devlet işi ile aile işi
birbirinden farklıdır değerli arkadaşlarım, ayrı ayrıdır.
Bakın, “Sayın
Cumhurbaşkanı TÜRGEV için konuştu.” diyor, bak, daha yakın zamanda. Ne diyor:
“TÜRGEV’in önümüzdeki dönemde faaliyete geçireceği üniversiteyle kreşten
yükseköğretime kadar hizmet veren bir yapı hâline geleceğine inanıyorum."
Bakın, oradan talimat veriliyor, siz burada yasa çıkarıyorsunuz değerli
arkadaşlar, siz burada yasa çıkarıyorsunuz.
HALİL ÜRÜN
(Afyonkarahisar) – Ne güzel. Ne var bunda ya?
ALİ SERİNDAĞ
(Devamla) – Yani şimdi, TÜRGEV’in sahibinin kim olduğu belli olmuyor mu burada?

HALİL ÜRÜN
(Afyonkarahisar) – Kamunun zararına bir şey mi var Ali Bey orada?
ALİ SERİNDAĞ
(Devamla) – TÜRGEV’in sahibinin kim olduğu belli olmuyor mu burada değerli
arkadaşlarım?
OSMAN AŞKIN BAK
(İstanbul) – Ya, bu üniversitelerde kimler okuyacak? Türk gençleri okuyacak ya!
ALİ SERİNDAĞ
(Devamla) – Daha da devam ediyor…
Şimdi, bakın, değerli arkadaşlarım,
sizin bunun aksine söyleyeceğiniz bir şey varsa siz de gelin burada söyleyin.
Gelin, söyleyin, ona göre bizi aydınlatın.
Değerli
arkadaşlar, bakın, ne diyor: “TÜRGEV vatanına bağlı gençler yetiştirmek
istiyor, bunu hazmedemediler. Onlar bu vasıfların tam tersi mahiyette nesil
istiyorlar.” Kimi kastediyor biliyor musunuz? Gülen Cemaati’ni kastediyor. Ya,
Gülen Cemaati’ne siz bugüne kadar methiye düzmüyor muydunuz? Burada yazıyor,
bunu okursanız o olduğu anlaşılır. 
Siz değerli
arkadaşlarım, bugüne kadar… 2002’de iktidar olduğunuz vakit o zamanki
Başbakanın ilk talimatı dış temsilciliklere, “Bu okullara yardımcı olun.”
şeklinde değil miydi? Yurt içindeki okullara yardımcı olanlar siz değil
miydiniz? Türkçe-matematik yarışmalarını tümüyle destekleyen siz değil miydiniz
iki sene öncesine kadar? “Gel, bu hasret bitsin.” diyenler siz değil miydiniz? 
(Mikrofon
otomatik cihaz tarafından kapatıldı) 
ALİ SERİNDAĞ
(Devamla) – Değerli arkadaşlar, bunların hepsini ne çabuk unuttunuz?
Peki, teşekkür
ederim. 
Saygılar
sunarım. (CHP sıralarından alkışlar)
BAŞKAN –
Teşekkür ediyorum.
Madde üzerinde
Halkların Demokratik Partisi Grubu adına söz isteyen Adil Zozani, Hakkâri
Milletvekili.
Buyurun Sayın
Zozani.
HDP GRUBU ADINA
ADİL ZOZANİ (Hakkâri) – Teşekkür ederim. 
Maşallah,
çoğunluğunuz burada, artık uykudan dışarı çıkamıyorsunuz, bu iyi.
MEHMET ERDOĞAN
(Gaziantep) – Siz kaç kişisiniz?
ADİL ZOZANİ
(Devamla) – Efendim, 1 HDP’li 311 AKP’li ediyor da o yüzden, 1 kişi yetiyor.
[AK PARTİ sıralarından “Bravo” sesleri, alkışlar(!)]
O yüzden, demeye
gerek yok, her şeyi söylüyoruz. Burada duracağız, görevimizi yapıyoruz.
SÜREYYA SADİ
BİLGİÇ (Isparta) – CHP’liler niye 8 kişi gelmişler, bir de onu söyle o zaman.
Ana muhalefeti size bıraktıkları için, değil mi?
ADİL ZOZANİ
(Devamla) – Şimdi, ayrıntılarıyla incelendiği zaman sizin buna itiraz
edeceğiniz bir hususun olmadığını görüyoruz. İtiraz edemezsiniz çünkü 3 tane
tasar, 3 tane tasarının altında Recep Tayyip Erdoğan’ın imzası var. Sizin buna
itiraz etme şansınız yok. 3 tasarı birleştirilmiş ve Sayın Erdoğan’ın burada
imzası var, manidar. 
Şimdi, ilginç
bir taraf daha var. Sayın Emrullah İşler Başbakan Yardımcısı olarak tasarılara
imza atmış, Komisyon Başkanı olarak tasarıları kabul etmiş, birleştirmiş, o da
ayrı bir ilginç tesadüf.
Şimdi,
değerli arkadaşlar, 2 tane üniversitenin kuruluşuna dair genel gerekçeye
baktınız. Mutlaka hepiniz okumuşsunuzdur, okumadan, bakmadan herhâlde burada
hiç kimse yasama çalışmalarına katılmıyor.
HAYDAR
AKAR (Kocaeli) – Kesinlikle öyledir(!)
LEVENT
GÖK (Ankara) – Öyle olduğunu umuyoruz Zozani, öyle olduğunu umuyoruz.
ADİL
ZOZANİ (Devamla) – Şimdi, bakın, öyle komik bir gerekçe var ki, diyor ki:
“Efendim, devlet üniversiteleri ile vakıf üniversitelerini eşitleyeceğiz,
dengeleyeceğiz.” Birisinde diyor ki: “2012-2013 eğitim öğretim yılında vakıf
üniversitelerindeki öğrenci oranı devlet üniversitelerine göre yüzde 9’dur,
bunu dengelemeye çalışacağız, o yüzden üniversiteye ihtiyaç var, vakıf
üniversitesine ihtiyaç var.” Bir sonrakinde 2013-2014 yılının verisi verilmiş,
istatistiği verilmiş, aynı cümle, “…dengeleyeceğiz.” diyor. Yani, sanki öyle bir
koşul varmış gibi. Efendim, biz, sosyal hukuk devletiyiz.
TÜLAY
KAYNARCA (İstanbul) – Bunun nesi komik?
SÜREYYA
SADİ BİLGİÇ (Isparta) – Bu dengesizlik niye rahatsız ediyor Sayın Zozani?
ADİL
ZOZANİ (Devamla) – Bakın, eğitim, devletin zorunlu görevlerinden bir tanesidir.
Siz neyi dengelemeye çalışıyorsunuz? Yani, böyle bir gayretin olması… Böyle bir
gerekçe olmaz bir kere, böyle bir gerekçe olmaz. Hele hele, bir milletvekili
sehven, yanlış yazmıştır, iyi anlamamıştır ya da öyle yazmıştır bir kanun
teklifini ama bu bir Hükûmet tasarısı. 3’ü de, burada birleştirilenlerin 3’ü de
Hükûmet tasarısı. Genel gerekçelerine bakmışsınızdır, dikkat etmişsinizdir.
Böyle yasama tekniği yaptığınız zaman… Bu şekilde olmaz.
Şimdi,
bir husus daha var. Bu Hükûmet 2005 yılında bir kanun hazırlama yönetmeliği
çıkardı -biliyorum, Kanunlar ve Kararlarda var- orada diyor ki: “Hazırlanacak
teklif ve tasarıların etki analizi olacak.” Etki analizinin olması koşulu var
orada.
ALİ
SERİNDAĞ (Gaziantep) – Ya Beyefendi, Anayasa askıya alınmış, sen neden
bahsediyorsun?
ADİL
ZOZANİ (Devamla) – Şimdi, 3 tane üniversite kuruyoruz, burada 3 tane üniversite
kuruyoruz, bu tasarıların içerisinde, bir iki saat önce 3 tane daha kurduk,
etti 6.
RECEP
ÖZEL (Isparta) – 5 kurduk, biraz önce 5 kurduk.
ADİL ZOZANİ (Devamla) – Şimdi,
hiçbirinin etki analizi var mı? Demin verdiğim istatistik dışında herhangi bir
etki analizi var mıdır? Yok. Bir etki analizi yok. 
İkinci önemli
husus: “İstanbul’da kurulacak.” diyor. İstanbul’da bir üniversite kurmak ya da
herhangi bir şehirde bir üniversite kurmak demek, bir kere, arsa
spekülatörlerine iş çıkarmak demektir. Bu üniversiteler nerede kurulacak? Hangi
arsalar üzerinde kurulacak? Yeri belli mi? Belliyse nerelerdir buralar? Bu
üniversiteleri nerede, İstanbul’un neresine kuracaksınız? Hangi arsa üzerine
kuracaksınız? Var mı elinizde veriniz? Arsanız var mı? Nereye kuracaksınız bu
üniversiteleri? Çıkın, bir açıklayın Sayın Bakan. Buna ihtiyaç var. Sadece biz
talep ettiğimiz, merak edip sorduğumuz için değil, yasa, yönetmelik bunu
açıklamanızı ifade ediyor. Vatandaşları yarın öbür gün kapınıza niye
çekeceksiniz? O size “Benim arsam daha değerlidir.” diyecek, diğeri gelecek
diyecek “Benim arsam daha değerlidir.” 
Bakın, gecenin
bu saatinde herhâlde anlatılacak en iyi şey hikâyedir çünkü uyku saatinizdir. 
SÜREYYA SADİ
BİLGİÇ (Isparta) – Konuşmasan da olur tabii. 
ADİL ZOZANİ
(Devamla) – Şöyle ifade edeyim: Hakkâri Üniversitesinin altı yılda hâlâ
temelinin su basmanı seviyesinde olmasının bir sebebi var. Aynı teknikle, aynı
yöntemle bir üniversite kuruldu. Hakkâri’ye üniversite kuruluyor. 
SÜREYYA SADİ
BİLGİÇ (Isparta) – Sayın Bakan Komisyonda bunların cevap verdi sana bunlarla
ilgili, biliyorsun.
MİLLÎ EĞİTİM
BAKANI NABİ AVCI (Eskişehir) – Fotoğraflarını da gösterdim. 
SÜREYYA SADİ
BİLGİÇ (Isparta) – Verdiniz Sayın Bakanım, ben şahidim buna. 
ADİL ZOZANİ
(Devamla) – Sayın Bilgiç, eğer müsaade ederseniz… Bakın, zaman yetmezse bu
hikâyeyi bir sonraki maddede anlatacağım. Yerinizde olsam susarım. 
SÜREYYA SADİ
BİLGİÇ (Isparta) – Hiç umurumda değil vallahi, sabaha kadar buradayız, devam
et. 
ADİL ZOZANİ
(Devamla) – O zaman bekleyin, bir sonraki madde de, hikâyenin devamını orada
anlatırım o zaman. 
Bakın,
üniversite, aynı teknikle, aynı yöntemle kuruldu. Dört yıl boyunca arsa tespitleriyle
uğraştılar. Arsası olan vatandaşları Hakkâri’de birbirine düşürdüler. Herkes
“Benim arsam daha iyidir, benim arsamı alın, diğerinin arsasında şu problem
vardır.” dedi, defalarca sondaj çalışmaları yapıldı. 
Sayın Bakanım,
yanlış mı? 
MİLLÎ EĞİTİM BAKANI
NABİ AVCI (Eskişehir) – Anlamadım.
ADİL ZOZANİ
(Devamla) – Bu bilgileri teyit ettirebilirsiniz. Aynı yöntemle buraya
getirdiniz. Defalarca orada sondaj çalışmaları vesaire yapıldı, en son cebren
bir arsada karar kılındı. Burada da benzer bir durum. Şimdi, çıkın, açıklayın
Sayın Bakan. Bu üniversiteleri İstanbul’da hangi arsalar üzerinde kuracaksınız?
Bize bunu açıklayın. Ben merak ettiğim için değil, etki analizini vermek
durumundasınız, etki analizi bu hususları kapsar. Maliyeti ne olacak, bütçeye maliyeti
ne olacak, bunları bilmek istiyoruz. 
Üçüncüsü: Şimdi,
siz bu kadar plansız, programsız bir hükûmet misiniz? 2015 yılı bütçesini
konuşalı kaç ay oldu? O zaman bu üniversitelerin kurulacağına dair… O zamandan
beri kaç üniversite kuruldu, biliyor musunuz? 2015 yılı bütçesi Meclis Genel
Kurulunda kabul edildikten sonra kaç tane üniversite kurduk? Kaçıncı üniversite
oldu? Emin olun, sayısını unuttunuz. 
SÜREYYA SADİ
BİLGİÇ (Isparta) – Bunlar dâhil mi, hariç mi?
ADİL ZOZANİ
(Devamla) – Sen saymayla bir uğraş, bir rakam bul Sayın Bilgiç. 
Peki, bu kadar
öngörüsüz bir hükûmet olabilir mi, yılın bütçesini çıkarıyor, üniversite
kuracağına dair elinde bir veri yok, bir done yok planlamaları içerisinde. O
zaman siz gizli ajandayla mı devlet yönetiyorsunuz? 
ERTUĞRUL SOYSAL
(Yozgat) – Var, var.
ADİL ZOZANİ
(Devamla) – “Var, var.” demek kolay değil, o zaman size o lafı söylerim; eğer
var da açıklamamışsanız, yatırım programlarının içerisinde yoksa, demek ki siz
gizli bir ajandayla devleti yönetiyorsunuz. 
Bırak 2015 yılı
bütçesini, beş yıllık kalkınma planı içerisinde Millî Eğitim Bakanlığının
öngörüleri yok mu? Var. Bu üniversitelerle ilgili niye bir veri yok? Niye bir
veri yok? Çünkü ne zaman neye ihtiyaç duyacağınızı gerçekten bilmiyorsunuz. Bu
kadar programsız, bu kadar öngörüsüz devlet yönetimi olmaz.
SÜREYYA SADİ
BİLGİÇ (Isparta) – Hikâye bitti mi bu arada? Kaçırdım ben.
ADİL ZOZANİ
(Devamla) – Onu bir sonraki maddede anlatacağım.
BÜLENT TURAN
(İstanbul) – Arada anlatırsın.
RECEP ÖZEL
(Isparta) – Biz dinledik, bitti hikâye.
ADİL ZOZANİ
(Devamla) – Şimdi, bunları belli bir program dâhilinde yaparsanız... Biz de,
bakın, üniversitelerin hiçbirine itiraz etmiyoruz, destek veriyoruz, daha iyisi
olsun diyoruz ama ne kurduğunuzu, kurduğunuz üniversitenin neye hizmet edeceğini
önce bir siz bilin, sonra bize de anlatın. E siz bilmiyorsanız bize de
anlatacak herhâlde bir şeyiniz yok.
Gecenin bu
saatinde benim de size anlatacaklarım şimdilik bu kadar.
Teşekkür
ediyorum. (CHP sıralarından alkışlar)
BAŞKAN –
Soru-cevap işlemi yapılacaktır.
Sayın Tanal,
buyurun. 
MAHMUT TANAL
(İstanbul) – Sayın Bakan, hoş geldiniz.
Değerli
Başkanım, tabii, son yıllarda fabrikalar açılmıyor ve dolar da sürekli
yükseliyor. Bu doların yükselmesi… Hukuk güvenliği olmadığından dolayı para mı
kaçıyor? Bunun sebebi nedir? Cezaevleri sayısı artıyor ama fabrikaların sayısı
azalıyor. Bu konuda bilgi almak istedim.
Teşekkür ederim.
BAŞKAN – Sayın
Bakanım, buyurun, başka soru yok.
BAŞBAKAN
YARDIMCISI ALİ BABACAN (Ankara) – Başka soru yok herhâlde?
BAŞKAN – Yok,
yok.
SÜREYYA SADİ
BİLGİÇ (Isparta) – Sayın Bakanım, bir hikâye anlatırsanız dokuz dakikayı
doldururuz efendim. Yani, zaten hikâye anlatıyor arkadaşlar, bir hikâye de
sizden, dokuz dakika tamam, soru-cevap işlemi biter.
HAYDAR AKAR
(Kocaeli) – En iyi bildiğiniz hikâyeyi anlatın öğrensin Sayın Bilgiç, Sayın
Bakan.
BAŞBAKAN
YARDIMCISI ALİ BABACAN (Ankara) – Evet, konu tabii birden değişti, ben
oturduğum için ekonomiye geldi ama…
Sayın Başkan,
değerli milletvekilleri; bugün…
LEVENT GÖK
(Ankara) – Sayın Bakan, özür dilerim.
BAŞBAKAN
YARDIMCISI ALİ BABACAN (Ankara) – Estağfurullah.
LEVENT GÖK
(Ankara) – Siz Cumhuriyet Hükûmetinin bir Bakanısınız. Acaba AKP Grubu
milletvekilleri size talimat verir gibi konuşursa ona söyleyecek bir şeyiniz
olacak mıdır?
SÜREYYA SADİ
BİLGİÇ (Isparta) – Sayın Gök…
YUSUF HALAÇOĞLU
(Kayseri) – “Hikâye anlatın.” diyor size.
HAYDAR AKAR
(Kocaeli) – Size hikâye anlatmanızı tavsiye ediyor Sayın Bakan.
BAŞBAKAN
YARDIMCISI ALİ BABACAN (Ankara) – Artık gecenin bu saatinde sohbet ediyoruz,
öyle diyelim.
LEVENT GÖK
(Ankara) – Ama bir Bakan olarak bir cevap vermeniz gerekir, bir saygınlığa
davetiniz gerekir Sayın Bakan. Öyle düşünüyorum.
BAŞBAKAN
YARDIMCISI ALİ BABACAN (Ankara) – Doğru, doğru. Yok, ben soru çerçevesinde…
LEVENT GÖK
(Ankara) – Beni yanıltmayın ama bunu da yapın lütfen, buna gereksinim var.
BAŞBAKAN
YARDIMCISI ALİ BABACAN (Ankara) – Yok, soru çerçevesinde kısa bir cevap
vereceğim.
Bugün,
biliyorsunuz, 2014 yılına ait büyüme rakamları açıklandı ve büyüme yüzde 2,9
olarak beklentilerin bir miktar üzerinde gerçekleşti. 
HAYDAR
AKAR (Kocaeli) – Beklentilerin üzerinde mi?
BAŞBAKAN
YARDIMCISI ALİ BABACAN (Ankara) - Bunun kompozisyonuna baktığımız zaman,
aslında sıhhatli bir kompozisyon görüyoruz, ekonomimizdeki dengelenme sürecinin
devam ettiğini görüyoruz. 
İhracatın bu
büyümeye katkısı yüzde 1,8’ken iç tüketimin büyümeye katkısı 1 puan. Yani,
bizim de tam arzu ettiğimiz, ihracat odaklı, ihracattan kaynaklanan bir
büyümeyi 2014 yılında gerçekleştirmiş olduk.
2014 yılı
uluslararası konjonktürün kolay olmadığı bir yıldı, yine jeopolitik şartların
da kolay olmadığı bir yıldı. Ve üstelik Türkiye iki ayrı seçimden geçti, yine,
iç siyasi tartışmaların yoğun olduğu bir dönemden geçti. 
Şöyle bir Latin
Amerika’ya bakıyoruz: Brezilya dâhil, Meksika dâhil bütün Güney Amerika
ülkelerinin, hatta Meksika’yı da kattığımız için tüm Latin Amerika ülkelerinin
geçen yıl toplam ortalama büyüme oranı yüzde 1,3. 
Yine, Avrupa’ya
bakıyoruz: Avrupa Birliğinin toplam büyüme oranı yüzde 1,3; avro bölgesi,
Almanya’nın, Fransa’nın da içinde olduğu 19 ülkenin ortalama büyüme oranı yüzde
0,8. 
Ve Türkiye,
bütün bu şartlara rağmen, piyasa beklentilerinin bir miktar da üstünde olsa,
büyümeyi gerçekleştirmiş durumda. Bu büyüme aynı zamanda özel sektör odaklı bir
büyüme, özel sektörün öncülüğünü yaptığı bir büyüme; dolayısıyla, fabrikaların
kapanması ya da sayısının azalması söz konusu değil. Tam tersine, 2014 yılı,
daha önceki on bir yıla iktidarımız dönemindeki on bir yıl gibi, Türkiye’deki
şirket sayısının arttığı, iş yeri sayısının arttığı bir yıl oldu. 2015 yılının
da biz böyle olacağını bekliyoruz. 
AYTUĞ ATICI
(Mersin) – Hangi ülkede Sayın Bakan? Türkiye’de mi bu rakamlar?
BAŞBAKAN
YARDIMCISI ALİ BABACAN (Ankara) - Bunlar, biliyorsunuz, kamu kuruluşlarımızın,
devletin ilgili birimlerinin açıkladığı resmî sayılar. Açılan şirket sayısına
bakın, kapanan…
AYTUĞ ATICI
(Mersin) – Türkiye için konuşuyoruz değil mi, “İş yeri sayısı arttı.” diye
Türkiye için konuşuyoruz?
BAŞBAKAN
YARDIMCISI ALİ BABACAN (Ankara) - Tabii, tabii. 
Açılan şirket
sayısına bakın, kapanan şirket sayısına bakın. Her yıl muntazam olarak açılan
şirket sayısı kapanan şirket sayısının en az 5 mislidir, bazı yıllar 7-8
mislidir. 
HAKAN ÇAVUŞOĞLU
(Bursa) – Morali bozuldu Sayın Bakanım, onları memnun edecek bir rakam
söyleyemiyorsunuz yani.
BAŞBAKAN
YARDIMCISI ALİ BABACAN (Ankara) - Dolayısıyla, bu olmasa zaten büyüme olmaz.
Mevcutlar kapansa, büyüme değil, daralmanın yaşandığı bir ekonomiden bahsetmiş
oluruz. Dolayısıyla, şöyle bir önümüzdeki döneme, 2015 yılına bakacak olursak:
Biz, 2015 yılının her açıdan, tüm ekonomik verileriyle 2014’e göre daha da iyi
bir yıl olacağını bekliyoruz. Bunu sadece biz beklemiyoruz, bunu bütün finansal
piyasalar bekliyor ve iş dünyası bekliyor. 2015’te büyüme 2014’e göre daha yüksek
olacak; 2015’te enflasyon 2014’e göre daha düşük olacak; 2015’te cari açık
2014’e göre daha düşük olacak; 2015 yılında kamu borç stoku 2014’e göre daha
düşük olacak. Dolayısıyla, hem büyümenin fazla olduğu hem enflasyonun ve cari
açığın daha düşük olduğu bir yıl olacak 2015. 
AYTUĞ ATICI
(Mersin) – 2014’ü 2013’le mukayese edin, 2015 daha gelecek. Tahminde
bulunuyorsunuz Sayın Bakan. 
BAŞBAKAN
YARDIMCISI ALİ BABACAN (Ankara) – Bu, dediğim gibi, sadece bizim beklentimiz
değil, uluslararası kuruluşların ve pek çok piyasa analistlerinin yaptığı
analizlerde ortaya çıkan rakam. 
Büyüme için
istikrar önemli, güven önemli, istikrar ve güven ortamında uygulanan doğru
ekonomi politikaları önemli. On iki yıldır Türkiye’de, çok şükür, bunu sağladık
ve bugün açıklanan büyüme rakamları da yine Türkiye'nin 21 çeyrektir yani 5 yıl
3 aydır kesintisiz olarak büyüdüğünü gösteriyor. Zor bir konjonktürde bu
rakamlar makul rakamlardır. Tabii, gönül ister ki daha yüksek oranlara ulaşalım
fakat önemli olan, bizim önümüzdeki dönemde yapısal reformlarımızı
tamamlamamızdır yani Hükûmetimizin açıkladığı 25 öncelikli dönüşüm programının
eylem planlarını gerçekleştirmektir, uygulamaktır. Zaten biz
önceliklerimizi açıklarken yapısal reformlar yoluyla potansiyel büyümeyi
artırmayı önümüze hedef olarak koymuştuk ve bunu da önümüzdeki dönemde
gerçekleştireceğiz. 
Büyümenin
sayısal miktarından, rakamsal boyutundan öte kalitesi de çok çok önemlidir,
büyümenin sürdürebilirliği çok çok önemlidir. Türkiye'nin 2014 yılındaki
büyümesi, kalitesi yüksek bir büyümedir, sürdürülebilir bir büyümedir.
Enflasyon üretilerek büyüme sağlanmamıştır, kamu harcamalarını artırarak büyüme
sağlanmamıştır, kamu borcunu artırarak büyüme sağlanmamıştır.
HAYDAR AKAR
(Kocaeli) – Gayrisafi millî hasıla arttı, işsizlik düştü, çok kaliteli bir
büyüme gerçekleştirdiniz(!)
SÜREYYA SADİ
BİLGİÇ (Isparta) – Haydar, bir müsaade et, bir dinle ya! 
HAYDAR AKAR
(Kocaeli) – Ya, ne dinleyeceğim, bu dinlenir mi ya! 
SÜREYYA SADİ
BİLGİÇ (Isparta) – Bir dinle, bir sus. 
HAYDAR AKAR (Kocaeli)
– Dalga geçiyor aklınızla sizin ya! 
BAŞBAKAN
YARDIMCISI ALİ BABACAN (Ankara) – Büyüme, verimlilik artışıyla sağlanmıştır;
büyüme, yatırımlarla sağlanmıştır; büyüme, daha çok, özel sektörün yatırım
yapmasıyla sağlanmıştır. Güven ve istikrar ortamında sağlanan büyüme de daha
sıhhatli bir büyümedir, daha sürdürebilir bir büyümedir.
Teşekkür
ediyorum Sayın Başkan.
BAŞKAN – Sayın
Tanal…
MAHMUT TANAL
(İstanbul) – Teşekkür ediyorum Sayın Başkan.
Sayın Bakan, ben
açılan fabrikaları söyledim, siz açılan şirketleri söylediniz. Fabrika ayrı,
şirket ayrı. Son beş yılda açılan fabrikalar hangi şehrimizde? Bana fabrikalar
isimlerini söyler misiniz? Bu, bir.
İki: Cari açık
borcumuz ne kadardır? Net soru soruyorum ve net cevap. Yani, siz, açılan
limitet şirket ile anonim şirkete fabrika diyorsunuz. Şirket ayrı şey, fabrika
ayrı bir şey. Allah rızası için “Son beş sene içinde veya son iki sene
içerisinde A şehrimizde, B şehrimizde şu fabrika açıldı.” diye bana net söyler
misiniz.
Teşekkür ederim.
BAŞKAN – Sayın
Öztürk…
ALİ RIZA ÖZTÜRK
(Mersin) – Sayın Bakan, borsalar ekonominin barometresidir. Ekonominin iyi ya
da kötü olduğunu o ülkedeki borsaların iniş ve çıkışıyla anlarız. Şimdi, siz
2015 yılının 2014 yılından daha iyi olacağını söylediniz. Fakat öyle görüyoruz
ki borsa sürekli düşüyor, dolar çıkıyor. Son iki ayda dolar 2,21’den 2,60’a
geldi, borsa da patinaj yapıyor ve uluslararası yabancı fonlar borsadan
kaçıyor. Bunu nasıl yorumluyorsunuz?
BAŞKAN –
Teşekkür ederim.
Buyurun Sayın
Bakan.
BAŞBAKAN
YARDIMCISI ALİ BABACAN (Ankara) – Teşekkür ediyorum Sayın Başkan.
Öncelikle
bugünkü açıklanan büyüme rakamlarının şöyle bir detayına bakarsanız, o TÜİK’in
açıkladığı raporun da detay arka tablolarına şöyle bir göz atarsanız
Türkiye'nin sanayi üretiminin bir önceki yıla göre önemli ölçüde arttığını
görüyorsunuz. Şu anda rakamlar önümde değil ama yaklaşık yüzde 3,5’luk bir
büyüme var. Sanayi üretimi nasıl artacak? Yeni fabrikalarla olacak, yeni üretim
tesisleriyle olacak. Dolayısıyla, bunun gerçekleştiğini bugünkü rakamlar, TÜİK’in
rakamları da teyit etmiş oluyor. Yani, Türkiye 2014 yılında 2013 yılına göre
reel olarak yüzde 3,5’luk daha fazla sanayi üretimini gerçekleştirmiş oldu.
“Cari açık
borcu” dediniz. Cari açık bir borç değildir. Borç bir stoktur, cari açık bir
akımdır. Cari açık rakamı geçen yıl yüzde 5,7’yle tamamlanmıştır, bir önceki
yıl yüzde 7,9 idi. Yani, bir yılda yaklaşık yüzde 2,2’lik bir düşüşü sağlamış
olduk, bu yıl da yüzde 4’lü bir rakamla kapatacağız özellikle petrol
fiyatlarındaki düşüşün getirdiği ilave kolaylıkla.
Borsa
endeksi, doğru, ülkenin geleceğiyle ilgili, şirketlerin potansiyeliyle alakalı
bize bilgiler verir, ama aynı zamanda kısa vadede inişli çıkışlı bir
göstergedir borsa ve genelde hisse senedi piyasasında yatırımlar uzun vadeli
yapılır, böyle bir ayda, üç ayda, bir yılda pek ölçülmez, üç sene, beş sene, on
sene gibi uzun periyotlarda ancak hisse senedi fiyatlarının değerlendirmesi
yapılmalıdır. Uluslararası yatırımcıların kaçtığı bilgisi doğru değildir, şu
anda yüzde 64’lük bir uluslararası sermaye vardır hisse senedi piyasamızda.
BAŞKAN
– Teşekkür ediyorum.
Maddeyi
oylarınıza sunuyorum: Kabul edenler…
LEVENT
GÖK (Ankara) – Karar yeter sayısı…
BAŞKAN
– Karar yeter sayısı arayacağım. 
Elektronik
cihazla oylama yapacağız.
Bir
dakika süre veriyorum.
(Elektronik
cihazla oylama yapıldı) 
BAŞKAN
– Sayın milletvekilleri, karar yeter sayısı vardır, madde kabul edilmiştir.
7’nci maddeyi
okutuyorum:
MADDE 7- Bu Kanun yayımı tarihinde yürürlüğe girer.
BAŞKAN – Madde
üzerinde Cumhuriyet Halk Partisi Grubu adına söz isteyen Aytuğ Atıcı, Mersin
Milletvekili. 
Buyurun Sayın
Atıcı. (CHP sıralarından alkışlar)
CHP GRUBU ADINA
AYTUĞ ATICI (Mersin) – Teşekkür ederim Sayın Başkan. 
Değerli
arkadaşlar, 654 sıra sayılı Tasarı’nın 7’nci maddesi üzerinde Cumhuriyet Halk
Partisi Grubumuz adına söz almış bulunuyorum. 
Artık bu yasa
tasarısının da sonuna geldik, yürürlük maddesini konuşuyoruz. Yürürlük ve
yürütme maddelerinde genel olarak kanuna bir kuş bakışı bakmak âdettendir ve bu
kanunun neler getirdiğini, neler götürdüğünü, bizi nelerin beklediğini
paylaşmak genelde âdettendir ve iyi de olur. Bütün tartışmalara bir kuş
bakışı...
İDRİS ŞAHİN
(Çankırı) – Hocam, bu âdeti siz icat ettiniz yani böyle bir âdet yoktu ama siz
icat ettiniz; “kuş bakışı” bakışı. Öyle dediniz...
AYTUĞ ATICI
(Devamla) – Yakıştı mı size bu? 
İDRİS ŞAHİN
(Çankırı) – Hayır, sizin söylediğiniz “kuş bakışı...” Bu âdeti siz icat
ettiniz. Asla yanlış anlamayın Aytuğ Hocam, sizi severim biliyorsunuz.
BAŞKAN – Sayın
milletvekilleri, niye müdahale ediyorsunuz sayın hatibe? Lütfen...
İDRİS ŞAHİN
(Çankırı) – Hayır, benim, Hocamla farklı bir şey... “Kuş bakışı” sözüne ben
sadece... Yoksa, lütfen yanlış anlamayın. 
BAŞKAN - Sayın
Atıcı, buyurun. 
ALİ RIZA ÖZTÜRK
(Mersin) – Yeniden başlatın Sayın Başkan. 
AYTUĞ ATICI
(Devamla) – Yo, hayır, istemiyorum, süreyi başlatmasınlar. 
Hakikaten, bazen
burada bazı arkadaşlarımın karşısında onlara hitap etmekten utanıyorum,
gerçekten utanıyorum. (AK PARTİ sıralarından gürültüler) 
HAKAN ÇAVUŞOĞLU
(Bursa) – Bu duyguyu niye yaşıyorsunuz? Oturun yerinize Sayın Atıcı. 
AYTUĞ ATICI
(Devamla) - Gecenin şu saati olmuş, üstüne alınanlar gayet haklılar, üstlerine
alınmakta da haklılar. Gecenin şu saatinde memleketin yararına bir iş yapmaya
çalışırken burada alaycı gülüşlerle, ipe sapa gelmez laflarla bir yasama yapmak
gerçekten yakışmıyor, bunu yakıştıramıyorum. Yaş ortalamanıza bakıyorum, çocuk
değilsiniz; zekâ ortalamanıza bakıyorum, fena değil. (AK PARTİ sıralarından
gürültüler)
SÜREYYA SADİ
BİLGİÇ (Isparta) – Sayın Başkan, üslup mudur bu?
ÖMER FARUK ÖZ
(Malatya) – Ne demek? Ona sen mi karar veriyorsun? Sen mi karar veriyorsun lan
ona! Zekâ ortalamamıza bakıyorsun, sen kim oluyorsun!
AYTUĞ ATICI
(Devamla) – Sizin seviyenize düşmeyeceğim.
ÖMER FARUK ÖZ
(Malatya) – Edep yahu!
AYTUĞ ATICI
(Devamla) – Sizin seviyenize düşmek de mümkün değil zaten.
ÖMER FARUK ÖZ
(Malatya) – Edep yahu!
BAŞKAN – Sayın
İdare Amiri…
ÖMER FARUK ÖZ
(Malatya) – Benim zekâmı ölçecek Başkan ya! Böyle bir şey olur mu ya!
AYTUĞ ATICI
(Devamla) – Ben sizin zekâ seviyenizin iyi olduğunu söylüyorum, itiraz
ediyorsanız elbette ki doğaldır, siz… Ben zekâ seviyenizin iyi olduğunu
söylüyorum, siz itiraz ediyorsanız o sizin bileceğiniz iştir.
ÖMER FARUK ÖZ
(Malatya) – Sen kendi zekâna bak!
AYTUĞ ATICI
(Devamla) – Bu yasa tasarısıyla 2 vakıf üniversitesi kuruyorsunuz, bir de
devlet üniversitesi görünümlü melez bir üniversite kuruyorsunuz. 
Şimdi, vakıf
üniversitelerini tartıştık, birazdan detaylarına gireceğim. Devlet üniversitesi
görünümlü melez üniversiteyi daha önce denediniz, Sağlık Bilimleri
Üniversitesinde denediniz, tutmadı. Tutmadıkça sinirleriniz bozuluyor, biraz da
hak veriyorum size. Siz devlet üniversitelerini kurarken Anayasa’nın size
emrettiği şekilde bir tasarı hazırlamak mecburiyetindesiniz, Anayasa’ya muhalif
olarak bir üniversite kuramazsınız. Ama, siz bu şartları zorlayarak bu
üniversitelerin Anayasa Mahkemesinden dönmesine neden olacaksınız. O nedenle,
devlet üniversitesi olarak danışma kurulunun olduğu bir başka üniversite de
olmadığına göre, bu da Anayasa Mahkemesinden dönecek. Bu kadar saatlerdir
yaptığınız çalışmaya, harap ettiğiniz sinirlerinize biraz yazık olacak. O
yüzden, bu yanlıştan şimdiden dönmek lazım. Umarım kuş bakışının ne anlama
geldiğini şimdi anlamışsınızdır.
Devam ediyoruz
kuş bakışına. Bir üniversite, vakıf üniversitesi kuruyorsunuz, İbn Haldun
Üniversitesi, TÜRGEV tarafından kuruluyor. Deminden beri şuracıkta oturup
TÜRGEV’le ilgili eleştiriler yapılınca zıplayan milletvekillerini buradan
görüyorum. Ben, sizi itham eden, TÜRGEV’i itham eden, TÜRGEV’in kurucularını
itham eden ve size sataşan milletvekili arkadaşlarıma sataşmadan dolayı söz
alıp şu kürsüyü kullanmanızı beklerdim.
SÜREYYA SADİ
BİLGİÇ (Isparta) – Yok, çukur ifadeler karşısında susuyoruz.
HAKAN ÇAVUŞOĞLU
(Bursa) – 7 Haziranı bekliyoruz, en güzel cevabı vereceğiz.
AYTUĞ ATICI
(Devamla) – Ama, siz yerinizden bağırıp çağırmayı bir marifet saydınız ve
oradan bağırdınız ki kayıtlara girsin diye. “Kayıtlara girer, birileri bunu
okur ‘Aa, bu çok bağırmış, bunu bir daha milletvekili yapalım.’ der.” diye ümit
ediyorsunuz. Eğer böyle milletvekili olunuyorsa sizin partinizde, bunu
bilemiyorum.
TÜRGEV’le ilgili
yapılan bağışları, kimlerin ne bağış yaptığını görünce, duyunca benim kanım
dondu, sizler de oturduğunuz yerden sürekli bu insanları savunmaya kalktınız.
Yani, bu insanları savunmaya kalkmak yerine acaba “Ya, bu insanlar doğru mu
söylüyor?” diye bir kere düşünmenizi istirham ederim ben sizlerden. Eminim ki
bizim iktidarımızda böyle bir vakıf olsaydı ve bu kadar şaibeli bağışlar yapılsaydı
çok daha fazla bir şekilde tepki gösterirdiniz çünkü çocuklar bile, bunları
duyduğu zaman “Olmaz böyle şey.” diyor. Tek amacı kâr olan bazı iş adamları
neden acaba bağış yaparlar, neden, niye TÜRGEV’e bağış yaparlar? Eskiden okul
yaparlardı, isimlerini verirlerdi, anlardım. Şimdi, tek amacı kâr olan, hatta
içlerinde milletin anasına küfreden iş adamları gelip TÜRGEV’e bağış yapmak
zorunda kalıyorlar. Ya, çıkın deyin ki: “Bu yanlıştır.” Çünkü, hakikaten
yanlıştır. Yani yanlışa “yanlış” demek de gerçekten bir nezaket gerektirir. O
nedenle, bu terbiyesizce konuşan iş adamlarının “tape”lere düşürdüğü şekliyle,
“Ulan, kaz gelecek yerden tavuk esirgenir mi?” lafının ne kadar doğru olduğunu
söylüyor, “Bağış yap, ihaleyi kap.” mantığının ne kadar doğru olduğunu bize
gösteriyor. Keşke böyle olmasaydı, keşke bu bağışlar TÜRGEV’e değil de diğer
vakıflara da yapılabilseydi yani bir Türk Eğitim Vakfına yapılabilseydi veya
Sosyal Demokrasi Vakfına yapılabilseydi veya Çağdaş Yaşamı Destekleme Derneğine
yapılabilseydi. Benzer bir dağılımı oralarda görürseniz o zaman haklısınız ama
Hükûmetle doğrudan bağlantılı bir vakfa bağış yapılması, yüksek meblağlarda
bağış yapılması hiç sizde bir soru işareti uyandırmıyor mu, hiç mi
uyandırmıyor? 
HAMZA DAĞ
(İzmir) – Uyandırmıyor kardeşim, uyandırmıyor, işine bak ya.
AYTUĞ ATICI
(Devamla) – Sizde bir şey uyandırmıyor olabilir, ben kendi vicdanımda bu dönemi
burada yaşadığım için sorumluluk hissediyorum. 
OSMAN AŞKIN BAK
(İstanbul) – Bir dahaki dönem yok musunuz?
AYTUĞ ATICI
(Devamla) – Gelelim, İstinye Üniversitesine. Hani şu “Medical Park” adıyla
kurulan, sonra içinde “Park” olduğu için, “Medical Park” olduğu için Sayın
Millî Eğitim Bakanını rahatsız eden ve geri gönderdiği, adına “İstinye” denilen
üniversite var ya, hani adı “İstinye” olunca, içindeki “Medical Park” çıkınca
vicdanları rahatlatan üniversite: Şimdi, bu Medical Park Hastanesine bakıyorum,
bu Medical Park Hastanesi üniversiteye 50 milyon lira bağış yapıyor yani 50
trilyon. Yani, bir hastane bir üniversiteye 50 trilyon bağış nasıl yapar, niye
yapar? 
MUHAMMET BİLAL
MACİT (İstanbul) – Senin aklın almaz!
AYTUĞ ATICI
(Devamla) – Ve “Her yıl 5 milyon TL bağış yapmaya da devam edeceğim.” diyor.
Şimdi, bu paralar nereden geliyor bakalım? Yani “Benim aklım almaz.” diyorsunuz
da aklım alır, üstelik rakamla konuşurum, sizin aklınız alır mı bilmem. 
Söylüyorum
rakamları: 2012 yılı özel hastanelerin yatak kapasitesi Türkiye’de 28 bin. 2002
ile 2012’yi mukayese ettiğim zaman, özel hastanelerin yatak oranlarında artış
oranı 2,2 kat, mantıklı görünüyor. Peki, Medical Park özelinde yatak artışına
baktığımız zaman 2002-2012; 2002 ne olmuş biliyor musunuz, 2,2 kat ne olmuş
biliyor musunuz? 22 kat. Aklınız aldı mı?
HAKAN ÇAVUŞOĞLU
(Bursa) – Tamam, ne var? Niye almasın?
AYTUĞ ATICI
(Devamla) – Güzel, aklınız aldıysa mesele yok. 
Bütün diğer özel
hastaneler 2,2 kat artış yaparken sizin bu meşhur Medical Parkta olmuş 22 kat
artış. 
SÜREYYA SADİ
BİLGİÇ (Isparta) – Acıbadem ne kadar olmuş?
AYTUĞ ATICI
(Devamla) – Medical Parkın 2005 cirosu 40 trilyon, 2012 cirosu olmuş 1
katrilyon. E, bu adamcağız 50 trilyon para verse dokunur mu? Dokunmaz. Niye?
Çünkü gerisi geliyor, gerisi geliyor. Nasıl geliyor? Aynı Medical Park
mantığıyla 3 harfli bir hastaneler zinciri gene kuruyor, bakanlarımız da
gidiyor o hastaneye, çok iyi biliyorum. O nedenle, Türkiye’yi nereye
götürdüğünüze dikkat edin.
İslam Bilim ve
Teknoloji Üniversitesi kuruyorsunuz; 7 fakülte, 3 enstitü. 10 kurumu var. 1
profesör, 3 doçent, 5 yardımcı doçent yani 10 kuruma 9 öğretim üyesi koyuyorsunuz,
bunun neresinde mantık var? Allah aşkına uyanın, Allah aşkına düşünün, Allah
aşkına vicdanlarınıza bir sorun “Doğru mu yapıyoruz biz?” diye. (CHP
sıralarından alkışlar) 
BAŞKAN –
Teşekkür ediyorum.
HAKAN ÇAVUŞOĞLU
(Bursa) – Sana acıyarak bakıyorum!
AYTUĞ ATICI
(Mersin) – Sana cevap vermeye bile tenezzül etmiyorum!
BAŞKAN – Sayın
Akar, buyurun. 
Soru-cevap
işlemi yapılacaktır.
ADİL ZOZANİ
(Hakkâri) – Sayın Başkan, söz talebim vardı.
HAYDAR AKAR
(Kocaeli) – Sayın Bakan...
BAŞKAN – Bir
saniye Sayın Akar…
Sayın Zozani,
talebiniz yok burada efendim.
ADİL ZOZANİ
(Hakkâri) – Hayır efendim, yerimden demin işaret ettim, konuşacağım diye. Biraz
önce de yoktu!
BAŞKAN – Hayır,
biraz önceki maddede ben soru için işaret ettiğinizi zannettim. Bunda konuşacak
mısınız? 
ADİL ZOZANİ
(Hakkâri) – Evet.
BAŞKAN – Ama,
önceden bildirmeniz lazım buraya, işaretle anlaşılacak konu değil bu. 
LEVENT GÖK
(Ankara) – Sayın Başkan, siz tecrübelisiniz ama şey yaparsınız.
BAŞKAN –
Konuşmak hakkı ama bildirmesi lazım.
Buyurun.
ADİL ZOZANİ
(Hakkâri) – Teşekkür ederim Sayın Başkan. 
Gecenin bu
saatine kadar beklemişsek konuşmak için bekledik Sayın Başkan çünkü sözümüz
var, söyleyeceğiz, onu söyleyeyim.
Üniversiteleri
kuruyoruz, hayırlı bir iş yapıyoruz, hayırlı olsun da diyorum. Diliyorum ki
sağduyu, hoşgörü, adalet ve demokrasi hissiyatı güçlü nesillerin yetişmesine
vesile olur bu üniversiteler. 
Bakın, 31 Mart
günü neyi konuştuk, Türkiye’nin gündeminde ne vardı? Türkiye’nin diğer
kentlerini ifade etmeyeceğim, sadece başkentini ifade edeceğim. Başkentin
Devlet Mahallesi de -bilmeyenler açısından söylüyorum, Genelkurmay
Başkanlığının bulunduğu muhit Ankara’da Devlet Mahallesi olarak biliniyor,
adres olarak öyledir- dâhil olmak üzere, kesintisiz yedi buçuk saat elektrik
kesintisi yaşandı. Türkiye’nin yüzde 85’inde elektrik kesintisi yaşandı ve hâlâ
bazı yerlerin elektrik sorunu giderilmiş değil. Saat 15.00 itibarıyla muhalefet
partisi milletvekilleri, grup başkan vekilleri Hükûmetten bilgi talep etti. 1
Nisan, saat 04.16… Bir bilgi geldi mi arkadaşlar? Gelmedi. Aynı gün Çağlayan
Adliyesinde vahim bir olay, elim bir olay yaşandı. Onunla ilgili bu Genel
Kurulla sağlıklı bir bilgi paylaşıldı mı? Paylaşılmadı. Şimdi, umut ediyorum,
bu olayların hepsinden, özellikle Çağlayan Adliyesi olayından ders çıkararak
kindar gençlik yetiştirmeyeceğimiz kurumları açmış olduğumuzu umut ediyorum. 
İDRİS ŞAHİN
(Çankırı) – Ne alakası var? Çağlayan’daki hadiseyle ne alakası var?
ADİL ZOZANİ
(Devamla) - Bakın, tekrar ediyorum, kindar nesiller yetiştirmeyeceğimiz eğitim
kurumları açtığımızı umut ediyorum. 
HİLMİ BİLGİN
(Sivas) – Şimdi, siz olayı kınıyor musunuz, kınamıyor musunuz?
HAKAN ÇAVUŞOĞLU
(Bursa) – Meşrulaştırmaya mı çalışıyorsun sen?
ADİL ZOZANİ
(Devamla) - Kınıyorum tabii ki. Siz orayı geçin! Onu geçin, ona pay çıkarmayın!
Kınadınız da ne oldu? Sonuç değişti mi? Bir saniye, başarılı mı oldunuz? Ne
oldu? 
MUHAMMET BİLAL
MACİT (İstanbul) – Mesele bu mu yani?
ADİL ZOZANİ
(Devamla) – Şimdi, bazı şeyler, bazı cümleler hoşunuza gitmiyor diye yerinizden
zıplamayın. 
MUHAMMET BİLAL
MACİT (İstanbul) – Laflara bak! Üsluba bak! Seviyeye bak! 
ADİL ZOZANİ
(Devamla) - Bakın, bu ülkede bu cümleleri kuran ben değilim. 
HAKAN ÇAVUŞOĞLU
(Bursa) – Kuruyorsun işte. 
ADİL ZOZANİ
(Devamla) - “Kindar nesiller yetiştireceğiz.” diyen ben değilim. (AK PARTİ
sıralarından gürültüler) Kindar nesil bu işte, kindar nesil böyle oluyor işte,
kindar nesil böyle yapıyor işte, onu söyleyeyim. 
1 Nisan şakası gibisiniz! Daha fazla uzatmayacağım.
Teşekkür
ediyorum. (CHP sıralarından alkışlar) 
SÜREYYA SADİ
BİLGİÇ (Isparta) – Sayın Gök, ha bire bugün Sayın Zozani’yi alkışlıyorsunuz,
kayıtlara girsin diye söylüyorum. 
LEVENT GÖK
(Ankara) – Girsin, girsin tabii.
SÜREYYA SADİ
BİLGİÇ (Isparta) – Yani, nedir bu HDP sevgisi CHP’deki bugün? HDP sevgisi
nereden geliyor bu kadar? Ana muhalefeti üstlendiler diye mi?
BAŞKAN –
Teşekkür ediyorum. 
Sayın Akar…
HAYDAR AKAR
(Kocaeli) – Sayın Bakan, demin, herhâlde arkadaşlara 1 Nisan şakası yaptınız
anladığım kadarıyla. Söylediklerinizden arkadaşlar bayağı bir hoşlandılar ama
ben şunu ifade etmek istiyorum: Dengeli ve kaliteli bir büyümeden bahsettiniz,
gayrisafi millî hasılada bu büyüme oranıyla 25 bin doları hangi yüzyılda
yakalayacaksınız bunu bir izah ederseniz memnun olurum.
Yine, bu büyüme
hızıyla 10,9’a çıkan -madem kaliteli bir büyüme hızımız var- işsizliği nasıl
tarif edeceksiniz, merak ediyorum?
Yine, 2013’te
10.822 dolar olan gayrisafi millî hasıladan fert başına düşen miktarın 2014’te
10.404 dolara düşmüş olmasını nasıl izah edeceksiniz? Ayrıca, Türkiye'nin şu
anda 19’uncu büyük ekonomisi olmasını acaba rakamsal olarak 17’sinden büyük
olduğunda arkadaşlar sizi alkışlayacaklar mıdır, bunu da merak ediyorum? Bunu
da izah ederseniz çok memnun olurum.
Teşekkür
ediyorum. 
BAŞKAN – Sayın
Tanal…
MAHMUT TANAL (İstanbul)
–Teşekkür ediyorum Sayın Başkan.
Sayın Bakan, şu
anda bizim cari açık borcumuz ne kadar, bir. 
İkincisi, Ankara
Belediyesinin, İstanbul Belediyesinin, Konya Belediyesinin, Şanlıurfa
Belediyesinin, Ordu Belediyesinin ne kadar borcu var? Bu borçların vadesi geldi
mi? Bu borçlarla ilgili ne tür işlem yaptınız?
Bir başka soru
da şu: Büyükşehir belediyesi olan belediyelerden AKP’nin kazandığı büyükşehir
belediyelerindeki il özel idaresinin taşınmazlarını belediyeye devrettiniz,
diğer taşınmazları ise il özel idaresinde bırakıp bazı kişilere peşkeş
çektiniz. Neden bu yapıldı? Bu hukuka uygun muydu?
Teşekkür ederim.
BAŞKAN – Sayın
Akar…
HAYDAR AKAR
(Kocaeli) – Sayın Bakan, büyümenin beklentilerin üzerinde olması 2014 yılında,
acaba stoklardaki artışlardan mı kaynaklandı? Yine, büyüme oranının yüksekliği,
acaba, dengeli ve kaliteli olması yatırımlardaki büyüme oranıyla mı ilgilidir
ve Türkiye'nin 2014’teki yatırımlardaki büyüme oranı nedir? 2015’teki hedefiniz
nedir?
Teşekkür ederim.
BAŞKAN – Sayın Tanal… 
MAHMUT TANAL
(İstanbul) – Teşekkür ederim Sayın Başkan.
Sayın Bakan,
dolar son dönemlerde yükselince –Cumhurbaşkanı konuştukça dolar yükseldi-
burada ne kadar zarar oluştu? Cumhurbaşkanı konuşmamış olsaydı dolar o kadar
yükselecek miydi acaba? Bu konudaki düşüncenizi öğrenmek isterim. 
BAŞKAN - Sayın
Bakan, buyurun. 
BAŞBAKAN
YARDIMCISI ALİ BABACAN (Ankara) – Teşekkür ediyorum. 
Sayın Başkan, değerli milletvekilleri;
2014 yılı, dünya finans piyasalarında gerçekten şimdiye kadar pek
gözlemlemediğimiz sert hareketlerin olduğu bir dönem oldu. Avrupa’da büyümenin
bir türlü gerçekleşememesi, Avrupa Merkez Bankasının para politikalarında çok
hızlı bir şekilde gevşemeye gitmesine sebep oldu. Merkez bankaları para
politikasını gevşettiği zaman o ülkenin parası değer kaybeder, merkez bankaları
para politikasını sıkılaştırdığı zaman o ülkenin parası değer kazanır,
istisnalar olabilir ama bu genel kuraldır. Dolayısıyla, Avrupa Merkez Bankası
para politikasını gevşetince euro pek çok para birimi karşısında değer kaybetti.
Eş zamanlı olarak da Amerikan Merkez Bankasının parasal sıkılaştırmayla ilgili
yakın bir zamanda adımlar atacağıyla ilgili iletişim başladı biliyorsunuz. Bu
yıl içerisinde muhtemelen, ne zaman olacağı belli olmamakla beraber, faiz
artırımına başlayacak. Bu da doların bütün para birimlerine karşı ve pek çok
emtiaya karşı değer kazanmasını beraberinde getirdi. Dolayısıyla, bir yandan
Amerikan Merkez Bankasının doları değerlendirici yöndeki politikaları, bir
yandan da Avrupa Merkez Bankasının euroyu değersizleştirme yolundaki
politikaları birleştiği zaman euro-dolar paritesinde çok ciddi bir hareketlilik
gördük. Geçen yıl ortalarında 1,4’e çıkan yani 1,40 olan parite, geçtiğimiz
aylarda 1,05’i bile gördü. Dünyanın en önemli iki para biriminden bahsediyoruz,
dolar ve euro. Doların kullanımı dünyanın her bir köşesinde geçerli. Avrupa
zaten bölge olarak dünyanın en büyük ekonomilerinden birisi. Dolayısıyla, bu
iki büyük para biriminin dahi birbirine karşı bu kadar sert hareket ettiği bir
yıl yaşadık geçen sene ve Türk lirası da dolar karşısında değer kaybetti ama
bu, sadece Türkiye’ye özel değildi, pek çok ülkede de eş zamanlı olarak bu
yaşandı ki Brezilya gibi bazı ülkelerin yerel para birimindeki değer kaybı Türk
lirasından da daha fazlaydı. Dolayısıyla, içerideki kur hareketlerinin göreli
olarak önemli kaynağının biz dışarıdan geldiğini ve dış sebeplerden oluştuğunu
düşünüyoruz.
Geçen yılın kişi
başına düşen millî geliri 10.404 dolar, doğru. Bu, dolar kurundaki artıştan
kaynaklanıyor yani 2014’teki ortalama dolar kuru 2013’e göre çok daha yüksek.
Aynı miktardaki Türk lirası millî geliri daha yüksek bir kura böldüğünüzde
dolar olarak daha düşük bir millî geliri görüyorsunuz ama asıl içerideki refah
ve Türkiye’nin reel olarak ekonomik büyümesini Türk lirası bazındaki reel
gayrisafi yurt içi hasıla artışıyla ölçüyoruz. Zaten, uluslararası mukayeseleri
de ağırlıklı olarak biliyorsunuz satın alma gücü paritesine göre hesap edilen
millî gelirle yapıyoruz. Satın alma gücü paritesine göre hesap edilen millî
gelirimiz 2013 yılında yaklaşık 19 bin dolar idi, bu yıl bunun da üzerinde
olacak, dolar olarak da üzerinde olacak ama bunun kati rakamları birkaç ay
sonra çıkıyor, millî gelir hesaplamalarından daha sonra oluyor ve OECD ve IMF
ayrı ayrı parametrelerle hesap ediyor, bunun için de arasında küçük
farklılıklar oluyor. Mesela, biz, bir hesaba göre, uluslararası hesaplara göre
18.900 küsurdayız, bir başka hesaba göre 19 binin biraz üzerindeyiz. O da
ülkelerdeki fiyat seviyelerinin farklı kuruluşlar tarafından, farklı anketlerle
toplanması ve böylece satın alma gücü paritesiyle ilgili parametrelerin de
farklı uluslararası kuruluşların farklı hesap etmesi sonucunda oluşan bir durum
bu. Bu çok önemli değil, önemli olan Türkiye’nin reel olarak büyümesidir. Yüzde
2,9’luk büyüme reel bir büyümedir, enflasyonun üzerindeki bir büyüme oranıdır.
Cari açık
konusuna gelince: Yine, Sayın Tanal “cari açık borcu” ifadesini kullandı; biraz
önceki cevabımı herhalde dinlememiş, şu andaki cevabımı da dinlemiyor kendisi
ama cari açık bir akım, bir stok değil dolayısıyla “cari açık borcu” diye bir
tabir teknik olarak doğru değil, “cari açık rakamı” tek başına kullanılması
gerekiyor teknik tabir olarak. Cari açık ağırlıklı olarak ihracat, ithalat ve
turizm bileşenlerinden oluşuyor, başka bileşenler de var ama asıl belirleyici
bu 3 kalem. Dolayısıyla, bizim ülkemiz için de ihracatımızı, turizmimizi
topluyoruz, ithalatımızı düşüyoruz, kabaca oradan cari açığı buluyoruz çünkü
diğer hareketler daha küçük, önemsiz hareketler. Buna baktığımızda…
MAHMUT TANAL
(İstanbul) – Rakamı söyler misiniz?
BAŞBAKAN
YARDIMCISI ALİ BABACAN (Ankara) – Rakamı ben… Biraz önce aynı soruyu
sormuştunuz, ben de aynı cevabı vermiştim ama zararı yok, tekrar edeyim. Geçen
yılı biz yüzde 5,7’lik bir cari açıkla tamamlamış olduk. Bir önceki yıl yüzde
7,9’du. Bu düşüş, ağırlıklı olarak, bizim ekonomiyi yeniden dengelemeyle ilgili
aldığımız makro ihtiyati tedbirlerin bir sonucu. 
MAHMUT TANAL
(İstanbul) – Yüzde olarak değil, rakam olarak söyler misiniz?
BAŞBAKAN
YARDIMCISI ALİ BABACAN (Ankara) – Özellikle banka kredilerinin, tüketici
kredilerinin dikkatli bir şekilde kontrol altına alınması cari açığın da
düşmesini beraberinde getirdi. Biliyorsunuz, bir yıl önce kredi artışı
Türkiye’de yüzde 35’e varmıştı yani bir yılda bankaların toplam kredi alacağı
yüzde 35 artmıştı. Bu sürdürülebilir bir durum değildi, aldığımız tedbirlerle
bunu yüzde 16’ya düşürdük. Tüketici kredileri yüzde 8’e kadar düştü, şu anda
8-9 ama ticari krediler yüzde 20 arttı. Dolayısıyla, istediğimiz dengeleme de
zaten buydu yani bankacılık sistemimiz ağırlıklı olarak ticareti finanse etsin,
yatırımı finanse etsin, üretimi finanse etsin ama borçlanarak tüketim tercih
ettiğimiz bir yol değil. Dolayısıyla, tam da arzu ettiğimiz, istediğimiz resim
aslında gerçekleşmiş oldu. 
Cari açıktaki
düşüş bu yıl da devam edecek. Ondan biraz önce bahsettim ama ikinci kere
sordunuz, ben ikinci kere aynı cevabı veriyorum. Petrol fiyatlarının da
düşmesiyle beraber bu yıl yüzde 4’lü rakamları göreceğimizi düşünüyoruz. Petrol
fiyatları, tabii, bu seviyelerde devam ederse ama yıl içerisinde tekrar sürpriz
bir şekilde artışlar olursa bu hesapları da tekrar gözden geçirmek
gerekecektir. 
Bazı
belediyelerin hazineye borcundan bahsedecek olursak: Hazine Müsteşarlığı her ay
muntazam olarak kamu finansmanı ve kamu borcu raporu yayınlıyor; bu hem kâğıda
basılıyor hem de İnternet sitesinden yayınlanıyor. Orada bütün belediyelerin
hazineye olan borcu detaylı bir şekilde görünmekte. Şu anda, tabii, yanımda
rakamlar yok ama İnternet sitesinde bu bilgiler mevcut. Ay ay, muntazam olarak
bu bilgiler Hazinenin web sitesinden temin edilebilir. 
Büyüme
rakamlarıyla ilgili yine bir başka soru stokların artışıydı. Doğru, son
çeyrekte özellikle stokların artışı söz konusu ama bu, yıl büyümesini asıl
sürükleyen bir faktör değil, sadece son çeyreğin büyümesinin, bir kompozisyonun
bir parçası. Dolayısıyla, bütün büyümeyi buna bağlamak doğru bir değerlendirme
değil ve önümüzdeki dönemde bu…
(Mikrofon
otomatik cihaz tarafından kapatıldı) 
HAYDAR AKAR
(Kocaeli) – Yatırımdaki büyüme oranımız ne Sayın Bakan? 
BAŞKAN –
Teşekkür ederim Sayın Bakan. 
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
8’inci maddeyi
okutuyorum: 

MADDE
8- Bu Kanun hükümlerini Bakanlar Kurulu yürütür.
BAŞKAN – Madde
üzerinde Cumhuriyet Halk Partisi Grubu adına söz isteyen Levent Gök, Ankara
Milletvekili.
Buyurun Sayın
Gök. (CHP sıralarından alkışlar) 
CHP GRUBU ADINA
LEVENT GÖK (Ankara) – Sayın Başkan, değerli milletvekilleri; gecenin bu
ilerleyen saatlerinde, daha doğrusu sabahın bu ilk saatlerinde… 
Bugün 2 kanun
tasarısı görüştük. İlkinde gerek iktidarın gerekse muhalefetin üzerinde
anlaştığı, uzlaştığı ve gerçekten, herkesin de katkısı olan bir kanunu
geçirerek 3 yerde üniversite kurulmasına hep beraber öncülük ettik. Keşke bu
görüştüğümüz kanun tasarısı da daha önce görüştüğümüz kanun tasarısı gibi yine
muhalefet ile iktidarın uzlaşabildiği bir kanun tasarısı olsaydı ama bu kanunun
böyle bir uzlaşma arayışı olmadan ve gerek kuruluşlarındaki eksiklikler gerekse
-özellikle İbn Haldun Üniversitesinde olduğu gibi- üzerinde son derece
tartışmalı olan bir kuruluşa üniversite kurulmasına olanak tanınmasına fırsat
verilmesi, bir önceki kanunda iktidar ile muhalefetin göstermiş olduğu
dayanışmayı gölgeledi. 
Aslında, bugün,
Türkiye’de, bu tartışmaları gölgeleyen çok önemli iki olay oldu. Bu
tartışmaları, bu olayları dışarıda haberlerden, Twitter’dan ya da başka
kanallardan öğrenmeye çalışarak bugün Mecliste, kesintisiz, yaklaşık on beş
saate yakın bir mesai yaptık değerli arkadaşlar. Bu mesainin içerisinde
Türkiye’de bir afet yaşandı, bir de çok önemli bir terör saldırısı gerçekleşti.
Daha önce de değindik bu konuya yani Türkiye’de bugüne kadar görülmemiş tarzda
bir elektrik kesintisi meydana geldi ve bu elektrik kesintisini araştırırken
ilk saatlerde elektrik kurumu yetkililerine ulaştık, bize “Merak etmeyin, yarım
saat sonra, bir saat sonra mutlaka gelecek.” dediler ve hatta TEİAŞ Genel Müdür
Yardımcısınca bana verilen bilgiye göre “PETKİM’de bir patlama olduğu ve bunun
ana trafoları etkilediği, derhâl yedek trafoların devreye gireceği saat 11.30
sıralarından itibaren ifade edildi. Biz de inanarak, bunu, bizi arayan
yurttaşlarımıza söyledik ama değerli arkadaşlarım, gün boyu yaşanılan tablonun
bir afeti andırdığı daha sonraki gelişen süreçte büyük bir berraklıkla ortaya
çıktı. 
Sayın
Bakan geç saatlerde buraya geldi. Burada defalarca dile getirdik: Nedir bu
arızanın nedeni, ne olmuştur? Millî Eğitim Bakanı maalesef hepimizi daha da
hayal kırıklığına uğratan bir açıklama yaptı. “Ben de bilmiyorum, öğrenmeye
çalışıyoruz.” 
Değerli
arkadaşlar, bir devlet ciddiyetinin olmadığı bir günü yaşadık bugün yani devlet
bugün iflas etti. Bugün Türkiye’deki elektriklerin, cereyanların fişi çekildi;
devletin haberi yok. 
HAYDAR
AKAR (Kocaeli) – Ampul patladı!
LEVENT
GÖK (Devamla) - Devletin Bakanı bugün bize gerçekten talihsiz açıklamalarda
bulundu. 
Az
önce arkadaşlarımız “7 Haziranda görüşürüz.” dediler. Arkadaşlar, ampul
bugünden patladı siz bunu görmüyor musunuz? Patlattınız. Sayın Bakan buradan
ciddi açıklamalar yapamadı. Tam konuşurken baktım ki Sayın Babacan gitmiş,
Sayın Avcı gelmiş; yine, muhatabımız konuyu bilmeyen, “Bilmiyorum.” diyen bir
Sayın Bakan. 
Böyle olmaz Sayın Bakan! Bu olay
vahimdir, bu olay ciddi bir siyasi sorumluluğu gerektirir. Bu olayı
geçiştiremezsiniz, bu olayın vahim sonuçları var. 
Sağlık Bakanlığında tehlike sinyalleri
çalıyor değerli arkadaşlarım. Neden? Binlerce, milyonlarca aşının akıbetinden
endişe ediliyor. Yaklaşık on saat, on iki saat çalışmayan soğuk hava
depolarının içinde muhafaza edilen o sağlık ünitelerindeki aşılar ne oldu; bu
araçlar, gereçler ne oldu? Evlerde muhafaza edilen tüm gıda malzemeleri,
maalesef, bugün heba edildi değerli arkadaşlarım. Türkiye’nin uğradığı zarar
dünyalar kadar, dünyalar kadar. (AK PARTİ sıralarından “Bir şey olmadı.” sesi)
Tabii, sizin
keseniz dolgun, belki size yansımadı ama benim fakir fukara, garip gureba
yurttaşımın her birinin bugün son derece ağır bedeller ödediği bir gün oldu.
Hiç olmazsa bu konuşmayı yaparken birazcık deyin ki “Kimin zararı varsa bu
zararı gidereceğiz.” deyin arkadaşlar, deyin. Bunun altında kalırsınız. Bu, bir
bakanın istifasını gerektiren önemli bir olaydır. Siz bunun anlamını ve önemini
anlamadıysanız buradan çıktıktan sonra çok yakında zaten göreceksiniz, evinize
gittiğiniz zaman göreceksiniz, komşunuzdan göreceksiniz. Yakanıza yapışacaklar,
iktidar partisi milletvekili olarak, “Ne oldu?” diye soracaklar. Bir trafoda
arıza oluyor, bir yedeği devreye giremiyor. Hani biz büyük devlettik, hani
Avrupa devletiydik, hani dünya devletiydik? Türkiye çökmüştür; Türkiye bugün
elektrikte, enerjide çökmüştür. 
Değerli
milletvekilleri, bugün, İstanbul’da gerçekleşen terör saldırısını Cumhuriyet
Halk Partisi olarak kınıyoruz, terör nereden gelirse gelsin bu saldırıları
kınıyoruz, Genel Başkanımızın yaptığı açıklamayı çarpıtan Başbakanı da
kınıyoruz, Başbakanı da kınıyoruz; evet. 
RECEP ÖZEL
(Isparta) – “Tweet!”
LEVENT GÖK
(Devamla) – Başbakanımızın yapmış olduğu bu açıklama… Kendisinin zaten ortada olmadığı
bir dönemde, Cumhurbaşkanından biz bugün açıklamaları öğrendik. Cumhurbaşkanı,
adliyeye nasıl girildiğini anlattı, kimin vurulduğunu anlattı. Başbakan ortada
yok, Hükûmet ortada yok. 
HAYDAR AKAR
(Kocaeli) – Kayıpoğlu, Kayıpoğlu!
LEVENT GÖK
(Devamla) – Hükûmetin zaten olmadığını bugün gördük değerli arkadaşlar, siz de
gördünüz. Hükûmet adına şuradan çıkıp bir açıklama yapılmaz mı böylesi önemli
olayların olduğu bir zamanda?
İDRİS ŞAHİN
(Çankırı) – Başbakan canlı yayından açıklama yaptı Levent Bey.
LEVENT GÖK
(Devamla) – Türkiye'de bir adliyede savcının odası basılıyor, giriliyor ve
ortaya çıkan tabloda hem rehin alınan ölüyor hem de rehin alan kişiler ölüyor. 
OSMAN AŞKIN BAK
(İstanbul) – Ya Başbakan canlı yayında açıklama yaptı, takip etmiyor musunuz,
medya merkeziniz yok mu?
LEVENT GÖK
(Devamla) – Şimdi, böyle bir tabloda Cumhurbaşkanı çıkıyor, diyor ki:
“Polisimizi kutluyorum, başarılı bir operasyondu.” Operasyonda sağ kimse
kalmamış, rehin alınan ölmüş, rehin alanlar ölmüş, operasyon başarılıymış(!)
Değerli arkadaşlarım, bravo size(!) Hiç olmazsa savcımızı kurtarsaydınız.
Elbette biz de bunu alkışlardık.
HAMZA DAĞ
(İzmir) – DHKP-C’ye niye “terörist” demiyorsunuz?
LEVENT GÖK
(Devamla) – Ama şimdi böyle bir tabloda yani insanlarla, yurttaşlarla dalga
geçilmez. Bir savcısını koruyamayan bir Hükûmet var bugün burada, bir adliyede
savcısını koruyamayan bir Hükûmet. 
ALİ ŞAHİN
(Gaziantep) – Teröriste kucak açan bir muhalefet!
LEVENT GÖK
(Devamla) – Elektrikte çökmüş, terör saldırısında çökmüş, savcısını koruyamamış,
bunun açıklamasını yapma cesaretini bulamamış. Daha buraya yürekli bir bakan
gelip de şurada ne olup bittiğini anlatamadı bize. Böyle bir tabloda Türkiye
kötü yönetiliyor değerli arkadaşlarım. Türkiye böyle gitmez, gidemez.
Cumhurbaşkanın bu açıklamaları gösteriyor ki Türkiye'de ciddi bir Hükûmet
boşluğu var. İsteseniz de var, istemezseniz de var. 
HAYDAR AKAR
(Kocaeli) – Başbakan ortada yok.
LEVENT GÖK
(Devamla) – Şimdi, her alanda olduğu gibi, bugün Anayasa Komisyonundaki
arkadaşlarımız açıkladı 18 yaş seçilme yaşı. Buyurun getirin, buyurun getirin
ama biz bunu destekleriz. 
Değerli
arkadaşlarım, kimi kandırmaya çalışıyorsunuz? Siz bu Anayasa değişikliğini
verdiniz, Komisyonda biz de kabul ettik. Bir hafta sonra aday listeleri Yüksek
Seçim Kuruluna bildirilecek. Yani siz “18 yaşında olanlar seçilsin.”
diyeceksiniz, bir hafta sonra aday listeleri Yüksek Seçim Kuruluna verilecek.
Yani kim yararlanacak bundan? Hadi buyurun, yarın getirin arkadaşlar, yarın
getirin, geçirelim hadi bunları. Niye getirmiyorsunuz?
MUHAMMET BİLAL
MACİT (İstanbul) – Daha önce gündeme getirdiğimizde niye desteklemediniz o
zaman?
LEVENT GÖK
(Devamla) – Samimi değilsiniz. Devleti yönetirken de samimi değilsiniz,
yasaları getirirken de samimi değilsiniz. Biz, yurttaşın çıkarına olan her
türlü yasada varız ama böyle algı yönetmek için yaptığınız her operasyon size
ters döner.
Şimdi, gecenin
bu ilerleyen saatlerinde zamanımız da kalmadı ancak bu getirilen yasalarda çok
ciddi eksiklikler vardır, arkadaşlarımız bunun her satırını sizlere anlatmaya
çalıştılar; artık, anlayana diyoruz. Anlamazsanız da biz gereğini halkımızla
paylaşacağız ve 7 Haziranda da sizlerle hesaplaşacağız.
Hepinize
saygılar sunuyorum. (CHP sıralarından alkışlar) 
OSMAN AŞKIN BAK
(İstanbul) – Dokuz seçimdir anlatıyorsunuz ama tuş oluyorsunuz, tuş!
BAŞKAN –
Teşekkür ediyorum.
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
Şimdi, tasarının
tümünü oylamadan önce, İç Tüzük’ün 86’ncı maddesi gereğince oyunun rengini
belli etmek üzere ve lehte söz isteyen Bülent Turan, İstanbul Milletvekili.
Buyurun Sayın
Turan. (AK PARTİ sıralarından alkışlar)
BÜLENT TURAN
(İstanbul) – Sayın Başkan, değerli milletvekilleri; öncelikle hepinizi saygıyla
selamlıyorum.
Bugün sabahtan
beri bu saate kadar çalıştık. Çok hayırlı olduğunu düşündüğüm 6 tane
üniversitenin kuruluşuna imza attık. Dönemin sonuna geldik, dönüp arkaya
baktığımızda gurur duyacağımız günlerden bir tanesini yaşıyoruz. Kimin katkısı
varsa, kimin bu konuda dahli varsa teşekkür etmeyi bir borç biliyorum.
Değerli
arkadaşlar, hassaten, bu 6 üniversitenin kurulması…
LEVENT GÖK
(Ankara) – Bülent, 8.
BÜLENT TURAN
(Devamla) – …kanun teklifinin görüşmesinde, ısrarla, bazı muhalefet partisi
vekili arkadaşlarımız TÜRGEV’le ilgili olan vakfın, yeni üniversitenin şaibeli
olduğunu, bununla ilgili defaatle duyduğumuz ithamları tekrar tekrar dile
getirdiler. 
Değerli
arkadaşlar, TÜRGEV 1996 yılında kurulmuş, yirmi yıllık bir vakıf. Bu vakfın,
her vakfın olduğu gibi, mali yönden Maliye Bakanlığınca, yurtlar, okullar
açısından Millî Eğitim Bakanlığınca, genel hizmetler bakımından Vakıflar Genel
Müdürlüğünce denetlendiğini hepimiz biliyoruz.
Şimdiye kadar
“Cumhurbaşkanı ailesinden şuydu, buydu; bu vakıfta görev yapmış, yanlış
yapmış.” dendi. Değerli arkadaşlar, Cumhurbaşkanının veya benzer yetkililerin
evlatlarının vakıf çalışmalarında olması kınanacak, gündem yapılacak bir konu
değil, aksine gurur duyulacak bir konudur, aksine alkışlanacak konudur. (AK
PARTİ sıralarından alkışlar)
LEVENT GÖK
(Ankara) – Biz o konuyu tartışmıyoruz.
ENGİN ÖZKOÇ
(Sakarya) – Bravo (!)
BÜLENT TURAN
(Devamla) - Biz, şimdiye kadar ne Cumhurbaşkanı çocukları gördük ne Başbakan
çocukları gördük…
YUSUF HALAÇOĞLU
(Kayseri) – Onu tartışmıyor kimse evladım. 
BÜLENT TURAN
(Devamla) - …şuradan çıkmayan, buradan çıkmayanlar gördük.
HAYDAR AKAR
(Kocaeli) – Mesela hangi Başbakan çocuğunu gördün? 
BÜLENT TURAN
(Devamla) - Ama şimdiye kadar Cumhurbaşkanımızın oğluyla ilgili, kızıyla
ilgili, akrabalarıyla ilgili hiçbir ithamda, şahsıyla ilgili bir ithamda
bulunulmadı, bulunulamadı.
HAYDAR AKAR
(Kocaeli) – Hangi Cumhurbaşkanının oğlunu gördün? 
BÜLENT TURAN
(Devamla) - Bir daha diyorum, vakıfta olması bir gurur sebebidir. Keşke
hepimizin evladı, hepimiz daha fazla vakıflarda görev alsak, daha fazla
STK’larda çalışsak da topluma siyaset dışında da iş yapılabilirmiş, görev
yapılabilirmiş bunu gösterebilsek. (AK PARTİ sıralarından alkışlar) 
ENGİN ÖZKOÇ
(Sakarya) – Bravo (!)
BÜLENT TURAN
(Devamla) - Değerli arkadaşlar, bir konu var, ısrarla “Efendim, Arabistan’dan
para gelmiş, oradan para gelmiş.” İnsaf edin, Arabistan’dan gelen paranın
kaynağını öğreniyorsunuz da nereye harcandığını niye öğrenmiyorsunuz? Bunlar
zor şeyler değil.
LEVENT GÖK
(Ankara) – Yani para geldi mi Bülentçiğim? 
BÜLENT TURAN
(Devamla) - Paranın geldiği herkes tarafından, Hazinece, Maliyece bilenen resmî
bir işlem; bankadan gelmiş, resmî hesaba gelmiş ve belli yurda, okula
harcanmış.
HAYDAR AKAR
(Kocaeli) – Ya, niye Çağdaş Yaşamı Desteklemeye vermiyorlar da size veriyorlar?

LEVENT GÖK
(Ankara) – Karşılığında ne verdi? Bülentçiğim soru şu: Karşılığında ne verdi? 
BÜLENT TURAN
(Devamla) - Sizin gibi, gizli mi gelseydi, özel mi gelseydi, cebinize mi
koysalardı? Değerli arkadaşlar, resmî işlem yapılmıştır, yanlış varsa, hata
varsa bunun zaten hesabı görülür.
HAYDAR AKAR
(Kocaeli) – Göreceğiz hesabını, göreceğiz. 
BÜLENT TURAN
(Devamla) - Ama bir daha diyorum, bununla ilgili yasal mevzuata aykırı bir
durum asla yok. 
Değerli
arkadaşlar, TÜRGEV yirmi yıllık bir vakıf, bakın yirmi yıllık. İki yıl önce
TÜRGEV’i biliyor muydunuz?
ENGİN ÖZKOÇ
(Sakarya) – Bakan da bilmiyordu, kayıtlarda var. 
BÜLENT TURAN
(Devamla) - Soruyorum, iki yıl önce biliyor muydunuz, aynı çalışmaları
yapıyordu, aynı tarzda çalışıyordu? Ama “paralel” diye bir hain örgüt çıktı…
ENGİN ÖZKOÇ
(Sakarya) – Beraber olduğunuz.
HAYDAR AKAR
(Kocaeli) – Çıkmadı ya, o sizinle beraberdi ya!
BÜLENT TURAN
(Devamla) - …“Kendimden başka bir vakıf, dernek olmasın eğitim alanında.” dedi,
elinize bir malzeme verdi, bunu kullanıyorsunuz; yakışmıyor arkadaşlar,
yakışmıyor arkadaşlar! (AK PARTİ sıralarından “Bravo” sesleri, alkışlar)
HAYDAR AKAR
(Kocaeli) – O sizinle beraberdi, çıkmadı. 
LEVENT GÖK
(Ankara) – O paraleli Melih Gökçek’te ara, Bülent Arınç’ta ara. 
BÜLENT TURAN
(Devamla) - Yirmi yıllık bir vakfı son bir yıldan beri konuşuyor olmanız ve
sadece elinize verilen 3-4 başlığı kullanmanız size yakışmıyor arkadaşlar. 
Bir diğer
mesele, belediyeler yıllarca bu ülkede Çağdaş Yaşamı Destekleme Derneğine,
Atatürkçü Düşünce Derneğine defaatle…
HAYDAR AKAR
(Kocaeli) – Ne verdiler, ne, ne? 
BÜLENT TURAN
(Devamla) - …okul verdi, yurt verdi, arsa verdi; bunu alkışladınız…
HAYDAR AKAR
(Kocaeli) – Nerede? Belgeyi göster, belgeyi. 
ENGİN ÖZKOÇ
(Sakarya) – Örnek ver, örnek.
BÜLENT TURAN
(Devamla) - ...ama TÜRGEV’e geldi “Olmaz!” dediniz. Hayır, daha çok olacak,
söylüyorum; daha fazla yapacağız, söylüyorum. Gönül istiyor ki daha fazla
TÜRGEV olsa, daha fazla çalışma yapılsa da hepsi yapılsa. (AK PARTİ
sıralarından alkışlar) 
Değerli
arkadaşlar, ağır hakaretlerde bulundunuz, defaatle aynı cümleleri söylediniz.
İsterdim ki biriniz mahkemeye gidin de bununla ilgili şikayette bulunun. 
HAYDAR AKAR
(Kocaeli) – Doğru söylüyorsun. 7 Haziranda sonra, üzülme. 
BÜLENT TURAN
(Devamla) – O 4-5 tane ithamın hepsi TÜRGEV’in sayfasında da cevaplandı,
basında da cevaplandı; bildiğimiz konular. Ama dön dön, aynı tekrarı yap, bu şu
demektir: AK PARTİ’nin on üç yıldan beri iktidar olmasında nasıl kendisinin
başarısından başka sizin başarısızlığınız varsa, siyaset üretememeniz, iddiada
bulunamamanız varsa aynı şeyi burada gördük. Keşke daha güzel şeyler
söyleyebilseydiniz, keşke daha fazla şey söyleyebilseydiniz. Değerli
arkadaşlar, yapılan tüm iftiralara cevaplarınız verildi. 
ENGİN ÖZKOÇ
(Sakarya) – Ne söyleyelim daha ya? 
HAYDAR AKAR
(Kocaeli) – Daha ne söyleyeceğiz ya? Ağaoğlu bana niye yardım yapmıyor? Cengiz
İnşaat niye yardım etmiyor başka bir vakfa? Arap Kralı niye başka vakfa yardım
etmiyor? Boş verin ya! 
BÜLENT TURAN
(Devamla) – Bakınız, dönem bitti, birkaç günümüz kaldı. Arkanızdan “Şu adam
küfürcü vekil.” diyecekler, “Şu adam hakaretçi vekil.” diyecekler ama zaman
gelecek yüz yüze bakacağız, mahcup olacağınız işler yapmayın. Hayat şu kürsüden
ibaret değil. Selam vereceksiniz, “Merhaba.” diyeceksiniz. Bunlar doğru şeyler
değil. 
Değerli
arkadaşlar, hepinizi saygıyla selamlıyorum. (AK PARTİ sıralarından alkışlar) 
BAŞKAN – Evet,
şimdi aleyhte söz isteyen…
HAYDAR AKAR
(Kocaeli) – Sataşma var ya. 
BÜLENT TURAN
(İstanbul) – Kimseye sataşmadım Başkanım, dikkatli konuştum. 
LEVENT GÖK
(Ankara) – Efendim, sayın konuşmacı konuşurken “Sizin gibi, gizli bağış mı
geldi?” diye bir söz söyledi. Yani, kime, ne bağış gelmiş ben de bir anlatayım.

BÜLENT TURAN
(İstanbul) – Bazı vakıflara gizli bağış gelmiş olabilir dedim Sayın Başkan. 
BAŞKAN –
Kendisinden soralım isterseniz?
LEVENT GÖK
(Ankara) – Hayır efendim, aynen bu şekilde ifade etti. Yani, “Size gizli
bağışlar geldi.” dedi. 
BAŞKAN – Buyurun
Sayın Gök. 
BÜLENT TURAN
(İstanbul) – Sayın Başkan, sataşmadım asla. Gizli bağışı siz mi aldınız, niye
öyle yapıyorsunuz? 
HAYDAR AKAR
(Kocaeli) Tabii, tabii, biz aldık; şimdi anlatacağız. Suudi Arabistan Kralı 100
milyon yolladı, Ağaoğlu 5 milyon yolladı. 

V.- SATAŞMALARA İLİŞKİN KONUŞMALAR (Devam)
3.- Ankara Milletvekili Levent Gök'ün, İstanbul
Milletvekili Bülent Turan’ın 654 sıra sayılı Kanun Tasarısı’nda oyunun rengini
belli etmek üzere yaptığı konuşması sırasında Cumhuriyet Halk Partisine
sataşması sataşması nedeniyle konuşması
LEVENT GÖK
(Ankara) – Sayın Başkan, değerli milletvekilleri; yani sayın konuşmacı belki
maksadını da aştı, bilemiyorum; Cumhuriyet Halk Partisinden kimi kastetti, onu
da bilmiyorum “Biz sizin gibi, gizli bağış almadık.” diye bir cümle kullandı. 
BÜLENT TURAN
(İstanbul) – “Eskiler gibi gizli mi alınsın?” dedim. 
LEVENT GÖK
(Devamla) – Şimdi, arkadaşlar, bakın, burada tartışma konusu olan nedir? Burada
tartışma konusu olan bir nüfuz suistimalidir. Şimdi, siyaset, ticaret,
bürokrasi işin içine girdiği zaman burada bir nüfuz suistimali olur. Suud Kralı
durup dururken TÜRGEV’e 200 milyon lira bağışı niye yaptı? Soru budur. 
CUMA İÇTEN
(Diyarbakır) – Nereye yaptı? Nereye harcandı? 
ENGİN ÖZKOÇ
(Sakarya) – Karşılığında Sevda Tepesi’ni aldı. 
LEVENT GÖK
(Devamla) – Bizim cevabını aradığımız soru şudur: Suud Kralı karşılığında ne
almıştır?
BÜLENT TURAN
(İstanbul) – Şikâyette bulunun, gereğini yapsın mahkeme.
LEVENT GÖK
(Devamla) – Biz biliyoruz bunu. Ben size söyleyeyim: Suud Kralı TÜRGEV’e
verdiği 200 milyon lira karşılığında, TÜRGEV’e verdiği para karşılığında Sevda
Tepesi’nin imar iznini almıştır değerli arkadaşlarım. 
CUMA İÇTEN
(Diyarbakır) – TÜRGEV bu parayı ne yaptı, o para nereye harcandı?
LEVENT GÖK
(Devamla) – O zamanın Başbakanı Recep Tayyip Erdoğan 12 Nisan 2012’de gitmiştir
Suudi Arabistan’a Kralla görüşmüştür, 16 Nisanda para TÜRGEV’in kasasına
girmiştir, 26 Nisanda da imar izni verilmiştir. Yani, bunları sorgulamayalım
mı?
OSMAN AŞKIN BAK
(İstanbul) – İftira, cacık gazetesinin yazdığını söylüyorsun.
MEHMET ERDOĞAN
(Gaziantep) – Para nereye harcandı? Onu söyle.
LEVENT GÖK
(Devamla) – “Çağdaş Yaşamı Destekleme Derneğine bağışlar gitmedi mi?” diyor.
Çağdaş Yaşamı Destekleme Derneğinin içinde siyasetçiler yoktur…
BÜLENT TURAN
(İstanbul) – Hadi canım sende! 
LEVENT GÖK
(Devamla) – …orada Başbakan yoktur, Başbakanın çocukları yoktur, nüfuz
suistimali yoktur orada. Bizim tartıştığımız konu budur. Bu konuya sevgili
arkadaşımızın cevap vermesi dahi burada çok aykırıdır. Yani, siyaset kendini
buralardan arındırmalıdır değerli arkadaşlarım. Siyasetin içine girdiği her yerde
bir nüfuz suistimali olur. Şimdi, karşılığında bir şey almadan kimse bir şey
vermemiştir. 
BÜLENT TURAN
(İstanbul) – Aynı şeyi söylediniz, mahkemeye gidin şikâyet edin.
LEVENT GÖK
(Devamla) – Biz bunu araştırıyoruz, bunu soruşturuyoruz; anlatabildik mi? Suud
Kralının karşılığında ne aldığını bize açıklayın. Ben anlatıyorum…
OSMAN AŞKIN BAK
(İstanbul) – Ya, onlar iftira. Cacık gazetesi yazmış onları, cacık gazetesi! 
ENGİN ÖZKOÇ
(Sakarya) – Hayır, yasal. 
LEVENT GÖK
(Devamla) – …yanlış diyorsanız ben tarih veriyorum size.
(Mikrofon
otomatik cihaz tarafından kapatıldı) 
BAŞKAN –
Teşekkür ediyorum Sayın Gök.
LEVENT GÖK
(Devamla) – Sevda Tepesi’nin imar iznini almıştır. Bundan daha açık bir şey var
mı? (CHP sıralarından alkışlar) 

VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
6.- Yükseköğretim Kurumları Teşkilatı Kanununda
Değişiklik Yapılmasına Dair Kanun Tasarısı ve Milî Eğitim, Kültür, Gençlik ve
Spor Komisyonu Raporu (1/794, 1/867, 1/965) (S. Sayısı: 654) (Devam)
BAŞKAN – Sayın
milletvekilleri, tasarının tümü açık oylamaya tabidir.
Açık oylamanın
elektronik oylama cihazıyla yapılmasını oylarınıza sunuyorum: Kabul edenler...
Kabul etmeyenler... Kabul edilmiştir. 
İki dakika süre
veriyorum.
(Elektronik
cihazla oylama yapıldı)
BAŞKAN
– Sayın milletvekilleri, Yükseköğretim Kurumları Teşkilatı Kanununda Değişiklik
Yapılmasına Dair Kanun Tasarısı açık oylama sonucu:




“Kullanılan
  oy sayısı


:


198








Kabul


:


189








Ret


:


9 


(*)







Kâtip Üye
Mine Lök Beyaz
Diyarbakır


Kâtip Üye
Dilek Yüksel
Tokat”



Böylece,
tasarı kabul edilmiş ve kanunlaşmıştır.
7’nci
sıraya alınan, Türkiye Cumhuriyeti Hükümeti ile Japonya Hükümeti Arasında
Türkiye Cumhuriyetinde Nükleer Güç Santrallerinin ve Nükleer Güç Sanayisinin
Geliştirilmesi Alanında İşbirliğine İlişkin Anlaşma ile Türkiye Cumhuriyetinde
Nükleer Güç Santrallerinin ve Nükleer Güç Sanayisinin Geliştirilmesine Dair
İşbirliği Zaptının Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu’nun görüşmelerine kaldığımız yerden devam edeceğiz.

7.- Türkiye Cumhuriyeti Hükümeti ile Japonya Hükümeti
Arasında Türkiye Cumhuriyetinde Nükleer Güç Santrallerinin ve Nükleer Güç
Sanayisinin Geliştirilmesi Alanında İşbirliğine İlişkin Anlaşma ile Türkiye
Cumhuriyetinde Nükleer Güç Santrallerinin ve Nükleer Güç Sanayisinin
Geliştirilmesine Dair İşbirliği Zaptının Onaylanmasının Uygun Bulunduğuna Dair
Kanun Tasarısı ve Dışişleri Komisyonu Raporu (1/1004) (S. Sayısı: 673)(*)
BAŞKAN
– Komisyon ve Hükûmet yerinde.
26/3/2015
tarihli 84’üncü Birleşimde tasarının 1’inci maddesi üzerinde Cumhuriyet Halk
Partisi ile Milliyetçi Hareket Partisi Grubu adına konuşmalar tamamlanmıştı.
Şimdi,
söz talebi? Yok.
LEVENT
GÖK (Ankara) – Hangisinde efendim? Sayın Başkan, bizim iki maddede konuşmamız
var, 2 ile 3’te konuşmamız var.
BAŞKAN
– 1’inci maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
2’nci
maddeyi okutuyorum:
MADDE 2- (1) Bu Kanun yayımı tarihinde
yürürlüğe girer.
BAŞKAN
– Madde üzerinde Cumhuriyet Halk Partisi Grubu adına söz isteyen Ali Rıza
Öztürk, Mersin Milletvekili.
Buyurun
Sayın Öztürk. (CHP sıralarından alkışlar)
CHP GRUBU ADINA
ALİ RIZA ÖZTÜRK (Mersin) – Sayın Başkan, değerli milletvekilleri; Sinop ilinde
nükleer santral kurulmasına ilişkin anlaşmanın uygun bulunduğuna dair kanun
tasarısının 2’nci maddesi üzerinde grubum ve şahsım adına söz aldım. Hepinizi
saygıyla selamlıyorum. 
Değerli milletvekilleri, burada, öteden
beri, siyasi iktidarın ya da siyasi iktidarların nükleer santralleri topluma
kabul ettirmek için doğru olmayan bilgiler vermeye devam ettiklerini
görmekteyiz. Aslında, bu nükleer santraller 1973-1974 petrol krizinin baş
gösterdiği zaman bir alternatif enerji kaynağı olarak gündeme gelmişti. Hepimiz
hatırlarız ki o yıllarda aslında petrole alternatif olabilecek yenilenebilir
enerji kaynakları henüz gündemde yoktu ve bugün, bazı ülkelerdeki nükleer
santrallerin aslında o yıllardan kaldığı bilinen bir gerçektir. Ondan sonraki
yıllarda, özellikle gelişmiş ülkelerde nükleer santrallerin inşası konusundaki
trendin aşağı doğru olduğunu ve bunun da genellikle gelişmekte olan ülkelere
kaydığını görmekteyiz. 2030 yılında, dünyadaki nükleer üretim miktarının
bugünkü nükleer üretim miktarıyla aşağı yukarı aynı olacağı ancak 2030 yılında
gelişen ülkelerdeki nükleer elektrik üretiminin ya da nükleer enerji üretiminin
azalacağı, buna karşılık gelişmekte olan ülkelerde nükleer elektrik üretiminin
artacağı hesaplanmaktadır. 
Bu şu demektir
değerli arkadaşlarım: Nükleer gibi kirli bir enerji kaynağını geri kalmış
ülkelere dayatmaktadırlar. Fransa, bugün nükleer santral konusunda, genel
olarak enerjisinin yüzde 70’ini nükleerden karşılamaktadır ama bundan önceki
yıllarda bu oran yüzde 80’di, aşağıya doğru gidiyor. 
Şimdi, bu
nükleer santrallerin çevreyi kirlettiği, çevreyi tehdit ettiğini söylediğimizde
hemen bize söylenilen bir laf: “Canım, Paris’e 75-80 milyon turist gidiyor,
merkezde nükleer santraller var, bundan niye çekiniyoruz?” itirazı.
Değerli
arkadaşlarım, turistlerin Paris’e gitme nedeni Mona Lisa’dır, Louvre
Müzesi’dir. Bizim Mona Lisa’mız yok, Louvre Müzesi de yok; bizdeki turizm deniz
turizmidir. 
Şimdi, benim
seçim bölgem olan, oturduğum, yaşadığım ve yarın da milletvekilliği görevim
bitince yaşayacağım yer olan Silifke’ye 35-40 kilometre mesafedeki cennet bir
koyda Akkuyu Nükleer Santrali yapılmaya çalışılıyor, hem de 1974 yılının
raporlarıyla bu yapılmaya çalışılıyor.
Aslında, Japonya
Fukuşima’da meydana gelen bu büyük süprüntünün esas kaynağının dalma batma
kuşağı olduğunu artık bugün çok açıkça bilmekteyiz. 
Şimdi 1974’lü
yıllarda, aslında o bölgenin deprem kuşağı konusundaki verileri çok azdı.
Şimdi, bugün o veriler daha çoktur. Antalya’dan Hatay Dörtyol’a kadar uzanan,
denizden geçen bir dalma-batma kuşağı var. Bu, işte, bir süprüntünün temel
nedenlerinden bir tanesidir.
İkinci mesele,
yine daha önce orada pek hareketli olmayan Ecemiş fayının bugün hareketli
olabileceğidir. Burada hep söyledik değerli arkadaşlarım, enerji kaynağı
konusunda Türkiye’nin gerçekten böyle bir enerji olayına ihtiyacı var mıdır?
Otuz yıldır bu söylenilir, otuz yıldır. Şimdi, otuz yıl sonra aynı laflar
söyleniliyor. İktisatçılar bizim büyüme hızını yüzde 10 olarak alıyorlar ve
ihtiyaç duyulan elektrik enerji miktarını buna göre hesaplıyorlar ama hiçbir
zaman yüzde 10 büyüme olmuyor, daha düşük oluyor.
Ve ikinci
mesele, en savurgan olduğumuz konu, enerji verimliliği. Şimdi, bakın, Akkuyu
Nükleer Santrali 4,8 megavat gücünde -santral- yani 4.800 kilovat; 2.400’ten 2
tane kuruyorsunuz, 4.800 ve buradan üreteceğiniz elektrik enerjisi, bizim
toplam elektrik tüketimimizin yüzde 6’sıdır arkadaşlar. Ama biliyor musunuz,
bizim mevcut kurulu gücümüzden üretilen elektrik miktarında, üretilmesi gereken
miktara göre aşağı yukarı yüzde 17-18 bir kayıp var. Yani, mevcut 70 bin
megavat civarında olan bugünkü kurulu gücümüzden normal olarak üretilmesi
gereken elektrik miktarından daha az üretiyoruz. Bu da aşağı yukarı yüzde
18’ler civarı bir kayıp.
Bir de “kayıp
kaçak” dediğimiz bir olay var; hani, geçen gün şu bizim faturalara getirdiğimiz
miktarlar. Bu kayıp kaçak oranı yüzde 15, arkadaşlar, yüzde 15-16. OECD
ülkelerinde kaç, biliyor musunuz? Yüzde 3-4. Kaç katı? 4 katı. Peki,
işletmedeki kaybı da eklerseniz ne oluyor? Yüzde 30. Peki, siz nükleer
santralden ne kadar alacaktınız? Yüzde 6. Ya, siz cebinizdekinden yüzde 30
veriyorsunuz, ayıptır, günahtır. Bugün bu elektrik sisteminin çökmesinin nedeni
de elektrik piyasasının hoyratça özelleştirilmesidir. Yani, hep söylüyoruz, bu
olay stratejik bir olaydır diyoruz. 
Bugün bizim
gıptayla baktığımız Avrupa ülkeleri, hatta Amerika eğilimini tercihini
yenilenebilir enerji kaynaklarına yöneltmiştir, arz güvenliği olan bir alana
yöneltmiştir. Nükleer santrallere destek vermemektedir ama yenilenebilir enerji
yatırımlarına hem Amerika hem Avrupa destek vermektedir. 
Siz biliyor
musunuz, dünyada alım garantisi veren tek ülke, nükleer santralde üretilen
elektriğe alım garantisi verilen tek ülke Türkiye’dir. 2010 yılında Akkuyu’da
kurulması öngörülen nükleer reaktörlerle ilgili anlaşmanın uygulanmasına dair
kanunda burada konuşmuştum, “Orası özerk bir Rusya olacaktır.” dedim. “Rusya’da
üretilen elektrik miktarını iletim yoluyla Türkiye’ye getirseniz bundan daha
iyi.” demiştim o zaman. 
Evet, bugün o
cennet koy Rusya’nın özerk bölgesi oldu, oraya giremiyorsunuz bile. Siz
arazinizi Rusya’ya tahsis ettiniz. 
Reklamlar var,
izliyorsunuz, Akkuyu Nükleer Santrali -yalan- millî sermayeymiş, millî
yatırımmış. Neresi millîymiş arkadaşlar? O Rosatom’un ortakları tamamen
yabancı. Hatta, öyle ki yirmi yıldan sonra ortak yapısında değişikliğe
gidildiği zaman Rus sermayesi yüzde 51 olacak, yirmi yıldan sonra. Şimdi? Şu
anda ortaklar… Neresi millîymiş? Siz araziyi verdiniz, Rusya geliyor, oraya
yatırım yapıyor ve onun ürettiği elektriğin 2.400 kilovatına alma garantisi
veriyorsunuz hem de 12,35 sentten, çok pahalı bir fiyattan, KDV’sini
eklediğiniz zaman 14 küsur sent olur.
(Mikrofon
otomatik cihaz tarafından kapatıldı) 
ALİ RIZA ÖZTÜRK
(Devamla) – Ülkenin turizmini de, çevresini de, ekonomisini de mahvediyorsunuz;
artı, Türkiye’yi enerji yönünden tamamen Rusya’ya bağımlı hâle getiriyorsunuz. 
SÜREYYA SADİ
BİLGİÇ (Isparta) – Teşekkür ederiz Sayın Öztürk. 
BAŞKAN –
Teşekkür ederim Sayın Öztürk. 
ALİ RIZA ÖZTÜRK
(Devamla) – Evet, arkadaşlar, o nedenle nükleere kategorik olarak karşı olup
olmamaktan daha öte, böyle bir nükleer anlaşmaya ve böyle tehlikeli bir nükleer
santrale karşı olduğumu buradan söylemek istiyorum. (CHP sıralarından alkışlar)

BAŞKAN –
Teşekkür ediyorum. 
Şimdi, şahsı
adına söz isteyen Aytuğ Atıcı, Mersin Milletvekili. 
Buyurun Sayın
Atıcı. 
AYTUĞ ATICI
(Mersin) – Teşekkür ederim Sayın Başkan. 
Değerli
milletvekilleri, 673 sıra sayılı Türkiye Cumhuriyeti Hükümeti ile Japonya
Hükümeti Arasında Türkiye Cumhuriyetinde Nükleer Güç Santrallerinin ve Nükleer
Güç Sanayisinin Geliştirilmesi Alanında İşbirliğine İlişkin Anlaşma’nın 2’nci
maddesi üzerinde şahsım adına söz almış bulunuyorum. 
Değerli
arkadaşlar, nükleer kazalardan sonra, özellikle Çernobil’de ve Fukuşima’da
meydana gelen nükleer kazalardan sonra bütün gözler nükleer güç santrallerine
çevrildi bütün dünyada. Bir örnek vereceğim ve bu anlaşmayı niçin onaylamamanız
gerektiğini anlatacağım size. Dünya Sağlık Örgütü sadece Çernobil kazasında
ölümlerin sayısını 9 bin veriyor. Çernobil’de, sadece, Dünya Sağlık Örgütünün
verdiği rakam 9 bin. 350 bin kişinin ise yerinden uzaklaştığını söylüyor Dünya
Sağlık Örgütü. 
Şimdi “Bizim
başımıza gelmez.” demeyin, inşallah gelmez ama çok benzer bir şekilde, dünyada
hiç denenmemiş olan bir teknolojiyle yapılan ve gelip de Ecemiş fay hattının ta
bağrına yapılan bu nükleer santralde de bir kaza, bir deprem meydana geldiğinde
oluşacak olan felaketi size anlatmaya çalıştım. Bu anlaşmayla Japonya’ya
diyorsunuz ki: “Gel, Sinop’a bir nükleer santral yap.” “Kelin ilacı olsa başına
sürer.” diye bir laf var. Japonya Fukuşima kazasında kaç kişinin öldüğünü
bilmiyor, hâlâ bilmiyor, kaç kişinin yaralandığını bilmiyor. Santral
çevresindeki 30 kilometrelik yarıçaplı alanda 160 bin kişi evlerini boşalttı. 
Şimdi, arkadaşlar,
akıllı olmamız, aklımızı kullanmamız gerekiyor. Dünyada yaşanan bu
felaketlerden bizim örnek almamız gerekiyor. Japonya’nın yüzde 8’lik alanı,
sadece ve de sadece Fukuşima kazasından sonra tüm Japonya’nın yüzde 8’lik alanı
rüzgârlarla sürüklenen radyoaktif maddelerle kirlendi. Fukuşima’dan yaklaşık
250 kilometre uzaktaki Tokyo’da bile aileler çocuklarını alıp kaçtılar. Yani,
“Bu nükleer santralleri Sinop’a yapmakla, Mersin’e yapmakla bize bir şey
olmaz.” demeyin. Biz meteorolojik değişiklikleri inceledik, uzmanlara
incelettik ve yorumladık. Mersin’de veya Sinop’ta meydana gelecek olan küçücük
bir sızıntı, bulutların hareketiyle tüm Türkiye’ye yayılıyor. Kıbrıs,
kardeşimiz, soydaşımız, nükleer santrallere bizden daha çok karşı çıkıyor çünkü
onlar da hesapladılar ki bu rüzgâr bulutlarıyla, nükleer bulutlar rüzgârla
onların üzerine gidiyor. Yunanistan yalvarıyor “Ne olur yapmayın nükleer
santral.” diye çünkü o da hesapladı ki nükleer bulutlar Yunanistan’ın da
üzerine gidiyor. Sırf bu nedenle Fukuşima’dan sonra Japonya’da 54 nükleer
reaktörün 53’ü susturuldu. Şimdi, arkadaşlar, Japonya bütün nükleer
santrallerini kapatıyor yavaş yavaş, bir ara tekrar açma kararı aldı 1-2
tanesini, şimdi gene kapatma kararı aldı, gelgitler yaşıyor ve “Ben, nükleer
santralden kurtulmak istiyorum. Ben, nükleer santralle hiçbir şekilde
yaşayamam.” diyor ve nükleer santrallere veda etmeye çalışıyor. 
Peki, nükleer
santrallere veda eden ülke sadece Japonya mı? Kendisi veda edip, gelip bize
nükleer santral yapıyor. Bizim aklımız yok mu arkadaşlar? Bizim kafamız
Japonlar kadar çalışmıyor mu? Bizim kafamız Almanlar kadar çalışmıyor mu? Bizim
kafamız Kanadalılar ve Amerikalılar kadar çalışmıyor mu? Bakın, Kanada’da ve
Amerika’da 1978, Almanya’da 1982 yılından bu yana yeni nükleer santral siparişi
yok. Almanya, Kanada, Amerika’dan bahsediyorum değerli arkadaşlarım. Bunlar
bizden daha mı akıllılar? Fransa 1997 yılından itibaren 2010 yılına kadar bütün
nükleer programlarını askıya aldı ki Fransa nükleerin babası olarak tanınır.
Avusturya, 1978’de nükleer santrali yaptırdı, anahtarını teslim aldı, anahtarı
kilide sokup açamadı korkusundan çünkü kafasını çalıştırdı “Burada bir şey
olursa bana zararı dokunur, evlatlarıma zararı dokunur.” dedi.
Ne
olur bunu o güzel Karadeniz’e, bu güzel Akdeniz’e layık görmeyelim ve bu
nükleer santral anlaşmasını kabul etmeyelim, çocuklarımıza olan borcumuzu
ödeyelim. 
Teşekkür
ederim. (CHP sıralarından alkışlar) 
BAŞKAN
- Teşekkür ediyorum.
Maddeyi
oylarınıza sunuyorum: Kabul edenler... Kabul etmeyenler... Kabul edilmiştir. 
3’üncü
maddeyi okutuyorum:
MADDE 3- (1) Bu Kanun hükümlerini Bakanlar
Kurulu yürütür.
BAŞKAN
– Madde üzerinde şahsı adına söz isteyen Haydar Akar, Kocaeli Milletvekili.
Buyurun
Sayın Akar. (CHP sıralarından alkışlar) 
HAYDAR
AKAR (Kocaeli) – Sayın Başkan, sayın milletvekilleri; tabii, gecenin bu
saatinde böyle önemli bir konuyu konuşmak doğru değil.
BAŞKAN
– Ne gecesi Sayın Akar, sabah!
HAYDAR
AKAR (Devamla) – “Sabahın bu saatinde” diyelim. 
Biraz evvel
sevgili hocam nükleer enerji santrallerinin çevreye, insan hayatına ne kadar
zararlı olduğunu anlattı. Şimdi, sormamız gereken birkaç tane sorumuz aslında:
Biz niçin seçimden, 7 Hazirandan hemen önce böyle bir nükleer santral
anlaşmasını getiriyoruz ve alelacele Meclisten çıkarmak için çaba sarf ediyoruz?

Bu anlaşmaya
baktığımızda bir uluslararası anlaşma, rekabete dayanmayan bir anlaşma. İşte
bir firmayla anlaşılmış ve bu firmanın tüm şartları kabul edilerek Türkiye'nin
en güzide 2 tane beldesine -bu Sinop’la ilgili olan- bir nükleer santral kurulmaya
çalışılıyor. Burada sorgulanması gereken bir soru bu. Bunun fiyatlarına ve
rakamlarına baktığınızda Türkiye'nin geleceğinin de ipotek altına alındığını
çok rahat görebilirsiniz.
Şimdi, nükleer
santral demek ne demektir? Bir radyasyon riski demektir ki bu risk öyle küçük
bir risk değil, gerçekten büyük boyutlara ulaşan bir risk. Bunu Çernobil ve
Fukuşima’daki nükleer santral kazalarında hep beraber gördük ve şahit olduk.
Şimdi, bundan sonra kalkıp bu telafisi olanaksız olan, çevreye, doğaya vermiş
olduğu zararların telafisi olanaksız olan böyle bir kazadan sonra -ki Avrupa ve
Amerika’daki, Amerika bu santralleri terk etmeye başlamış, hatta ömrü
dolanların yerine yenileme işine girişmemiş, yeni yatırımlar açmamış nükleer
santraller konusunda ve gelecek on yılda, yirmi yılda nükleer santralleri
kapatma kararı, hatta referanduma sunma kararları almışken- Türkiye, ihtiyacı
olmadığı hâlde, böyle, 2 tane nükleer santral kurma sevdasına düşmüş, toplamda
8 bin megavatlık bir enerji üretimi için. 
Bakın arkadaşlar,
toplamda 2 santralin üreteceği elektrik 8 bin megavat. Hedeflenen tarihte
Türkiye'nin elektrik olarak bu nükleer santrallerin üreteceği elektrik
enerjisine ihtiyacı yok. Kayıp kaçak oranlarında yapılacak iyileştirmeyle zaten
ihtiyacı olmayacak ama gerçekten buna ihtiyacı yok. Sadece Afşin Elbistan’da
atıl duran, Enerji Bakanının “Bir Dubaili firmayla anlaşma yaptık.” dediği, ama
bu anlaşmayı hayata geçiremedikleri 8 bin megavatlık o atıl duran kömürü
kullanabilirsek bu 2 tane çok tehlikeli santral yerine, elektrik ihtiyacımızı
-ki olmayan, o tarihte olmayacak elektrik ihtiyacımızı- karşılamış oluruz. Onun
için de bunun çok önemli olduğunu düşünüyorum. İnşallah, buradan bu akşam bu
anlaşmayı hep birlikte reddeder hem Mersin’in hem de Sinop’un geleceğini kurtarmış
oluruz. Sadece lokal olarak düşünmemek lazım, bunun çevreye etkisi de çok
büyük. 
Tabii, bu
santralle ne veriliyor? Yirmi yıllık bir alım garantisi veriliyor. Yirmi yılda
11,83 sentten alacağız yani bunun Türkçe karşılığı kilovatını 30 kuruşa alacağız.
Bakın, 30 kuruş ne demek arkadaşlar? Doğal gazla ürettiğimiz elektrik 28,24
kuruşa mal oluyor, linyit kömürüyle üretmiş olduğumuz elektrik 15,95 kuruşa mal
oluyor, taş kömürüyle ürettiğimiz elektrik 19,4 kuruşa mal oluyor,
hidroelektrik yani barajlarda üretmiş olduğumuz -dereleri kastetmiyorum ve
derelerde üretilen elektriğe de karşıyım, zaman olsa onları da anlatırım- 1,91
kuruş. Türkiye Cumhuriyeti’ne bu alım garantileriyle, doğal gaz alım
garantileriyle elektriğin 2014 maliyeti 13,97 kuruş, kilovatsaat maliyeti. 
Bu santrallerde
üreteceğimiz elektrik bugünkü birim fiyatlarla ne kadar? 30 kuruş. Yani bugün
38 kuruşa vatandaşa sattığınız elektriği bu santraller devreye girdiğinde 60
kuruşa satmak zorunda kalacaksınız ve yirmi yıl boyunca. Yirmi yıl boyunca
ödeyeceğiniz para ne kadar biliyor musunuz arkadaşlar? 86 milyar dolar, yirmi
yıl boyunca ödeyeceğimiz para. Bu rakam ne demek? Bu rakam, Türkiye'nin 1950
ile 2002 arasındaki alınan tüm dış borcuna eşit. Bu rakam, AKP hükûmetlerinin
on iki yılda aldığı dış borcun 2 katı. Yine bu rakam, AKP hükûmetleri döneminde
yapılan özelleştirmelerin neredeyse 2 katı. Yazık günahtır, yazık günah;
çocuklarımızın, torunlarımızın geleceğini ipotek altına almayalım. 85 milyar
dolarlık bir yatırımı bir hiç uğruna, dünyada terk edilen bir teknoloji uğruna
feda etmeyelim diyorum.
Bir de tabii, bu
teknoloji denetlenmiş, test edilmiş bir teknoloji değil. Önce kendi ülkelerinde
yapsınlar, test etsinler, kullansınlar, sonra gelsinler Türkiye’ye kursunlar
demeyeceğim, gerçekten nükleer enerjiye karşıyım, radyasyon tesiri ve çevreye
yapacağı zararlardan dolayı ve Türk ekonomisine de bunun katkısı olmayacak.
Biraz akıl, biraz mantık; Türkiye'nin geleceğini biraz düşünen insanların bu
projeye onay vermeyeceğini düşünüyor, hepinize saygılar sunuyorum. (CHP
sıralarından alkışlar)
BAŞKAN –
Teşekkür ediyorum.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
İç Tüzük’ün
86’ncı maddesi gereğince söz istiyor musunuz Sayın Atıcı?
AYTUĞ ATICI
(Mersin) – Evet.
BAŞKAN –
Aleyhte söz isteyen Aytuğ Atıcı, Mersin Milletvekili.
Buyurun Sayın
Atıcı.
AYTUĞ ATICI
(Mersin) – Teşekkür ederim Sayın Başkan.
Türkiye'nin
neresinde olursa olsun “Nükleer santrallere hayır.” dediğimizi haykırmak için
yine söz aldım ve gücüm yettiğince de söz almaya devam edeceğim.
Az önce size
nükleer santrallerin gereksiz olduğundan bahsettim, şimdi size nükleer
santrallerin ekonomik de olmadığından bahsedeceğim çünkü bazı arkadaşlarımız
hesap işlerini seviyorlar, hesaptan anlıyorlar, belki onlara hitap edebilirim
diye konuşacağım. 
Değerli
arkadaşlarım, bedeli ne olursa olsun, ucuz olsa bile nükleer enerji elde etmeye
çalışmak akılla bağdaşmıyor çünkü nükleer santraller aslında hiç de ucuz değil,
ilk yatırım, finansman, işletim ve söküm maliyetleri yüksektir. Bugün,
Akkuyu’ya yapılan nükleer santral 20 milyar dolarla başlamıştır, 25 milyar
dolara çıkmıştır, kaça biteceği belli değildir, bu ilk yatırımdır. Daha sonraki
finansmanı, işletimi ve ömrü tamamlandığındaki söküm ücretlerinin hiçbiri
hesaplanmadan buraya nükleer santral yapılmaya çalışılıyor. Bu doğru değil,
teknolojik olarak tamamen dışa bağımlıyız. Zaten enerjide dışa bağımlıyız ama
nükleer santral kurduğunuz zaman yine tamamen dışa bağlı olacağız, Ruslara,
Japonlara bağlı olacağız.
Bir de atık
sorunu çözülmedi arkadaşlarım, bakın, her şeyi bir kenara bırakın, hadi
parasını da ödeyelim, hadi “İnşallah bir kaza olmaz.” diyelim, hadi Allah’a
sığınalım, tamam, peki, nükleer yakıtın ömrü tamamlandı. Ömrü tamamlandığı
zaman Japonya’yla da yapılan anlaşmada, Rusya’yla da yapılan anlaşmada ömrü
tamamlanan nükleer çubukların ne yapılacağı konusunda bir hüküm yok. 
Bakın,
arkadaşlar, bu nükleer çubuklar binlerce değil, milyonlarca yıl ışınım
salabiliyorlar. Milyonlarca yıl ve biz bunları şimdilik on yıllığına kendi
topraklarımızda muhafaza etmek mecburiyetindeyiz. On yıl sonra bu nükleer
atıkların ne olacağı konusunda hiçbir anlaşma hükmü yoktur, bunlar bitince
elimizde kalacak. Bakın, ne olur bari bunu anlayın. Sinop’a da yapacağınız,
Mersin’e de yapacağınız bu nükleer santrallerin yakıtları elimizde kalacak.
Mersin’den eğer gemiye yükleyip Akdeniz, Ege, boğazlar, Marmara, Karadeniz’den
Sivastopol üzerinden gönderecekseniz bunları, bu mümkün değil. Hiçbir anlaşmaya
uymaz, hiç kimse bunları taşımaz, hiçbir komşu da buna izin vermez. Bunlar
bizim elimizde kalacak, elimizde patlayacak yani ülkemiz nükleer çöplüğe
dönecek. Sinop’ta, daha sonra İğneada’da yapacağınız bu nükleer santrallerden
sonra bu yakıtlar başımıza bela olacak. 
Peki, ne olacak biliyor
musunuz bu yakıtlar? Etrafta bulunan çocuklardaki kan kanseri oranını maalesef
2,2 kat daha fazla artıracak. Bunu ben söylemiyorum, Almanya’da yapılan bir
araştırma söylüyor. Almanlar bunun için bu işten vazgeçtiler, “Allah kahretsin
bu nükleer enerjiyi, alsın başına çalsınlar.” dediler ve vazgeçtiler. Teknoloji
devi Almanya vazgeçti, gitti Libya’ya güneş enerjisi santrali kurdu. Biz de
bunu yapabiliriz. Biz, üç yüz altmış beş günün üç yüz elli günü, günde ortalama
yedi saat güneşe sahibiz. Biz, bunu yapabiliriz, hesap ettik arkadaşlar,
hesaplarımız çok açık. Evet, enerjiye ihtiyacımız var, enerji ihtiyacımız
giderek büyüyor. Peki, biz bu enerji ihtiyacımızı karşılayabilir miyiz? Evet,
karşılayabiliriz. 2030 yılında -bakın, 2023 hedefinizi de geçelim- dahi enerji
ihtiyaçlarımızı 2 kat daha fazla yenilenebilir kaynaklardan karşılıyoruz. Bu
benim rakamlarım değil, ben anlamam bu teknik işlerden ama sizin adamlarınız ya
da bürokratik işlerle, teknokratik işlerle uğraşan arkadaşlarımızın verdiği
rakamlar bunlar. 2030 yılına kadar eğer biz, güneşi, yenilenebilir enerjiyi
efektif, etkili kullanır isek ihtiyacımızın 2 katı enerji elde ediyoruz, ne
işimiz var bizim nükleerle Allah aşkına? Bu bir maceradır. Bu maceraya ne olur
ülkemizi sürüklemeyin. Bakın, bunun partilerüstü bir yaklaşımla ele alınması
gerekir. Bu, CHP’nin işi değil; bu, MHP’nin, HDP’nin, AKP’nin işi değil çünkü
orada bir sızıntı olduğu zaman bu sızıntı kokmaz, kimse anlamaz, görünmez,
işitilmez ve ayrım yapmadan, Alevi-Sünni, Türk-Kürt-Arap, bütün çocuklarımızda
kanser oranını artırır.
Gelin
bunu bir kere daha düşünün ve “Hayır.” deyin.
Saygılarımla.
(CHP sıralarından alkışlar) 
BAŞKAN
– Teşekkür ediyorum.
Tasarının
tümü açık oylamaya tabidir.
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler... Kabul etmeyenler... Kabul edilmiştir.
Oylama
için iki dakika süre veriyorum.
(Elektronik
cihazla oylama yapıldı)
BAŞKAN – Sayın milletvekilleri, Türkiye
Cumhuriyeti Hükümeti ile Japonya Hükümeti Arasında Türkiye Cumhuriyetinde
Nükleer Güç Santrallerinin ve Nükleer Güç Sanayisinin Geliştirilmesi Alanında
İşbirliğine İlişkin Anlaşma ile Türkiye Cumhuriyetinde Nükleer Güç
Santrallerinin ve Nükleer Güç Sanayisinin Geliştirilmesine Dair İşbirliği
Zaptının Onaylanmasının Uygun Bulunduğuna Dair Kanun Tasarısı’nın açık oylama
sonucu:
“Oy sayısı: 191
Kabul: 181
Ret :  10(X)
 Kâtip Üye  Kâtip
Üye
 Dilek Yüksel Mine
Lök Beyaz
 Tokat  Diyarbakır”
Tasarı, kabul
edilmiş ve kanunlaşmıştır. 
8’inci sırada
bulunan, Türkiye Cumhuriyeti Hükümeti ile Birleşmiş Milletler Kalkınma Programı
Arasında Üçüncü Taraf Maliyet Paylaşımı Anlaşmasının Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu’nun görüşmelerine
başlıyoruz.

8.- Türkiye Cumhuriyeti Hükümeti ile Birleşmiş
Milletler Kalkınma Programı Arasında Üçüncü Taraf Maliyet Paylaşımı
Anlaşmasının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/998) (S. Sayısı: 679)(xx)
BAŞKAN –
Komisyon? Yerinde.
Hükûmet?
Yerinde.
Komisyon raporu
679 sıra sayısıyla bastırılıp dağıtılmıştır.
Tasarının tümü
üzerinde söz isteyen? Yok. 
Tasarının tümü
üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
1’inci maddeyi
okutuyorum:



TÜRKİYE CUMHURİYETİ HÜKÜMETİ İLE BİRLEŞMİŞ MİLLETLER KALKINMA
PROGRAMI ARASINDA ÜÇÜNCÜ TARAF MALİYET PAYLAŞIMI ANLAŞMASININ ONAYLANMASININ
UYGUN BULUNDUĞUNA DAİR KANUN TASARISI
MADDE
1- (1) 20 Haziran 2014 tarihinde İstanbul’da imzalanan “Türkiye Cumhuriyeti
Hükümeti ile Birleşmiş Milletler Kalkınma Programı (BMKP) Arasında Üçüncü Taraf
Maliyet Paylaşımı Anlaşması”nın onaylanması uygun bulunmuştur.
BAŞKAN –
Oylarınıza sunuyorum: Kabul edenler... Kabul etmeyenler... Kabul edilmiştir. 
2’nci maddeyi
okutuyorum: 

MADDE 2- (1) Bu Kanun
yayımı tarihinde yürürlüğe girer.

BAŞKAN –
Oylarınıza sunuyorum: Kabul edenler... Kabul etmeyenler... Kabul edilmiştir. 
3’üncü maddeyi
okutuyorum: 


MADDE 3- (1) Bu Kanun
hükümlerini Bakanlar Kurulu yürütür.

BAŞKAN –
Oylarınıza sunuyorum : Kabul edenler... Kabul etmeyenler... Kabul edilmiştir. 
Tasarının
tümü açık oylamaya tabidir.
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler... Kabul etmeyenler... Kabul edilmiştir.
İki
dakika süre veriyorum.
(Elektronik
cihazla oylama yapıldı)
BAŞKAN – Türkiye
Cumhuriyeti Hükümeti ile Birleşmiş Milletler Kalkınma Programı Arasında Üçüncü
Taraf Maliyet Paylaşımı Anlaşmasının Onaylanmasının Uygun Bulunduğuna Dair Kanun
Tasarısı’nın açık oylama sonucu:

“Kullanılan oy sayısı : 187
Kabul : 186
Çekimser : 1 (x)




Kâtip Üye
Mine Lök Beyaz
Diyarbakır



Kâtip Üye
Dilek Yüksel 
Tokat”



Böylece tasarı
kabul edilmiş ve kanunlaşmıştır. 
9’uncu sırada
yer alan, 704 sıra sayılı Kanun Teklifi’nin görüşmelerine başlayacağız. 

9.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş ve 8 Milletvekilinin; Yargıtay Kanunu,
Hukuk Muhakemeleri Kanunu ile Ceza Muhakemesi Kanununda Değişiklik Yapılması
Hakkında Kanun Teklifi ve Adalet Komisyonu Raporu’nun (2/2746) (S. Sayısı: 704)
BAŞKAN –
Komisyon? Yok. 
Ertelenmiştir. 
10’uncu sırada yer alan, 687 sıra
sayılı Kanun Tasarısı’nın görüşmelerine başlayacağız.

10.- İş Sağlığı ve Güvenliği Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı ile Burdur
Milletvekili Hasan Hami Yıldırım ve İzmir Milletvekili Aydın Şengül ile 50
Milletvekilinin; Adana Milletvekili Ali Demirçalı ve İstanbul Milletvekili
Gürsel Tekin'in; İstanbul Milletvekili Abdullah Levent Tüzel'in; Diyarbakır
Milletvekili Nursel Aydoğan'ın; İzmir Milletvekili Rahmi Aşkın Türeli'nin;
İstanbul Milletvekili Mahmut Tanal'ın; İzmir Milletvekili Ahmet Kenan
Tanrıkulu'nun; Kocaeli Milletvekili Haydar Akar'ın; Balıkesir Milletvekili
Haluk Ahmet Gümüş'ün; Manisa Milletvekili Hasan Ören ve 2 Milletvekilinin;
İstanbul Milletvekili Mahmut Tanal'ın; Manisa Milletvekili Erkan Akçay ve
Milliyetçi Hareket Partisi Grup Başkanvekili İzmir Milletvekili Oktay Vural'ın;
İstanbul Milletvekili Mahmut Tanal'ın; İstanbul Milletvekili Mustafa Sezgin
Tanrıkulu ile 2 Milletvekilinin; Cumhuriyet Halk Partisi Grup Başkanvekili
İstanbul Milletvekili Mehmet Akif Hamzaçebi'nin Benzer Mahiyetteki Kanun
Teklifleri ve Sağlık, Aile, Çalışma ve Sosyal İşler Komisyonu Raporu ile
Türkiye Büyük Millet Meclisi Başkanlığı ve Sağlık, Aile, Çalışma ve Sosyal
İşler Komisyonu Başkanlığı Tezkereleri (1/1006, 2/1449, 2/1511, 2/1664, 2/1670,
2/1691, 2/1788, 2/2068, 2/2182, 2/2183, 2/2205, 2/2235, 2/2295, 2/2534, 2/2541,
2/2546) (S. Sayısı: 687)
BAŞKAN –
Komisyon? Yok.
Ertelenmiştir.
Bundan sonra da
komisyonların bulunmayacağı anlaşıldığından, alınan karar gereğince, kanun
tasarı ve teklifleri ile komisyonlardan gelen diğer işleri sırasıyla görüşmek
için, 1 Nisan 2015 Çarşamba günü saat 14.00’te toplanmak üzere birleşimi
kapatıyorum.
 Kapanma
Saati: 05.33







(x) Bu bölümde Hatip tarafından Türkçe
olmayan kelime ifade edildi.


(x) 706 S. Sayılı Basmayazı tutanağa
eklidir.


(x) Bu bölümde Hatip tarafından Türkçe
olmayan bir dilde kelimeler ifade edildi.


(x) 654 S. Sayılı Basmayazı tutanağa
eklidir.


(*)Açık oylama kesin sonuçlarını gösteren
tablo tutanağa eklidir.


(*) 673 S. Sayılı Basmayazı 26/3/2015
tarihli 84’üncü Birleşim Tutanağı’na eklidir.


(X) Açık oylama kesin sonuçlarını
gösteren tablo tutanağa eklidir.


(xx) 679 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.




