



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 92’nci
Birleşim
 22
Mayıs 2014 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER



I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Abdullah Levent Tüzel’in,
13/5/2014 tarihinde Soma Kömür İşletmelerinde meydana gelen maden faciasına ve
madenlerdeki çalışma koşullarına ilişkin gündem dışı konuşması
2.- Ankara Milletvekili İzzet Çetin’in, işçi sağlığı ve
işçi güvenliğine ilişkin gündem dışı konuşması
3.- Zonguldak Milletvekili Özcan Ulupınar’ın, Türkiye
Taşkömürü Kurumu Karadon Müessesesinde meydana gelen maden kazasına ilişkin
gündem dışı konuşması

IV.- AÇIKLAMALAR
1.- Sinop Milletvekili Engin Altay’ın, İstanbul
Okmeydanı Cemevi’nde vurularak yaralanan Uğur Kurt’un durumuyla ilgili olarak
İçişleri Bakanının izahat vermek üzere Meclise davet edilmesini talep ettiğine
ilişkin 
2.- Bingöl Milletvekili İdris Baluken’in, İstanbul
Okmeydanı Cemevi’nde Uğur Kurt’un vurularak yaralanmasıyla ilgili olarak
İçişleri Bakanını açıklamada bulunmaya ve sorumlular hakkında gereğini yapmaya
davet ettiğine ve Halkların Demokratik Partisi olarak, faili meçhul
cinayetlerin takipçisi olacaklarına ilişkin açıklaması
3.- Başbakan Yardımcısı Bülent Arınç’ın, Sinop
Milletvekili Engin Altay ve Bingöl Milletvekili İdris Baluken’in yaptıkları
açıklamalarındaki bazı ifadelerine ilişkin açıklaması 

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Sadık Yakut’un,
Uğur Kurt’a geçmiş olsun dileğinde bulunduğuna ilişkin konuşması

VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Bolu Milletvekili Tanju Özcan ve 21
milletvekilinin, Bolu ve Düzce’de olası bir depremin meydana getireceği
hasarların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/948) 
2.- Isparta Milletvekili S. Nevzat Korkmaz ve 19
milletvekilinin, itfaiye teşkilatı mensuplarının sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/949) 
3.- Mersin Milletvekili Ertuğrul Kürkcü ve 22
milletvekilinin, TRT’nin gelirleri ile reklam ve izleyici ölçümleri için
yaptığı ihalelerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/950) 

B) Gensoru Önergeleri
1.- Cumhuriyet Halk Partisi Grubu adına Grup Başkan
Vekilleri İstanbul Milletvekili Mehmet Akif Hamzaçebi ve Sinop Milletvekili
Engin Altay’ın, ruhsatı Türkiye Kömür İşletmeleri Kurumuna ait olan ve Soma
Kömür İşletmeleri AŞ tarafından işletilmekte olan Manisa ili Soma ilçesi Eynez
Yer Altı Kömür Ocağında meydana gelen kaza ile ilgili olarak kontrol ve denetim
görevlerini yerine getirmeyerek yaşam hakkının ihlal edildiği bir çalışma
ortamının oluşmasına zemin hazırladıkları ve maden emekçilerinin ölümlerine yol
açtıkları iddiasıyla Enerji ve Tabii Kaynaklar Bakanı Taner Yıldız ile Çalışma
ve Sosyal Güvenlik Bakanı Faruk Çelik hakkında gensoru açılmasına ilişkin
önergesi (11/32) 
2.- Şırnak Milletvekili Hasip Kaplan ve 28
milletvekilinin, Manisa ili Soma ilçesinde yaşanan maden faciası ile ilgili
olarak ruhsat, önleme, denetim ve kurtarma çalışmalarında sorumsuz davrandığı,
adli ve idari soruşturmaları engellediği, sorumluları koruyan ve kollayan
politikalar yürüttüğü ve gerekli önlemleri almadığı iddiasıyla Enerji ve Tabii
Kaynaklar Bakanı Taner Yıldız hakkında gensoru açılmasına ilişkin önergesi
(11/33)
3.- Şırnak Milletvekili Hasip Kaplan ve 28 milletvekilinin,
Manisa ili Soma ilçesinde yaşanan maden faciası ile ilgili olarak önleme ve
denetim çalışmalarında sorumsuz davrandığı, adli ve idari soruşturmaları
engellediği, sorumluları koruyan ve kollayan politikalar yürüttüğü ve işçi
sağlığı ve iş güvenliği konusunda gerekli önlemleri almadığı iddiasıyla Çalışma
ve Sosyal Güvenlik Bakanı Faruk Çelik hakkında gensoru açılmasına ilişkin
önergesi (11/34)


VII.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun çalışma saatleri
ile gündemdeki sıralamanın yeniden düzenlenmesine; bastırılarak dağıtılan
(11/32), (11/33) ve (11/34) esas numaralı Gensoru Önergelerinin, Genel Kurulun
22 Mayıs 2014 Perşembe günkü birleşiminde okutulmasına, gensoru önergelerinin
birleştirilerek bugünkü gündemin “Özel Gündemde Yer Alacak İşler” kısmına
alınmasına, Anayasa’nın 99’uncu maddesi gereğince gündeme alınıp alınmayacağı
hususundaki görüşmelerin bu birleşimde yapılmasına, görüşmelerde Hükûmet ve
siyasi parti grupları adına yapılacak konuşmaların otuzar dakika olmasına; 22
Mayıs 2014 Perşembe günkü birleşimde görüşmeleri yapılması kararlaştırılan 427
ve 454 sıra sayılı Meclis Araştırması Komisyonu Raporlarının görüşmelerinin 27
Mayıs 2014 Salı günkü birleşimde yapılmasına, bu birleşimde sözlü soruların görüşülmemesine;
Genel Kurulun 3, 10, 17 ve 24 Haziran 2014 Salı günkü birleşimlerinde bir saat
süreyle sözlü soruların görüşülmesini müteakip diğer denetim konularının
görüşülmeyerek gündemin “Kanun Tasarı ve Teklifleri ile Komisyonlardan Gelen
Diğer İşler” kısmında yer alan işlerin görüşülmesine; 4, 11, 18 ve 25 Haziran
2014 Çarşamba günkü birleşimlerinde sözlü soruların görüşülmemesine; 381 ve 489
sıra sayılı Meclis Araştırması Komisyonu Raporlarının 29 Mayıs 2014 Perşembe
günkü gündemin “Özel Gündemde Yer Alacak İşler” kısmının sırasıyla 1’inci ve
2’nci sıralarına alınarak görüşmelerinin 29 Mayıs 2014 Perşembe günkü
birleşiminde yapılmasına ilişkin önerisi 
VIII.- GENSORU
A) Ön Görüşmeler
1.- Cumhuriyet Halk Partisi Grubu adına Grup Başkan
Vekilleri İstanbul Milletvekili Mehmet Akif Hamzaçebi ve Sinop Milletvekili
Engin Altay’ın, ruhsatı Türkiye Kömür İşletmeleri Kurumuna ait olan ve Soma
Kömür İşletmeleri AŞ tarafından işletilmekte olan Manisa ili Soma ilçesi Eynez
Yer Altı Kömür Ocağında meydana gelen kaza ile ilgili olarak kontrol ve denetim
görevlerini yerine getirmeyerek yaşam hakkının ihlal edildiği bir çalışma
ortamının oluşmasına zemin hazırladıkları ve maden emekçilerinin ölümlerine yol
açtıkları iddiasıyla Enerji ve Tabii Kaynaklar Bakanı Taner Yıldız ile Çalışma
ve Sosyal Güvenlik Bakanı Faruk Çelik hakkında gensoru açılmasına ilişkin
önergesi (11/32)
2.- Şırnak Milletvekili Hasip Kaplan ve 28
milletvekilinin, Manisa ili Soma ilçesinde yaşanan maden faciası ile ilgili
olarak ruhsat, önleme, denetim ve kurtarma çalışmalarında sorumsuz davrandığı,
adli ve idari soruşturmaları engellediği, sorumluları koruyan ve kollayan
politikalar yürüttüğü ve gerekli önlemleri almadığı iddiasıyla Enerji ve Tabii
Kaynaklar Bakanı Taner Yıldız hakkında gensoru açılmasına ilişkin önergesi
(11/33)
3.- Şırnak Milletvekili Hasip Kaplan ve 28
milletvekilinin, Manisa ili Soma ilçesinde yaşanan maden faciası ile ilgili
olarak önleme ve denetim çalışmalarında sorumsuz davrandığı, adli ve idari
soruşturmaları engellediği, sorumluları koruyan ve kollayan politikalar
yürüttüğü ve işçi sağlığı ve iş güvenliği konusunda gerekli önlemleri almadığı
iddiasıyla Çalışma ve Sosyal Güvenlik Bakanı Faruk Çelik hakkında gensoru
açılmasına ilişkin önergesi (11/34)

IX.- SATAŞMALARA İLİŞKİN KONUŞMALAR
1.- Konya Milletvekili Faruk Bal’ın, İstanbul
Milletvekili Sırrı Süreyya Önder’in (11/32), (11/33) ve (11/34) esas numaralı
Gensoru Önergeleri üzerinde HDP Grubu adına yaptığı konuşması sırasında
Milliyetçi Hareket Partisine ve şahsına sataşması nedeniyle konuşması
2.- İstanbul Milletvekili Sırrı Süreyya Önder’in, Konya
Milletvekili Faruk Bal’ın sataşma nedeniyle yaptığı konuşması sırasında şahsına
sataşması nedeniyle konuşması
3.- Konya Milletvekili Faruk Bal’ın, İstanbul
Milletvekili Sırrı Süreyya Önder’in sataşma nedeniyle yaptığı konuşması sırasında
şahsına sataşması nedeniyle konuşması
4.- Manisa Milletvekili Hasan Ören’in, Manisa
Milletvekili Hüseyin Tanrıverdi’nin (11/32), (11/33) ve (11/34) esas numaralı
Gensoru Önergeleri üzerinde AK PARTİ Grubu adına yaptığı konuşması sırasında
şahsına sataşması nedeniyle konuşması
5.- Manisa Milletvekili Hüseyin Tanrıverdi’nin, Manisa
Milletvekili Hasan Ören’in sataşma nedeniyle yaptığı konuşması sırasında
şahsına sataşması nedeniyle konuşması
6.- Manisa Milletvekili Hasan Ören’in, Manisa
Milletvekili Hüseyin Tanrıverdi’nin sataşma nedeniyle yaptığı konuşması sırasında
şahsına sataşması nedeniyle konuşması
7.- Manisa Milletvekili Hüseyin Tanrıverdi’nin, Manisa
Milletvekili Hasan Ören’in sataşma nedeniyle yaptığı konuşması sırasında
şahsına tekraren sataşması nedeniyle konuşması
8.- İstanbul Milletvekili Mehmet Akif Hamzaçebi’nin,
Manisa Milletvekili Hüseyin Tanrıverdi’nin sataşma nedeniyle yaptığı konuşması
sırasında CHP Grup Başkanına sataşması nedeniyle konuşması
9.- Manisa Milletvekili Hasan Ören’in, Manisa
Milletvekili Hüseyin Tanrıverdi’nin sataşma nedeniyle yaptığı konuşması sırasında
şahsına tekraren sataşması nedeniyle konuşması
10.- Mersin Milletvekili Ali Rıza Öztürk’ün, Çalışma ve
Sosyal Güvenlik Bakanı Faruk Çelik’in (11/32), (11/33) ve (11/34) esas numaralı
Gensoru Önergeleri üzerinde yaptığı konuşması sırasında şahsına sataşması
nedeniyle konuşması

X.- YAZILI SORULAR VE CEVAPLARI
1.- Antalya
Milletvekili Gürkut Acar'ın, Antalya, Burdur ve Isparta'da elektrik abonelerine
imzalatılan perakende elektrik satış sözleşmelerinin mevzuata aykırı olduğu
iddiasına ilişkin sorusu ve Enerji ve Tabii Kaynaklar Bakanı Taner Yıldız’ın
cevabı (7/42213)
2.- Sinop Milletvekili Engin Altay'ın, Sinop'ta yapımı
planlanan nükleer santral kapsamında yürütülen çalışmalara ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/42215)
3.- Giresun Milletvekili Selahattin Karaahmetoğlu'nun,
Giresun merkez ve ilçelerinde elektrik iletim hatları ile trafoların yenilenmesine
ilişkin sorusu ve Enerji ve Tabii Kaynaklar Bakanı Taner Yıldız’ın cevabı
(7/42216)
4.- Giresun Milletvekili Selahattin Karaahmetoğlu'nun,
Giresun'un Tirebolu ilçesindeki elektrik iletim hattının yenilenmesine ilişkin
sorusu ve Enerji ve Tabii Kaynaklar Bakanı Taner Yıldız’ın cevabı (7/42217)
22 Mayıs 2014
Perşembe
BİRİNCİ OTURUM
Açılma Saati: 14.02
BAŞKAN: Başkan
Vekili Sadık YAKUT
KÂTİP ÜYELER: Muhammet
Rıza YALÇINKAYA (Bartın), Bayram ÖZÇELİK (Burdur)
----- 0 -----
BAŞKAN – Türkiye Büyük Millet
Meclisinin 92’nci Birleşimini açıyorum.
Toplantı yeter sayısı vardır,
görüşmelere başlayacağız. 
Gündeme geçmeden önce üç sayın
milletvekiline gündem dışı söz vereceğim. 
Gündem dışı ilk söz 13/05/2014
tarihinde Soma Kömür İşletmelerinde meydana gelen maden faciası ve madenlerdeki
çalışma koşulları hakkında söz isteyen İstanbul Milletvekili Abdullah Levent
Tüzel’e aittir. 
Buyurun Sayın Tüzel. 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Abdullah Levent Tüzel’in,
13/5/2014 tarihinde Soma Kömür İşletmelerinde meydana gelen maden faciasına ve
madenlerdeki çalışma koşullarına ilişkin gündem dışı konuşması
ABDULLAH LEVENT TÜZEL (İstanbul) –
Sayın Başkan, değerli milletvekilleri; hepinizi saygıyla selamlıyorum.
Evet, ülkemiz, acılardan, üzüntülerden
bir türlü kurtulmak bilmiyor. Soma’da hayatını kaybeden madencileri
konuşacaktık ancak bugün aldığımız haber bizi de derin bir şekilde üzmüş ve
kaygılandırmıştır. 
Bu sabah Okmeydanı’nda, yine benzer
şekilde vurulan Berkin Elvan’ı ve Soma madencilerini anmak isteyen kalabalığa
doğru ateş açılmış ve ne yazık ki, bu açılan ateş sonucunda 34 yaşındaki
belediye işçisi Uğur Kurt hayati tehlike yaşamaktadır. Belki de şu anda
hayatını kaybetmiştir. Ne yazık ki bu toplumsal olaylarda Hükûmetin polisi gaz
bombası ve silah kullanmaktan çekinmemekte, yine yaşamlara mal olmaktadır. 
Maden kazalarını düşündüğümüzde
-biliyorsunuz- Soma’da işçilerin kullanamadığı, yetersiz kalan gaz maskelerini
konuşmuştuk. İşçilerden esirgenen gaz maskeleri Hükûmetin polislerinden
esirgenmiyor. Bugün yine Okmeydanı Cemevi çevresi gaza boğuldu, ateşli silah
kullanıldı ve bir emekçinin hayatına mal oldu. Bu konuların Hükûmeti yeterince
düşündürmesi gerekir. İşçi sınıfımız ne yazık ki cesetleriyle, cenazeleriyle ve
talepleriyle gündemi belirliyor.
Bugün Soma madenini, maden kazalarını,
Türkiye’de 50 bine yakın maden işçisinin taleplerini konuşacağız. Sayın Enerji
Bakanı işçileri kurtarmak için çabalarından söz etmişti ama görüyoruz ki bugün
Hükûmetin derdi işçileri kurtarmak değil sorumluları kurtarmak, başta
kendilerini kurtarmak ve şimdi o madeni işleten, Eynez madenini işleten şirket
sahipleri ortaya atılarak sorumluluktan kurtulmak isteniyor. Hatırlayacaksınız,
bir yıl önce haziran ayında toplumsal olaylarda “Hükûmete darbe” denilmişti,
“Gezi olayları komplo.” denilmişti, şimdi de “Hükûmete dönük bir saldırganlık
var.” denilerek bu büyük felaketten Hükûmetin, bakanların, Başbakanlığın
sorumluluğundan kurtulmak isteniyor. Oysaki doğrudan ahlaken, vicdanen,
siyaseten Hükûmetin sorumluluğu var; denetim görevi yerine getirilmemiştir,
özelleştirme ve taşeronlaştırma politikası birinci dereceden sorumludur ve
nihayetinde burada yani köylük kırsal alanda tarımla uğraşamayan insanlar ne
yazık ki madende çalışmaktan başka bir çıkış yolu bulmamıştır. Mazot
zamlanmıştır, süt para etmemektedir, tütüne getirilen kotalar tarımı
bitirmiştir, tarım kredisi diye 1 verilmiş, 5 geri istenmiştir ve köylüyü
BAĞ-KUR üzerinden emekli etmişlerdir ama sonuçta 200 lira emekli maaşıyla
geçinemeyen köylüler acımasız, vahşi bu maden koşullarında çalışmak zorunda
kalmışlardır. 
1800’lü yıllardaki kazalara atıf
yapılmaktadır ama o çalışma koşulları değişmemiştir. 2011-2012 yılı Sayıştay
raporları ortadadır. O raporlar iş sağlığı ve güvenliğinin yetersizliğine
işaret etmiştir ve orada söylenen şey ta 1971’den kalma çağ dışı işçi sağlığı,
güvenliği birimleri söz konusudur. 
Bugün Soma madencilerinin temsilcileri
bakanla görüşmeye gelmiştir. Talepleri ortadadır, imza toplamaktadırlar yani
ocakların yeni İş Sağlığı ve Güvenliği Yasası’na uygun bir şekilde
düzenlenmesini, denetlenmesini -bunlar da yeterli değildir- kamulaştırılmasını
istemektedirler ve aynı şekilde olayın üzerinden geçen on gün boyunca, kazadan
bu yana, işçilerin hak kaybına uğramamalarını ve kesinlikle işten
çıkarılmamalarını istemektedirler. Ama hepsinden önemlisi -acil bildirilen-
kazanın olduğu ocağa en yakın İmbat işletmesinin çalıştırdığı maden ocağı
benzer bir faciayla karşı karşıyadır. Derhâl burada üretimin durdurulması
gerekir. Taşeron sistemine hiçbir şekilde izin verilmemesi ve -tabii ki
sendikanın suçu ortada- sendikada, buraya patronun, müdahalenin önlenmesi ve
demokratik bir seçimin yapılması, elbette 1.200 liraya çalışan kölelik koşullarındaki
bu işçilerin ücret ve sosyal haklarının iyileştirilmesi…
(Mikrofon otomatik cihaz tarafından
kapatıldı) 
ABDULLAH LEVENT TÜZEL (Devamla) - Bugün
bu dilekçeyle Bakanlığın kapısına gelmişlerdir. Bu talepleri bizlerin de
dikkate alması gerekiyor ve yeni acıların yaşanmaması için Hükûmeti,
bakanlıkları sorumluluğa ve halka bu konuda hesap vermeye çağırıyoruz. 
Teşekkür ederim. (HDP sıralarından
alkışlar) 
BAŞKAN – Teşekkür ediyorum. 
Gündem dışı ikinci söz işçi sağlığı ve
işçi güvenliği hakkında söz isteyen Ankara Milletvekili İzzet Çetin’e aittir. 
Buyurun Sayın Çetin. (CHP sıralarından
alkışlar) 
2.- Ankara Milletvekili İzzet Çetin’in, işçi sağlığı ve
işçi güvenliğine ilişkin gündem dışı konuşması
İZZET ÇETİN (Ankara) – Sayın Başkan,
değerli milletvekili arkadaşlarım; öncelikle hepinizi saygıyla selamlıyorum. 
Yaşam hakkı, en kutsal haktır.
Özellikle son aylarda Hükûmet emri ve polis uygulamalarıyla yurttaşlarımızın
yaşam hakkı ciddi bir tehdit altındadır. Bugün gerçekten İstanbul Okmeydanı’nda
şu anda yaşam mücadelesi veren Uğur Kurt adlı yurttaşımıza eğer yaşamını
yitirmemişse ben de acil şifalar diliyorum, yaşam mücadelesini kazanmasını
diliyorum. 
Aynı şekilde bugün Mengen Gökçesu’da
işe giderken trafik kazasında yaralanan 21 madencimize de yine acil şifalar
diliyorum. 
Değerli arkadaşlar, on günden bu yana
Soma’yı konuşuyoruz, Soma’da yaşadığımız “iş cinayeti” dediğimiz bir katliamın
nedenini, niçinini tartışıyoruz, bunun için komisyon kurduk, kurulacak.
Değerli arkadaşlar, esasında,
gerçekten, bu Soma’daki facia karşısında bütün yurttaşlarımız gibi hepimiz
ezildik, hepimiz üzüldük ama üzülmeyenlerimiz var aramızda, o belli oluyor,
kendini her ortamda gösteriyor; biraz sonra değineceğim. Ama bu katliamın
organize bir suç olduğu yavaş yavaş açığa çıkıyor. Bu katliam, madenlerin
sorumsuzca özel sektöre devredilmesi, özelleştirme uygulamalarının doğal sonucu
olarak gelişen ve AKP iktidarıyla birlikte büyüyen taşeron uygulaması ve bir
politika tercihinin, denetimden sorumlu kurumların görevlerini yapmayışının ve
de işverenlerin ihmal ve ihlallerinin doğal sonucudur, durduk yerde gelinmedi
buraya. Gerçekten devletin denetime ilişkin zafiyet ve aymazlığı gün gibi
ortada.
Şimdi, Enerji
Bakanlığının madenleri denetim konusunda teknik nezaretçi atama yetkisi var. Bu
ocak açığa çıktı ki redevans anlaşmasıyla devredilmiş değil, hizmet alımı
yöntemiyle üretim yaptırılan bir işletme, Soma AŞ’nin yapmış olduğu iş.
Dolayısıyla, Enerji Bakanlığı teknik nezaretçi atamamış, işverenin atadığı
nezaretçi de ne yazık ki yaşamını yitiren 301 yurttaşımız, emekçimiz gibi
yaşamını yitirmiş. Doğaldır ki Çalışma ve Sosyal Güvenlik Bakanlığının da büyük
sorumlulukları var, denetim yetkilerini tam olarak kullanmamış. 
Bütün bunları yan yana getirdiğimizde
bunlar on iki yıllık bir birikimin sonucu. Esasında AKP iktidarının 2002 3
Kasımında iktidar olduğunda, ilk defa Hükûmet kurduğunda işe İş Güvencesi
Yasası’nı öteleyip etkisizleştirmesiyle başlayan, İş Kanunu’nu değiştirmekle
devam eden, belki Türkiye'deki tüzüklerden Avrupa Birliği normlarına en yatkın,
en uygun olan İşçi Sağlığı ve İş Güvenliği Tüzüğü’nü on bir yıl uygulamadan,
fiilen uygulamadan uzak tutan bir anlayışın iş yerlerinde teftiş ve denetimi
ortadan kaldırması sonucu ölümcül olaylar önce tersanelerde, madenlerde başladı,
ülke sathına yayıldı. İş kazalarında dünyada 3’üncü, Avrupa’da 1’inciliğe AKP
iktidarlarıyla erişmenin onursuzluğunu yaşadı bu ülke. 
Değerli arkadaşlar, gerçekten ülkemizde
İşçi Sağlığı ve İş Güvenliği Tüzüğü demokratik bir tüzüktü. Bunu yürürlükten kaldırdılar.
Yerine yapılan tüzüğü Danıştay iptal etti. Bilahare onun yerine de İşçi Sağlığı
ve İş Güvenliği Yasası’nı yürürlüğe koydular. “İşçi Sağlığı ve İş Güvenliği”
adından rahatsız olan AKP adına “İş Sağlığı ve İş Güvenliği Yasası” dedi. O
yasadaki teftişe yetkili kişiler A belgeli iş sağlığı ve güvenliği uzmanlık
sertifikalarını aldılar, İşçi Sağlığı ve Güvenliği Genel Müdürlüğü tarafından
özel sektöre yüksek ücretlerle transferleri gerçekleştirildi, rant amaçlı
olarak kullandırıldı. Şimdi de yine aynı şekilde Bakanlığın özü boşaltıldı,
Teftiş Kurulu Başkanlığı da görev yapamaz konuma geldi. Burada kısaca söylemek
gerekirse hem Enerji Bakanlığının hem Çalışma ve Sosyal Güvenlik Bakanlığının
hem işverenin sorumlulukları var. Bunlardan daha önemlisi Başbakanın büyük
sorumluğu var. Her fırsatta maden kazalarını ciddiye almadığı için, verilen
önergeleri burada zamanında görüştürüp komisyonları kurdurmadığı için Başbakan
da sorumludur. Bakanlarıyla birlikte istifa etmesi Türkiye’nin yüreğini
hafifletecektir.
Teşekkür ediyorum. (CHP sıralarından
alkışlar)
BAŞKAN – Teşekkür ediyorum. 
Gündem dışı üçüncü söz Türkiye Taş
Kömürü Karadon Müessesesinde meydana gelen maden kazası hakkında söz isteyen
Zonguldak Milletvekili Özcan Ulupınar’a aittir.
Buyurun Sayın Ulupınar. (AK PARTİ
sıralarından alkışlar)
3.- Zonguldak Milletvekili Özcan Ulupınar’ın, Türkiye
Taşkömürü Kurumu Karadon Müessesesinde meydana gelen maden kazasına ilişkin
gündem dışı konuşması
ÖZCAN ULUPINAR (Zonguldak) – Sayın
Başkanım, değerli milletvekilleri; 17 Mayıs 2010 tarihinde TTK Karadon
Müessesesinde meydana gelen ve 30 madenci kardeşimizi kaybettiğimiz kazanın
4’üncü yıl dönümü dolayısıyla gündem dışı söz almış bulunmaktayım. Sözlerime
başlamadan önce yüce Meclisi saygıyla selamlıyorum.
Soma’da meydana gelen kazada hayatını
kaybeden madenci kardeşlerimize ve cuma günü kaybettiğimiz İstanbul
Milletvekili Ferit Mevlüt Aslanoğlu’na Allah’tan rahmet, yakınlarına sabır
diliyorum. Hepimizin başı sağ olsun. Ayrıca Soma’daki maden kazasında yaralanan
madenci kardeşlerimize de acil şifalar diliyorum. 301 madenci kardeşimizi
kaybettiğimiz bu kaza ülkemizin en büyük maden kazası olarak tarihin kara
sayfalarında yer almış, hepimizi derinden üzmüş ve 76 milyonu da yaralamıştır. 
Madencilik
sektörü dünyada olduğu gibi ülkemizde de önem teşkil eden bir sektördür. Yüksek
oranda istihdam ve özellikle enerji sektörümüz başta olmak üzere ekonomimize
sağladığı katkı açısından önemlidir. 
İş
kazaları en çok madencilik sektöründe ve taş ocaklarında görülmektedir. Soma
için ülke tek yürek olmuş, kaza sonrasında Zonguldak TTK arama kurtarma
ekipleri bölgeye gönderilmiştir. Bölgeye ulaşan ve olayın ilk saatlerinden
itibaren kurtarma çalışmaları sonuçlanıncaya kadar canları pahasına Soma’daki
madenci kardeşlerini kurtarmaya çalışan Zonguldak TTK arama kurtarma ekibinde
bulunan tüm arkadaşlarıma buradan teşekkür ediyorum.
Türkiye'nin birçok vilayetinden olduğu gibi 301 şehidimiz içinde
Zonguldaklı 6 madenci kardeşimiz de vardı. Onların cenazelerinde ailelerinin
acıları yüreklerimizi dağladı. Madenci kenti olan Zonguldak maden kazalarında
şimdiye kadar 5 binin üzerinde şehit vermiştir. Benim ve tüm milletimizin
dileği artık bu ölümcül kazaların son bulmasıdır. 
Soma’da yaşadığımız kaza sonrasında AK PARTİ Grubu olarak araştırma komisyonu
kurulması için verilen önergeye milletvekili arkadaşlarımla birlikte imza
attık. Soma’da meydana gelen maden kazasını araştırmak, muhtemel maden
kazalarının önlenmesine yönelik tedbirlerin alınması amacıyla bir Meclis
araştırma komisyonu kurulmasına dair Meclis araştırma önergeleri dün görüşüldü.
Araştırma komisyonu kurulması kabul edildi. Yaşanan facia sonrasında adli ve
idari soruşturma açılmıştır. AK PARTİ Hükûmeti ve madenci şehri olan
Zonguldak’ın milletvekili olarak bunların takipçisi olacağız. Başbakanımız
Sayın Recep Tayyip Erdoğan Soma’daki maden kazasında hayatını kaybeden madenci
kardeşlerimizin sivil şehit sayılmaları için talimat vermiştir. Ayrıca
Hükûmetimiz tarafından madencilik sektörüyle ilgili mevzuatın yeniden
düzenlenmesi için çalışmalar başlatılmıştır. Aile ve Sosyal Politikalar
Bakanlığımız Soma’daki maden şehitlerinin yakınlarına aylık bağlanması, şehit
yakınlarının yararlandığı haklardan faydalanmaları için çalışmalarını
sürdürmektedir. 
Sayın Başkan, değerli milletvekilleri;
madenleri arayıp bulan, işleyen, alın terleriyle maden ocaklarını aydınlatan ve
bu uğurda yaşamlarını yitirip şehitlik makamına ulaşan madenci kardeşlerimize
Allah’tan rahmet dilerken, madenlerde canı pahasına alın teri döken tüm
madencilere yüce Yaradan’ın kolaylıklar vermesini diliyorum. 
Şairin de dediği gibi: 
“Kazdı madenci 
Kara değildi kazdığı kuyu 
Kapkara değil aydınlıktı 
Bu sefer tüm yolu 
Durmadı böldü uykusunu 
Kazdı düşündü çocuğunu 
Kazdı madenci 
Bile bile cennet yolunu 
Kazdı madenci gidiyordu 
Cennetti sonu.”
Sabahları her gün evden çıkarken çoluk
çocuğuyla helalleşip işe giden, ocaktan her çıkışta “Geçmiş olsun.” sözleriyle
çıkan Zonguldak halkı ve madencileri adına yüce Meclisi saygıyla selamlıyorum.
(AK PARTİ sıralarından alkışlar) 
BAŞKAN – Teşekkür ediyorum. 
Sayın Altay, buyurun. 
IV.- AÇIKLAMALAR
1.- Sinop Milletvekili Engin Altay’ın, İstanbul
Okmeydanı Cemevi’nde vurularak yaralanan Uğur Kurt’un durumuyla ilgili olarak
İçişleri Bakanının izahat vermek üzere Meclise davet edilmesini talep ettiğine
ilişkin 
ENGİN ALTAY (Sinop) – Teşekkür ederim
Sayın Başkan. 
Sayın Başkan, sayın milletvekilleri;
edindiğimiz bilgilere göre bugün İstanbul Okmeydanı Cemevi’nde muhtemelen polis
kurşunuyla Uğur Kurt vurulmuştur ve durumunun çok ağır olduğuna dair bilgiler
gelmektedir. İnsan hayatının bu kadar ucuz hâle gelmesine isyan ediyoruz,
kınıyoruz. İçişleri Bakanının izahat vermek üzere derhâl Meclise davet
edilmesini makamınızdan talep ediyorum Sayın Başkan. 
BAŞKAN – Teşekkür ediyorum. 
ALİ SERİNDAĞ (Gaziantep) – Sayın
Başkan, cevabınız nedir efendim? Davet edecek misiniz? 
BAŞKAN – Sayın Baluken, buyurun. 
2.- Bingöl Milletvekili İdris Baluken’in, İstanbul
Okmeydanı Cemevi’nde Uğur Kurt’un vurularak yaralanmasıyla ilgili olarak
İçişleri Bakanını açıklamada bulunmaya ve sorumlular hakkında gereğini yapmaya
davet ettiğine ve Halkların Demokratik Partisi olarak, faili meçhul
cinayetlerin takipçisi olacaklarına ilişkin açıklaması
İDRİS BALUKEN (Bingöl) – Teşekkür
ediyorum Sayın Başkan.
Sayın Başkan, değerli milletvekilleri;
bugün İstanbul Okmeydanı’nda Berkin Elvan’ın katledilmesini ve Soma’da meydana
gelen işçi katliamını protesto eden gençlere karşı polis, her zaman olduğu
gibi, TOMA’larla, gaz fişekleriyle müdahale etmiştir. Bu müdahale sırasında
boynundan vurulan Uğur Kurt adındaki bir gencimiz ağır yaralanmıştır. Hâlen
Okmeydanı Eğitim ve Araştırma Hastanesinde yoğun bakımda bulunan Uğur Kurt’un
yaşam mücadelesinin devam ettiği bilgilerini alıyoruz. 
Biz, öncelikle
kendisine acil şifalar diliyoruz. Gençlere rastgele ateş açan, öldürücü
müdahaleler yapan bu zihniyeti kınıyoruz. Bu kaçıncı gencin hayatının
karartılması, bu kaçıncı sokak ortasında işlenen infaz! Bugüne kadar sorumlular
hakkında hiçbir şey yapmayan AKP Hükûmeti bu sokak ortasında işlenen infazdan
da birincil derecede sorumludur. Biz de Hükûmeti bu konuda derhâl bir açıklama
yapmaya, sorumlular hakkında adli ve idari soruşturma başlatmaya davet
ediyoruz. 
Ayrıca, dün
Çorum’da görülen bir davada Mardin’de 13 sivil köylünün faili meçhul bir şekilde
katledilmesinde rolü olan Musa Çitil hakkında beraat kararı verilmiştir. Bu
kararı, faili meçhul cinayetleri aklamaya çalışan bu zihniyeti tanıdığımızı,
kabul edilemez bulduğumuzu ve kınadığımızı ifade etmek istiyoruz. 
Türkiye’de otuz
yıllık çatışmalı sürecin bütün boyutlarıyla ele alınması ve Kürt meselesinin
çözülmesi için birincil derecede yapılması gereken şeyin faili meçhul
cinayetlerle yüzleşmek ve sorumluları adalet önünde yargılamak olduğunu tekrar
belirtiyoruz. Halkların Demokratik Partisi olarak faili meçhul cinayetlerin bu
şekilde halkın gündeminden kaçırılmaya çalışılmasını ve sorumluların aklanmaya
çalışılmasını takip edeceğimizi ve asla buna müsaade etmeyeceğimizi ifade etmek
istiyoruz. 
Teşekkür
ediyorum. 
BAŞKAN – Evet,
teşekkür ediyorum. 
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Sadık Yakut’un,
Uğur Kurt’a geçmiş olsun dileğinde bulunduğuna ilişkin konuşması
BAŞKAN – Biz de
Uğur Kurt’a geçmiş olsun diyoruz, acil şifalar diliyoruz. 
Gündeme
geçiyoruz. 
Başkanlığın
Genel Kurula sunuşları vardır. 
Meclis
araştırması açılmasına ilişkin üç önerge vardır, okutuyorum:
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Bolu Milletvekili Tanju Özcan ve 21
milletvekilinin, Bolu ve Düzce’de olası bir depremin meydana getireceği
hasarların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/948) 
Türkiye Büyük Millet Meclisi
Başkanlığına
Bilindiği gibi,
ülkemiz dünyanın en etkin deprem kuşaklarından birinin üzerinde bulunmaktadır.
Yurdumuzda meydana gelen geçmiş depremler incelendiğinde büyük can ve mal
kayıplarının olduğu görülmektedir.
Ülkemizin yüzde
92'sinin deprem riski altında, nüfusumuzun yüzde 95'inin deprem tehlikesi
altında yaşadığı düşünüldüğünde depremin ülkemiz gerçeği olduğu bilinmelidir.
1999 yılı 17
Ağustos ve 12 Kasım depremlerinin bilançosu incelendiğinde 18 bine yakın can
kaybı olmuş, binlerce insanımız yaralanmış ve 100 bine yakın bina değişik
derecelerde hasar görmüştür. Depremler sonucu meydana gelen can ve mal
kayıplarının yanında ekonomik, sosyal ve psikolojik etkileri de yadsınamaz bir
şekilde önemlidir.
Doğa olaylarının afetlere neden
olmasında yeryüzü şekilleri, jeolojik yapı ve iklim özellikleri etkili olduğu
kadar insan faktörü de çok önemli bir yer tutmaktadır. İnsan faktörüne en güzel
örnek; aynı şiddetle etkilenen iki ülke arasındaki hasar durumlarıdır. Can ve
mal kaybının az olduğu ülkelerde olası bir depreme karşı alınan önlemlerin en
üst seviyede olması ve deprem bilincinin gelişmiş olması hasarın da o denli az
olması ile orantılıdır.
Ülkemizde her deprem sonrası meydana
gelen can kayıplarıyla ilgili, bu kayıpların depremin yıkıcı etkilerinden çok
insan hatasından olduğu yönündeki uzman görüşleridir. Gereği gibi yapılmayan
binalar, denetimlerin azlığı, deprem bilincinin tam olarak oturmaması
kayıpların fazlalığına davetiye çıkartmaktadır. Ülkemizde geçmişte birçok
yıkıcı depremler meydana geldiği gibi, gelecekte de can, mal ve maddi
hasarların olacağı bilimsel bir gerçektir.
Bolu ve Düzce bölgesi Kuzey Anadolu Fay
Zonu'nda, yani birinci derece deprem bölgesinde bulunmaktadır. Bolu ve Düzce
illerimizde meydana gelebilecek olası bir depremde, iki ilimizin depreme ne
kadar hazırlıklı olup olmadıklarının tespiti ve alınması gereken önlemlerin
tespiti amacıyla Anayasa’nın 98'inci, İç Tüzük’ün 104 ve 105'inci maddeleri
gereğince Meclis araştırması açılmasını arz ederim.
1)Tanju Özcan (Bolu)
2) Mehmet Şeker (Gaziantep)
3) Ali Serindağ (Gaziantep)
4) Namık Havutça (Balıkesir)
5) Mehmet Ali Ediboğlu (Hatay)
6) İhsan Özkes (İstanbul)
7) Ali İhsan Köktürk (Zonguldak)
8) Bülent Tezcan (Aydın)
9) Celal Dinçer (İstanbul)
10) Faik Tunay (İstanbul)
11) Gürkut Acar (Antalya)
12) Ahmet İhsan Kalkavan (Samsun)
13) Mahmut Tanal (İstanbul)
14) Candan Yüceer (Tekirdağ)
15) Ali Rıza Öztürk (Mersin)
16) Sakine Öz (Manisa)
17) Veli Ağbaba (Malatya)
18) Mustafa Serdar Soydan (Çanakkale)
19) Haydar Akar (Kocaeli)
20) Ali Sarıbaş (Çanakkale)
21) Ramazan Kerim Özkan (Burdur)
22) Mehmet Şevki Kulkuloğlu (Kayseri)

2.- Isparta Milletvekili S. Nevzat Korkmaz ve 19
milletvekilinin, itfaiye teşkilatı mensuplarının sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/949) 
Türkiye Büyük
Millet Meclisi Başkanlığına
Ülkemizde belediyeler bünyesinde çok
ağır şartlar altında cansiparane çalışan itfaiye erlerimizin emeğe, alın terine
dayanan hizmeti ayrı bir saygınlık gerektirmektedir. İtfaiye çalışanları hak
ettikleri saygınlığı görmediği gibi biriken sorunlarına da çözüm önerileri
üretilmemektedir. Ülkemizde henüz bir meslek grubu olarak da görülmeyen İtfaiye
Teşkilatı mensuplarının sorunlarını gidermek üzere gerekçesini ekte sunduğumuz,
yasal düzenlemeler de dâhil olmak üzere alınacak tedbirleri ve üretilecek
çözümlerin tespiti için Anayasa'nın 98'inci, İç Tüzük’ün 104-105'inci maddeleri
gereğince Meclis araştırması açılmasını arz ederim.
1)
S. Nevzat Korkmaz (Isparta)
2)
Mehmet Şandır  (Mersin)
3)
Oktay Vural  (İzmir)
4)
Enver Erdem  (Elâzığ)
5)
Yusuf Halaçoğlu (Kayseri)
6)
Murat Başesgioğlu  (İstanbul)
7)
Seyfettin Yılmaz  (Adana)
8)
Emin Çınar  (Kastamonu)
9)
Mesut Dedeoğlu (Kahramanmaraş)
10)Celal Adan (İstanbul)
11)Sinan Oğan  (Iğdır)
12)Alim Işık  (Kütahya)
13)Lütfü Türkkan  (Kocaeli)
14)Mehmet Erdoğan  (Muğla)
15)D. Ali Torlak  (İstanbul)
16)Atila Kaya  (İstanbul)
17)Mehmet Günal  (Antalya)
18)Ali Halaman  (Adana)
19)Cemalettin Şimşek  (Samsun)
20)Özcan Yeniçeri  (Ankara)
Genel Gerekçe:
Kamu yararına hizmet eden ve gönül
veren kahraman itfaiyecilerimiz, can güvenlikleri, yeterli özel kıyafetleri ve
araç gereçleri bulunmadan yirmi dört saat kesintisiz çalışmaktadırlar. İtfaiye
teşkilatı mensuplarının özlük hakları ve çalıştırılma şartlarıyla ilgili
sorunları günden güne artmaktadır.
İtfaiye çalışanlarının büyük bir bölümü
yangınlara ve çeşitli olaylara günlük kıyafetlerle ve gerekli ekipmanlar
olmadan korumasız ve savunmasız müdahale etmek zorunda kalmaktadır. Birçok
belediyede itfaiye teşkilatımızın teknolojik alt yapısı yetersizdir, hizmet içi
eğitim yeterince yapılamamaktadır. Felaketler meydana geldikten sonra itfaiye
teşkilatlarının sorunları dile getirilmekte, sadece yapmış olmak için
göstermelik düzenlemeler yapılmaktadır. Bu alana yeterli bütçe ayrılmamakta,
yeni teknolojik ve eğitsel yatırımlar yapılmamaktadır.
İtfaiyecilik maalesef profesyonel bir
meslek olarak algılanmamaktadır. Çalışanlarının özlük, çalışma usul ve
esaslarını standardizasyona kavuşturan bir statü birlikteliği dahi
oluşturulmamıştır. İtfaiyecilik yüksekokulları kurulmuş ancak kimi
belediyelerde itfaiye personeli, taşeron firmaların aldığı personel arasından
seçilerek hiçbir eğitime ve tatbikata tabi tutulmadan görevlendirilmektedir.
İtfaiye çalışanları sorumluluk alanları dışında da çalıştırılmakta hatta birçok
yerde yarı zamanlı itfaiye işleri yapmaktadır. İtfaiye çalışanlarının mesai ve
ücret kavramı bir çerçeveye oturtulmadığından yapılan işe karşılık keyfî olarak
tespit edilen mesai ücretleri verilmektedir. Yukarıda belirtilen sebeplerden
dolayı, itfaiye çalışanlarımızın içinde bulunduğu sorunların araştırılması
amacı ile bir Meclis araştırması açılması gerekmektedir.
3.- Mersin Milletvekili Ertuğrul Kürkcü ve 22
milletvekilinin, TRT’nin gelirleri ile reklam ve izleyici ölçümleri için
yaptığı ihalelerin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/950) 
Türkiye Büyük
Millet Meclisi Başkanlığına
TRT gelirleri ile ilgili somut
bilgilerin sağlanması, özellikle reklam ve izleyici ölçümleri ile ilgili
işlemler yoluyla kamunun zarara uğratılıp uğratılmadığının aydınlatılması
hususunda Anayasa'nın 98’inci ve İç Tüzük’ün 104 ve 105’inci maddeleri
gereğince Meclis araştırması açılmasını arz ve talep ederiz.
1)
Ertuğrul Kürkcü (Mersin)
2)
Pervin Buldan (Iğdır)
3)
Hasip Kaplan (Şırnak)
4)
Sırrı Sakık (Muş)
5)
Murat Bozlak (Adana)
6)
Halil Aksoy (Ağrı)
7)
Ayla Akat Ata (Batman)
8)
İdris Baluken (Bingöl)
9)
Hüsamettin Zenderlioğlu (Bitlis)
10)Emine Ayna (Diyarbakır)
11)Nursel Aydoğan (Diyarbakır)
12)Altan Tan (Diyarbakır)
13)Adil Zozani (Hakkâri)
14)Esat Canan (Hakkâri)
15)Sırrı Süreyya Önder (İstanbul)
16)Sebahat Tuncel (İstanbul)
17)Mülkiye Birtane (Kars)
18)Erol Dora (Mardin)
19)Demir Çelik (Muş)
20)İbrahim Binici (Şanlıurfa)
21)Nazmi Gür (Van)
22)Özdal Üçer (Van)
23)Leyla Zana (Diyarbakır)
Gerekçe:
2954 sayılı Türkiye Radyo ve Televizyon
Kanunu ile tarafsız bir kamu tüzel kişiliğine sahip kılınan TRT, 23 Kasım 2007
tarihinde Genel Müdür olarak atanan İbrahim Şahin'in yönetiminde belirgin bir
biçimde kamu yararı ilkesini hiçe sayan işlemler gerçekleştirmiştir. Mart
2009'da yönetim, mevcut reklam yerlerinin yarısından fazlasını ihaleye tek
başına katılan özel bir şirkete (Veritas Medya ve Reklam Hizmetleri, daha sonra
Akdeniz Medya) âdeta hediye etmiş ve finansmanının en büyük kısmı halkın
ödediği vergilerden sağlanan TRT'nin geniş ölçüde piyasalaştırılmasına yol
açmıştır.
TRT'nin reklamcı şirketle anlaşması,
TRT 1 için 0,5 izleyici payına bağlanmıştır. 3 yıl boyunca şirket, reklam yeri
için kuruma sabit miktarda para (60 milyon TL) ödemek, bu payın aşılması
hâlinde ise ekstra ödeme yapmakla yükümlü kılınmış; izleyici payını artıran
özel yayınların (Olimpiyatlar, Eurovision, vb.) bu kapsam dışında ayrıca
ödemeye tabi tutulacağı kararlaştırılmıştır.
Bu olayla bağlantılı olarak bir başka
piyasalaştırma işlemi, TRT'nin 2010 yılında Türkiye'deki tek izleyici ölçüm
sisteminden çıkarak kendi ölçüm sistemini kurma girişiminde açığa çıkmıştır.
TRT tarafından yine kayırmacı bir biçimde açılan ihaleye tek başına katılan
özel bir şirket (SBT Analiz) basına da yansıyan bir dizi usulsüzlük sonucunda
yetkilendirilmiştir. İzleyici ölçümleri, reklam açısından temel önemdedir.
Reklam sözleşmesinde belirtilen sınırların ( yüzde 0,5) aşılıp aşılmamasına ve
özel yayınlara ilişkin izleyici paylarına göre durumun değişmesi öngörülmektedir.
TRT, reklam ve
izleyici ölçümleri için özel şirketlerle ihale sözleşmesi yaparken gerekçesini,
"daha çok kamusal kaynak" olarak sunmuştur. Dünyanın gelişkin
yayıncılık sistemlerinde kamu hizmeti yayıncıları yayın akışlarında reklama yer
vermemektedir. Hiçbir kamu yayıncısının reklam gibi bir zorunlu seçeneği
yokken, TRT reklama ve bağlantılı olarak, maliyeti halk tarafından karşılanan
yeni bir izleyici ölçüm sistemine bel bağlayarak, bu süreçlerde Hükûmete yakın
şirketleri kayırarak, kamuyu bilgilendirmeyerek kamusal bütün görev ve
sorumluluklarını ihlal etmektedir. AGB ölçüm sisteminden çıkarken, kendi
yaptıracağı izleyici ölçümlerini bir danışma kurulunun denetimine açtığını
duyuran TRT, ne bu kurulun raporlarını ne TRT'nin izlenme oranlarının AGB
ölçümlerine göre daha yüksek olduğuna ilişkin somut kanıtları ne de reklam
sözleşmesindeki yükümlülüklerin karşılanıp karşılanmadığına ilişkin somut
verileri kamuoyuyla paylaşmamıştır.
Bugüne kadar TRT
hakkında TBMM'ye verilen ve her biri ciddi ithamlar, iddialar ve kuşkular
içeren çok sayıda soru önergesine TRT Genel Müdürü imzasıyla verilen yanıtlar
tatmin edici olmadığı gibi, yapılanları meşrulaştırıcı bir söyleme
dayandırmaktadır. TRT Genel Müdürü ve kurmayları gerçekleri çarpıtmaktadırlar.
Bu nedenle, kamusal denetime tabi bir kamu kurumu olan, finansmanı kamu
tarafından sağlanan TRT hakkında kapsamlı bir araştırma açılması ve kurumun
detaylı bir biçimde halka hesap vermesi bir zorunluluktur.
Bu bağlamda,
yukarıda özetlenen konularla ilgili somut bilgilerin sağlanması ve özellikle
reklam ve izleyici ölçümleriyle ilgili işlemler yoluyla kamunun zarara
uğratılıp uğratılmadığının aydınlatılması hususunda TRT hakkında Meclis
araştırması açılmasını arz ve talep ederiz.
BAŞKAN –
Bilgilerinize sunulmuştur.
Önergeler
gündemde yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır.
Sayın
milletvekilleri, birleşime beş dakika ara veriyorum.
Kapanma Saati: 14.33
İKİNCİ OTURUM
Açılma Saati:
14.59
BAŞKAN: Başkan
Vekili Sadık YAKUT
KÂTİP ÜYELER:
Muhammet Rıza YALÇINKAYA (Bartın), Muhammet Bilal MACİT (İstanbul)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 92’nci Birleşiminin İkinci Oturumunu açıyorum.
Üç gensoru önergesi vardır. Bir önerge
dün, iki önerge ise bugün bastırılıp sayın üyelere dağıtılmıştır. 
Önergeleri ayrı ayrı okutacağım.
1’inci sırada okutacağım gensoru
önergesi 500 kelimeden fazla olduğu için önergenin özeti okunacaktır ancak
önergenin tam metni Tutanak Dergisi’ne eklenecektir. 
B) Gensoru Önergeleri
1.-
Cumhuriyet Halk Partisi Grubu adına Grup Başkan Vekilleri İstanbul Milletvekili
Mehmet Akif Hamzaçebi ve Sinop Milletvekili Engin Altay’ın, ruhsatı Türkiye
Kömür İşletmeleri Kurumuna ait olan ve Soma Kömür İşletmeleri AŞ tarafından
işletilmekte olan Manisa ili Soma ilçesi Eynez Yer Altı Kömür Ocağında meydana
gelen kaza ile ilgili olarak kontrol ve denetim görevlerini yerine getirmeyerek
yaşam hakkının ihlal edildiği bir çalışma ortamının oluşmasına zemin hazırladıkları
ve maden emekçilerinin ölümlerine yol açtıkları iddiasıyla Enerji ve Tabii
Kaynaklar Bakanı Taner Yıldız ile Çalışma ve Sosyal Güvenlik Bakanı Faruk Çelik
hakkında gensoru açılmasına ilişkin önergesi (11/32) (x)
Türkiye Büyük
Millet Meclisi Başkanlığına
Uygulamalarıyla en temel insan hakkı
olan yaşam hakkının ihlal edildiği bir çalışma ortamı oluşmasına zemin
hazırlayan, ruhsatı TKİ'ye ait olan ve Soma Kömür İşletmeleri AŞ tarafından
işletilmekte olan Manisa İli Soma ilçesi Eynez Yeraltı Kömür Ocağında mevzuatla
bakanlıklarına verilen kontrol ve denetim görevlerini yerine getirmeyerek maden
emekçilerinin ölümlerine yol açan Enerji ve Tabii Kaynaklar Bakanı Sayın Taner
Yıldız ile Çalışma ve Sosyal Güvenlik Bakanı Sayın Faruk Çelik haklarında
Anayasa’nın 98 ve 99’uncu, TBMM İçtüzüğü’nün 106’ncı maddeleri uyarınca gensoru
açılmasını arz ve teklif ederiz.
 Mehmet Akif Hamzaçebi Engin
Altay
 İstanbul Sinop
 CHP Grup Başkan Vekili CHP
Grup Başkan Vekili
Gerekçe:
Soma'daki facianın yaşandığı kömür
sahasının ruhsatı TKİ'ye ait olup Soma Kömür İşletmeleri AŞ tarafından
işletilmektedir. Soma'da 13 Mayıs 2014 günü saat 15.00 sularında meydana gelen
facia ile ilgili yapılan resmi açıklamalara göre 5'i maden mühendisi olmak
üzere 301 maden emekçisi yaşamını yitirmiştir. Yaşananlara AKP iktidarının
yıllardır madencilik alanında izlediği politikaların zemin oluşturduğuna kuşku
yoktur.
3154 Sayılı Enerji ve Tabii Kaynaklar
Bakanlığının Teşkilat ve Görevleri Hakkında Kanun’un Bakanlığın görevlerini
düzenleyen 2’nci maddesinde "Kamu ihtiyaç, güvenlik ve yararına uygun
olarak enerji ve tabii kaynaklar ile enerjinin üretim, iletim, dağıtım,
tesislerinin etüt, kuruluş, işletme ve devam ettirme hizmetlerinin genel
politikasını tespit çalışmalarının koordinasyonunu temin etmek ve
denetlemek" görevine yer verilmiştir. Yine aynı yasanın 9’uncu maddesinin
(d) fıkrasında da "Faaliyetlerin iş güvenliği ve işçi sağlığı ilkelerine
uygun yürütülmesini takip etmek" Bakanlığın görevleri arasında
sayılmıştır. Ayrıca 3213 Sayılı Maden Kanunu'nun 11’inci maddesinde
"Enerji ve Tabii Kaynaklar Bakanlığı, maden hakları ile ilgili bütün
faaliyetlerin yürütülmesini ve vecibelerin yerine getirilmesini kontrol ve
denetimini yapmak ve yönlendirmek için teknik ve mali konuları yerinde
incelemek maksadıyla ihtisaslaşmış diğer Devlet kuruluşlarından da yararlanarak
inceleme raporu hazırlatır." hükmü yer almaktadır.
Yani Teşkilat Kanunu ve Maden Kanunu
ile Bakanlık, bütün maden faaliyetlerinin kontrolünden ve denetiminden sorumlu
tutulmuştur.
Ancak, Soma'da yaşanan faciadaki
sorumluluk sadece Enerji ve Tabii Kaynaklar Bakanının sorumluluğu ile sınırlı
olmayıp Çalışma ve Sosyal Güvenlik Bakanının da önemli bir sorumluluğu
bulunmaktadır.
3146 sayılı Çalışma ve Sosyal Güvenlik
Bakanlığının Teşkilat ve Görevleri Hakkında Kanun'un 2’nci maddesinin g ve h
fıkraları ile 4857 sayılı İş Yasası’nın 91, 92 ve 93’üncü maddeleri, 5510
sayılı Kanun’un 59’uncu maddesi ve 6331 sayılı İş Sağlığı ve Güvenliği
Kanunu'nun 24 ve 25’inci maddeleri, Çalışma ve Sosyal Güvenlik Bakanlığının
konuya ilişkin görev ve sorumluluk alanını düzenlemektedir.
Anayasasında sosyal devlet olduğu
yazmasına, sosyal haklara anayasasında yer vermiş olmasına karşın yasalarca
kendisine yüklenmiş olan görev ve sorumlulukları hayata geçirmediği için, başta
yaşam hakkı olmak üzere temel hakları yaşama geçirecek koşulları yaratmadığı,
hukuki deyişle "olumlu edim yükümlülüğü”nü yerine getirmediği için, somut
olayda (Soma'da) denetim görevini eksiksiz yerine getirmemiş olması hizmet
kusuru olduğu için "iş cinayeti" olarak tanımlayabileceğimiz bu
facianın siyasi sorumluları Çalışma ve Sosyal Güvenlik Bakanı Faruk Çelik ile
Enerji ve Tabii Kaynaklar Bakanı Taner Yıldız'dır. Bu nedenle, alınması gerekli
önlemleri aldırmayan, denetim ve kontrollerin yeterli ve etkin bir biçimde
yapılmasını sağlamayan siyasi sorumlular Çalışma ve Sosyal Güvenlik Bakanı
Faruk Çelik ile Enerji ve Tabii Kaynaklar Bakanı Taner Yıldız hakkında Gensoru
Önergesi verilmiştir.
2.- Şırnak Milletvekili Hasip Kaplan ve 28
milletvekilinin, Manisa ili Soma ilçesinde yaşanan maden faciası ile ilgili
olarak ruhsat, önleme, denetim ve kurtarma çalışmalarında sorumsuz davrandığı,
adli ve idari soruşturmaları engellediği, sorumluları koruyan ve kollayan
politikalar yürüttüğü ve gerekli önlemleri almadığı iddiasıyla Enerji ve Tabii
Kaynaklar Bakanı Taner Yıldız hakkında gensoru açılmasına ilişkin önergesi
(11/33)
Türkiye Büyük
Millet Meclisi Başkanlığına
SOMA ilçesinde yaşanan 301
yurttaşımızın yaşamını yitirdiği 486 kişinin yaralandığı maden faciasında
tarihimizin en büyük toplu işçi ölümü yaşanmış olup, ruhsat, önlem/denetim ve
kurtarma çalışmalarında sorumsuz davranan Enerji ve Tabii Kaynaklar Bakanı
Taner Yıldız'ın yetersiz, ciddiyetsiz, sorumluları koruyan kollayan
politikaları nedeniyle hakkında Anayasa’nın 99 ve İçtüzük’ün 106’ncı maddeleri
uyarınca gensoru açılmasını arz ve teklif ederiz.
 20
Mayıs 2014

Hasip Kaplan Pervin
Buldan İdris Baluken
 Şırnak Iğdır 
Bingöl

Sırrı Sakık Murat
Bozlak Halil Aksoy
 Muş Adana 
Ağrı

Ayla Akat Ata Hüsamettin
Zenderlioğlu Emine Ayna
Batman Bitlis 
Diyarbakır

Nursel Aydoğan Altan
Tan Adil Zozani
 Diyarbakır Diyarbakır 
Hakkâri

Esat Canan Sırrı
Süreyya Önder Abdullah Levent Tüzel
 Hakkâri İstanbul 
İstanbul

Mülkiye Birtane Erol
Dora Leyla Zana
 Kars Mardin 
Diyarbakır

Demir Çelik İbrahim
Binici Nazmi Gür
 Muş Şanlıurfa 
Van

Özdal Üçer Bengi
Yıldız İbrahim Ayhan
 Van Batman 
Şanlıurfa

Selma Irmak Gülser
Yıldırım Aysel Tuğluk
 Şırnak Mardin 
Van

Kemal Aktaş Faysal
Sarıyıldız
 Van Şırnak
Gerekçe:
Anayasa, başta yaşam hakkı olmak üzere,
18’inci madde ile angarya yasağını, 48-56’ncı maddelerde çalışma yaşamını,
sağlık, çevre haklarını güvence altına almış, 90’ıncı madde ile uluslararası
sözleşmelerin koruması ile güçlendirmiştir.
Soma'da yaşanan maden faciasında 301
yurttaşımız yaşamını yitirmiş, 486 kişi yaralanmıştır. Günlerce aileler maden
ocağının kapısında beklemiş, ocakta kaç kişinin olduğu belirlenememiş, kurtarma
çalışmaları organize edilememiş, başbakan ve bakanların söylem, yaklaşım ve
saldırganlığı sonucu halkta öfke patlaması yaşanmış, demokratik tepkiler ülke
genelinde sert bir şekilde orantısız güç kullanılarak dağıtılmak istenmiştir.
Bakanın, Soma'ya gelişinde mühendis
gömleği, işçi bareti takıp "En iyi işletme, gayet düzenli tertipli bir
ocak." diye Soma Holdingi övmesi belleklerdedir. Bakanlık bürokratları bu
işletmelerde çalışmıştır. TKİ’nin işletmesi olan ocağın taşeron olarak işverene
verilmesi, üretimde 140 dolardan 24 dolara düşen maliyet, parasız kömürün buradan
alınması, AKP’li bir Meclis üyesinin bakanlık ve bürokrasi işlerini yapması
düşündürücüdür. Bakanın elektrik
mühendisi olduğu düşünüldüğünde, kazanın ilk günü “trafo patlaması” açıklaması,
seçimlerde “Trafoya kedi girdi.” açıklamasının yanında dehşet verici bir
skandaldır. Henüz kurtarma faaliyetleri başlamadan yapılan sorumsuz
açıklamalar, beş gün boyunca Bakanın sadece cenazelerle ilgili açıklama yapan
konumda olması, asli görevinin kurtarma denetim ve sorumluların tespiti
konusunda Bakanlığının da zan altında olması karşısında, AFAD ve bir başbakan
yardımcısının görev alması gereken bir aşamada, basiretsizlik sonucu ölümler
artmış, ocağa zamanında müdahale konusunda yetersiz kalınmıştır.
2012 yılında maden ruhsatlarında
yapılan düzenleme ile ruhsat yetkisi Başbakana bağlanmıştır. Denetim görevi
Çalışma ve Sosyal Güvenlik Bakanlığı ile Enerji ve Tabii Kaynaklar Bakanlığında
olmasına rağmen; 
TBMM Maden Araştırma Komisyonunun Mayıs
2010 tarihli raporunda özellikle Soma ile ilgili uyarı ve öneriler dikkate
alınmamıştır.
Soma’da “VARDİYA-2” artık ölüm
vardiyası olarak anılıyor, “Trafo patladı.” diye kamuoyunu yanıltan, yaşam
odaları olmadığı hâlde var diyen; grizu patlamasının ağır sonuçlarını görmezden
gelen, ocakta kaç işçinin olduğunu dahi tespit edemeyen, ocakta bir haftadır
maden içi yanma olması, metan gazının artması, sığınma odalarının olmayışı,
madenin yeterli teknik donanıma sahip olmaması, gaz maskelerinin eski ve
kullanılmaz olması, işletmede ağır ihmallerin varlığına işaret etmesine rağmen
Bakanlık önlem almada yetersiz kalmıştır.
Kaynağında özelleştirme, taşeronluk,
sendikal örgütlenmenin engellenmesinin yattığı ILO’nun 176 sayılı Madenlerde
Güvenlik ve Sağlık Sözleşmesi’ni imzalamayan, işverenleri kollayan, TKİ’nin
elindeki ocakları özel sektöre peşkeş çeken; emek sömürüsünde sınır tanımayan,
sendikaları, mühendis odalarını düşman gibi gören, kayıt dışılığı özendiren
yönetim anlayışı, ihmaller zincirinin acı halkalarıdır.
MTA ve TKİ çalışmaları sonucu
uhdesindeki 2,2 milyar ton kömür rezervi elektrik üretim amaçlı olarak özel
sektöre peşkeş çekilmiş, taşeronlaşmaya hız verilmiş, enerji güvenliği yok
sayılmıştır.
Bakanın 2014 bütçe sunuşunda, 2023
yılına kadar linyit ve taş kömürü kaynaklarının tamamının elektrik üretim
amaçlı olarak kullanılacağı açıklanmıştır. İthal kömür konusunda büyük
yolsuzluklar yapılmış, mali denetimler yapılmamıştır.
2007 yılından bu yana Mecliste
defalarca verdiğimiz araştırma önergeleri reddedilmiş, özellikle kömür
yolsuzluğu, ithalat ve termik santraller konusunda Hükûmet neoliberal
politikaları sonucu yandaş bir sermaye ağı oluşturarak çevre, doğa, tarih
kültür katliamlarında sınır tanımamış, yaşam hakkı yok sayılmıştır.
Madenlerin gerçek sahibi halkımızdır
ancak halk söz ve karar sahibi olmaktan çıkarılmış, rödovans ve devlet payı
konularında özel sektör kollanmıştır. Örneğin, Soma Belediyesi Meclis
komisyonuna sunduğu raporda 1997 yılında 930.747.00 dolar olan payı, üretimin
artmasına rağmen 2009’da 354.156.00 dolara düşmüş, oransal olarak da yüzde
18,66 olan payı yüzde 2,59'a düşürülmüştür.
Diyarbakır Büyükşehir Eş Başkanı Gültan
Kışanak maden payından söz ederken, Bakan bunu bölücülük olarak maniple etme
yoluna girmiş, çarpıtmıştır.
Türkiye'de Hükûmetin yanlış enerji
politikaları sonucu enerji ithalatı 100 milyar dolara yaklaşırken, aynı zamanda
cari açığın da kaynağıdır. Yenilenebilir enerji kaynakları dışında, nükleer,
termik santrallere ve HES'lere destek ve devlet garantisi veren Hükûmet, enerji
politikalarının oluşturulması için verdiğimiz tüm önergeleri Meclis çoğunluğuna
dayanarak reddetmiştir.
Açıkladığımız nedenlerle, maden
faciasında sorumsuz davranan, adli ve idari soruşturmaları engelleyen, önlem
almayan Bakan birinci derecede sorumlu olduğu için hakkında gensoru
görüşmelerinin açılmasını arz ve teklif ederiz.
3.- Şırnak Milletvekili Hasip Kaplan ve 28
milletvekilinin, Manisa ili Soma ilçesinde yaşanan maden faciası ile ilgili
olarak önleme ve denetim çalışmalarında sorumsuz davrandığı, adli ve idari
soruşturmaları engellediği, sorumluları koruyan ve kollayan politikalar
yürüttüğü ve işçi sağlığı ve iş güvenliği konusunda gerekli önlemleri almadığı
iddiasıyla Çalışma ve Sosyal Güvenlik Bakanı Faruk Çelik hakkında gensoru
açılmasına ilişkin önergesi (11/34)
Türkiye Büyük
Millet Meclisi Başkanlığına
Manisa'nın Soma ilçesinde yaşanan maden
faciasında tarihimizin en büyük toplu işçi ölümü yaşanmış olup, önlem/denetim
çalışmalarında sorumsuz davranan Çalışma ve Sosyal Güvenlik Bakanı Faruk Çelik;
yetersiz, ciddiyetsiz, sorumluları koruyan, kollayan politikaları nedeniyle,
hakkında Anayasa’nın 99 ve İç Tüzük’ün 106'ncı maddeleri uyarınca gensoru
açılmasını arz ve teklif ederiz.
 20
Mayıs 2014
 Hasip Kaplan Pervin
Buldan İdris Baluken
 Şırnak Iğdır Bingöl
 Sırrı Sakık Murat
Bozlak Halil Aksoy
 Muş Adana Ağrı
 Ayla Akat Ata Hüsamettin
Zenderlioğlu Emine Ayna
 Batman Bitlis Diyarbakır
 Nursel Aydoğan Altan
Tan Adil Zozani
 Diyarbakır Diyarbakır Hakkâri
 Esat Canan Sırrı
Süreyya Önder Abdullah Levent Tüzel
 Hakkâri İstanbul İstanbul
 Mülkiye Birtane Erol
Dora Leyla Zana
 Kars Mardin Diyarbakır
 Demir Çelik İbrahim
Binici Nazmi Gür
 Muş Şanlıurfa Van
 Özdal Üçer Bengi
Yıldız İbrahim Ayhan
 Van Batman Şanlıurfa
 Selma Irmak Gülser
Yıldırım Aysel Tuğluk
 Şırnak Mardin Van
 Kemal Aktaş Faysal
Sarıyıldız
 Van  Şırnak
Gerekçe:
Anayasa, başta
yaşam hakkı olmak üzere, 18’inci madde ile angarya yasağını, 48-56’ncı
maddelerde çalışma yaşamını, sağlık, çevre haklarını güvence altına almış,
90’ıncı madde ile uluslararası sözleşmelerin koruması ile güçlendirmiştir.
Soma'da yaşanan
maden faciasında 301 yurttaşımız yaşamını yitirmiş, 486 kişi yaralanmıştır.
Günlerce aileler maden ocağının kapısında beklemiş, ocakta kaç kişinin olduğu
belirlenememiş, kurtarma çalışmaları organize edilememiş, Başbakan ve
bakanların söylem, yaklaşım ve saldırganlığı sonucu halkta öfke patlaması
yaşanmış, demokratik tepkiler, ülke genelinde sert bir şekilde orantısız güç
kullanılarak dağıtılmak istenmiştir.
TBMM Maden Araştırma Komisyonunun Mayıs
2010 tarihli raporunda özellikle Soma ile ilgili uyarı ve öneriler dikkate
alınmamış, müfettiş denetimleri göstermelik hâle getirilmiş, bakanları facianın
yaşandığı madeni birinci sınıf diye reklam etmiş, son dönemlerinde yapılan tüm
teftişlerde tesisin denetimlerden başarıyla çıktığı açıklanmıştır. Oysa,
madende çalışan işçiler son dört yılda denetim yapılmadığını, göstermelik
denetim raporları düzenlendiğini beyan etmişlerdir. Maden ocaklarında taşeron
işçi sistemi ile sendikal örgütlenme engellenmiş, Hükûmete yandaş sendikalara
yol verilmiştir.
Soma’da "VARDİYA-2" artık
ölüm vardiyası olarak anılıyor. Trafo patladı diye kamuoyunu yanıltan, yaşam
odaları olmadığı hâlde var diyen, grizu patlamasının ağır sonuçlarını görmezden
gelen, ocakta kaç işçinin olduğunu dahi tespit edemeyen Hükûmetin aymazlığı
vicdanları isyan ettirmiştir.
Bakanlığın ihmali olan bir konuda,
bakanlık teftişlerinden sağlıklı bir sonuç çıkamayacağı açıktır. Bağımsız
denetim kuruluşlarının çalışmasının sağlanması ve sağlıklı bir soruşturma için
sorumlu bakanların istifa etmesi gerekmektedir.
Kaynağında özelleştirme, taşeronluk,
sendikal örgütlenmenin engellenmesinin yattığı ILO'nun 176 sayılı Madenlerde
Güvenlik ve Sağlık Sözleşmesi’ni imzalamayan, işverenleri kollayan, bedava
kömürü seçim kaynağı olarak gören, TKİ'nin elindeki ocakları özel sektöre peşkeş
çeken, ruhsatlarda, ihalelerde havuz rüşvet çarkını işleten, emek sömürüsünde
sınır tanımayan sendikaları, mühendis odalarını düşman gibi gören, kayıt
dışılığı özendiren yönetim anlayışının sorumlusu olan bakanların insan ve
vicdani açıdan da istifa erdemini göstermesi beklenmektedir.
2007 yılından bu yana Mecliste
defalarca verdiğimiz araştırma önergeleri reddedilmiş, özellikle kömür
yolsuzluğu, ithalat ve termik santraller konusunda hükûmet neoliberal
politikaları sonucu yandaş bir sermaye ağı oluşturarak, çevre, doğa, tarih,
kültür katliamlarında sınır tanımamış, yaşam hakkı yok sayılmıştır.
2013 yılında 1.017 işçi kazalarda
yaşamını yitirmiştir. 25,5 milyon istihdamın 6-7 milyon kişisi kayıt dışıdır.
Sosyal güvenlik açığı var derken, işverenlere prim ödemede yüzde 25 indirim
yapılmaktadır, işsizlik fonu başka kaynaklara akıtılmaktadır. 2002’de 387 bin
olan taşeron işçi sayısı 2014’te 2 milyonu aşmıştır. Türkiye'de ortalama
çalışma süresi 52,9 saat olup en acımasızı madenlerde yaşanmakta, risk faktörü
dikkate alınmamaktadır. Sendikalaşma oranları 2000’li yıllarda yüzde 10 iken
2012 yılında yüzde 4.5 düşmüştür. Toplu sözleşme kapsamında işçi sayısı
maalesef yüzde 5’tir. Sendikal güvence özellikle özel sektörde yok edilmiştir.
Kıdem tazminatları konusunda güvence yoktur. Kamu emekçilerinin grev hakları
gasp edilirken, Sosyal Güvenlik Kurumu bütçenin kara deliği hâline gelmiştir.
TBMM Maden Raporu’nda belirtildiği
üzere 42 maden mühendisi, 11 jeoloji mühendisi ile saha denetimlerinin yetersiz
olduğu, önlem alınması gerektiği belirtilmiştir. 4857 sayılı İş Kanunu
uyarınca, iş güvenliği ve sağlığı konusunda yeterli önlemler alınmamıştır.
Bakanlık 13-18
Mart tarihleri arasında rutin dört günlük denetim yapmış, işletmede noksanlık
görmemiş, 2 bin 948 işçinin çalıştığı çok tehlikeli yerde; sadece tutuklanan
işletme müdürü ile görüştükleri ortaya çıkıyor, sadece elektrik incelemesinin
iki ay süreceğini ifade ediyor. Maden Mühendisleri Odası Soma ocakları için;
derine inildiğinde göçük, yanma ve grizu tehlikesinin arttığına dikkate çekerek
önlem alınmasını istemişlerdi.
Sığınma odalarının olmadığı, eski
kabloların olduğu, yanmaz kablo kullanılmadığı, eski gaz maskelerinin
kullanıldığı, sensörlerin yetersiz olduğu, uyarılara, ısınmaya rağmen
çalışmaların sürdürüldüğü, yangın söndürmede yetersizlik, vardiya değişimleri
aynı anda, eğitim yapılmadığı, tahlisiye ekiplerinin yetersiz olduğu, uyarı
sistemlerin çalışmadığı, ocağa inen işçi sayısının dahi tespit edilmediği acı
gerçekler olarak ortaya çıkmıştır.
48 bin işçinin maden sektöründe
çalıştığı dikkate alındığında, iş sağlığı ve iş güvenliği alanında kamusal
denetim yapmakta Bakanlığın ağır ihmali vardır. İşçi sendikalarını, sivil
toplumu dinlemeyen, Meclis raporunu göz ardı eden, gerekli yasaları çıkarmayan
siyasetin sorumlu olduğu görülmektedir.
Açıkladığımız nedenlerle, maden
faciasında sorumsuz davranan, adli ve idari soruşturmaları engelleyen, önlem
almayan Bakan birinci derecede sorumlu olduğu için, hakkında gensoru
görüşmelerinin açılmasını arz ve teklif ederiz.
BAŞKAN – Bilgilerinize sunulmuştur.
Gensorunun gündeme alınıp alınmayacağı
hususundaki görüşmenin gününü de kapsayan öneri daha sonra onayınıza
sunulacaktır. 
ENGİN ALTAY (Sinop) – Başkanım…
BAŞKAN – Buyurun Sayın Altay. 
ENGİN ALTAY (Sinop) – Sayın Başkanım,
kırk beş dakika önce burada ayağa kalktım, Okmeydanı’nda, Uğur Kurt’un,
muhtemelen polis tarafından vurulduğunu, bu konuda hassasiyetimiz olduğunu
söyledim. İçişleri Bakanının Meclise çağırılıp Genel Kurula bilgi vermesini
talep ettim. 
BAŞKAN – Evet. 
ENGİN ALTAY (Sinop) – Aradan kırk beş
dakika geçti, bu talebime makamınızdan bir cevap verilmedi.
BAŞKAN - Cevap vereceğim efendim ben. 
ENGİN ALTAY (Sinop) – O Bakanlar Kurulu
sıralarında oturan Sayın Bakanlardan da bir lütuf göremedik. 
BAŞKAN – Tamam. 
ENGİN ALTAY (Sinop) – Biz bu talebimize
Hükûmetten yanıt bekliyoruz. 
BAŞKAN – Tamam. 
Sizin talebinizin muhatabı Başkanlık
değil efendim. Hükûmet üyeleri yan sıralarda oturuyorlardı, muhatapları
buradadır, cevabını Hükûmetin üyeleri vereceklerdir. 
Teşekkür ediyorum.
ENGİN ALTAY (Sinop) – Ben de onu
söyledim. Sayın Başkan, biz sizden cevap istemiyoruz ki zaten
İDRİS BALUKEN (Bingöl) – Sayın Başkan…
BAŞKAN – Buyurun.
İDRİS BALUKEN (Bingöl) – Sayın Başkan,
bu konuda, Halkların Demokratik Partisi olarak bizim de aynı doğrultuda bir
talebimiz olmuştu.
Şu anda gelen bilgiler de çelişkili
yani oradaki gencin yaşamını yitirdiği veya yaşam mücadelesi verdiğine dair
çelişkili bilgiler de geliyor. Olayın nasıl olduğuna dair de… Gerçek mermiyle
ateş edildiğine dair çok güçlü iddialar var. Bunların açıklığa kavuşturulması
için Meclise, Genel Kurula bir an önce Hükûmet tarafından bilgilendirme
yapılması gerekiyor. Burada söz konusu olan bir gencin yaşam hakkının açıkça
sokak ortasında gasbıdır. Bu çok ciddi bir olaydır. Biz de bu talebimizi tekrar
yineliyoruz. 
BAŞKAN – Teşekkür ederim. 
Sayın Millî Savunma Bakanı ve Sayın
Enerji ve Tabii Kaynaklar Bakanı… 
MİLLÎ SAVUNMA BAKANI İSMET YILMAZ
(Sivas) - Bülent Arınç Bey gereken bilgiyi aldı, bilgi verecek. 
BAŞKAN – Teşekkür ediyorum. 
Adalet ve Kalkınma Partisi Grubunun İç
Tüzük’ün 19’uncu maddesine göre verilmiş bir önerisi vardır; okutup işleme
alacağım ve oylarınıza sunacağım. 
Okutuyorum: 
VII.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun çalışma saatleri
ile gündemdeki sıralamanın yeniden düzenlenmesine; bastırılarak dağıtılan
(11/32), (11/33) ve (11/34) esas numaralı Gensoru Önergelerinin, Genel Kurulun
22 Mayıs 2014 Perşembe günkü birleşiminde okutulmasına, gensoru önergelerinin
birleştirilerek bugünkü gündemin “Özel Gündemde Yer Alacak İşler” kısmına
alınmasına, Anayasa’nın 99’uncu maddesi gereğince gündeme alınıp alınmayacağı
hususundaki görüşmelerin bu birleşimde yapılmasına, görüşmelerde Hükûmet ve
siyasi parti grupları adına yapılacak konuşmaların otuzar dakika olmasına; 22
Mayıs 2014 Perşembe günkü birleşimde görüşmeleri yapılması kararlaştırılan 427
ve 454 sıra sayılı Meclis Araştırması Komisyonu Raporlarının görüşmelerinin 27
Mayıs 2014 Salı günkü birleşimde yapılmasına, bu birleşimde sözlü soruların
görüşülmemesine; Genel Kurulun 3, 10, 17 ve 24 Haziran 2014 Salı günkü
birleşimlerinde bir saat süreyle sözlü soruların görüşülmesini müteakip diğer
denetim konularının görüşülmeyerek gündemin “Kanun Tasarı ve Teklifleri ile
Komisyonlardan Gelen Diğer İşler” kısmında yer alan işlerin görüşülmesine; 4,
11, 18 ve 25 Haziran 2014 Çarşamba günkü birleşimlerinde sözlü soruların
görüşülmemesine; 381 ve 489 sıra sayılı Meclis Araştırması Komisyonu
Raporlarının 29 Mayıs 2014 Perşembe günkü gündemin “Özel Gündemde Yer Alacak
İşler” kısmının sırasıyla 1’inci ve 2’nci sıralarına alınarak görüşmelerinin 29
Mayıs 2014 Perşembe günkü birleşiminde yapılmasına ilişkin önerisi 
Türkiye Büyük
Millet Meclisi Başkanlığına
Danışma Kurulu 22/5/2014 Perşembe günü
(bugün) toplanamadığından, İç Tüzük’ün 19’uncu maddesi gereğince, grubumuzun
aşağıdaki önerisinin Genel Kurulun onayına sunulmasını arz ederim. 
 Mustafa
Elitaş
 
Kayseri 
 
AK PARTİ Grup Başkan Vekili 
Öneri: 
Gündemin "Kanun Tasarı ve
Teklifleri ile Komisyonlardan Gelen Diğer İşler" kısmında bulunan 89, 90
ve 554 sıra sayılı kanun tasarılarının bu kısmın sırasıyla 3, 4 ve 5’inci
sıralarına alınması ve diğer işlerin sırasının buna göre teselsül ettirilmesi,
Bastırılarak dağıtılan (11/32),
(11/33) ve (11/34) esas numaralı gensoru önergelerinin, Genel Kurulun 22 Mayıs
2014 Perşembe günkü (bugün) birleşiminde okutulması, gensoru önergelerinin
birleştirilerek bugünkü gündemin "Özel Gündemde Yer Alacak İşler"
kısmına alınması, Anayasa’nın 99'uncu maddesi gereğince gündeme alınıp
alınmayacağı hususundaki görüşmelerinin bu birleşimde yapılması, görüşmelerde
Hükümet ve siyasi parti grupları adına yapılacak konuşmaların otuzar dakika (bu
süre birden fazla konuşmacı tarafından kullanılabilir) olması, Genel Kurulun
gensoru önergelerinin görüşmelerinin tamamlanmasına kadar çalışmalarını
sürdürmesi;
20 Mayıs 2014
tarihli Danışma Kurulu önerisiyle, gündemin "Özel Gündemde Yer Alacak
İşler" kısmının 1'inci ve 2'nci sıralarına alınan ve 22 Mayıs 2014
Perşembe günkü birleşimde görüşmeleri yapılması kararlaştırılan 427 ve 454 sıra
sayılı Meclis araştırması komisyonu raporlarının görüşmelerinin 27 Mayıs 2014
Salı günkü birleşimde yapılması, bu birleşimde sözlü soruların görüşülmemesi ve
Genel Kurulun Meclis araştırması komisyonu raporlarının görüşmelerinin
tamamlanmasına kadar çalışmalarını sürdürmesi
Genel Kurulun;
3, 10, 17 ve 24 Haziran 2014 Salı günkü
birleşimlerinde bir saat sözlü soruların görüşülmesini müteakip diğer denetim
konularının görüşülmeyerek gündemin "Kanun Tasarı ve Teklifleri ile
Komisyonlardan Gelen Diğer İşler" kısmında yer alan işlerin görüşülmesi,
4,  11, 18 ve 25 Haziran 2014 Çarşamba
günkü birleşimlerinde sözlü soruların görüşülmemesi,
3,  10, 17 ve 24 Haziran 2014 Salı
günkü birleşimlerinde 15:00-21:00 saatleri arasında,
4,  5, 11, 12, 18, 19, 25 ve 26 Haziran
2014 Çarşamba ve Perşembe günkü birleşimlerinde 14:00-21:00 saatleri arasında,
28 Mayıs 2014 Çarşamba günkü
birleşiminde gündemin "Kanun Tasarı ve Teklifleri ile Komisyonlardan Gelen
Diğer İşler" kısmında bulunan 104 sıra sayılı Kanun Tasarısı’na kadar olan
işlerin görüşmelerinin tamamlanasına kadar çalışmalarını sürdürmesi,
381 ve 489 sıra sayılı Meclis
araştırması komisyonu raporlarının 29 Mayıs 2014 Perşembe günkü gündemin
"Özel Gündemde Yer Alacak İşler" kısmının sırasıyla 1'inci ve 2'nci
sıralarına alınarak görüşmelerinin 29 Mayıs 2014 Perşembe günkü birleşiminde
yapılması ve bu görüşmelerin tamamlanmasına kadar çalışmalarını sürdürmesi
önerilmiştir.
BAŞKAN - Oylarınıza sunuyorum: Kabul
edenler... Kabul etmeyenler... Kabul edilmiştir.
Alınan karar gereğince, gündemin “Özel
Gündemde Yer Alacak İşler” kısmına geçiyoruz.
Bu kısmın 1’inci
sırasında yer alan, Cumhuriyet Halk Partisi Grubu adına Grup Başkanvekilleri
İstanbul Milletvekili Mehmet Akif Hamzaçebi ve Sinop Milletvekili Engin
Altay'ın; ruhsatı Türkiye Kömür İşletmeleri Kurumuna ait olan ve Soma Kömür
İşletmeleri A.Ş. tarafından işletilmekte olan Manisa İli Soma İlçesi Eynez Yeraltı
Kömür Ocağında meydana gelen kaza ile ilgili olarak kontrol ve denetim
görevlerini yerine getirmeyerek yaşam hakkının ihlal edildiği bir çalışma
ortamının oluşmasına zemin hazırladıkları ve maden emekçilerinin ölümlerine yol
açtıkları iddiasıyla Enerji ve Tabii Kaynaklar Bakanı Taner Yıldız ile Çalışma
ve Sosyal Güvenlik Bakanı Faruk Çelik hakkında bir gensoru açılmasına ilişkin
(11/32) esas numaralı;
2’nci sırada yer
alan, Şırnak Milletvekili Hasip Kaplan ve 28 Milletvekilinin; Manisa İli Soma
İlçesinde yaşanan maden faciası ile ilgili olarak ruhsat, önleme, denetim ve
kurtarma çalışmalarında sorumsuz davrandığı, adli ve idari soruşturmaları
engellediği, sorumluları koruyan ve kollayan politikalar yürüttüğü ve gerekli
önlemleri almadığı iddiasıyla Enerji ve Tabii Kaynaklar Bakanı Taner Yıldız
hakkında bir gensoru açılmasına ilişkin (11/33) esas numaralı;
3’üncü sırada
yer alan, Şırnak Milletvekili Hasip Kaplan ve 28 Milletvekilinin; Manisa İli
Soma İlçesinde yaşanan maden faciası ile ilgili olarak önleme ve denetim
çalışmalarında sorumsuz davrandığı, adli ve idari soruşturmaları engellediği,
sorumluları koruyan ve kollayan politikalar yürüttüğü ve işçi sağlığı ve iş
güvenliği konusunda gerekli önlemleri almadığı iddiasıyla Çalışma ve Sosyal
Güvenlik Bakanı Faruk Çelik hakkında bir gensoru açılmasına ilişkin (11/34)
esas numaralı; gensoru önergelerinin gündeme alınıp alınmayacağı hususundaki
görüşmelere başlıyoruz.
Konuları aynı
olan bu önergelerin birleştirilerek görüşülmesi bugünkü birleşimde kabul
edilmişti.
VIII.- GENSORU
A) Ön Görüşmeler
1.- Cumhuriyet Halk Partisi Grubu adına Grup Başkan
Vekilleri İstanbul Milletvekili Mehmet Akif Hamzaçebi ve Sinop Milletvekili
Engin Altay’ın, ruhsatı Türkiye Kömür İşletmeleri Kurumuna ait olan ve Soma
Kömür İşletmeleri AŞ tarafından işletilmekte olan Manisa ili Soma ilçesi Eynez
Yer Altı Kömür Ocağında meydana gelen kaza ile ilgili olarak kontrol ve denetim
görevlerini yerine getirmeyerek yaşam hakkının ihlal edildiği bir çalışma
ortamının oluşmasına zemin hazırladıkları ve maden emekçilerinin ölümlerine yol
açtıkları iddiasıyla Enerji ve Tabii Kaynaklar Bakanı Taner Yıldız ile Çalışma
ve Sosyal Güvenlik Bakanı Faruk Çelik hakkında gensoru açılmasına ilişkin
önergesi (11/32)
2.- Şırnak Milletvekili Hasip Kaplan ve 28 milletvekilinin,
Manisa ili Soma ilçesinde yaşanan maden faciası ile ilgili olarak ruhsat,
önleme, denetim ve kurtarma çalışmalarında sorumsuz davrandığı, adli ve idari
soruşturmaları engellediği, sorumluları koruyan ve kollayan politikalar
yürüttüğü ve gerekli önlemleri almadığı iddiasıyla Enerji ve Tabii Kaynaklar
Bakanı Taner Yıldız hakkında gensoru açılmasına ilişkin önergesi (11/33)
3.- Şırnak Milletvekili Hasip Kaplan ve 28
milletvekilinin, Manisa ili Soma ilçesinde yaşanan maden faciası ile ilgili
olarak önleme ve denetim çalışmalarında sorumsuz davrandığı, adli ve idari
soruşturmaları engellediği, sorumluları koruyan ve kollayan politikalar
yürüttüğü ve işçi sağlığı ve iş güvenliği konusunda gerekli önlemleri almadığı
iddiasıyla Çalışma ve Sosyal Güvenlik Bakanı Faruk Çelik hakkında gensoru
açılmasına ilişkin önergesi (11/34)
BAŞKAN –
Hükûmet? Yerinde.
Önergeler daha önce bastırılıp
dağıtıldığı ve bugünkü birleşimde okunduğu için tekrar okutmuyorum.
Sayın milletvekilleri, Anayasa’nın
99’uncu maddesine göre bu görüşmede, önerge sahiplerinden bir üyeye, siyasi
parti grupları adına birer milletvekiline ve Bakanlar Kurulu adına Başbakan
veya bir bakana söz verilecektir.
Konuşma süreleri önerge sahipleri için
onar dakika, alınan karar gereğince, gruplar ve hükûmet için otuzar dakikadır.
Gruplar ve hükûmet için bu süre birden fazla konuşmacı tarafından
kullanılabilecektir.
Şimdi, söz alan sayın üyelerin
isimlerini okuyorum:
Önerge sahipleri: Abdullah Levent
Tüzel, İstanbul Milletvekili; Ali Rıza Öztürk, Mersin Milletvekili; Erol Dora,
Mardin Milletvekili.
Gruplar adına: Cumhuriyet Halk Partisi
Grubu adına: Hasan Ören, Manisa Milletvekili; Sakine Öz, Manisa Milletvekili;
Özgür Özel, Manisa Milletvekili.
Halkların Demokratik Partisi Grubu
adına: Ayla Akat Ata, Batman Milletvekili.
Milliyetçi Hareket Partisi Grubu adına:
Alim Işık, Kütahya Milletvekili; Necati Özensoy, Bursa Milletvekili.
Adalet ve Kalkınma Partisi Grubu adına:
Ali Rıza Alaboyun, Aksaray Milletvekili; Hüseyin Tanrıverdi, Manisa
Milletvekili.
Hükûmet adına: Çalışma ve Sosyal
Güvenlik Bakanı Faruk Çelik, Enerji ve Tabii Kaynaklar Bakanı Taner Yıldız.
Şimdi, ilk söz, önerge sahibi olarak
Abdullah Levent Tüzel, İstanbul Milletvekili.
Süreniz on dakikadır. 
Buyurun. (HDP sıralarından alkışlar)
ABDULLAH LEVENT TÜZEL (İstanbul) –
Sayın Başkan, değerli milletvekilleri; hepinizi saygıyla sevgiyle selamlıyorum.
Son iki gündür, Soma’da Eynez
bölgesindeki maden sahasında yaşanan faciayı -yani biz buna iş cinayeti, işçi
katliamı diyoruz- bunun üzerine Enerji ve Çalışma Bakanlarının
sorumluluklarını, bir bütün olarak Hükûmetin sorumluluğunu konuşuyoruz,
tartışıyoruz. Derinlikli bir araştırma yapılması için Meclis araştırması
komisyonu kuruldu. Özellikle sayın bakanların yaşanan bu faciadaki siyasi
sorumlulukları icabı, şimdi, haklarındaki bir gensoru önergesini görüşüyoruz. 
Başından beri söylediğimiz gibi, bu
maden sahalarının işletilmesindeki, TKİ’nin denetiminde Enerji Bakanlığına
bağlı bu maden sahalarının işletilmesindeki sorumluluğun hem Enerji Bakanlığına
hem de işçilerin çalışma düzeni açısından, bu sahaların denetlenmesi açısından
Çalışma Bakanlığına bağlı olduğu açık. 
Sayın Çalışma Bakanı burada yapılan
görüşmelerde, periyodik olarak bu sahaların yılda 2 kez denetlendiğini, en son
mart ayında bu denetimin yapıldığını, herhangi bir eksiklik saptanmadığını
dile getirdi. Olayın oluşundan itibaren, sahayı işleten işveren, onun sorumlu
müdürleri “Nasıl olduğunu biz de anlayamadık.” tarzında bilgi verdi. Aynı
zamanda Enerji Bakanı da maden içerisinde kalan işçilerin sayıları konusunda
başlangıçtan itibaren bir türlü doğru açıklama yapamadı. Bunu hangi kaygılarla,
bilgi eksikliğinden mi yoksa bir infial doğmasın diye mi yaptı bilemiyoruz, onu
kendisinden duyacağız. Ama şu ki: Ortaya çıkan gözlemler, bu konudan anlayan
bilim insanlarının, maden mühendislerinin yaptıkları açıklamalar, daha
öncesinde açılan ocağın yeterli denetiminin yapılmaması ve kömürün içten içe
kızışarak bir yangına sebebiyet vermesi ve bu yangın neticesinde işçilerin
kahredici bir şeklide ölümü.
Bu karbonmonoksit sızıntısını tespit
etmek mümkün değil mi? Elbette mümkün. Belli aralıklarla konulabilecek
sensörler, bu sensör ölçümlerinin sistemli bir şekilde izlenmesi elbette bu
“Geliyorum.” diyen faciayı çok önceden haberdar edebilirdi ve önlemler, tedbirler
alınabilirdi. İşte bu nedenle, şimdi yapılan adli soruşturmada alelade bir
trafik kazasında olduğu gibi taksirli kusurla insan ölümüne sebebiyet vermekten
değil, olası kast yani önlenebilir, gerekli tedbirler alınırsa önüne
geçilebilir bir nedenden ötürü ölüme sebebiyet vermekten dolayı bir cezai
takibat yapılması gerekir.
Ayrıca, şimdiye kadar olmuş maden
kazalarında yani daha öncesinde Zonguldak Karadon’da, Kozlu’da, Bursa
Karacabey’de, bütün buralardaki kazalarda hem taşeron sisteminin aynı şekilde
yürütüldüğünü ama hem de yargılamaların bir şekilde üzerinin kapandığını,
temize çıkarıldığını, benzer bir sürecin yaşandığını da gözlemekteyiz ama bu
sefer yara gerçekten derin, bu sefer bu soruna gerçekten ciddi bir neşter atmak
gerekir ve bu sefer ciddi tedbirler almak gerekir. İşte o nedenle halka dönük
sorumluluk, madencilere dönük sorumluluk açısından ve soruşturmanın selameti
açısından sayın bakanlardan beklenen tutum, aslında belki de böyle bir
sorgulamaya ve görüşmeye gerek kalmadan istifa mekanizmasının işletilmesi. Ama
ne yazık ki daha öncesinde görmediğimiz gibi yine bunu görmek mümkün olmuyor.
“Çalışma Bakanlığının periyodik
denetimleri” dendi ama oradaki eksiklikler bir bir sıralandı. Gaz maskeleri
işçilerin yirmi dakika, kırk beş dakika nefes alabilecekleri bir yeterlilikte
bile değil, uluslararası standartta, başka ülkelerdeki örnekleriyle örtüşebilir
değil. Aynı şekilde, daha on günlük işçilerin madene sokulduğu haberleri,
bilgileri gelmekte oysaki kırk saatlik bir eğitim ihtiyacı karşısında bize
“Celal Bayar Üniversitesinden sertifika almıştır.” denilmektedir. Bunların
yetersizlikleri çok açık bir şekilde ortada, sıyrılmaya çalışılıyor. 
Çalışma Bakanlığı iş müfettişlerinin
oraya gelmesi öncesinde birtakım tedbirlerin alındığı, beş gün boyunca bu iş
müfettişlerinin âdeta kuzu çevirmeyle teşrif edildikleri, ağırlandıkları ama ne
yazık ki o vahşi koşullarda çalışan işçilerin farelerin kemirdiği azıklarla
günlük iaşelerini temin ettikleri de acı bir gerçek olarak karşımızda. 
İş Sağlığı, Güvenliği Yasası
çıkartmakla övünülüyor, 2010 tarihli, yine madenlerdeki kazaları araştırma
raporundan sonra. Ama bu raporda işaret edilen bir şey daha vardı: Maden
sahalarının olduğu bölgelerdeki hastanelerde mutlaka yanık odalarının açılması.
Soma Devlet Hastanesini gördük, yanık odası bir kenara en iptidai koşullar;
Soma madeninin girişinden itibaren bütün o sahanın da ilkel, 1800’lü yılları
aratmayan iptidai koşulları olduğunu da bizzat gözlerimizle gördük. Örnek bir
tesis falan yok ortada ve ne yazık ki bütün maden işletmelerinin,
Zonguldak’taki TKİ’nin işlettiği kamu işletmeleri de dâhil hepsinin de masaya
yatırılması gerekir.
Değerli milletvekilleri, çok çarpıcı
bir şey var aslında burada: Hani “Kaderdir, takdiriilahîdir. Fıtratında vardır,
işin doğasında vardır, normaldir.” diye siyasilerden, bu sorumluluğu
taşıyanlardan duyduğumuz çokça sözler var ya, bunlardan bir tanesi çok daha
ilginç: Çalışma Bakanlığı Sosyal Güvenlik Kurumu İş Sağlığı ve Güvenliği Genel
Müdürü Kasım Özer isimli bir kişi yani bürokrat, bu işleri yürütmesi gereken
bir görevli gazeteye verdiği demeçte: “Denetçide Allah korkusu olacak.” yani o
denetim görevini yerine getirirken hiçbir kayırma, hiçbir, böyle, kötü bir
imtiyaz ilişkisine girmeyecek anlamında, oradaki çalışan işçileri düşünecek
anlamında bunu söylüyor. Yani, bu ölen, canlarını veren 301 maden işçisini
koruyacak olan neymiş? Buradan öğreniyoruz ki müfettişteki Allah korkusu. Ama
bu Allah korkusunun ya olmadığını ya da bir işe yaramadığını ne yazık ki acı
bir şekilde gördük.
Peki, diğer ülkelerde, Çin’den
Amerika’ya maden çıkartılan ülkelerde ne şeklide üretim yapıldığını görüyoruz
ve oradaki işçi ölümlerinin neredeyse sıfır düzeyde olduğunu biliyoruz. Yani
oradaki Tanrı sevgisi, oradaki çalışan işçilerdeki, denetçilerdeki Tanrı
sevgisi bizim insanlarımızdan daha mı fazla? Bunu ister istemez sormak
gerekiyor. Bilim, teknoloji, tedbirler, insan emeğinin hak görmesi, değer
görmesi, bunları esas almak mümkünken ama ne yazık ki burada söylediğimiz gibi,
insanları inançlarıyla susturmak, boyun eğdirmek isteniyor ve ondan sonra da
bütün bu üzüntülerin, bütün bu ağır tahribatın üzeri şehitlikle kapatılmak
isteniyor. Ha bire duyuyoruz ki bakanlardan yapılan açıklama: “Ölenlerin
yaralarını saracağız, yetimlerine sahip çıkacağız, kredi borçlarını
erteleyeceğiz, burslar vereceğiz, tazminat ödeyeceğiz.” Yani bütün bu
tersanelerde, başkaca inşaat alanlarında işçi ölümlerinde yapılan, davadan
vazgeçirme, bu işin arkasını takip etmeme, siyaseten hesap sormama bu şekilde
bir kez daha dayatılıyor. 
Bakanlara, Hükûmete sormak gerekiyor:
Siz bu insanların seçim zamanında oylarını isterken, can güvenliği
sağlamadığınız bu işçilerin nasıl geleceğini güvenceye alacaksınız? 50 bin işçi
bu maden sahalarında çalışıyor, aynı tehlikeyle onlar da karşı karşıya. O
nedenle, siyaseten sorgulanması gerekiyor ve işçilerin acil taleplerinin
karşılanması gerekiyor. öyle bir parmak bal çalarak, tazminat ödeyerek,
şehitlik gibi bir rütbe, paye biçerek bu işlerin üzerini kapatmak mümkün
olmayacak. Bunu sadece Somalı madencilerin yarasını sarmak için değil, başkaca
iş kollarındaki aynı şekilde milyonlarca işçi emekçinin karşı karşıya kaldığı
durumun önüne geçmek için… Bakın, Yatağan Termik Santralinin işçileri günlerdir
Ankara’nın…
(Mikrofon otomatik cihaz tarafından
kapatıldı)
ABDULLAH LEVENT TÜZEL (Devamla) –
…merkezinde Özelleştirme İdaresi Başkanlığının karşısında direniyor. Bunu
görmesi gerekiyor bakanların, bakanlıkların. Hâlâ bu ekonomiyi sürdüreceğim
diye ısrar etmemeleri gerekiyor. Taşeron çalışmasının açıkça yasaklanması
hepimizin ortak talebi olması lazım. 
Bakanları bu
tutumlarından dolayı bir kez daha göreve ve sorumlu davranmaya davet ediyorum.
Teşekkür ederim.
(HDP ve CHP sıralarından alkışlar)
BAŞKAN –
Teşekkür ediyorum.
Önerge sahibi
olarak ikinci sözü isteyen Ali Rıza Öztürk, Mersin Milletvekili. (CHP
sıralarından alkışlar)
ALİ RIZA ÖZTÜRK
(Mersin) – Sayın Başkan, değerli milletvekilleri; Anayasa’nın ve yasalarımızın
yüklediği görevleri yerine getirmeyen, başka bir deyişle, hukuki deyimiyle
olumlu edim yükümlülüğünü yerine getirmeyen Enerji ve Tabii Kaynaklar Bakanı
Sayın Taner Yıldız ve Çalışma Bakanı Sayın Faruk Çelik hakkında verdiğimiz
gensoru üzerine söz aldım. Hepinizi saygıyla selamlıyorum.
Değerli
milletvekilleri, bu Soma’daki maden kazasında ölen 301 canın içerisinde benim
okul arkadaşım maden mühendisi Cihat Karadağ’ın oğlu Koray Karadağ da vardı.
Hepsine yeniden Allah’tan rahmet diliyorum.
Değerli
milletvekilleri, bu konuşmayı, bir kere, bir vatandaş olarak yapıyorum. 
İki: İstanbul
Teknik Üniversitesi Maden Fakültesi mezunu, on iki yıl yer altında maden
mühendisliği yapmış bir maden mühendisi olarak yapıyorum.
Üçüncüsü: İş
hukuku ve iş kazaları davalarında avukatlık yapmış bir hukukçu olarak
yapıyorum.
Her şeyden önce,
bu “İş kazası” denilen cinayet önlenebilir miydi? Bu açıdan olaylara
bakılmasını gerektiğini söylüyorum. Bir de kendi duygumu söylemek istiyorum.
Her kazadan sonra Başbakanın, bakanın, valinin, kaymakamın, medyanın,
siyasilerin kaza yerine üşüşmesinin de çok uygun olmadığını hep düşünmüşümdür.
Yani, siz gitmeniz gerektiği zaman oralara gitmeyeceksiniz, orada insanlar
katledildikten sonra hep oraya üşüşecekseniz.
Değerli milletvekilleri, şimdi, Çalışma
Bakanı ile Sayın Enerji Bakanımız sorumluluk kimdedir diye birbirlerine düşmüşler; bizim
sorumluluğumuz nedir, kimin sorumluğu nedir diye. 
Şimdi, Sayın Faruk Çelik diyor ki: “Sorumluluk Enerji
Bakanlığındadır, bizim sadece denetim sorumluluğumuz vardır.” Doğrudur. Öbür
yandan Enerji Bakanı da diyor ki: “Doğal afet dışında yaşanan kazada sadece
işletmelerin değil Enerji Bakanlığının da, Çalışma Bakanlığının da, konuyla
ilgili görev yapan kurumların da sorumluluğu vardır.” Bu da doğru. Zaten
Çalışma Bakanıyla ilgili verdiğimiz gensorunun hukuki odağında, onun eylemi
olan denetleme ve kontrol etme görevini yerine getirmediği nedeniyle veriyoruz.
Enerji Bakanı hakkındaki verdiğimiz gensoruda, Sayın Bakanın kendisinin burada
söylediği, ilgili yasalarda ve Anayasa’da verilen görevleri yerine getirmediği
için söylüyoruz. 
Gensorumuzun metninde hangi yasaları ihlal ettikleri çok
açık bir şekilde var ama ben burada bu kazanın oluşuyla ilgili kendi
gözlemlerimi anlatmaktan ziyade, orta zekâlı, madencilik fakültesine girip
çıkmış bir adamın dahi bu kazayı önceden öngörebileceğini bilmesi gerektiğini
düşünüyorum.
Şimdi, arkadaşlar, burada adam yazmış, İstanbul Üniversitesi
yazmış, bakın: “Kömür İşletmeleri tehlikeyi biliyordu.” diyor. “Kömür
İşletmeleri tehlikeyi biliyordu.” diyor Sayın Bakan. Bu kazanın olacağını siz
de biliyordunuz, bu kazanın olacağını TKİ Genel Müdürü de biliyordu. Bu kazanın
olacağını, sizin daha 2 Mayıs günü TKİ’nin Yönetim Kuruluna atadığınız Teftiş
Kurulu Başkanınız da biliyordu. Bu bir kaza değildir. Kaza, önceden
öngörülemeyen, dolayısıyla gerçekleşmemesi için önlemleri alma imkânı olmayan
bir riskin gerçekleşmesidir. Önceden öngörülebilecek, orta vasat bir zekâyla
önceden öngörülebilecek ve gerçekleşmemesi için önlem alınacak bir olayın
gerçekleşmiş olması kaza değil cinayettir. 
Şimdi “Bizim sorumluluklarımız varsa
istifa edelim.” diyorlar. Sayın Bakan, elinizi yüreğinize koyun, her iki Bakana
söylüyorum -birisi zaten gelmedi- içinizdeki Allah duygusuna seslenerek
söylüyorum: Siz bu olayda “Evet, benim sorumluluğum yoktur.” diyebiliyor
musunuz? Siz de mühendissiniz. Önce kazayla ilgili “trafo patlaması” dediler,
arkasından başka bir şey söylediler. Ocağa daha inmeden arkadaşlar, böyle bir
kazanın trafo patlamasından olmayacağını açık, net olarak söyledim. “Tweet”
attım “Bu karbonmonoksit zehirlenmesi olabilir, metan gazı zehirlenmesi
olabilir.” dedim. 
Bu ocak, buralar TKİ tarafından bu
adamdan önce Ciner Grubu’na devredilmiş ve orada A panosunda yapılan üretim
sonucunda zaten yanma varmış, gaz birikmiş, orayı betonla kapatmışlar,
gitmişler. Yani, Ciner Grubu bu olayı bildiği için, kurtulamadığı için burayı
devretmiş Alp Gürkan’a. Burada ister karbonmonoksit zehirlenmesi olsun isterse
metan gazı zehirlenmesi olsun bu olay önlenebilirdi arkadaşlar. Neden
önlenebilirdi? Metan gazı için sensörler var, bir de aynada monitörle ölçüm
yapmak lazım. Otomatik sensörlerin dışında, manuel sensörlerle de ölçüm
yapılır; bu karbonmonoksit, ortamdaki karbonmonoksit miktarı bu sensörlerle
belirlenebilir ve yine metan gazı belirlenebilir -onun sensörü ayrıdır- oksijen
miktarı belirlenebilir ama burada sensörlerin çıktılarını bilmiyoruz. Bir laf
diyor ki: “Efendim, burada 30 ppm’lik karbonmonoksit sürekli bir durum arz
etti.” Eğer 30 ppm karbonmonoksit o ocaklarda, ortamda süreklilik arz etmişse
arkadaşlar, bu toplu cinayettir. Çünkü, 30 ppm karbonmonoksidin ortamda olması
demek, ben gizli yanmadan alevli yanmaya geçiyorum demektir. Hani deniliyor ya
“Gizli yanma, kızışma yanma neticesinde buralarda bu olay oldu.” Bu, budur.
Öbür yandan, eğer 30 ppm değilse birden 50 ppm’den 400-500 ppm’lere nasıl
çıkmıştır? Bu, aniden olan bir olay değildir arkadaşlar çünkü karbonmonoksit
zehirlenmesi aniden açığa çıkmaz. Bu saatlerce, günlerce, haftalarca bir
birikimin sonucudur ve bunların üstü örtülüyor. 
Şimdi, burada
Hükûmetin tutumu da ilginç, yandaş medyanınki de ilginç. İlk günleri “Efendim,
bu ocak denetlendi, çok güzel denetlendi.” Ee… “Ocakta suç yok, suç ölen
işçilerde(!)” O ocaklar denetlenmiş ya(!) Şimdi o denetlemenin de nasıl
olduğunu göstereyim ben size. Çalışma Bakanlığı müfettişleri… Ben bilirim bu
denetlemelerin nasıl olduğunu. On iki yıl ben çalıştım bu ocaklarda Sayın
Bakan. On iki yıl çalıştım yer altında. Benim iş yerimde bir tek kaza olmadı,
ölümlü kaza çünkü biz üretim yaparken… Onu da özel sektör çalıştırıyordu.
“Buradan altın çıkmıyor…” “Altın çıksa bile insandan daha değerli değildir. Sen
mühendis olarak burada her türlü tedbirleri alacaksın.” denilmiştir. Ama,
burada bakın, tespite bakın Çalışma Bakanlığının, deniliyor ki: “İş yerine
gelindi.” İşte şu şu numarayla işlem görüyormuş. Ya, bunun bana ne faydası var?
Öbür taraftan, “İş yerinde bir eksiklik görülmedi.” deniliyor. Nereleri
gezilmiş?
Şimdi, burada
örnek gösterilen işletmeye bakın. Örnek gösteriyorlarmış. Eğer bu işletmeyi
Türkiye’de örnek gösteren bir tane üniversite varsa o üniversitenin hemen
kapatılması lazım ve açığa çıkıp söylesinler. “Efendim, burası temiz.” İyi,
güzel; örnek gösteriyorlar. Sonra, yandaş medya da dönmeye başladı. “Bu Alp
Gürkan’ı kim koruyor ya? Bilmem, işte bunun damadı siyonist, Hükûmeti
temizlemeye çalışıyor.”
Arkadaşlar, bu
olayın sorumlularını söylüyorum:
Bir: Hükûmet,
devlet. Devleti Hükûmet yönetiyor ve Enerji Bakanı, Çalışma Bakanı; derhâl
istifa etmeliler, derhâl.
İki: Oradaki
taşeron, o Alp Gürkan, o adam. Onu gözaltına alacağınıza -yani çok güzel mücadele
ediyorsunuz- bakın, kimi gözaltına almışsınız. Bakın, işte, Alp Gürkan bu
arkadaşlar, 13 yaşındaki çocuk! Alp Gürkan’ı gözaltına alamıyorsunuz, bu çocuğu
gözaltına alıyorsunuz. 
Soma’ya 400 sağlıkçı göndermişsiniz,
1.200 polis göndermişsiniz, Çevik Kuvvetten. O gün ben Soma’daydım, dediler ki:
“Allah’a şükür, bu iktidar bizi TOMA’yla da tanıştırdı. Başbakan bir yandan
yumruk attı, özel kalemdeki müşavir de tekme tokat sokak kavgasına girdi. İki
tane facia yaşandı: Bir, 301 kişinin ölümü, bir de Recep Tayyip Erdoğan faciası
yaşandı orada. Acılı insanlar market köşelerinde tekme tokat kovalanmaya
başlandı. 
(Mikrofon otomatik cihaz tarafından
kapatıldı) 
ALİ RIZA ÖZTÜRK (Devamla) – Şimdi,
değerli arkadaşlarım, bunlarla ilgili çok söylenecek şey var. Ancak, Başbakana
da bir sözüm var. Başbakan Victoria Dönemi’nin İngiltere’sinden rakamlar
vereceğine -hangi mühendis vermişse onu yanlış vermiş- bugünün İngiltere’sinden
rakamlara açıp baksın. Eğer 1850 Victoria Dönemi’nde o rakamlara bakıyorsa ona
ben Emile Zola’nın Germinal adlı romanını okumayı tavsiye ediyorum. Fransa
kırsalında yer altı maden ocaklarında işçilerin nasıl isyana koştuklarını
okumasını öneriyorum.
Hepinize saygılar sunuyorum. (CHP
sıralarından alkışlar)
BAŞKAN – Teşekkür ediyorum.
Önerge sahibi olarak üçüncü konuşmacı
Erol Dora, Mardin Milletvekili.
Buyurun Sayın Dora. (HDP sıralarından
alkışlar)
EROL DORA (Mardin) – Sayın Başkan,
değerli milletvekilleri; Enerji ve Tabii Kaynaklar Bakanı Sayın Taner Yıldız
ile Çalışma ve Sosyal Güvenlik Bakanı Sayın Faruk Çelik hakkında verilen
gensoru önergemiz hakkında Halkların Demokratik Partisi Grubu adına söz almış
bulunuyorum. Genel Kurulu saygıyla selamlıyorum.
Soma’da yaşanan katliamın bedelinin
ağır bir yüzleşme vesilesi olduğu açıktır. Sınırsız kazanma hırsıyla göz göre
göre yüzlerce insanın hayatının hiçe sayılması, siyasal iktidar ve yönetim
pratiğini bir kez daha teşhir etmiştir. Soma kömür madeninde meydana gelen
madenci işçi kıyımını elbette basit bir iş kazası gibi görmek ve yaşanan durumu
iş kazası kavramı üzerinden okumak, ayrıca, yaşamını yitiren işçilerimizin
yakınlarına tazminat ve rehabilitasyon hizmetleri gibi gelecek zaman dilimine
atıfta bulunan iyileştirme çabalarından bahsetmekle yetinmek, en hafif
ifadeyle, madenlerde süregiden köle işçi koşullarının devam ettirilmesi
anlamına gelmektedir. 
Ayrıca, Soma’da gerçekleşen işçi
kıyımının Sayın Başbakan tarafından günümüzden bir asır önce farklı ülkelerde
gerçekleşmiş benzer olaylarla karşılaştırılarak kamuoyuna sunulması aslında
ülkemizdeki maden işçilerinin yüz-yüz elli yıl önceki köle mantığıyla
çalıştırıldıklarının da bir itirafıdır.
Değerli milletvekilleri, Soma’da
meydana gelen madenci işçi kıyımını özelleştirme, iş güvenliği, kötü
koşullardaki işlere mecbur bırakılmış insanlar, sermaye-devlet çıkar
ortaklıkları, algı yönetimi operasyonları, medya baskısı, sömürü sistemleri
gibi kavram ve olgularla birlikte düşünmek bilimsel bir zorunluluktur. Soma’da
yaşanan madenci işçi kıyımından sonra ortaya çıkan bilgilerden anlaşılmaktadır
ki burada olup biten sadece iş ve işçi güvenliği tedbirlerinin alınmamış olması
sonucu yaşanmış bir facia değildir. Açığa çıkmıştır ki Soma Anonim Şirketi
bizzat Hükûmet ve ilgili bakanlıklar tarafından organize edilip ülkenin en çok
kömür çıkaran özel şirketi hâline getirilmiş ve ülkenin en önemli iki maden
havzası olan Soma ve Merzifon’da önemli ocaklar bu şirketin işletimine
verilmiştir. Hükûmet, söz konusu şirketlerle geliştirdiği ilişkinin kamuoyuna
yansımaması için facia yaşandıktan hemen sonra tüm hazırlıklarını bir algı
operasyonu kurgulamak ve yönetmek üzerine yapmıştır. Öyle ki şirket
yöneticilerinin ancak dördüncü gün basın karşısına çıkabilmelerinin başka bir
izahı mümkün değildir. Aynı biçimde, mülki amirler, belediye başkanları,
vesairin, kurtarma çalışmaları sonuçlanana kadar basına yansıyan bir
açıklamaları olmamıştır. 
Sayın Başkan, değerli milletvekilleri;
Türkiye’de sadece kömür sektöründe son yirmi üç yıllık dönemde iş kazaları ve
meslek hastalığı nedeniyle 3 binin üzerinde yurttaşımız hayatını kaybederken
sürekli iş göremez hâle gelenlerin sayısı ise 14 bini bulmuştur. 
Değerli milletvekilleri, Türkiye’de
maden ocaklarında meydana gelen patlamalar ve yangınların nedenleri
araştırıldığında üretim yönetiminin gereklerinin tam olarak yerine getirilmemesi,
üretim plan ve projesinin bulunmaması ve havalandırma konusundaki eksiklikler
ilk sıralarda yer almaktadır. Kazaların başlıca nedenlerinin altyapı ve
teknolojiyle ilgili önlenebilir sorunlardan kaynaklanması denetim ve
yatırımların caydırıcı olmadığını ortaya koymaktadır. Çalışma ve Sosyal
Güvenlik Bakanı Sayın Faruk Çelik de dünkü Genel Kurul konuşmasında Türkiye’de
160 maden ocağında kömür çıkarıldığını, teftişler sonucu 2011 yılında 53,
2012’de 58, 2013 yılında 54 ve 2014 yılında ise 7 maden iş yerinin
kapatıldığını anlattı. Bu madende ikinci çıkış yolunun, nefesliğin, mekanik
havalandırmanın, yedek enerji kaynağının, tehlikeli gazları izleyen sensörün,
yedek havalandırma sisteminin bulunmaması, kullanılan ekipmanın standartlara
uygun olmaması gibi sebeplerin bir madenin kapatılmasını gerektirdiğini
aktardı. Sayın Faruk Çelik’in ifadelerine göre, üç yılda toplam 172 maden,
kapatma cezası alacak düzeyde iş güvenliğinden yoksundur. 
Sayın Bakana ait bu ifadeler de açıkça
ortaya koymaktadır ki Bakanlık sadece kapatma cezası vermekte ancak madenlerin
iş güvenliği standartlarının yükseltilmesi noktasındaki sorumluluğunu yerine
getirmemektedir. Bir madene kapatma cezası vermek yalnız başına bir çözümmüş
gibi sunulamaz. 
Bakanlığın asli görevlerinden biri de
güvenli çalışma ortamının yaratılması konusunda sorumluluklarını yerine getirip
işletmeleri bu konuda teşvik etmesi ve nitelikli denetime tabi tutmasıdır.
Dolayısıyla, Soma madeninin şimdiye dek iş ve işçi güvenliği açısından
nitelikli bir denetime tabi tutulduğu söylenemez. 
Değerli milletvekilleri, Çalışma
Bakanlığı müfettişlerinin denetim raporlarının ocağa inmeden, işçileri
yeterince dinlemeden kaleme alındığı yönünde önemli iddialar mevcuttur. Çalışma
Bakanlığının sendikalarla ilişkileri düzenlemesi ve denetlemesi gerektiği hâlde
bu görevini de yerine getirmediği ortadadır. 
Sayın Başkan, değerli milletvekilleri;
tarihin en büyük iş cinayetlerinden biri olarak anılacak olan bu facia hem
Hükûmetin hem de madeni işleten Soma Holdingin ve sahiplerinin ortak
sorumluluğundadır. Adalet ve Kalkınma Partisinin sürdürdüğü neoliberal ekonomik
program ve onun sırtını dayadığı taşeronlaşma, özel sektöre devir politikaları,
Hükûmetin ve bakanlıkların denetleme fonksiyonlarını da yerine getirmemesiyle
birlikte toplu bir işçi kıyımına dönüşmüş durumdadır.
Değerli
milletvekilleri, Enerji ve Tabii Kaynaklar Bakanlığı da madenlerden ve
dolayısıyla Soma’da gerçekleşen işçi kıyımından birinci derecede sorumludur.
Sayın Taner Yıldız “Bu bir doğal afet değil, o hâlde kusur var, buradaki kusur
tartışılmaz, kim ve hangi kuruluş olursa olsun sonuna kadar gidilecek. Bunu
söylemekten çekinmemeliyiz, bizim kusurumuz yok deyip üstünü örtemeyiz, hepimiz
sorumluyuz.” şeklinde ifadelerde bulunmuştur. Sayın Bakan bu ifadelerinin arkasında
durmalı ve bu konuda gereğini yapmalıdır. En üst düzeyde yetkili bir makamın
sorumluluğu salt duygusal sözlerde değil, uygulamada da karşılık bulduğunda
anlamlı olabilecektir. Zira Enerji Bakanlığı Soma’dan sınırsız kömür alımını
garanti etmiştir. Türkiye Kömür İşletmelerinin bu garantisi sonucunda şirket,
işçileri üretim zorlamasına sürüklemiştir. Bu garanti neticesidir ki şirket,
2015’te terk etmesi gereken madenden tüm kömürü söküp almak için işçileri
dişiyle tırnağıyla ölümüne kömür çıkarmaya zorlamıştır. Birçok güvenlik kuralı
dikkate alınmamış buna ilave olarak yanan madende bile üretim yapılmıştır.
Bakan, Soma’yı örnek maden ilan ederek halkı yanlış bilgilendirmiştir. Bakanlık
denetçilerinin raporlarının nitelikten yoksun olduğu ortadadır. Sayın Bakan
denetim yetersizliğinin ve niteliksizliğinin de birinci derecede sorumlusudur.
Ayrıca, Enerji Bakanlığına bağlı Türkiye Kömür İşletmeleri yönetiminin de bu
olayda gerçek işveren olarak birinci derecede sorumluluğu bulunmaktadır. Gerek
işveren olarak Türkiye Kömür İşletmeleri 6331 sayılı İş Sağlığı ve İş Güvenliği
Kanunu’nun öngörmüş olduğu önlemleri almamış olmaktan dolayı sorumludur ancak
henüz ilgili sorumlular ne görevden alınmış ne de soruşturma kapsamına
alınmışlardır. Bu da Sayın Bakanın sorumluluğu ortaya çıkaran ayrıca bir
durumdur.
Madenlerin
denetimi konusunda gündeme getirilmesi gereken bir diğer nokta, “daimî teknik
nezaretçi” kavramında odaklanmaktadır. Daimî teknik nezaretçi uygulaması ve
konuda Bakanlığın ihmal ve ihlalleri katliamda ciddi bir faktör ele
alınmalıdır. Türkiye'nin diğer tüm madenlerinde acil bir biçimde uluslararası
gözlemcilerden oluşan kurullarla denetimler yapılmalı, tüm madenlerdeki
çalışmalar bir an önce durdurulmalıdır. Bu madenlerin faaliyetlerin tedbiren
henüz durdurulmamış olması da yine hem Çalışma Bakanlığı hem de Enerji
Bakanlığının risklere karşı sorumluluklarını yerine getirmemiş olduklarını
ortaya koymaktadır.
Değerli
milletvekilleri, madenciliğin önemli bir sektör olduğu gelişmiş ülkeler Soma
benzeri bir işçi kıyımını neredeyse yüz yıldır yaşamıyorlar ve bunun sebebi
onların daha şanslı olmaları değildir. Neden o ülkelerin madenlerinde böyle
facialar yaşanmıyor? Çünkü iş güvenliğini sağlama alacak yasalar yaptılar ve bu
yasaları uyguladılar. Bu tecrübeler bize gösteriyor ki ölüm ve kaza
madenciliğin fıtratı değildir.
Uluslararası
Çalışma Örgütünün 1995’te çıkardığı ve 26 ülkenin imzaladığı “Madenlerde
Güvenlik ve Sağlık” başlıklı 166 no.lu ILO Sözleşmesi Türkiye tarafından henüz
imzalanmamıştır. Bu da tabii, Türkiye'nin uluslararası anlamda gereken
sorumluluğunu yerine getirmediğinin de bir göstergesidir.
Yaşanan faciayla
madenci işçi katliamlarıyla ilgili birçok veri ortadayken Sayın Bakan Taner
Yıldız ve Sayın Bakan Faruk Çelik’in bana göre derhâl istifa etmeleri ve bu
konuda Genel Kurulun kendileri hakkında gensoru açılmasını Halkların Demokratik
Partisi adına talep ediyor, yüce heyetinizi saygıyla selamlıyorum. (HDP
sıralarından alkışlar)
BAŞKAN – Teşekkür ediyorum.
Cumhuriyet Halk Partisi Grubu adına söz
isteyen Hasan Ören, Manisa Milletvekili. 
Süreniz on dakikadır, buyurun. (CHP
sıralarından alkışlar) 
CHP GRUBU ADINA HASAN ÖREN (Manisa) –
Sayın Başkan, değerli üyeler; Soma’da meydana gelen, hepimizin yüreklerini
dağlayan, 301 arkadaşımızın vefat ettiği Soma maden kazasıyla ilgili günlerdir
burada konuşuyoruz.
Aslında, iki üç gündür Parlamentoda bu
gensorunun dışında, diğer ülkelerde olduğu gibi, kusuru olan bakanlar,
geleneklerin oluşturulduğu, bizden daha geride olan ülkelerdeki gibi davranır
mı diye bekledik. Yani Enerji Bakanı ile Çalışma Bakanı, 301 işçinin öldüğü,
her iki bakanın da bu ölümlerin ardında kusur olabileceğini, kusursuz bu
ölümlerin gerçekleşmeyeceğini söylemesine rağmen koltuklarında çakılı kalması,
koltuklarıyla ilgili istenilen düzeyde halkın beklentisini karşılayacak olayı
gerçekleştirmediklerinden dolayı, Cumhuriyet Halk Partisi ve diğer muhalefet
partileriyle birlikte her iki bakan hakkında gensoru verdik.
Ama görüyorum ki 301 insanın canını
teslim ettiği Soma maden ocağında, oradan bizi seyredenler en fazla şu mesajı
atıyorlar: Türkiye’nin böylesine hassas günlerinde, bu acıların paylaşıldığı
bir günde, halk tabiriyle “O ceylan derili koltuklarda oturan Adalet ve
Kalkınma Partisinin milletvekilleri nerede?” diye soruyorlar. Biraz sonra gensoruyla
ilgili, görüşülüp görüşülmemesiyle ilgili oylama yapacağız. Ben biliyorum ki o
oylamada bu boş olan koltukları dolduracaksınız ama böylesine önemli bir konu,
böylesine ortak acıların yaşandığı bir ülkede nasıl bu kadar duyarsız
olabilirsiniz? Gerçekten vicdanınızla aklınızın arasına Soma’da maden ocağının
önüne örülen duvar gibi bir duvar mı örülmüş? 
Değerli arkadaşlarım, gerçekten ne
söyleyeceğimi bilmiyorum ama görüyorum ki bu tehlike yıllar öncesinden
“geliyorum” demiş. Biz de bu tehlikenin gelebileceğini düşündüğümüz için bu
kürsüden çok bağırdık, çok söyledik. “Soma, Manisa’nın bir ilçesi; Soma’da
emeğiyle, alın teriyle geçinen insanların sıkıntıları var. gelin…” Ekonomik
sıkıntılarından bahsetmedik, onlar Türkiye’nin her tarafında var -kredi kartı
borcundan ev kredisine kadar- ama “Buradaki tehlike önemli bir tehlikedir.
Buradaki tehlike vuku bulur ise yaşamını kaybedecek arkadaşlarımız var. Bu
kürsüye gelip de taziyede bulunma, ‘Başımız sağ olsun.’ deme durumuna
düşmeyelim.” dedik. 
Anlatabildik mi? Anlatamadık. Hatta çok
da üzülmüştüm, bir milletvekili olarak, konuşmamın AKP milletvekilleri üzerinde
bıraktığı tesirin az olduğunu düşündüm. Anlatamadığımdan dolayı da demiştim ki:
“Sayın Enerji Bakanı, istifa et, söz veriyorum, ben de istifa edeceğim
milletvekilliğinden.” Muhalefet milletvekili niye istifa eder ki?
“Anlatamadığımdan dolayı istifa edeceğim.” demiştim. Belki anlatabilse idim bu
kazanın önlenmesi mümkün olurdu ama yanlış düşünmüşüm. 
Soru önergesine Çalışma Bakanlığının
verdiği cevap burada. Sormuşuz “2010 yılı ile 2012 yılı arasında Türkiye’de
madenlerde hayatını kaybeden insanlarımızın sayısı ne kadar?” diye. Çalışma
Bakanlığı cevap vermiş, demiş ki: “20/10/2012 tarihinin sonuna kadar toplam 293
arkadaşımız madenlerde can vermiştir.” Yani 2010’da başlayan, 2010’dan itibaren
devam eden ölümlü kazaların 293 olması, üç yıl içerisinde, aslında madende
bugün olacakların, bugün olanların habercisiymiş. Biz bunları biliyoruz,
bunları okuduk bu soru önergesi cevaplarından; bu soru önergesinin cevabını
Çalışma Bakanı vermiş. Ama geldiğimiz noktada, hiçbirimizin kabul edemeyeceği,
hiçbirimizin yüreğinin sızlamadığını söylemenin mümkün olmayacağı bir ortama
geldik. 
Her iki bakan da gerçekten bu konuyla
ilgili kusurlarının olduğunda, denetimle ilgili gerekli olan çalışmaların
yapılmadığında, işveren ve sanayici ilişkisinin Soma’da getirdiği noktanın bu
olduğunda birleşiyorlar ise istifa etmeleri kadar doğal bir ortam olamaz. 
Sayın Bakanım, bir yıl kaldı, hepsi bir
yıl. Bir yılı bakan olmadan geçirseniz acaba çok şey mi kaybetmiş olursunuz?
Ama ben Sayın Taner Yıldız’ı da tanıyorum, Sayın Faruk Çelik’i de tanıyorum,
eğer kendi akıllarını kullansa idiler kesinlikle istifa etmeyi düşüneceklerdi.
Dünkü konuşmada söyledim, ne olur aklınızı kiraya vermeyin, aklınızı kiraya
verecek iseniz vicdanlarınıza verin. Eğer aklınızı Başbakana ipotek edecek
iseniz bu olayları gerçekleştiremezsiniz. 
Şimdi gensoru geldi, bu gensoruyla
ilgili ben sizden rica ediyorum, vicdanlarınızla aklınızın arasında bir köprü kurun,
o vicdanınızın söylediğini aklınız kaldıracağınız parmaklara göndersin.
Gensoruyla ilgili görüşmeyi açacağız. Gensorunun kabulüne oy verin, görüşmenin
devamını sağlayalım. Eğer biz Türkiye’deki 301 insanın yasını tutuyor isek,
Türkiye’deki madenlerle ilgili sorunların halledilmesini istiyor isek,
kesinlikle bu gensorunun görüşülmesine Adalet ve Kalkınma Partisinin değerli
milletvekilleri oy versinler. Görüşülmesi kabulü anlamına gelmiyor ama ne
olursunuz, yukarıdan birilerinin söylediği şekilde “Biz onu bunu anlamayız,
bize yukarıdan ne söylerse Başbakan biz onu yaparız.” mantığıyla hareket eder
iseniz doğru bir anlam taşımaz. 
Biraz önce, Soma’dan gelen 9 temsilci
arkadaşımızla görüştük. Gerçekten onlarla görüşmek, onlarla konuşmak yine,
acılarınızın çok üst düzeye gelmesine vesile oluyor. Sayın Başbakanla
görüşmüşler, Sayın Enerji Bakanıyla görüşmüşler, sözler verilmiş. Sözlerle
ilgili kendilerine dedik ki: Cumhuriyet Halk Partisi hazır. Bu saatten
itibaren, bu dakikadan itibaren iş güvenliğiyle ilgili alınacak, getirilecek
yasalara hemen, yirmi dört saat bu Meclisten ayrılmadan bu yasanın çıkmasında
beraber olacağız. Yer altında çalışan insanlarımızın aldıkları ücretlerle
ilgili iktidar partisi ne zaman neyi getiriyorsa hemen yanında olacağız. Taşeron
işçilerin çalıştırılmasıyla ilgili Cumhuriyet Halk Partisinin getirdiği kanun
teklifinin görüşülmesi kabul edilmiştir, teşekkür ederiz sizlere.
Maden işçileriyle ilgili emekliliğin
yeniden düzenlenmesini Adalet ve Kalkınma Partisi… Yani parmağıyla her kanunu
çıkarıp her kanuna ret cevabı veren sizlerin getireceği emeklilikle ilgili her
konuda destek olacağımızı söyledik. Biz, 9 arkadaşınızın buraya geldiğini
biliyoruz ama onların arkasında 14 bin insan var, 14 bin insanın temsilcisi
olarak buraya geldiler. 
Sayın Enerji Bakanımız, aşağıdan çıkan
babanın avucu kapalıydı, beraberdik, içinde de “Oğluma iyi bakın.” yazıyordu.
Eğer bu duygularla bunu düşünerek oy kullanır iseniz bu gensoru önergesine
olumlu oy kullanırsınız. 
Hepinize teşekkür ediyorum. (CHP sıralarından
alkışlar) 
BAŞKAN – Teşekkür ediyorum. 
Cumhuriyet Halk Partisi Grubu adına
ikinci konuşmacı Sakine Öz, Manisa Milletvekili. 
Buyurun Sayın Öz. (CHP sıralarından
alkışlar) 
CHP GRUBU ADINA SAKİNE ÖZ (Manisa) –
Sayın Başkan, değerli milletvekilleri; hepinizi saygıyla selamlıyorum. 
13 Mayısta Soma’da yaşanan iş cinayeti
ulusumuzun boğazını düğümledi. Bir yumruk oturdu bağrımıza, birlikte sabırla
söküp atmaya uğraşıyoruz. Vardığımız her evde farklı bir acıyı paylaşıyor,
çaresizliği umuda çevirmek için omuz omza veriyoruz. İnsani duygularını,
emekçinin hakkına saygıyı ve onurunu henüz paraya, kısır siyasi çıkarlara ve
kâr hırsına terk etmemiş milyonlarca insanımız yapılanların hesabının önce
devlet yetkililerinden ve şirketten her yönüyle sorulmasını bekliyor. 
Elinden tuttuğumuz benzi kül gibi
geçmiş gencecik gelinlerin, yaşlı gözlerle uzaklara dalmış ana babaların, daha
kundaktaki yavrularımın, artık ne diyeceğini bilemeyen Sultan ninemin, babasına
özlemini mektuplara döken çocuklarımın, faciadan kurtulan ama yarınını kara
kara düşünen madencimizin benden ve bir kez olsun vicdanınızla karar vermenizi
beklediğimiz siz milletvekillerinden tek bir talebi var; eşlerinin,
babalarının, evlatlarının hakkını söke söke almamızı, gerçek sorumlulardan ama
gerçek sorumlulardan yılmadan hesap sormamızı istiyorlar. 
Sayın milletvekilleri, kaza
aldatmacasına, fıtrat duyarsızlığına sığmayacak 2014 Türkiyesi’nde 1800’lerin
maden kayıplarıyla kıyaslanmayacak bu kapkara utanç, bu yürek yakan iş cinayeti
2012’den beri Hükûmeti her yolla uyarmamıza rağmen göz göre göre gelmiştir.
Bugün karşımızdaki Bakanlar, Soma tehlikesini sürekli duyurmamıza rağmen
yeterli önlemi almamıştır. Başarısız bir şirket gibi yönetilen devlette
yandaşların kesesi için yuvarlanan rakamlar, ruhsatlar, maliyetler konuşulur
ama “Madencinin hakkı nerede?” dediğimizde suskunluk hâkim olur. Ne yazık ki
madencimiz hasta olup izin isterse o günkü maaşından kesilir. Günlüğü 40 liraya
kömür paketleyen işçimiz yaralanır, ambulans yerine dolmuşla, kamyonla hastaneye
giderken, çalışmadığı gün için de ne mesaisi ne sigortası yatar. Madenin kalbi
olan Soma’nın devlet hastanesinde ileri yanık tedavi merkezi olmadığından
işçimiz başka şehre sevk edilir. 3 lira ekmek parasıyla, karnını ekmek arası
peynirle, elinin kazmasıyla doyurmaya çalışır. 
Bir araba fazla kömür uğruna madencinin
molası sürekli ertelenirken susarlar ama facia günlerinde bugün hesap vermesi
beklenen Bakanın iki gündür giydiği gömleği, yediği çay-simidi haberlere manşet
yaparlar. Ne var ki haberli gelinen denetimlerde paralel bağlanması gereken
havalandırma sistemlerinin seri bağlanması gibi çok önemli eksikleri görmeyip
ana yollar şöyle bir göz ucuyla gezilir, daha sonra derhâl teftiş ekibiyle
yemeğe geçilir. Sizi uyaran meslek odalarının yetkisi elinden alınır, ihmalin
sorumlusu bakanlıklar hiç utanmadan meslek odalarını mali yönden sorgulamaya
başlar. Madencimiz küflü gaz maskesini denedi diye 400 lira ceza yer. Zulme
sesini yükselten, “Bu maden bu üretimi taşıyamaz.” diyen emekçi, çavuşundan amirine,
oradan parti teşkilatına kadar hizaya çekilir. Tüm uğraş, varsa yoksa prim
kapmak için yarışmak, bir araba daha kömür çıkarmak içindir. Madencimiz her gün
“Bir sabah işten çıkarılacağım.” korkusuyla, çekilmiş banka kredisinin
hesabıyla gece gündüz mesaiye devam etmiştir. Sorumlu bakanlar ise tüm bu
sömürüye, adı üstünde, sadece bakmıştır.
Sayın milletvekilleri, “Soma’da felaket
yaklaşıyor.” diyerek sizleri uyarmıştık. Öyle zannettiğiniz gibi üç hafta önce
değildi, tarih 19 Kasım 2012’ydi. Araştırma önergesiyle Soma’daki madencilik
sorununa, denetim ve çalışma şartlarına dikkat çektik, çoğunuz sustunuz.
“İşçilerin ek mesailerinde açıkça sömürü vardır.” dedik, insanı yok sayan
rekabeti körü körüne sürdürmek uğruna durdunuz. “Madenlerde hak edişleri, kıdemi
ödenmeyen, toplu sözleşmeden usulsüzce çıkarılan, başka madenlere sigortasız,
günübirlik sürülen madenciler var.” dedik ama ilgilenmediniz. Bugün, Soma’da
tekmeyle, tokatla, insan onuruyla oynayan, vicdanlara kelepçe vuranlar,
işçilerimizin zorla mitinglere taşınmasını, madende ara vermeden çalışmasını,
bakan gelecek diye zorla iftar mesaisine bırakılmasını Meclise taşıdığımızda
sadece seyrettiniz. Sömürüyü katlayan, denetimi sıfırlayan, işçi sınıfını, işçi
sağlığını, güvenliğini eften püften sayanların tüm sorumluluğu şirkete yükleme
mesaisinin toplumumuzda hiçbir karşılığı olmayacaktır, olmamalıdır.
Sayın milletvekilleri, hatırlatmak
boynumun borcudur. 24 Ekim 2013’te araştırma önergemizi verdiğimiz gün Mecliste
size şunları söylemiştim: “AKP döneminde, devlet, denetimi bırakmış, insan
saymadığı işçimizi ölüm çukuruna yollamıştır. 20 Ekimdeki yangının mağduru
işçilerimiz deneyimli olmasaydı, kendi olanaklarıyla barikat kurup dışarıya
çıkmasıydı, bugün nasıl bir faciayla karşılaşacaktınız hiç düşündünüz mü?” Ne
acı ki Sayın Faruk Çelik ve Taner Yıldız 24 Ekimdeki bu uyarımı, ihmallere
çözüm bulmayı yedi ay boyunca erteledi. Yazık ki geçen hafta, tam da “geliyor”
diye yedi ay önce uyardığımız bu faciayı yaşadık. İş cinayeti bir zincirdir
sayın milletvekilleri, kazayı öngöremezsiniz, birden gerçekleşir ama cinayetler
güvenlik tedbirleri alınmadan, ahbap çavuş ilişkilerine yaslanarak “Ben
geliyorum.” der. Madenlerde ruhsat işlerini kendine bağlayan Başbakanın
tercihlerinden başlar, ihalelerin, sözleşmelerin içeriğine, kimlerin
kayrıldığına uzanır. Denetimlerin kimler tarafından, nasıl yapıldığına, sendika
duruşuna, eski taşeron ağalarına, iş güvenliğine bağlanır. İş cinayetlerine
sınırsız özelleştirmeyle, emek sömüren taşeronlaşmayla ve eksik denetimlerin yarattığı
büyük yıkımlarla ortam hazırlayan devlet yöneticileri acımızın asıl
sorumlusudur, sizsiniz asıl sorumlular. Sizin bu yükü medya eliyle, bakanların
sakin diliyle Hükûmet üstünden atmaya, tek başına şirketin üzerine yıkmaya
gücünüz yetmeyecek. Siz bu büyük sorumluluğun altında resmen ezildiniz.
Soma’daki şeffaflıktan uzak yönetimle altı ay boyunca Soma’nın çilesini
büyüttünüz. Soma’da tam bir bilgi karartmayla devlet için kötü sınav verdiniz.
Siz sayın bakanlar, önlenebilir cinayetleri kadere teslim edip sahadan
çekilemezsiniz. Çok açık bir gerçek var, biz, işçi hakları, güvenceli çalışmaya
çözüm getirdikçe Hükûmet susmakta ve hatta ölüm geliri ve aylığı, cenaze
yardımı gibi kanunda zaten var olan ödemeleri işçi ailesinin haklarına bir
lütuf gibi aktarmaktadır. Oysa, bizim, pirim gün sayısı yetmeyen, sigorta
sorunları yaşayan, 2008 öncesine göre yaşlılık ve ölüm aylıkları oldukça düşen
ailelerimizin sorununu çözecek tüm tekliflerimiz hazırdır.
Sayın milletvekilleri, gelin Soma’daki adalet feryadına kulak verin.
Sorumsuzluğa, faciaya göz yuman bu bakanların hâlâ koltuğunda oturmasına,
Meclisin utanmasına fırsat vermeyin. Bir avuç kömür için bir ömür veren
madencilerimizin bugün tekrar burada anılmasını sizlerden istiyorum ve bu
gensoruda ne olur vicdanlarınıza göre karar verin. 
Hepinizi saygıyla selamlıyorum. (CHP sıralarından alkışlar)
BAŞKAN – Teşekkür ediyorum.
Cumhuriyet Halk Partisi Grubu adına üçüncü konuşmacı Özgür Özel, Manisa
Milletvekili.
Buyurun Sayın Özel. (CHP sıralarından alkışlar)
CHP GRUBU ADINA ÖZGÜR ÖZEL (Manisa) – Sayın Başkan, değerli
milletvekilleri; hepinizi saygıyla selamlıyorum. Bir kez daha madencilerimizin
aziz hatıraları önünde saygıyla eğiliyor, ailelerine başsağlığı diliyorum ve
Türkiye işçi sınıfına da yaşamış olduğu en büyük iş cinayetinden dolayı bir kez
daha geçmiş olsun ve başsağlığı dileklerimi iletiyorum.
Bu gensoruyu şeklen siyasi partiler,
muhalefet partileri verdi, fiziken de bu görevi bizler üstlendik, usulen de bu
böyle yerine geldi ama özünde, aslen bizi buraya bu daveti yapan üzerinde,
gensoruda görüştüğümüz ve güvensizlik oyu talep edeceğimiz 2 bakandır. 2 bakan
görevlerini yaparken ortaya koydukları ihmallerle, kusurlarla, zaman zaman
kasta varan kayırmacılıklarla ve kötüye kullanmalarla bu büyük kazanın ortaya
çıkmasında en önemli rolü oynamış ve siyasi sorumluluğun sahibi kişilerdir.
Kaldı ki bugünleri hazırladıktan sonra dünyada hiçbir parlamentoda böyle bir
gensoru görüşmesi yapamazsınız, 301 kişiyi kaybettikten sonra. Dünyanın hiçbir
yerinde bir bakan -bir Enerji ve Tabii Kaynaklar Bakanı ve bir Çalışma ve
Sosyal Güvenlik Bakanı- bu kadar ciddi sorumluluklarına ve 301 kişinin ölümüne
rağmen, hâlâ daha orada oturup da birazdan çıkıp kendisini savunma ve bu
önergelerin gündeme alınmamasını talep etme gibi bir pişkinlikle karşısına
çıkamazlar Parlamentonun. (CHP sıralarından alkışlar) 
İstifa, bir hesap verme kültürüdür ama
ondan önce soruşturmanın sağlıklı yürüyebilmesi için atılması gereken en önemli
adımdır. 
Ben, bundan sonraki konuşmamı sizlerin
oylarıyla bu görevlerinden azledileceklerini düşündüğüm ve yerine gelecek 2
bakanın duyması ümidiyle yapıyorum. Eğer bu 2 bakan görevlerinde kalacaklarsa,
bu 2 bakan hesap vermeyeceklerse sözün bittiği yerdeyiz. Sakın ola kimse çıkıp
da “Sorumlular mutlaka tespit edilecek, cezalarını çekeceklerdir.” demesinler.
Eğer o samimiyetiniz varsa bütün çağdaş ülkelerdeki gibi istifa mekanizmasının
işletilmesini beklersiniz. O yoksa görev sizlerdedir. “Türk milleti adına görev
yapıyoruz.” diyorsunuz, görev sizlerdedir. Bu 2 bakana ve bundan sonra bu
Parlamentoda bakanlık görevini üstlenecek herkese “Arkadaş, bu kadar büyük bir
faciadan sonra istifa etmezsen bu duruma düşersin. Görevini yaparken bilinçle
yap. Böyle olaylara sebebiyet vermenin önündeki tedbirleri al. Aksi takdirde de
erdemle istifa et.” demeyi bilmelisiniz. Bu sorumluluk bu ana kadar bu 2
bakandaydı ama bundan sonra iktidar partisinin milletvekillerindedir. (CHP
sıralarından alkışlar) 
Bir iki tane örnek vermek gerekirse:
Feribot kazasından sonra Güney Kore Başbakanı hiç kimseye bir şey söyletmeden
istifasını verdi.
Letonya Başbakanı bir alışveriş
merkezinde olan bir iş kazasından, çatı çökmesinden dolayı 54 kişi öldüğü için
özür diledi ve hemen istifa etti. Mısır’da Ulaştırma Bakanı Raşid el Mateeni
Kasım 2012’de bir trenin bir okul otobüsüne çarpıp öğrencilerin ölmesinden ve
yaralanmasından sonra derhâl istifa etti ve Kosova’da İçişleri Bakanı Fatmir
Recepi 2007 yılındaki protestolarda 3 göstericinin ölüp 80 kişinin
yaralanmasından sonra derhâl istifa etti. 
Şimdi, “ileri
demokrasi” diyorsunuz, “Türkiye demokraside mesafe alıyor.” diye söylüyorsunuz.
Bu mudur demokraside aldığınız mesafe? Hâlâ daha burada, 301kişinin öldüğü
yerde Taner Yıldız oturabiliyorsa, hâlâ daha Çalışma Bakanı buraya gelip oturma
nezaketini bile göstermiyorsa, sadece kendini savunmak için buraya gelecekse bu
nasıl olabilir, nasıl vicdan! Buna söyleyecek bir sözü yok mu iktidar partisi
grubunun? Bu sözlerimi duyacak kimse yok grupta. Şuraya bakın, Başbakan “MİT
Yasası’nı değiştir.” deyince 300 kişi gelip oturuyorsunuz buraya ama şimdi
bakıyoruz kaç kişi var salonda, 45 kişiyle oturuyorsunuz. Yazıktır, ayıptır,
günahtır! (CHP sıralarından alkışlar) 
OSMAN BOYRAZ
(İstanbul) – Şov yapma! 
İDRİS ŞAHİN
(Çankırı) – Şov yapma!
YILMAZ TUNÇ
(Bartın) – Şov yapıyorsun. 200 kişi var şurada, bir bak.
OSMAN BOYRAZ
(İstanbul) – Acılardan siyaset yapma. 
ÖZGÜR ÖZEL
(Devamla) – İlk gün, maden şirketi çok ciddi bir kuruluştu Sayın Bakana göre,
bütün denetimlerden geçmişti. İkinci gün, kazalar madenciliğin fıtratında vardı,
dünyanın her yerinde oluyordu böyle şeyler, mesela 1876 İngiltere’sinde. Üçüncü
gün, gözaltı yok, sorgu yok, tutuklama yok, savcıya mikrofon uzanıyor, savcı
diyor ki: “Ya, zaten sorumlular da öldü, kimi gözaltına alacaktım?” Allah’tan
kamuoyu baskısı bir noktaya geliyor, soruşturma açılıyor, etkin bir, birleşmiş
bir muhalif söylem kamuoyunda karşılığını buluyor. Kimse bunun üzerinden
siyaset çıkarmaya çalışmıyor ama siyaset dediğiniz mesele de, bir iş kazası
olduğunda sorumluların sorgulanmaması, hesap vermenin ve adaletin önündeki
engellerin kaldırılmamasını talep etmekse eğer kimse kusura bakmasın, o kadar
ucuz değil, 301 canımız gitti bizim. Burada sorumlular hesap verecek
arkadaşlar. (CHP sıralarından alkışlar) 
Bakın, samimiyet diye bir şey var. Sayın
Bakan diyor ki: “Sorumluların sonuna kadar hesap vermesinin teminatıyım.” Bak
sen! Peki, Afşin-Elbistan’da 11 işçi büyük bir yığının altında kaldı; 2’si
kurtarılabildi, 9’u hâlâ göçük altında. Geçen hafta izlediniz, annesi
“Evladımın kemiklerini verin.” diye yalvarıyor. Orada bıraktık. O günkü
bakanınız, benzer tarihlerde Şili’deki altmış dokuz gün süren kurtarma
operasyonuna “Bizde olsa üç günde çıkarırız.” demişti. O günkü bakanınızın sözü
de ortada duruyor, hâlâ daha 9 işçinin kemikleri orada. Taner Yıldız’ın
sorumluluğu ne biliyor musunuz? Afşin’de yaşanan o faciayla ilgili soruşturma
açılmış. Soruşturma gelmiş gelmiş, bir iki teknisyenden sonra bürokrasiye
dayanmış. Savcılık, mahkeme yazıyı yollamış, talepte bulunmuşlar. Soruşturma
açılmasıyla ilgili izin vermemiş. Afşin’de 9 işçi yerin altında duruyor, Taner
Yıldız’ın oluruyla o soruşturmada hesap vermesi gereken bürokratlar için
yargılama izni vermiyor bu Bakan. Şimdi inanacağız öyle mi? Sorumluların ortaya
çıkarılması için her şeyi yapacakmış, teminat oymuş; olmaz olsun böyle teminat.
Ama bunun teminatı mutlaka ve mutlaka Türkiye Büyük Millet Meclisinin değerli
milletvekilleridir. Bu teminatı biz vereceğiz, biz sağlayacağız ve yerine
getirmediğiniz sorumluluğu bizler yerine getireceğiz. Bu vicdana sahip
milletvekillerinin bu Meclis sıralarında oturduğunu biliyoruz, böyle olduğuna
inanmak istiyoruz; aksi durumu kabul etmiyoruz ve aksi durumu düşünmek dahi
istemiyoruz. İsyan ediyoruz bu duruma, isyan ediyoruz. (CHP sıralarından
alkışlar) 
Sayın Taner Yıldız gözden çıkarılamaz
mıydı? İstifasını veremez miydi? Başbakan bunu isteyemez miydi? O sorunun
yanıtı 17 Aralık sürecinde gizli. 17 Aralık sürecinde bakanlar birer birer
istifa ederken, orada Bakan Bayraktar’ın resti Başbakanın kulağında küpedir.
“Sorumlu ben değilim, her şeyi Başbakanla beraber yaptım, biri istifa edecekse
o da Recep Tayyip Erdoğan’dır.” demişti. Arkadaşlar, Taner Yıldız’ın, Erdoğan
Bayraktar’a göre bu resti çekecek en az 5 kat fazla malzemesi var elinde. O
yüzden isteyemiyor istifasını. (CHP sıralarından alkışlar) Ve ardından Taner
Yıldız Soma’ya gitmiş, iki gün aynı gömleği giymiş, simitle beslenmiş, bir piar
çalışmasıdır yürütülüyor. 
YILMAZ TUNÇ (Bartın) – Ayıptır ya!
Senin yaptığın ne!
ÖZGÜR ÖZEL (Devamla) - Bakın, bir şeyi
gizlemenin en iyi yolu ortada bırakmaktır. Hırsız girer, bütün evi didik didik
eder, kapının girişinde bir torba içindeki ziynetleri bulamadan çeker gider. 
İDRİS ŞAHİN (Çankırı) – Somalı o sözü
söylemiyor, Somalılar da seyrediyor seni.
ÖZGÜR ÖZEL (Devamla) - Taner Yıldız’ın
bu kadar göz önünde bulundurulması, Murathan Mungan’ın meşhur romanındaki
kasiyer kız hikâyesidir. O kadar çok göz önünde olursanız, o kadar çok
saklanmış olursunuz. Guguklu saat gibi, saatte bir çıkıp aynı şeyleri söylemek
şeffaflık değildir.
ÜNAL KACIR (İstanbul) – Biraz saygılı
ol! Guguklu saat ne demek!
YILMAZ TUNÇ (Bartın) – Ya, bu kadar
saygısız olma! 
ÖZGÜR ÖZEL (Devamla) – Günde bir kere
konuşursunuz, bütün anaların yürekleri tatmin olur, herkes ikna olur. Bunu
yapamadınız, inanmıyoruz, sorumluluğunuzu hatırlatıyoruz, istifaya davet
ediyoruz, güvensizlik oyu vereceğiz.
YILMAZ TUNÇ (Bartın) – Aynaya baktın,
kendini tarif ettin.
OSMAN BOYRAZ (İstanbul) – Şehitler
üzerinden siyaset yapıyorsunuz ya!
ÖZGÜR ÖZEL (Devamla) - Hepinize
saygılar sunuyorum. (CHP sıralarından alkışlar)
BAŞKAN – Teşekkür ediyorum.
Halkların Demokratik Partisi Grubu
adına söz isteyen Ayla Akat Ata, Batman Milletvekili.
Süreniz yirmi dakika.
Buyurun Sayın Ata.
HDP GRUBU ADINA AYLA AKAT ATA (Batman)
– Sayın Başkan, değerli milletvekilleri; Halkların Demokratik Partisi adına söz
hakkı almış bulunmaktayım. Hepinizi saygıyla selamlıyorum.
Halkların Demokratik Partisi olarak bir
gensoru açılması için önerge verdik. Vermeyebilirdik. Hangi koşulda? Ülkede 301
tane vatandaşımız, işçimiz, emekçimiz toprak altında yaşamını yitirdiğinde bu
işin sorumluluğunu gösteren sayın bakanlar istifa etmiş olsalardı, biz de bu
Parlamentodan belki aksi bir karar çıkacağına inanmadığımız hâlde bir gensoru
görüşmesinin açılmasını talep etmeyecektik ama ne yazık ki bu istifalar
gerçekleşmedi. Niye? Çünkü yaptığım yanıma kalır anlayışı var. 301 kişi
yaşamını yitirdi. İlk değildi, daha önce de Türkiye'de iş cinayetleri yaşandı.
Bunların rakamlarını vereceğiz ama bir defada, tek bir olayda 301 insanın
yaşamını yitirmiş olması bir ilk, tabii ki sorumluluk gerektirir. Bir
tavuğunuz, bir kuzunuz, bir koyununuz, bir ineğiniz yaşamını yitirse kıyametler
kopuyor ama gel gör ki… Burada, gittikten sonra arkasından ağlayanların
olmadığını düşünmüyoruz. Ağlayanlar var, sızlayanlar var, çocuklar var,
kardeşler var, analar var ama ortada sorumluluk gösterecekler yok. Tabii,
sadece yöneten iradesi için söylemiyoruz, işveren iradesi de bu yönlü, kamu
kurumunun sahibi olan, söz hakkı sahibi olan irade de bu yönlü, sendikanın
iradesi de bu yönlü. Neredeyse kimse sorumlu değil. 301 can toprak altında
yaşamını yitirmiş ama hiç kimse sorumluluk kabul etmiyor. 
Değerli arkadaşlar, Türkiye
-literatürde iş kazaları olarak geçiyor ama- iş cinayetlerinde dünyada 3’üncü,
Avrupa’da 1’inci, çok söylendi iki gündür burada. 2002-2013 yılları arasında da
yaşanan toplam 880 bin iş kazası var, bu, Bakanlığın vermiş olduğu verilere
göre. Yine 13.442 işçi yaşamını yitirmiş. Bu yılın, 2014 yılının ilk dört ayına
baktığımızda da 396 insanımız yine yaşamını yitirmiş ve yine mayıs ayıyla
birlikte yani Soma’da yitirdiğimiz canlarla birlikte ele aldığımızda 14.500’e
dayanıyor. Bu, yılda ortalama 1.250, ayda ortalama 105, günde yaklaşık 4 ölüm
demektir; 4 eve ateş düşmesi demektir, 4 eve yangın var demektir. Ama bu
noktada bir sorumluluk gösterilmiş mi? Hayır. Bakın, bu Parlamentoda iki
dönemdir milletvekiliyiz, her iki bakanlığın çalışma alanı itibarıyla, değil
bir, değil iki, değil üç, defalarca araştırma önergeleri verildi ama sonuç
nedir? Bu araştırma önergeleri ne zaman ki Hükûmet tarafından onaylanır, o
zaman gündeme alınır, komisyon kurulur.
Şimdi, bu noktada kurulmuş bir
komisyonumuz yok muydu? Vardı. Sorunlar tespit edilmemiş miydi? Edilmişti.
Yapılması gereken açık mıydı? Açıktı. Nelerden vazgeçilmesi gerektiği ortada
mıydı? Ortadaydı. Peki, bu niye yapılmadı diye soracağımız mekanizma kim? Tabii
ki Hükûmet, tabii ki ilgili bakanlar. Ortada bu Meclisin iradesiyle oluşmuş bir
araştırma komisyonu ve onun hazırladığı bir rapor var ama bu raporun hiçbir
sonucu pratikleştirilmedi. Peki, kim hesap verecek? Bunu, hep beraber, hesabı
vermesi gereken başta Hükûmetin yetkili bakanları, herkesten sormak bizim
boynumuzun borcudur diyoruz. 
Ülkemizde, Bakanlığın verdiği verilere
göre 51 ilde madencilik yapılıyor ve Soma’dan önce, son üç yılın verilerine
baktığımızda en çok ölümün yaşandığı iller Balıkesir, Zonguldak, Manisa, Maraş
ve Ankara. Toplam üç yılda 292 işçi yaşamını yitiriyor. Evet, bir günde 301 ama
üç yılda da toplam 292 işçi madencilik sektöründe yaşamını yitirmiş. Önlem
almak gerekmez miydi? Gerekirdi. Bir şeyler yapmak gerekmez miydi, bir söz
söylemek gerekmez miydi? Bunların hepsinin gerekliliğine inanıp bir şeyler
yapılmadığı için biz bugün mutlaka ama mutlaka istifa edilmesi yahut bu Mecliste
gensoru görüşmelerinin açılması yönünde salt çoğunluğunun el kaldırması
gerektiğine inanıyoruz.
Değerli
arkadaşlar, biz olağan bir olay mı yaşadık? Hayır, cumhuriyet tarihinin en
fazla kayıp verilen olayını yaşadık madencilik sektöründe. Peki, niye bu ülkede
bir olağanüstü hâl yok? Olağan bir olay değil, yaşadığımız olay olağan bir olay
değil. Peki, niye olağanüstü hâl yok? Niye bugüne kadar yapılan teftiş
raporları raflardan indirilip bunların altında kimlerin imzası var diye
bakılmıyor? Niye iş mevzuatında ne yapabiliriz diye siyasi parti gruplarına
çağrıda bulunulmuyor? Nerede eksik yaptık diye sorulmuyor? Niye ILO’nun 176
sayılı Sözleşmesi’nin imzalanabilmesi için gerekli adımlar atılmıyor? Niye
madencilik sektöründe çalışmalar durdurulmadı? Niye bakanlık ve ilgili
kurumlara denetim yapılmadı? Ve niye şeffaf bir soruşturmanın olması için adım
atılmadı? 
Son altı yıl
içerisinde yaşanan hiçbir iş cinayetinde, ne yazık ki, soruşturmalar etkin ve
aktif bir şekilde yürütülmedi. Bakanlık, bürokratlarına izin vermedi
yargılanmaları için. Hakeza bilirkişi raporlarının çoğu iki yılda, üç yılda
tamamlanabildi. Aileler mahkeme koridorlarında perperişan oldular. 
Peki, şeffaf bir
soruşturmanın açılabilmesi için acaba bizim de ceza yargılama usulünde yapmamız
gereken değişiklikler yok mudur? Vardır. Peki, bunun adımını kim atacaktır?
Tabii ki bu Parlamentoda Hükûmetin iradesiyle şekillenecek adımlar atılması
gerekir. 
Son altı yılda
hiçbir dava sonuçlanamadı, ne Zonguldak’taki Karadon davası ne Afşin
Elbistan’daki termik santral davası ne Zonguldak’taki Kozlu davası ne OSTİM
İvedik davası ne Esenyurt çadır yangını davası ne de Davutpaşa davası. Bunların
her biri rafa kaldırıldı. Her biri için hâlâ aileler adalet bekliyorlar.
Peki, biz “kaza
değil, cinayet” diyoruz. Peki, cinayetin olduğu yerde bir katil yok mudur?
Ortada bir cinayet varsa bir katil yok mudur? Tabii ki vardır. Ve şimdi aileler
bize “Katil kim?” diye soruyorlar. 
İş cinayetleri
küresel rekabetin sonucudur ve sermayenin daha fazla kâr güdümünün ürünüdür.
Asıl sorumlu, sermaye ve gerekli denetimleri yapmayan devlettir ve çağın en
büyük hastalığı olan kapitalist modernitenin karşısında ancak biz demokratik
moderniteyi, bunun ayaklarını oturtarak durabiliriz.
Bütün sorunların
çözümünün altında yatan nasıl ki demokratikleşme adımlarıysa, evet, iş
cinayetlerinde de katili bulup yargılanmasını sağlayabilmek ve yine, bir daha
yaşanmaması için gerekli adımları atabilmek için demokratik bütün adımları
atmaya, bu iradeyi göstermeye hazır olabilmek gerekiyor. Kapitalist
modernitenin bu mecrada kendisini var edememesi için biz demokratik modernite
unsurlarını hayata geçirmek durumundayız.
Değerli arkadaşlar, peki, çok konuştuk,
“taşeron sistemi”, “taşeron sistemi”; ne getirdi bu taşeron sistemi? Evet,
çalışanların iş güvencesinin azalmasına neden oldu; evet, çalışanların
sendikalaşma oranının azalmasına neden oldu; evet, ücretler ve çalışma
standartlarının düşmesine sebep oldu; evet, iş sağlığı ve güvenliğinin rafa
kaldırılmasına sebep oldu. Peki, bunun devamı için biz niye “Hayır.” demedik?
Peki, bu konuda 2023 vizyonunda bile “Mücadele edeceğim.” denildiği hâlde
Hükûmet niye taşeronlaştırmanın alternatifi olabilecek bir sistem ya da iş
güvenliğine, iş sağlığına kaçınılmaz olarak hayat bulduracak bir sistem açığa
çıkarmadı? Bu, programda yok muydu? Tabii ki vardı. Kaldı ki Sayın Çalışma
Bakanının açıklamalarından öğreniyoruz, oradaki taşeronlaştırmanın hangi
boyutta olduğundan bile habersiz ama Soma’da sağ çıkan işçiler ne dediler?
Dediler ki: “Bizde işçi taşeronu ayrıdır, bizde baca taşeronu ayrıdır, bizde
ayak taşeronu ayrıdır, bizde daralma taşeronu ayrıdır. Orada adına ‘taşeron’
demezsiniz, odabaşları vardır, ekip başları vardır, onlar onun yerine hizmet
ederler.” Peki, kim dinledi? Çalışma Bakanı bunu duydu, o günden sonra “Kim bu
baca taşeronu, ayak taşeronu, daralma taşeronu, işçi taşeronu?” diye sordu mu?
Hani ülkenin en iyi, iş sağlığı, iş güvenliği açısından en iyi madenlerinden
biriydi, işçiler orada en büyük güvenceye sahiplerdi; kimse sormadı. Madende
800 işçi yaşamını yitirdi, niye? Bir madende 800 işçi… Çünkü iş gücüne
dayanılarak madenler çıkarılıyor. Herhangi bir…
Sayın Bakana baktım, dinlemiyor, tabii
ki insan etkileniyor; hâlbuki dinlemesi gerekir.
ÜLKER CAN (Eskişehir) – Dinliyor, niye
dinlemiyor?
AYLA AKAT ATA (Devamla) – 21’inci
yüzyılın ilk yarısı, 800 işçi yaşamını yitiriyor çünkü sen iş gücüne dayanarak
maden çıkarıyorsun hâlâ. O yüzden, verebildiğin örnekler ancak ve ancak 20’nci
yüzyılın başlarına dair çünkü bu sistem 20’nci yüzyılın başlarında vardı.
LÜTFÜ TÜRKKAN (Kocaeli) – 18’inci
yüzyıl, 18…
AYLA AKAT ATA (Devamla) – O günden
bugüne çok şey değişti. Artık iş gücüne dayalı olarak çıkarılmıyor madenler, çıkarıldığı
yerlerde belli bir teknik standardizasyon var, ona uymak gerekiyor, onu hayata
geçirebilmek gerekiyor ama bu yapılmadı. Hâlâ iş gücüne dayalı maden çıkarma
işlemi devam etti ve Sayın Başbakan da kalktı, dedi ki: “Her yerde oluyor.”
Örnekleri de 18, 19, 20’nci yüzyıllardan verdi. 
Peki, bunun alternatifi yok muydu?
Evet, tabii ki bunların alternatifi vardı. 1800’lü yıllardan başlayarak yaşanan
bu ölümler gerçekti, bu kazalar gerçekti, yaşanan acılar büyüktü ve aileler çok
mağdur olmuşlardı ama bu acıyı yaşayan ülkelerin yönetenleri bir araya
geldiler, ILO’nun 176 no.lu Sözleşme’sini imzaladılar ve bir karar aldılar.
Tam da Sayın Başbakanın dediği
gerekçelerle yerin altındaki tüm kişilerin isimlerinin ve muhtemel konumlarının
her zaman doğru şekilde bilinebilmesi için bir sistem kurdular. Tam da bu
gerekçeyle bir daha acılar yaşanmasın diye güvenli ve sağlıklı çalışma ortamı
koşullarını sağlamak için madenin gerekli elektrik, mekanik, iletişim sistemini
ve kapsayan diğer ekipmanlarla inşa edilmesini sağladılar. Tam da bu
gerekçelerle işçilerin tayin edilen işleri kendileriyle başkalarının güvenlik
ve sağlıklarını tehlikeye atmayacak şekilde gerçekleştirmesine olanak
sağlayacak şekilde çalışmasına dair düzenlemeler yaptılar. Tam da bir daha
insanlar yaşamını yitirmesin diye işçilerin maruz kalabileceği çeşitli
tehlikelerin tespit edilebilmesi ve maruz kalınıyorsa bunun seviyesinin
belirlenebilmesi için çalışma ortamının izlenmesi, değerlendirilmesi ve düzenli
teftişini sağladılar. Tam da bu gerekçelerle erişim izni verilen tüm yer altı
çalışma mekânlarının yer altı havalandırmaya ulaşması garanti altına alındı.
Tam da bu nedenle bir daha canlar yitmesin diye bir maden işletmesinin doğasına
uygun şekilde yangınların başlaması ve yayılması ile patlamaları önleyecek,
tespit ve mücadele edecek tedbir ve önlemler alındı. Tam da bu nedenle işverenin
her madende ayrı ayrı öngörülebilen tüm endüstriyel ve doğal afetler için acil
müdahale planı hazırlama yükümlülüğü yasal bir çerçeveye kavuştu. Tam da bu
gerekçelerle işçilere verilen hem iş hem de güvenlik ve iş sağlığı konularında
yeterli eğitim programlarının ücretsiz olarak verilebilmesinin önü açıldı. Tam
da bu gerekçelerle bir daha toprak altında insanlar kalmasın diye işverenler,
riski kaynağında bertaraf etmekle, güvenli çalışma sistemleri tasarlamakla,
kaza riskleriyle ilgili işçileri bilgilendirmek ve kaza olduğunda gerekli tıbbi
yardıma ulaşmalarını sağlamakla yükümlü hâle getirildi ve sözleşmeyle, kaza
sonrasındaki sağlık ve kurtarma etkinliklerinin kalitesinden de işverenlerin
sorumlu olması sağlandı. 
Peki, Sayın Bakan ve Hükûmetiniz ne
yaptı? ILO’nun Madenlerde Güvenlik ve Sağlık Sözleşmesi’ni muhalefetin ısrarına
rağmen sizler imzalamadınız. Dünyada yalnızca Afganistan ve Pakistan gibi
ülkelerde bulunmayan yaşam odalarını yönetmeliğe koymadınız, zorunlu hâle
getirmediniz. Maden ocaklarında yaşanan işçi katliamlarının en büyüğünün
yaşanacağına dair uyarılara gözünüzü yumdunuz, kulaklarınızı kapadınız. Bizi,
21’inci yüzyılda, bu topraklarda 300’den fazla işçinin ölüme mahkûm edilişine
tanıklık etmek zorunda bıraktınız.
Peki Sayın Bakan, nasıl çözülebilirdi?
Çok kolay: İşçinin sorunu, işçilerin sorunu işçilere rağmen çözülmezdi. “Ben en
iyisini bilirim.” anlayışıyla çözülmezdi; tıpkı, kadınların sorunları kadınlara
rağmen çözülmeyeceği gibi; tıpkı, gençlerin sorunları gençlere rağmen
çözülmeyeceği gibi, emekçilerin sorunları emekçilere rağmen çözülmeyeceği gibi,
herhangi bir iş alanının sorunu o iş alanında örgütlü bulunan sendikaların,
odaların görüşü alınmadan çözülmeyeceği gibi. Siz bunu yapmadınız, işçilere
sormadınız, bunu yapmadınız. Ama onlarla birlikte çalışmayı niye tercih
edesiniz? Yanınızda sermaye var, birlikte çalışabilirsiniz, hareket
edebilirsiniz. Ne de olsa yiten canlar sizin değil.
Canlarını yitirenler tabii ki tepki
gösterdiler, tabii ki bir duyarlılık gösterdiler, tabii ki protesto ettiler,
kimi edeceklerdi? Bakanı edeceklerdi, Başbakanı edeceklerdi, sendikayı
edeceklerdi, işvereni edeceklerdi. En doğal tepki buydu çünkü canları gitmişti,
kardeşleri, yavruları, eşleri gitmişti. 
Hatırlarsanız, Sayın Başbakan, oğlu
ifadeye çağrılmasın diye neler yaptı! Canı yandı, neler yaptı! Peki, burada
yavrusunu yitirenler ne yapsınlar? Ellerinde iktidarın gücü de yok, ne
yapabilirler? Tabii ki onlar da protestonun en anlamlısını ortaya koydular;
ağladılar, sessizce ağladılar. Siz, o sessizce dökülen gözyaşlarına bir anlam
veremediniz ama Sayın Bakanım -Sayın Taner Yıldız- sizi bir yerde anladım:
Milyonlar sizi televizyonun karşısında dinliyordu, herkes bir açıklamanızı
eleştirdi: “Sayın Bakan niye böyle diyor? Niye ‘Size iyi bir haberim var, toprak
altından şu kadar işçinin daha cesedini çıkardık.’ diye bir haber verdi?”
dediler. Ben sizi anlıyorum çünkü bu ülkede hâlâ toprak altında yatan işçiler
var, hâlâ çıkarılamayan işçiler var ve onun vermiş olduğu eza, onun vermiş
olduğu sıkıntı, vicdani rahatsızlık çok büyüktür. Ben de sizinle aynı duyguları
yaşıyorum. Evet, toprak altında, bilinen, resmî olarak açıklanan 301 ama
ailelerin bu konuda bazı iddiaları var henüz çıkarılmadığına dair. Bunlar da
kısa vadede muhtemelen açığa çıkacaktır Sayın Bakanım.
Peki, bizim, Bakanlığınıza yazmış
olduğumuz bir soru önergesi vardı, cevabını aldık. Engellenebilirdi ama
denetimle. Denetimi nasıl yaptınız Sayın Bakan? İşte elimdeki soru önergesinin
cevabında, Uyar Yapıya ait Darkale Maden Ocağı’na yapılan denetimin sadece
tablosu verilmiş. Mart 21; 12 noksan, verilen ceza, durdurma idari para cezası.
26 Nisan, ceza kaldırılıyor. 12 noksan bir ayda temin ediliyor, biz buna
inanalım; bir ayda 12 noksan tamamlandı diyelim, buna inanalım. Peki,
sonucunda, 31/10/2013; 7 noksanla tekrar idari para cezası ve durdurma. Her
birinde bir vatandaşımız yaşamını yitiriyor. Peki, biz, işçilerimiz,
emekçilerimiz yaşamını yitirince mi bu masalarda oturup konu üzerine
tartışacağız, sonuç çıkaracağız? Peki, biz, denetim faaliyetini yapması için
buralara sadece kazalar olduğunda mı müfettiş göndereceğiz? Siz de
biliyorsunuz, bütün milletvekillerimiz de biliyor; bir noksanlık düzeltildiyse
-örneğin, sensör yok ama sensör takıldıysa altı ayda o sensör bozulmaz-
birileri onu varsaydı, birileri “O noksanlıklar giderildi…”, bunun altına imza
attı. İşte o yüzden, mutlaka ama mutlaka yargı şeffaf olmalıdır ve
işletilmelidir diyoruz. Tazminatlar mutlaka ödenmelidir ama tabii ki yürekleri,
vicdanları rahatlatmayacaktır. 
Bu dönemde, 2023 vizyonu olan bir
Türkiye Cumhuriyeti Hükûmetinin döneminde, 21’inci yüzyılın ilk yarısında bu
katliam Türkiye’de yaşandı. Bundan kurtulamazsınız, bu sorumluluktan
kurtulamazsınız. Bu gensoru görüşmelerine onay verilse ve bu Parlamentoda bu
görüşmeler başlasa ve sonucunda yapılan oylamada siz tekrar güvenoyu alıp devam
etseniz bile bu kaza sizin döneminizde gerçekleştiği için vicdanlarda
mahkûmsunuz, sorumlusunuz. Bir evi yönetirken anne babanın gösterdiği
sorumluluğu siz bir ülkeyi yönetirken gösteremediniz Sayın Bakan, Hükûmetiniz
bu sorumluluğu gösteremedi. Ortada iş kazasının sayısı vardır, ortada ölen işçi
sayısı vardır. Bu kadar işçi, 14 bin küsur işçi iktidarınız döneminde yaşamını
yitirdi. Nasıl kurtulacaksınız? 
Kaldı ki kısa günün kârı, halkımız
yastayken, 77 milyon yasta -size katılıyorum, 1 eksik- insanlar acılarıyla baş
başayken bir gelişme yaşandı Türkiye’de. O da yolsuzlukların kralı, kara para
aklamanın kralı Rıza Zarraf’ın yurt dışına çıkma yasağı kaldırıldı sessiz ve
sedasız bir şekilde. Hiç kimse tepki göstermedi çünkü acımız büyüktü, çünkü
yaşanılan acı herkes tarafından öğretici olmalıydı, sonuç çıkarıcı olmalıydı. 
Teşekkür ediyorum, saygılar sunuyorum.
(HDP ve CHP sıralarından alkışlar)
BAŞKAN – Teşekkür ediyorum. 
Halkların Demokratik Partisi Grubu
adına ikinci konuşmacı Sırrı Süreyya Önder, İstanbul Milletvekili. 
Süreniz on dakikadır. 
Buyurun. (HDP sıralarından alkışlar) 
HDP GRUBU ADINA SIRRI SÜREYYA ÖNDER
(İstanbul) – Değerli arkadaşlar, Genel Kurulu saygıyla selamlıyorum. 432 tane
evladımız yetim kaldı. Eğer rakamlara vuracaksak, bunun en önemli bilançosu bu;
gerisi lafügüzaf. Bunların bu kaybını hiçbir şey yerine getirmeyecek.
Bütün muhalefet partileri bu meseleyi
anlatırken taziyeyle başladılar, ben de taziyeyle başlamak istiyorum ve
meselenin teknik, sayısal, siyasal yönlerine dair aşağı yukarı söylenecek her
şey söylendi, bir tek bir şey biraz gözden uzak tutuldu. İzninizle biraz ben de
ona değinmek istiyorum.
Bu iş cinayeti, bu katliam bugünün işi
değildi. Sizi, 70’li yılların sonunda Suluova Yeni Çeltek maden direnişini bir
araştırmaya davet ediyorum; buradaki konuşmaya sığmayacak kadar önemlidir.
YERALTI MADEN-İŞ’in, sarı sendika tarafından kapatılan, kapattırılan bir maden
işletmesini alıp nasıl verimli ve insan onuruna, emeğin onuruna yakışır bir
vaziyete getirmesinin hikâyesidir. 
Ben sadece finalini söyleyeyim size:
“Verimsiz” diye kapatılan ocağa, oradaki devrimci işçiler el koymuş, üretimin
bütün gelirini hazineye bloke ettirtmiş, bir kuruşuna dokunmadan, yaklaşık 60
misli verimliliği artırmıştır. Finali şu olmuştur: 12 Eylül faşist darbesi
geldiğinde o madendeki bütün işçiler işkenceli sorguya alınmış, dövülerek öldürülen,
felç bırakılanlar olmuş.
Devlet, eskiden beri sistem, yer
altında çalışan işçiden korkar. Onları sistem içine çekme çabası ta o zamandan
başladı Amasya Sıkıyönetim Mahkemesinde görülen Yeni Çeltek davasına bir
dikkatinizi çekmek istiyorum. 
Şimdi, Kemal Derviş’i de anmadan bu
cinayeti anmak olmaz, en az değinilen yanı burası oldu. Ben biraz önce bir
arşivleri karıştırdım. Kemal Derviş Sayın Başbakanla -o zaman Başbakan değil-
bir görüşme yapıyor, diyor ki: “3 günde 3 yasa çıkarmamız elzem.” Nedir bu?
Birisi tütün ekiminin sınırlandırılması hakkında yasa, ikincisi ihale yasası,
üçüncüsü borçlanma yasası. Bu “10 günde 10 yasa” dedikleri şey var ya, onun 3
tanesi için bütün partileri ziyaret ediyor -hükûmet ortağı olmayanları- bunlara
destek isteniyor.
Somalı cinayete kurban giden
işçilerimizin kaderi, Soma’da ve bütün Ege’de ve bütün tütün ekimi yapılan
yerlerin -580 bin ailenin bölgesel dağılımı neyse o zaman- hepsinde tütün
ekiminin sınırlandırılmasıyla birlikte, kalanın da özel sektörün ya da neoliberal
sistemin azgın iştahının ve olmayan vicdanının eline bırakılmasıyla birlikte,
buradaki işçi madene ya da yerin altına ya da diri diri kabristana o gün mahkûm
edilmiştir, o gün mahkûm edilmiştir. Siz cenazelerin, rahmetli olanların hangi
köylerden olduğuna bir bakın, bu acı gerçeği olduğu gibi göreceksiniz.
Tarlasında tarımla uğraşan insanı artık, gübre ve tohumu, bırakın insan
emeğini, bırakın geçinebilmeyi, girdisini bile kazanamayacak şartlara
getirmekle bu işçiyi toprağın altına itmeye mahkûm olmuşsunuz. O gün iktidar
ortağı olanlar, o gün muhalefette olanlar, hiç kimse, Allah rızası için,
solculardan başka, sosyalistlerden başka, hiç kimse… Kardeşim, o gün alınacak
para 10 milyar dolar; 5,5 milyar doları faize gidecek, 5,5 milyar doları! O gün
görüşülen hiç kimse, “Ya, bize para vermek için bizim tütün ekimimizi niye
yasaklıyorlar, bu hangi mukaddesata sığar?” diye muhafazakâr partiler sormamış,
“Bizim toprağımızda ne ekeceğimize Amerika ne karışır?” diye milliyetçiler
sormamış. Siz bunu peşkeş çekmişsiniz. Bugünkü cinayetin bütün halkaları o gün
örülmeye başlamış. 
Sarı sendika: Burada, Anayasa
Komisyonunda olan arkadaşlarımız vardı. İşi durdurma yetkisi var bir sendikanın
iş güvenliği söz konusu olduğunda. Oradaki sarı sendikanın temsilcisinin bu
yetkiden haberi bile yok. 
Şöyle bir olayı hatırlamadan
geçemiyorum: Biz Anayasa Komisyonunda dinlemeler yapıyoruz, emek temsilcilerini
de çağırdık, sendikaları da çağırdık. DİSK geldi, Devrimci İşçi Sendikaları
Konfederasyonu, hem biz ziyaret ettik hem onlar geldiler, bir kitap
bastırmışlar yeni anayasa konusunda. Bu ülkenin bütün sosyal, toplumsal
meselelerine emek gözlüğüyle bakarak, emek perspektifinden bakarak bozucu
alanları tespit etmişler ve bir kitapçık hâline getirmişler, bunun için bir
arama konferansı, bir çalıştay düzenlemişler. Bugün, orada Hükûmet tarafından
yönetim kurulu üyelerine bile müdahale edilen, işveren tarafından yönetim
kurulu üyeleri atanan, bu şartla başkanlığa icazet verilen bu sarı sendikanın
temsilcileri de geldi Anayasa Komisyonuna. Bütün diğer partilerden
arkadaşlarımız, o toplantıya katılanlar bilirler. Kimi göndermişler biliyor
musunuz? Avukat göndermişler. Herhâlde “Anayasa hukukla ilgilidir, bizdeki
hukukçuyu gönderin, orada bir iki şey söylesin.” demişler, geldi avukatları.
Avukatları geldi, elinde 3 tane mektup kâğıdı, matbu bir şey de yok, notlar
almış. Konuşmaya şöyle başladı: “Biz, TÜRK-İŞ olarak ana dilde eğitime
karşıyız.” “Aferin.” dedim, dayanamadım. Normalde biz müdahale etmiyorduk
dinlenilenlere. “Bak, burada 4/C var, 4/B var, taşeronlaştırma var, emek
başından aşağı meselelerin içine gömülmüş, senin emek meselesi hakkında
söyleyecek bir tane önerin yok mu?” dedim, boyunlarını büktüler. O toplantıyı
terk ettim. 
Şimdi, emek
örgütlerinin, emeğin değersizleştirilmesi iktidarın ve sistemin emek
örgütlerine böyle müdahil olup “kastrasyon”a uğramasıyla başlamıştır. İşte,
bakıyoruz, Yeni Çeltek direnişi nerede, burada işçilerine zebanilik eden, orayı
onlara bir cehenneme çeviren madenin kapısında zebanilik eden sarı sendikacılık
anlayışı nerede? 
Hükûmetin de
bulup bulabildiği bir tek savunma var; 2 tane tutum geliştirdiler:
1) Çalışma
Bakanının adını anmayarak onu zillete düşürüp hani “Bunu kurban veririz, geri
kalanını kurtarırız.” tutumu. İçinde Başbakan böyle yapınca, ondan sonraki
hiçbir konuşmacı da adını anmıyor. Yani, el insaf! Vefa ve yoldaşlık bu mudur?
Hep beraber yaptınız, niye sahip çıkmıyorsunuz? O anmayınca diğerlerinin de
anmaya cesareti kalmıyor. 
2) İnsani bir
davranışı, oradaki acıyı paylaşma meselesini çok büyük bir vazifeyi yerine
getirmek gibi takdim ediyorlar. Elbette kıymetlidir, elbette önemlidir. Fakat,
siz, buraya gelene kadar, işte bu taşeronlaştırma meselesinde bu kadar
muhalefetteki her siyasal parti çıktı bu konuya cayır cayır isyan etti, bir gün
“Nedir?” diye bakmadınız.
Bakanlar Kurulu
sırasında… Şöyle oluyordu: Şu an yolsuzluktan dolayı istifa eden bir Bakana
kendi alanıyla ilgili biz değişiklik önergesi vermiştik. Değişiklik önergesine,
soruldu “Katılmıyoruz.” dedi. Ben buraya çıktım -hatırlarsınız- “Sayın Bakan,
ben ne dedim de siz katılmadınız? Sadece, katılmadığınız şey ne, onu söyleyin.”
Maaş alıyorsunuz burada…
(Mikrofon otomatik cihaz tarafından
kapatıldı) 
SIRRI SÜREYYA ÖNDER (Devamla) – Bu 432
yetimin de hakkını alıyorsunuz. “En azından, neyi reddettiğinizi biliyorsanız
ben buradan özür dileyip ineceğim.” dedim. 
Bu kadar egemenlik kullanıyoruz biz
burada ya! Egemenliği kullanıyoruz, bundan daha büyük bir yetki var mı? Peki,
bu egemenliği kullananlara, bu kadar saygısız, bu kadar nezaketsiz, bu kadar
yok sayan bir anlayışla, nasıl gelip diyeceksiniz, bu acılar karşısında hep
beraber ortaklaşalım? Bu muhalefet, cayır cayır, bu konuda sizi uyarmış, bir
gün dönüp bakmamışsınız. Oraya işçi bir gün polis çağıramamış ama patron “zınk”
dediğinde oraya bütün TOMA’lar yığılacak. Bundan vicdanen siz muzdarip
olmayacak mısınız? Bütün kalanlarını paraya boğsanız ne olur? Bu 432 yetimin
gözüne bir ışıltı, gidenleri telafi edecek bir şey yapabilir misiniz? Yok. Onun
için, bu neoliberal politikalara onay veren, sorgulamayan, oy veren, sessiz
kalan herkes de bugünkü Hükûmet kadar bu meselenin failleri arasındadır.
Hepinizi saygıyla selamlıyorum. (HDP
sıralarından alkışlar)
FARUK BAL (Konya) – Sayın Başkan, sayın
hatip konuşmasında, 57’nci Hükûmet döneminde görev yapmış bakan hakkında
birtakım laflar söylerken Milliyetçi Hareket Partisini ilzam etmiştir ve benim
de bakan olarak bulunduğum hükûmeti ilzam etmiştir. Cevap vermek istiyorum. 
BAŞKAN – Buyurun Sayın Bal, iki dakika
söz veriyorum sataşma nedeniyle. 
IX.- SATAŞMALARA İLİŞKİN KONUŞMALAR
1.- Konya Milletvekili Faruk Bal’ın, İstanbul
Milletvekili Sırrı Süreyya Önder’in (11/32), (11/33) ve (11/34) esas numaralı
Gensoru Önergeleri üzerinde HDP Grubu adına yaptığı konuşması sırasında
Milliyetçi Hareket Partisine ve şahsına sataşması nedeniyle konuşması
FARUK BAL (Konya) – Sayın Başkan,
değerli milletvekilleri; biz tabii, hadiseye Sırrı Bey’in gözünden bakamayız.
Biz olaya, Türkiye Cumhuriyeti devleti ve Türk milletinin gözünden bakarız.
Dolayısıyla, tütün ekiminin yasaklanması, ihale kanunu ve borçlanma kanunuyla
ilgili olmak üzere, Kemal Derviş bakanlığı döneminde dayatılmış olan ve “3
günde 3 yasa” ile dile getirilmiş olan hususun nasıl maden işçileriyle
ilişkilendirilebildiğini ben anlamıyorum. Mesele, bir olaya bakış meselesidir. 
Ancak, bilmenizi istiyorum, Kemal
Derviş 57’nci Hükûmet döneminde bakan olarak atanacağı zaman yapılmış olan
zirvede Milliyetçi Hareket Partisinin Genel Başkanı üç tane şart koşmuştur:
“Demokratik Sol Partinin koalisyon içerisindeki bir bakanı istifa etmiştir,
yerine atama yapmak sizin takdirinizdedir ancak bu bakan ya Hükûmet disiplinine
tabi olacak ya parti disiplinine tabi olacak ya da bakanların üstünde bir
konuma asla ulaşamayacak.” 57’nci Hükümet döneminde Kemal Derviş bu çizgi
içerisinde tutulmaya çalışılmıştır ve 57’nci Hükûmet döneminde, Kemal Derviş’in
getirmiş olduğu birtakım önerilerden Türkiye’ye faydası olabilecekler bu
Meclisten geçmiştir, bu Meclisten geçirilmesine engel olan da sadece Milliyetçi
Hareket Partisi olmuştur, o dönemde 5 tane parti bulunmasına rağmen. Varlık
şirketleriyle ilgili mesele bunlardan bir tanesidir, tatlandırıcılarla ilgili
mesele bir tanesidir. Bu liste uzundur, bilmek isteyenler olursa o listeleri de
kendilerine takdim ederim. Ancak, faydalı olanlar elbette kabul edilmiştir.
Örneğin, finansmanın güçlendirilmesi, bankaların rasyolarının artırılması… 
(Mikrofon otomatik cihaz tarafından
kapatıldı) 
FARUK BAL (Devamla) - … iş ortamının ve
çalışma hayatının güçlendirilmesine ilişkin bir listeyi de isteyenlere yine
takdim edebilirim. 
Teşekkür ederim. 
BAŞKAN – Teşekkür ediyorum. 
SIRRI SÜREYYA ÖNDER (İstanbul) – Sayın
Başkan… 
BAŞKAN – Buyurun Sayın Önder. 
SIRRI SÜREYYA ÖNDER (İstanbul) – Sayın
hatip “Sırrı Bey’in gözüyle bakmayız çünkü biz Türkiye Cumhuriyeti gözüyle
bakıyoruz.” diyerek bir ilzam altında bırakmıştır. Cevap vermek istiyorum. 
FARUK BAL (Konya) – Ne ilzamı var
bunda? 
SIRRI SÜREYYA ÖNDER (İstanbul) – Bir de
soru sordunuz, onu da açıklayacağım. 
BAŞKAN – Buyurun Sayın Önder. 
Sataşma nedeniyle size de iki dakika
söz veriyorum. 
2.- İstanbul Milletvekili Sırrı Süreyya Önder’in, Konya
Milletvekili Faruk Bal’ın sataşma nedeniyle yaptığı konuşması sırasında şahsına
sataşması nedeniyle konuşması
SIRRI SÜREYYA ÖNDER (İstanbul) – Sayın
hatip diyor ki: “Biz bu tütün ekiminin yasaklanması ile maden meselesi
arasındaki, maden kazası arasındaki bağlantıyı anlayamadık.” 
Ekonomik, politik, diyalektik kısa bir
izah yapayım: Burada 1.100 liraya işçi çalıştırabilmenin koşulu, kapıda 700
liraya çalışmaya hazır işsiz stokunun genişlemesiyle mümkündür. Bu da
insanların orada doğal geçim kaynağı olan tütün ekimini yasakladığınız zaman
açığa çıkan işsizlerle kaimdir Sayın Bal, daha fazlasını zekânıza hakaret
sayarım, aradaki bağlantı budur.
Siz, Türkiye
Cumhuriyeti nazarından baktığınızı iddia ediyorsunuz, bir de benim bakmadığımı
ima ediyorsunuz. Ben açıkçası insanlık nazarından bakarım, sınırların benim
için hiçbir kıymetiharbiyesi yoktur. Eğer bu anlamda söylediyseniz, emekten,
mazlumdan ve insanlıktan yana bakmayı bütün bayraklara öncelikli sayarım, bu
gayet açık, bunu iltifat kabul ediyorum.
Fakat, şuna
gelelim, siz dediniz ki: “Bu memleketin faydasına olanlara onay verdik.”
Milliyetçi düşünceye sahip saygın bir vekilimiz olarak ve diğer duyarlılığınızı
da bilen birisi olarak bana söyler misiniz, hangi güç sizin toprağınızda ne
ekeceğinize sizin adınıza karar verir ve bu, Türklük gurur ve şuurunu nasıl
olur da incitmez?
Teşekkür ederim.
(HDP sıralarından alkışlar) 
S. NEVZAT
KORKMAZ (Isparta) – Onu anlamak için Barzani’den emir alanlara sorman lazım. 
SIRRI SÜREYYA
ÖNDER (İstanbul) - Barzani’den emir alanlara sorarsın.
OKTAY VURAL
(İzmir) – Sayın Başkan, bu sözleri ancak İmralı’dan talimat alanlar
kullanabilir. Dolayısıyla, onlar, önce, iradelerini ipotekleştiren İmralı ve
Kandil’e hesap versinler. Kendi özgür iradelerini kullansınlar. 
FARUK BAL
(Konya) - Sayın Başkan…
BAŞKAN -
Buyurun Sayın Bal.
Yalnız, yeni bir
sataşmaya mahal vermeyelim, lütfen.
İki dakika da
size söz veriyorum Sayın Bal, buyurun.
3.- Konya Milletvekili Faruk Bal’ın, İstanbul
Milletvekili Sırrı Süreyya Önder’in sataşma nedeniyle yaptığı konuşması
sırasında şahsına sataşması nedeniyle konuşması
FARUK BAL
(Konya) – Sayın Başkan, değerli milletvekilleri; Türklük gurur ve şuuru…
PERVİN BULDAN
(Iğdır) – Kime hesap vereceğimizi size soracak değiliz.
OKTAY VURAL
(İzmir) – İpotekli iradenin milletvekili olma hakkı yok.
PERVİN BULDAN
(Iğdır) – Kime hesap vereceğimizi, kime danışacağımızı size soracak değiliz.
OKTAY VURAL
(İzmir) – Milletvekili olma hakkı yok.
PERVİN BULDAN
(Iğdır) – Sizden akıl da alacak değiliz. Aynen iade ediyorum size.
OKTAY VURAL
(İzmir) – Talimatı aldığınız yer de orası. Hadi! Önce özgür olacaksınız.
PERVİN BULDAN
(Iğdır) – Hepsini iade ediyorum size. Özgürüz, sonuna kadar özgürüz hem de,
hiçbir kısıtlama yok bu konuda.
BAŞKAN - Yeniden
başlatıyorum.
Buyurun.
FARUK BAL
(Konya) – Sayın Başkan, değerli milletvekilleri; Türklük gurur ve şuuru
Milliyetçi Hareket Partisinin şiarıdır, attığımız her adımda da rehberimiz odur.
Bunun bir başkası tarafından değerlendirilirken yanlış değerlendirilmiş olması
bizim değerimizin yanlış olduğu anlamına gelmez.
Benim
anlamadığım şu: Tütün ekimiyle ilgili, ihale kanunuyla ilgili, borçlanma
kanunuyla ilgili yapılmış olan düzenlemelerin nasıl yerin altına atılarak
maden işçisi hâline getirildiğine ilişkindir. O tarihte de işsizlik sorunu
vardı, yüzde 6-7 civarındaydı. Yüzde 6-7 civarında bir işsiz stoku var iken bir
ülkenin kendi ürünlerini yasaklayarak işsiz ordusu yaratması gibi bir
mantık olabilir mi? İşte, bakış açısı burada farklılaşıyor. Böyle bir yanlış
bakış açısında olduğu için, Sayın Sırrı Süreyya Bey’in bizim mantığımızı
anlaması mümkün değil. Biz her hadisede ve her olayda elbette ki Türk
milletinin her ferdini ve Türkiye Cumhuriyeti devletinin her hakkını koruma ve
kollama noktasında hareket ederiz. Biz Türkiye’nin dışarıdan idare edilmesine,
Kandil de dâhil olmak üzere, Washington da dâhil olmak üzere, Paris de dâhil
olmak üzere, Brüksel de dâhil olmak üzere karşıyız. Biz kendi kendimizi idare
edebilme iradesiyle burada bulunuyoruz, o amaçla da siyasi faaliyette
bulunuyoruz. (MHP sıralarından alkışlar)
ÜNAL KACIR (İstanbul) – Sayın Başkan,
depolarda 400 bin ton tütün varken hâlâ… Bu nasıl milliyetçilik oluyor?
FARUK BAL (Konya) – Soma’nın hesabını
ver, Soma’nın! 302 kişi ölmüş, daha…
ÜNAL KACIR (İstanbul) – Sözüm size
değil, size söylemedim.
BAŞKAN – Teşekkür ediyorum.
VIII.- GENSORU (Devam)
A) Ön Görüşmeler (Devam)
1.- Cumhuriyet Halk Partisi Grubu adına Grup Başkan
Vekilleri İstanbul Milletvekili Mehmet Akif Hamzaçebi ve Sinop Milletvekili
Engin Altay’ın, ruhsatı Türkiye Kömür İşletmeleri Kurumuna ait olan ve Soma
Kömür İşletmeleri AŞ tarafından işletilmekte olan Manisa ili Soma ilçesi Eynez
Yer Altı Kömür Ocağında meydana gelen kaza ile ilgili olarak kontrol ve denetim
görevlerini yerine getirmeyerek yaşam hakkının ihlal edildiği bir çalışma
ortamının oluşmasına zemin hazırladıkları ve maden emekçilerinin ölümlerine yol
açtıkları iddiasıyla Enerji ve Tabii Kaynaklar Bakanı Taner Yıldız ile Çalışma
ve Sosyal Güvenlik Bakanı Faruk Çelik hakkında gensoru açılmasına ilişkin
önergesi (11/32) (Devam)
2.- Şırnak Milletvekili Hasip Kaplan ve 28
milletvekilinin, Manisa ili Soma ilçesinde yaşanan maden faciası ile ilgili
olarak ruhsat, önleme, denetim ve kurtarma çalışmalarında sorumsuz davrandığı,
adli ve idari soruşturmaları engellediği, sorumluları koruyan ve kollayan
politikalar yürüttüğü ve gerekli önlemleri almadığı iddiasıyla Enerji ve Tabii
Kaynaklar Bakanı Taner Yıldız hakkında gensoru açılmasına ilişkin önergesi
(11/33) (Devam)
3.- Şırnak Milletvekili Hasip Kaplan ve 28
milletvekilinin, Manisa ili Soma ilçesinde yaşanan maden faciası ile ilgili
olarak önleme ve denetim çalışmalarında sorumsuz davrandığı, adli ve idari
soruşturmaları engellediği, sorumluları koruyan ve kollayan politikalar
yürüttüğü ve işçi sağlığı ve iş güvenliği konusunda gerekli önlemleri almadığı
iddiasıyla Çalışma ve Sosyal Güvenlik Bakanı Faruk Çelik hakkında gensoru
açılmasına ilişkin önergesi (11/34) (Devam)
BAŞKAN - Milliyetçi Hareket Partisi
Grubu adına söz isteyen Necati Özensoy, Bursa Milletvekili.
Süreniz on beş dakika Sayın Özensoy.
Buyurun. (MHP sıralarından alkışlar)
MHP GRUBU ADINA NECATİ ÖZENSOY (Bursa)
– Sayın Başkan, değerli milletvekilleri; bakanlar hakkında verilen gensoruyla
ilgili Milliyetçi Hareket Partisi Grubu adına söz aldım. Hepinizi saygıyla
selamlıyorum.
Öncelikle, hayatını kaybeden 301 görev
şehidimize Allah’tan rahmet diliyorum, ailelerine başsağlığı diliyorum, Türk
milletinin de başı sağ olsun. Gerçekten, bu olayın bizleri derinden üzdüğünü
bir kez daha buradan tekrar ediyorum. 
Tabii, öncelikle, şunu ifade edeyim: Bu
facia gerçekten, bu asırda gerçekleşmiş en büyük facialardan bir tanesi. 301
kişi… Eğer Türkiye Cumhuriyeti devleti -Allah korusun- herhangi bir savaşa
girseydi herhâlde bir günde bu kadar insan kaybetmezdik. Gerçekten, orada olan
o olay, o bir günde bu kadar insanımızın görülüyor ki birçok ihmal neticesinde
hayatını kaybetmesi, bütün Türk milletini de derinden üzdü. 
Tabii, bunun yanında, yine Türk milleti
ferasetini gösterdi, o birlik, beraberliğini, o yardımlaşma duygusunu, bütün
milletimizin kalbinin orada attığını hep birlikte hissettik. 
Yalnız bu konuya geçmeden önce şunu
ifade etmek istiyorum: Oraya, Soma’ya gittiğimde gözlemlediklerim ve Soma’nın
dışında, basında, haberlerde duyduğum, gördüğüm bazı yanlış bilgileri de
buradan paylaşmak istiyorum.
Her şeyden önce, oraya, Soma’ya
gittiğimizde, gerçekten çok büyük bir izdiham vardı, bir infial vardı. Tabii ki
o kadar insanın göçük altında, orada maden içerisinde kalması, Soma’da
bulunanların hemen hemen hepsinin birer akrabasının, ailesinden birisinin
olması bunun gayet tabii sonucudur diye düşünüyorum.
Olay salı günü oldu, biz, oraya Sayın
Genel Başkanımızla perşembe günü gittik. Bizi telefonlarla arayanlar oldu “Niye
bir an önce gitmiyorsunuz?” diye. Ben, burada birçok konuşmacının da kabul
ettiği gibi, aynı şeyleri söyledim: “Biz oraya aynı gün veya hemen gidersek
oradaki insanların işine engel oluruz. Orada ilgililer, yetkililer bize bilgi
verirken bizimle vakit kaybederler, dolayısıyla oradaki insanlara kötülük
yapmış oluruz.” Dolayısıyla, biz de Sayın Genel Başkanımızla perşembe günü
gittik. Yine, sade bir şekilde merkeze gittik, maden ocağına girmeden Sayın
Bakanın yanına gittik, Sayın Bakan bizleri bilgilendirdi. Daha sonra şehitliğe
uğradık, orada dualar okuduk ve oradan ayrıldık. Elbette, devlet büyüklerinin,
hükûmet yetkililerinin oraya gitmesi, oralarda bulunması doğrudur, ama o krizi
yöneten bir bakan varken, sadece şov için veya görünmek için gidince orada
çıkan o görüntüler gerçekten beni üzdü. Yani, Sayın Başbakanın hem orada maruz
kaldığı olaylar ama Sayın Başbakanın verdiği tepkiler beni çok daha fazla üzdü.
Burada AK PARTİ Grubundaki arkadaşalar “Yok işte görüntüler öyle değil,
böyle.”, her zaman olduğu gibi “Onlar montaj.” falan diyebilirler ama böyle
resmen, bariz bir şekilde Sayın Başbakanın vatandaşa yumruk attığı, o yumruğu
yiyen vatandaşın 40 tane ifadeden sonra en son ifadesinde de “Bana ilk yumruğu
vuran Başbakandı.” demesi gayet açık ve net bir şekilde ortada duruyor. Onun
dışında, Başbakanın danışmanının da orada, yerde yatan bir vatandaşa tekme
atması ve onun da yine hemen “Gezici, eylemci, şu, bu…” ilan edilmesi ama
arkasından, o vatandaşın da madenci olduğunun belirlenmesi, bütün bu olaylar
gerçekten bizim arzu etmediğimiz, istemediğimiz görüntüler çünkü orada
gerçekten acılar yaşanıyor. Bu acılar yaşanırken, bu acılara ortak olurken,
böyle birtakım protestolar olurken “Gelin bakalım, benim yanımda yuhalayın.”
gibi vatandaşa sert tepkiler koymak, herhâlde Türkiye Cumhuriyeti devletinin
Başbakanına yakışan birtakım olaylar değil diye düşünüyorum. 
Şimdi, gelelim bu maden kazasının
nedenlerine. Ayrıca, bundan sonra, bu nedenlerle birlikte, nedenler
belirlenirken yapılan yanlışlıklara da bakmak lazım. Bakın, ilk başta, hemen,
birtakım insanlar sorumluluklarını üzerlerinden atmak için, trafo patlaması
iddiası ortaya atıldı. Yani, eğer trafo patlaması olursa, orada tamamen, o
trafoyla ilgili şirketin veya yapımcıların hatasından kaynaklandığını ortaya
atmak gibi bir girişim başladı. Ama, tabii, güneş balçıkla sıvanmaz dolayısıyla
gerçekler ortaya çıkacaktır.
Ama bakın, bugün, bir gazetede yazan
olay eğer gerçekten doğruysa, bu gerçekten çok daha vahim bir olaydır. Burada
diyor ki: “O 15.30 sıralarında meydana gelen olaydan iki üç saat önce, bir işçi
karbonmonoksit zehirlenmesinden dolayı hastaneye kaldırıldı.” Gazete haberi
olduğu için, bunun doğruluğu üzerinden bir konuşma yapmayacağım ama bunun
doğruluğu eğer gerçekten mümkünse ve bu haber doğruysa bu demektir ki o ocakta
iki üç saat önceden karbonmonoksit gazı fazla bir şekilde, o değerlerin
üzerinde çıkmaya başlamıştır yani kömür için için yanmaya başlamıştır.
Dolayısıyla, bütün bunlara rağmen, hâlâ o ocak boşaltılmayıp onun yerine ikinci
vardiyanın sokulması, o zaman bu faciayı bir katliama dönüştürecektir. Bunun
sorumluluğu gerçekten çok büyük demektir.
Şimdi, bakın, herkes bir şeyler
söylüyor. Elbette, madencilik en riskli mesleklerden bir tanesi ama kömür
madenciliği o madenciliklerden birkaç kat daha zor. Çünkü kömür, hepinizin
bildiği gibi, işte, yanıcı, tutuşturucu veya bir gaz salan, yine patlamaya
sebep veren metan gazı salan gibi, daha üzerine ilave edeceğimiz birtakım
sıkıntıları olan bir madendir. 
Şimdi, karbonmonoksit, karbondioksit,
yanma, herkes bir şeyler söylüyor ama ben mesleğim icabı şunu söyleyeyim:
Bakın, yanma karbonun oksijenle reaksiyona girmesidir. Eğer bu reaksiyon yeteri
kadar olmuyorsa karbonmonoksit açığa çıkar, tam yanma oluyorsa karbondioksit
açığa çıkar. Karbondioksit zehirli bir gaz değildir ama oksijeni tükettiği için
sıkıntılıdır. Ama, karbonmonoksit direkt, milyon mertebelerinde bile insanı
zehirleyecek bir gazdır.
Dolayısıyla, bütün bunlar bu ocakta
önlemleri alınması gereken, kontrol edilmesi gereken -o kömürlerin ne kadar
ısındığı, ne olduğu, efendim, gaz miktarları vesaire -her şeyin kontrol altına
alınabileceği işler olmasına rağmen, maalesef, yeteri kadar tedbirin alınmadığı
açık ve net bir şekilde ortada duruyor. 
Bakın, bu Soma Madencilik… Herkes bir
şeyler söyledi ama ben, daha dün, Türkiye Kömür İşletmelerinin alt komisyonunda
denetimdeydim. Burası, daha önce Park Madenciliğe hizmet alım yoluyla
devredilmiş; daha sonra Park Madencilik buradan vazgeçerek Soma Madenciliğe
devretmiş, 2009 yılından bu yana da Soma Madenciliğin işletmeyi sürdürdüğü bir
yer. Soma Madenciliğin Soma’da bir başka bölgede daha maden sahası var. 
Bakın, ben şimdi buradan tekrar
uyarıyorum: O işletmede hâlâ üretim devam ediyor. O işletmenin sahipleri yine o
sorumluluk altında yollarına devam ediyorlar. O işletmenin sahiplerinin,
yöneticileri bu psikolojide, hapisteyken, bu yerde yine bu tür işletmeleri,
yani aynı sahipli işletmelerini de işletmeye devam etmesi ne kadar doğrudur,
buradan Sayın Bakana da ifade etmek istiyorum, bunu da duyurmak istiyorum.
Şimdi, bizim İş Kanunu’muzda, her şey
yazılmış, ifade edilmiş. Burada, bakın, kanunlarda, özellikle maden
kanunlarında, iş kanunlarında hep yetkiden bahsediliyor. Nedense hep, işte
“Bakanlık yetkilidir, şu yetkilidir, bu yetkilidir.” Yahu, hiç sorumluluktan
bahsedilmiyor burada. Yani “Bunlar olmazsa sorumluluğu da şudur, cezası da
budur.” diye doğru düzgün bir şeye de rastlamış değilim. 
Bunun dışında, 2010’da, 2009’daki o
facialardan, Kemalpaşa Bükköy’deki, Balıkesir’deki facialardan sonra yine bir
araştırma komisyonu kuruldu burada, Devlet Denetleme Kurumu yine araştırmalar
yaptı. Ama, buradan şunu ifade edeyim: Bakın o rapora, o raporda da mevzuatları
bir araya getirmekten başka bir şey yapmıyoruz yani “Maden Kanunu’nun vesaire
maddesinde şu var, İş Kanunu’nda bu var, İş Güvenliği’nde bu var…” Efendim,
kanunları alıp, sıralayıp rapor hâline getirmişiz. Devlet Denetleme Kurulunun
da yaptığı o, Meclis araştırması komisyonunun da yaptığı o. Oralardan ciddi
anlamda öneriler çıkması lazım, ciddi anlamda değişiklikler yapılması lazım.
İlla 1999’daki büyük deprem gibi 20 bin kişinin, 25 bin kişinin ölmesini mi
bekleyeceğiz? O zaman da anca o depremden sonra İmar Kanunu’nda birçok
değişiklik yapıldı, birtakım yapı denetim kurumları getirildi, inşaatların
ruhsatları farklı bir şekilde yapılandırılmaya başlandı. 
Şimdi, İş Kanunu’ndaki denetimde
eksiklikler görüldüğünde müfettiş altı ay süre verir. “Altı ay süre içerisinde
eğer bu eksiklikler yapılmazsa kapatılır.” mantığını ben anlamış değilim. Yani,
şimdi, gittiğinde -onu bizzat o Kemalpaşa Bükköy’de gördüğüm için ifade
ediyorum- orada bir sürü eksiklik ifade etmiş müfettiş, cebrî havalandırmadan
tutun da işte sensörlere vesaireye hayati tehlike oluşturacak bir sürü madde
tespit etmiş, demiş ki: “Altı ay içerisinde yapmazsanız bu madeni kapatırım.”
Ya, altı dakika sonra, bu havalandırmadan dolayı, sensörlerden dolayı burada
kazanın olmayacağının nasıl garantisini verebilirsiniz? Bir de üstelik, bakın,
o Bükköy’le ilgili yine bu kürsüden 2010 yılında Mayıs ayında yaptığım
konuşmada ben ve Grup Başkan Vekilimiz Oktay Bey de yaptığı basın toplantısında
çok vahim bir şey ifade ettik burada. Üstelik, o Bükköy madeni denetlendikten
sonra, ortaya eksiklikler konulduktan sonra 11’inci aya kadar verilen süre
içerisindeki o teftiş, altı aylık süre içerisindeki teftiş Bakanlık tarafından
ödenek yokluğundan iptal edilmiş. Bakın, bunun belgeleri hâlâ duruyor. Bu
teftişi hangi hakla, neye binaen iptal edersiniz? Ve 11’inci ayda yapılması
gereken teftiş yapılmamış, 12’nci ayda o kaza meydana gelmiş. Peki, efendim,
buradaki sorumluluğun, bu ve bunun gibi ihmallerin, denetimsizliklerin,
yanlışlıkların, bunların kim verecek hesabını değerli milletvekilleri? 
Şimdi, biz bu
Maden Kanunu’nda, İş Kanunu’nda, İş Sağlığı ve Güvenliği Kanunu’nda hâlâ
radikal değişiklikler yapmayacaksak; bu komisyon bu çalışmaların, bunların
üzerinde öneriler getirmeyecekse, tavsiyeler getirmeyecekse; acilen bu
çalışmaları yapmayacaksak burada konuştuklarımızın da hiçbir anlamı yok.
Efendim, Bakanların istifa edip yerine yeni bakanların gelmesinin de hiçbir
anlamı yok, gensoruyla buradan düşmelerinin de hiçbir anlamı yok. Dolayısıyla,
bakın, özellikle, bu canımızın yandığı konularda -biraz daha hassasiyet- sadece
üzülmek, sadece gözyaşı dökmekle olmaz. Onun için, herkes sorumluluğunu üzerine
alsın. Biz sorumluluğu taşıyoruz, biz bu komisyonun içerisinde gerekenleri
yapacağız ama en büyük sorumlu iktidardır ve başta Başbakandır diyorum,
hepinize saygılar sunuyorum. (MHP sıralarından alkışlar)
BAŞKAN –
Teşekkür ediyorum.
Milliyetçi
Hareket Partisi Grubu adına ikinci konuşmacı Alim Işık, Kütahya Milletvekili.
Süreniz on beş
dakika. 
Buyurun Sayın
Işık. (MHP sıralarından alkışlar)
MHP GRUBU ADINA ALİM IŞIK (Kütahya) –
Sayın Başkan, değerli milletvekilleri; 13 Mayıs 2014 tarihinde Soma’da meydana
gelen maden kazasında hayatını kaybeden 301 vatandaşımızın ölümünün ardından
Sayın Bakanlar Taner Yıldız ve Faruk Çelik hakkında verilen gensoru önergeleri
üzerinde Milliyetçi Hareket Partisi adına söz aldım. Bu vesileyle yüce Meclisi
saygıyla selamlıyor, hayatını
kaybeden maden işçilerimize Allah’tan rahmet, yakınlarına ve Türk milletine baş
sağlığı diliyorum.
AFAD kayıtlarına göre 301 kişi olduğu belirtilen maden kazası
şehitlerinin maalesef 39’u da benim seçim bölgem Kütahya ilindendi. Kütahya
ilindeki iş yeri yetersizliği ve kötü çalışma şartları, artı yeni istihdam
alanlarının oluşturulamamasını, maalesef, bu ilden başka illere olan göçün
sonucunu oralara giden gençlerimizin cenazesinin memleketimize geri dönmesiyle
Kütahya ödedi. Bu da bunun örneklerinden birisidir. Daha önce de buna benzer
birkaç kazada yine çok sayıda vatandaşımız hayatını kaybetmişti.
Değerli milletvekilleri, normal şartlarda böyle bir olay dünyanın
herhangi bir ülkesinde meydana gelmiş olsaydı ya da geçmişte başka ülkelerde
buna benzer olayların ardından gerçekleşen gelişmelere baktığımızda olması
gerekenler şöyle sıralanabilirdi: Öncelikle, her şeyden önce iş yerinin
sorumluları tedbiren hemen açığa alınır, derhâl gözaltında tutulur ve iş
yerindeki çalışmaların güvenliği açısından çalışmalar durdurularak gerekli
soruşturma ve incelemelere başlanırdı. Ama Türkiye’de, maalesef, Soma’daki bu
elim kazadan sonra dört gün beklenildi, 4’üncü günden sonra iş yeri
sahipleriyle ilgili veya yakınlarıyla ilgili, sorumlularla ilgili bazı
çalışmalar başlatılabildi. Peki, bu dört gün boyunca iş yerindeki deliller
karartıldı mı, karartılmadı mı? Bununla ilgili herhangi bir tespit var mı, yok
mu? Hükûmet, siyasi sorumlular bununla ilgili gerekli tedbirleri o dönemde
aldılar mı, almadılar mı? Bunları bilemiyoruz.
İki: İş yeri sorumluları bunu yaparlardı ama maalesef,
bugün, iş yerinin de bağlı olduğu holding sahibine çağrı yapılamıyor veya
yapılan çağrının ardından deniyor ki: “Yeterli delil yok.”, savcı “Ben bunu
çağıramam.” diyor. Değerli milletvekilleri, bu devlet mi güçlü, bu iş adamı mı
güçlü, önce olaya buradan bakacağız.
Üç: Dünyanın başka yerinde böyle bir
olay olsaydı veya geçmiş dönemlerde olan olaylara baktığımızda işçi sendikaları
o iş yerinde hayatlarını kaybeden veya yaralanan işçilerine sahip çıkarlar,
orayı herkesten daha önemli bir şekilde korurlar, Taksim Meydanı’ndaki direnişi
orada gösterirlerdi ama maalesef, Türkiye'de 1 Mayısta Taksim’de direniş
göstermek için her türlü çabayı gösteren sendikaların hiçbiri bu olayda ortada
yok. Neden? O zaman, sendika ile iş yeri sahipleri arasında bağlantı mı var,
yoksa bu sendikalar kâğıt üzerinde sendika, Hükûmete karşı artık görevini
yapamaz hâle mi geldi?
Dört: Siyasi sorumlular, olayın
selameti, güvenliği ve yapılacak çalışmaların akıbetini kesintiye uğratmama
adına derhâl istifa ederlerdi. Eğer istifa etmiş olsalardı belki bugün bu
gensoru önergelerinin Türkiye Büyük Millet Meclisi gündemine getirilmesi söz
konusu olmazdı. Onun için, istifa tabii ki Sayın Bakanların kendi vicdanlarının
sorumluluğundadır ama keşke bugüne kadar istifa etmiş olsalardı da bugün bu
acıları tekrar beraber yaşamamış olsaydık. Onun için, bu gensorular, bugüne
kadar Sayın Bakanların üzerlerine düşeni gereği gibi yapmamalarından dolayı
bugün Meclisin gündemine gelmiş, getirilmiştir. 
Arkasından, devletin sorumluları,
kurumları kazazedelerin yaralı olanlarının yarasını sarar, vefat edenlerin
yakınlarına bakar ve eksikliği duyulan yasal düzenlemeleri derhâl alırdı. İşte,
geçmişte buna benzer olayları özetlediğimizde bunu görürüz. Bugün, maalesef,
Türkiye Cumhuriyeti’nde bu elim kazanın ardından yaşananlar bunlara benzemiyor.
Yaşananlar, orada Sayın Başbakanın bir vatandaşı tokatlamasından tutunuz, bir
kadının “Sayın Başbakana bağıracaktım ama eşimin cenazesini vermez diye
korkumdan sesimi çıkaramadım.” demesine kadar sosyal bir vakıaya dönüştü.
Burası Türkiye Cumhuriyeti devleti, burası Hitler’in Almanyası değil. Sonradan
madenci olduğu ortaya çıkan bir vatandaş Sayın Başbakanın Müşaviri tarafından
tekmeleniyor ve hâlâ bugüne kadar o devlet bürokratı hakkında herhangi bir
idari işlem yapılmıyorsa olaya bu pencereden baktığımızda, bu gensoruların
anlamlı olduğunu söylemek mümkündür. 
Dolayısıyla “Bu
kazanın sonucunda acaba kaç kişi hayatını kaybetmiş olsaydı Sayın Bakanlar
istifa ederlerdi veya bu sorumlular gereğini yaparlardı?” sorusunun cevabı
muhataplarına aittir. “301 can yetmiyorsa 3.001 canın kaybedilmesi mi
bekleniyor?” Bu sorunun cevabını inanıyorum ki ilgililer vermek zorundadırlar.
“Madencinin
ölümü kaderdir. Bu sektörde, bunun fıtratında ölüm vardır.” sözleri bu olaya
bakışın bir göstergesidir. Ama, inancımız tedbirin bizden, takdirin Allah’tan
olduğunu gösterir. Tedbiri alacağız. Sayın Bakanlar bu tedbiri zamanında
aldılar mı, almadılar mı? Bunun bundan sonra yapılacak olan çalışmalar
sonucunda ortaya çıkacağını düşünüyorum.
Türkiye Büyük
Millet Meclisi, geçen hafta itibarıyla muhalefet partilerinin zorlamasının ve
konuya olan duyarlılığının ardından, Adalet ve Kalkınma Partisi milletvekili
arkadaşlarımızın da önce reddettikleri ama sonra vermek zorunda kaldıkları
araştırma önergeleriyle bir Meclis araştırma komisyonunun kurulmasına karar
vermiştir. Doğru yapmıştır. Keşke daha önce yapılan uyarıların ardından da bu
tür tedbirlerin alınmasına önemli bir zemin hazırlayacak olan bu çalışmaları
yapabilmiş olsaydık ve bugün bu noktaya buradan başlamamış olsaydık. Geç
başladık ama hiç olmazsa geç de olsa başladık. Fakat, maalesef, tüm bunlara
baktığımız zaman on iki yıllık Adalet ve Kalkınma Partisi hükûmetleri döneminde
yanlış enerji ve maden politikalarının Türkiye’yi bugün buraya getirdiğini
görürüz. 
Özetlemek gerekirse bu dönemin
politikası dışa bağımlı enerji, özelleştirmeye dayalı ve taşeron yöntemiyle
ucuz işçi çalıştırıp yeni zenginler yaratarak Türkiye’yi aydınlatmak veya
enerji açığına çözüm bulmak şeklinde özetlenebilir. 
Değerli milletvekilleri, bu konularla
ilgili bu kürsüden Milliyetçi Hareket Partisi milletvekilleri olarak defalarca
uyarılarda bulunduk, defalarca konuştuk; sözlü ya da yazılı soru önergeleri,
Meclis araştırma önergeleri veya kanun teklifleri verdik; özelleştirme
politikalarının doğru olmadığını, özellikle enerji ve maden sektöründe bu
politikaların çok büyük yanlışlar doğuracağını ve ileride çok büyük can
kayıplarına yol açacağını bundan önceki konuşmalarımızda defalarca söyledik.
Ama, maalesef, dün olduğu gibi bugün de doğru söylenenlere kulak tıkamaya devam
edilecek olur ise yine Türkiye Cumhuriyeti devletinde yeni maden kazalarını
yaşamamız da kaçınılmaz olacaktır. Bundan ders almak zorundayız ve mutlaka
gerekli tedbirleri almak zorundayız.
Bu dönemde “özelleştirme” demek yeni
yandaş zenginler yaratmak demektir, “özelleştirme” demek taşeron işçiliği yani
işçinin emeğinin sömürüldüğü bir sistem demektir. Dolayısıyla “taşeron işçiliği
sistemi” demek sendikasız, hazır AKP seçmeni, AKP’li siyasilere yerelde iş
bulma fırsatı tanıyan yeni zenginler yaratarak seçimlerde sponsorları oluşturan
bir sistem demektir. İşte, onun için, Çalışma ve Sosyal Güvenlik Bakanı her ne
kadar son iki üç yıldır “Bu sistemle ilgili düzenlemeler yapmaya çalışıyoruz,
yapıyoruz, yaptık.” dese de AKP hükûmetleri bu sistemi değiştiremezler. Çünkü,
seçim sahalarında finansman bu firmalar tarafından sağlanmaktadır, bu firmalar
AKP’nin seçim finansörlüğünü yapmaktadır. Bu firmalarda çalışan taşeron işçiler
hazır asker gibi miting meydanlarına taşınmaktadır ve bu taşeron işçilere,
asgari ücretin az üzerinde bir bedelle çalıştırıldıkları için, sürekli iş
tehdidi ve iş korkusuyla AKP’ye oy vermek zorunda olduğu hissettirilerek
sürekli hazır seçmen olarak bakılmaktadır.
Değerli milletvekilleri, bunu
değiştirmek zorundayız. Hâlen bugün bu kazadan sonra, kaybedilen canlardan
sonra sağ kurtulduğuna sevinemeyen işçiler, aradan geçen bir hafta sonra aynı
tehditlerle, aynı şekilde yarınından emin olmadan, iş güvencesine sahip
olmadan, iş kaygısıyla, evinin kira borcunu, kredi borcunu, taksit borcunu
nasıl ödeyeceğini endişe hâline getirir ve bunlarla meşgul olacak olursa bu
sistemin değiştirilmesi gerektiği kesinleşmiştir. 
Hükûmet şunu söylemeliydi: Sağ
kurtulanlar ne olacak? Bugüne kadar bir yetkilinin ağzından “Bu işçilere iş
güvencesi garanti edilmiştir. Orada istemezlerse başka yerde bunlar çalışacak,
geçimlerini sağlayabilecektir.” denemedi, yasal güvenceler altına alınamadılar.
Dolayısıyla, bu insanlar hâlen televizyonlarda korkarak konuşurken “Ben AK
PARTİ’li seçmenim.” demek zorunda kalıyor. Dün daha şahit oldum, “Ben AK
PARTİ’ye oy verdim.” Evet, vermiş olabilirsin, “Neden bunu söylemek zorunda
kalıyorsunuz?” diye sorduğunuzda, o psikoloji içerisinde “Aman, yarın başıma
bir iş gelmesin.” korkusuyla bunu söylediğini çok rahat anlayabilirsiniz.
Değerli milletvekilleri, bunu özellikle
sorumlu sayın bakanların bu noktaya getirmemesi gerekirdi. Bu nedenle, bu
önergeler birçok konunun tartışılmasına vesile olması açısından önemliydi.
Ancak, kurulmuş olan Meclis araştırma komisyonunun çalışmalarına da engel
olmayacak şekilde bir düzenlemeyle, onların çalışma sahaları daraltılmadan
mutlaka bu çalışmaların yürütülmesi gerektiğini düşünüyoruz. 
Diğer taraftan -bugüne kadar ilk kez
şahit oldum- özellikle 2 ayrı bakan hakkında ayrı ayrı önergeler verilip ayrı
ayrı konuşmalar yapmamız gerekirken ne hikmetse 2 bakan hakkında aynı gensoru
üzerinden burada gensoru gündeme alınsın ya da alınmasın şeklinde konuşma
yapmak durumunda kalıyoruz. Belki bu bakanlardan birisine “Çok fazla ihmaliniz
yok, diğeriniz çok suçludur.” diyeceğiz, farklı oylar kullanacağız ama maalesef
-böyle bir görüşme anlayışı da- bu konunun, alelacele ve özellikle sayın
bakanların istifa gibi bir sorumluluğu bugüne kadar yerine getirmemesinden
dolayı Meclis gündemine geldiğini düşünmekteyiz. 
Değerli milletvekilleri, birçok konu
söylendi; önce trafo patlamasından kaynaklandığı ama arkasından karbonmonoksit
gazı zehirlenmesiyle bu kazaların olduğu söylendi. Ama, bir maskenin 1993 model
olması ve bugüne kadar hiç kullanılmadan sadece sembolik olarak kullanılıyor
görünmesi, işçi bu maskeyi daha önce herhangi bir nedenle açmışsa 300-400 lira
cezaya muhatap olması Türkiye'nin bu sektörde ne hâle geldiğinin çok önemli bir
göstergesidir. Mutlaka ama mutlaka bu denetimler çok ciddi bir şekilde bu
araştırma komisyonu tarafından yerine getirilmeli ve mutlaka bunun takibi
Türkiye Büyük Millet Meclisi tarafından yapılmalıdır. 
Biz Milliyetçi Hareket Partisi Grubu
olarak bu konunun sonuna kadar takipçisi olmaya devam edeceğiz ve mutlaka
sorumluların hesap vermesini sağlayacak her türlü çalışmaya destek olacağız
diyorum. 
Bu duygu ve düşüncelerle tüm
şehitlerimizin, maden şehitlerimizin ailelerine bir kez daha başsağlığı
diliyorum. (MHP sıralarından alkışlar)
BAŞKAN – Teşekkür ediyorum. 
MUSA ÇAM (İzmir) – Sayın Başkan, çok
değerli konuşmacı konuşmasının bir bölümünde “İstanbul’da 1 Mayısta Taksim’e
çıkan sendikalar bu konuda ilgisiz ve duyarsız kaldılar.” dedi. Bununla ilgili,
uygun bulursanız, bulunduğum yerden bir iki dakikalık bir söz istiyorum. 
BAŞKAN – Sayın Çam, lütfen, böyle bir
usulümüz yok. 
Teşekkür ediyorum.
Birleşime on dakika ara veriyorum.
Kapanma
Saati:17.48
ÜÇÜNCÜ OTURUM
Açılma Saati:
18.02
BAŞKAN: Başkan
Vekili Sadık YAKUT
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 92’nci Birleşiminin Üçüncü Oturumunu açıyorum.
(11/32), (11/33) ve (11/34) esas
numaralı gensoru önergelerinin görüşmelerine devam edeceğiz.
Hükûmet yerinde.
Şimdi, Adalet ve Kalkınma Partisi grubu
adına söz isteyen Ali Rıza Alaboyun, Aksaray Milletvekili.
Buyurun Sayın Alaboyun. (AK PARTİ
sıralarından alkışlar)
Süreniz on beş dakikadır. 
AK PARTİ GRUBU ADINA ALİ RIZA ALABOYUN
(Aksaray) – Sayın Başkan, değerli milletvekilleri; yaşamış olduğumuz Soma’daki
elim kazayla ilgili Enerji ve Tabii Kaynaklar Bakanımız Sayın Taner Yıldız ve
Çalışma ve Sosyal Güvenlik Bakanımız Sayın Faruk Çelik hakkında verilen
(11/32), (11/33) ve (11/34) esas numaralı gensoru önergeleri hakkında AK PARTİ
Grubu adına söz almış bulunuyorum. Yüce Meclisi saygıyla selamlıyorum.
Soma’da yaşadığımız elim kaza ülkemizde
derin bir üzüntüye sebep olmuştur. Bir kere daha, hayatını kaybeden 301
madencimize Allah’tan rahmet, kederli ailelerine de başsağlığı diliyorum.
Yaşadığımız kaza ülkemizin maruz kaldığı en büyük maden faciası olarak
tarihimize geçecektir. Yüce Allah’a, bir daha milletimize bu tür acılar
yaşatmaması için dua ediyorum.
Değerli arkadaşlar, kaza haberi alınır
alınmaz, Sayın Başbakanımız, Enerji ve Tabii Kaynaklar Bakanımızın hemen
Soma’ya hareket etmesini sağlamış ve Enerji Bakanımız da, Balıkesir ve Manisa
milletvekilleriyle birlikte Soma’ya hareket etmişlerdir. Çalışma ve Sosyal
Güvenlik Bakanımız Sayın Faruk Çelik, sağlık sorunları nedeniyle olay yerine
gidememiştir. Yerine Bakan Yardımcısı Sayın Halil Etyemez, altı gün boyunca
Sayın Bakanımız Taner Yıldız’a eşlik etmiştir. Benzer şekilde, Sağlık Bakan
Yardımcımız Sayın Agâh Kafkas da altı gün boyunca kurtarma faaliyetlerinde
görev almıştır. Olay yerine, ilk etapta, Manisa il AFAD birimi ve Kızılay
ulaşmıştır. Ardından, Zonguldak’tan 19 kişilik Türkiye Taşkömürü Uzman
Araştırma Ekibi ve onlara yardımcı olmak üzere İzmir ve Balıkesir’den uzman
ekipler madene sevk edilmiştir. Yine, ilk anda, Genelkurmay Başkanlığımıza ait
bir helikopter Soma’ya ulaşmış ve ardından, İzmir’den ambulans helikopter ile
çevre illerden 23 ambulans kaza mahalline hemen sevk edilmiştir. Enerji ve
Tabii Kaynaklar Bakanımız Taner Yıldız Bey başkanlığında oradaki bütün
ekiplerin koordineli olarak çalışması sağlanmış, işçilerimizin sağ salim
kurtarılması yönünde azami gayret ve dikkat gösterilmiştir. Kazanın ilk
saatlerinde 787 kişinin olduğu maden ocağından 363’ü sağ olarak kurtarılmıştır.
Madenci kardeşlerimizi çıkartmak, yaralıları acilen hastaneye ulaştırmak,
madenci yakınlarıyla ilgilenmek, acil ihtiyaçları karşılamak, güvenliği
sağlamak gibi çok sayıda faktör dikkate alınarak arama ve kurtarma faaliyetleri
yürütülmüştür. 
Bu faaliyetlere AFAD 156 personel ve 45
araçla, Türk Silahlı Kuvvetlerimiz 1 uçak, 2 helikopter ve uzman personelleriyle,
Enerji ve Tabii Kaynaklar Bakanlığımız Zonguldak, Çayıralan ve Tunçbilek’ten
gelen 226 personelle çalışmalara katılmıştır. Sağlık Bakanlığımız doktor ve
hemşirelerimizden oluşan 405 personeli, 6 hava aracı, 62 ambulansıyla bölgede
hizmet vermiştir. Aile ve Sosyal Politikalar Bakanlığımız, Millî Eğitim
Bakanlığımız, Ankara, İstanbul, Balıkesir, Denizli, İzmir, Manisa
büyükşehirlerimiz, Uşak ve Kütahya belediyelerimiz personel ve araçlarıyla
Soma’ya koştular. Toplamda 2.743 personel, 258 kara aracı, 9 hava aracı Soma’da
hem arama kurtarma çalışmalarına hem yaralıların tedavisine hem de defin
çalışmalarına, yakınların rehabilitasyonuna çeşitli ihtiyaçların karşılanması
yönünde hizmetler vermişlerdir. 
Olay mahallinde, özellikle cenazelerin
taşındığı Kırkağaç bölgesinde sahra hastaneleri kurulmuş, 280 personel bu 2
hastanede görev yapmıştır. Bu 2 hastanede şehitlerimiz ve yaralı
kardeşlerimizin aileleriyle irtibatlar gerçekleştirilmiştir. Şehitlerimizin
yakınlarına destek amacıyla 4 ilde 236 psikososyal meslek personeliyle 272
aileye ulaşılmış, bu noktada da Aile ve Sosyal Politikalar Bakanlığımız ciddi
bir gayret ortaya koymuştur. Aile ve Sosyal Politikalar Bakanlığımız, Çalışma
ve Sosyal Güvenlik Bakanlığımız ailelerimize cenaze masrafları için acil, ilk etapta,
nakdî yardımlarda bulunmuşlardır. 
Millî Eğitim Bakanlığımız, okul odaklı
kriz müdahalesi planlayarak 83 psikolojik danışmanla 79 okulu ziyaret etmiş,
öğretmen ve öğrencilere destek programı başlatmıştır. 
Değerli arkadaşlarım, 13 Mayıs Salı
günü, kazanın hemen ardından başlayan arama kurtarma çalışmaları dört gün
sürmüş, 17 Mayısta madenden bütün işçilerimiz çıkartılmıştır. Toplamda 486
işçimiz sağ olarak madenden çıkartılırken ne yazık ki 301 işçimiz de bu elim
kazada hayatını kaybetmiştir. Şehitlerimizin de tamamının naaşı çıkartılmış ve
ailelerine teslim edilmiştir. 
Ailelere manevi desteğin yanında maddi
destek de sağlanmaya başlanmış, madende hayatını kaybeden işçilerimizin yasal
olarak şehit sayılması için çalışmalar son aşamaya gelmiştir. Anne ve
babalarının, kardeşlerinin, çocuklarının şehit yakınlarımızın yararlandığı
imkânlardan yararlanması için ne gerekirse yapılacaktır. 
Soma’ya yapılacak yardımların tek elden
yürütülmesi, suistimallerin önüne geçilmesi için AFAD Genel Müdürlüğümüz
görevlendirilmiştir. Kazanın hemen ertesi günü Sayın Cumhurbaşkanımız, Sayın
Meclis Başkanımız, Sayın Başbakanımız, başbakan yardımcılarımız, bakanlarımız
ve muhalefet partilerimizin liderleri ve birçok milletvekilimiz Soma halkına
başsağlığı ziyaretinde bulunmuş, ülkemiz adına büyük bir dayanışma örneği
gösterilmiştir. Bu elim kaza, ülkemiz insanının yeniden kenetlenmesine,
acıların 77 milyon tarafından hep birlikte göğüslenmesine vesile olmuştur. 
Değerli arkadaşlar, kazanın meydana
geldiği Soma kömür sahası jeolojik formasyonu, tektonik yapısı, kömürün derinde
olması nedeniyle yer altı işletmesi olarak çalıştırılması zorunda olan bir
sahadır. Sahadaki bu özellikler nedeniyle kömür üretiminde damarın durumuna
göre klasik üretim metotlarının yanında yarı mekanize, tam mekanize üretim
metotları da kullanılmaktadır. Madencilik diğer sektörlerle kıyaslandığında
üretim ve çalışma ortamlarının oldukça zor şartlar içerdiğini hepimiz
bilmekteyiz. 
Soma kömür cevherinin yapısı
ülkemizdeki diğer kömür yataklarından farklılık göstermektedir. Kömür
sahasındaki cevher linyit kömürü olup kendine has özelliğinden dolayı
oksidasyon özelliğine sahiptir. Bir kıyaslama yapmak gerekirse: Zonguldak
kömürleri, Soma kömürlerine göre daha yavaş oksidasyona uğrayan kömürlerdir.
Zonguldak’ta grizu riski ön plandayken Soma’da bu risk oksidasyona uğrama yani
kızışmayla karşımıza çıkar.
Değerli milletvekilleri, Soma gibi
hızlı oksidasyona uğrayan ocaklarda ana galeriler kömür damarları içinde
sürülmezler. Damarın jeolojik yapısı nedeniyle ana galeriler kömür damarını
kesmek durumunda kalırsa, galerinin tavanında ve yanlarında açık kömür
yüzeyleri ortaya çıkar. Bu durumda galerilerin tahkimatı esnasında açığa çıkan
kömür yüzeylerinin zaman kaybedilmeden püskürtme betonla sağlam bir şekilde kapatılması
gerekir. Bu sayede ana galerinin kestiği kömür damarlarının galerideki hava
akımıyla irtibatı kesilerek kızışmasının önüne geçilir. 
Basına yansıdığı kadarıyla Soma’daki
kazaya neden olan yangının, ana giriş galerisinden 1,5 kilometre içerideki tavandaki
kömürün kızışmasıyla olduğu görüşü ağırlık kazanmaktadır. Galerideki hızlı hava
akışının çelik tahkimatlar arasındaki tahta kamaların aralıklarından sızarak
uzun süre kömürün içerisinde kızışmayı tetiklediği muhtemel gözükmektedir.
Tahta kamalar bir anlamda yanana kadar ısının galeriye sızmasını önleyici
yalıtım görevi görmüş, kamaların da yanmasıyla tavan çökmüş, tavandaki kızışmış
kömürlerle birlikte karbondioksit ve karbonmonoksit gazları hızla galeriye
girmeye başlamıştır. Güçlü havalandırmanın etkisiyle zehirli duman, üretimin
yapıldığı ayak ve galerilere hızla yayılmıştır.
Değerli milletvekilleri, arama kurtarma
faaliyetlerine hemen başlanmış, vardiya değişimi sırasında 1,5 kilometrelik
temiz hava galerisinde bulunan işçiler hızla tahliye edilmiş, bu işçilerin
tahliyesi biter bitmez vantilatörler üfleyici konumundan emici konumuna
dönüştürülerek dumanın yönü değiştirilmiş ve üretim ayaklarına ve galerilerine
temiz hava verilmeye başlanmıştır. Maalesef, dumanın ilk gittiği bölgelerde
karbonmonoksit oranlarının çok yüksek seviyelerde olması nedeniyle ani ölümler
meydana gelmiştir. Ocağın şu an bütün girişleri kapatılarak dışarıdan içeriye
hava akımının girmesi önlenmiştir. Bu sayede galeride hapsedilen oksijen
tükenene kadar kömürle reaksiyonunu tamamlaması beklenmektedir. Galerideki ısı
ve karbonmonoksit ölçümleri normal değerlere dönüştükten sonra, duvarlar
yeniden yıkılarak ocak yeniden havalandırılacak ve gerekli incelemeler
yapılacaktır. 
Hiçbir kimse böyle bir kazanın olmasını
elbette istemez. Bizler millet olarak acılardan haz duyan değil, acıları
paylaşan bir milletiz. Bu özelliğimiz, bizi millet yapan en asli
değerlerimizden biridir. 
Dün, Türkiye Büyük Millet Meclisi örnek
bir tavır sergilemiş, Soma’da meydana gelen facianın araştırılması için
komisyon kurulmasını oy birliğiyle karara bağlamıştır. Kurulmuş olan araştırma
komisyonuyla ve devam eden adli, idari ve teknik soruşturmalarla kazanın bütün
yönleriyle ortaya çıkacağına, sorumlularının tek tek belirleneceğine olan
inancımız tamdır. Bundan sonraki süreç Meclisimize ve adli makamlarımıza
düşmektedir. Hiçbir kaybı geri getirmek mümkün değildir ama ailelerin acılarını
hafifletmek üzere, ilgili bakanlıklarımız ve Meclisimiz üzerine düşeni
yapmaktadır, yapacaktır. Sorumluluk zinciri içerisinde ucu kime giderse gitsin
sorumluların üzerine ısrarla gidilecektir, sorumlular sonuna kadar hesap
verecektir. 
Değerli milletvekilleri, sözlerime son
verirken burada emeği geçen Sayın Bakanıma, özellikle süreci çok iyi yönettiği
için, toplumu sağlıklı bilgilendirdiği için, muhalefet liderlerimizin de
takdirini kazandığı için huzurlarınızda teşekkür etmek istiyorum. Onun bu
çabasının takdire değdiğini, verilen gensoruyla da bağdaşmadığını düşünüyorum. 
Hepinizi saygıyla selamlıyorum. (AK
PARTİ sıralarından alkışlar) 
BAŞKAN – Teşekkür ediyorum. 
Adalet ve Kalkınma Partisi Grubu adına
ikinci konuşmacı Hüseyin Tanrıverdi, Manisa Milletvekili. 
Buyurun Sayın Tanrıverdi. (AK PARTİ
sıralarından alkışlar) 
AK PARTİ GRUBU ADINA HÜSEYİN TANRIVERDİ
(Manisa) - Sayın Başkan, değerli milletvekilleri; (11/32), (11/33) ve (11/34)
esas numaralı Enerji ve Tabii Kaynaklar Bakanımız Sayın Taner Yıldız ve Çalışma
ve Sosyal Güvenlik Bakanımız Sayın Faruk Çelik hakkında verilen gensoru
önergeleri üzerinde grubumuz adına söz almış bulunuyorum. Sözlerime başlarken
yüce heyetinizi saygıyla selamlıyorum. 
13 Mayıs Salı günü Soma’da meydana
gelen maden faciası hepimizde derin acılar ve izler bıraktı. Bu travma sadece
Soma’da babalarını, eşlerini yitiren acılı anneleri, aileleri değil, tüm
Türkiye’yi, kamu kurum ve kuruluşları başta olmak üzere sivil toplum
örgütlerimizi, sendikalarımızı, madenle ilgisi olsun olmasın herkesi etkiledi.
Olayın olduğu saatten itibaren tüm devlet birimleri teyakkuza geçti. Sayın
Enerji ve Tabii Kaynaklar Bakanımız Taner Yıldız’la birlikte Sağlık ve Çalışma
ve Sosyal Güvenlik bakan yardımcılarımız ve AFAD başta olmak üzere devletimizin
kamu kurum ve kuruluşları ve bölge milletvekilleri olarak anında Soma’ya
intikal ettik. Arama kurtarma çalışmalarında 2.743 personel, 258 kara aracı, 9
hava aracının görev yaptığını biliyoruz. Hastanelerimize sevk edilen
yaralılarımız yatarak tedavi görmüş ve birçoğu taburcu olmuştur. Bir
madencimizin tedavisi devam etmekte olup hayati tehlikesi çok şükür
yoktur. Madende bulunan 787 işçinin 486’sı kurtarılmış, 301’i tüm gayretlere
rağmen maalesef kurtarılamamış ve şehit olmuşlardır. Allah rahmet etsin,
mekânları cennet olsun. Bir defa daha ailelerine, yakınlarına ve milletimize
başsağlığı diliyorum. 
Bizler, orada, yer altında kalanların
çıkarılmasıyla mücadele verirken öte yandan provokasyonlarla, yalanlarla,
iftiralarla da uğraşmak zorunda kaldık. Somalı olmayan, Soma’yla hiçbir alakası
bulunmayan gruplar peydah olup arama kurtarma ekiplerinin işlerini geciktirmek,
hatta engellemek için bir sürü yola başvurdular. Dış basının, özellikle Alman
ve İngiliz basınının olayı veriş biçimi ve provokasyona açık açıklamaları bunun
en açık örneğidir.
ERKAN AKÇAY (Manisa) – Soma’da
sorumluluğu yerine getirdin mi? Bunlar söylenir mi, ayıp ya!
HÜSEYİN TANRIVERDİ (Devamla) – Madenci
eşleri olduğu bildirilen ama bırakın madenci eşi olmayı, yakından uzaktan
Somalı bile olmayan bu kişiler mikrofonlara yalan ve iftiralarla dolu
beyanatlar verdiler: “Ölü sayısını gizliyorsunuz. Suriyeli çocuklar madenden
çıkarılmadı, üzerlerine beton döküldü.” gibi iftira ve yalanları nasıl bir
vicdan ürünü söyleyebilir? 15 yaşında çocukların…
MUSA ÇAM (İzmir) - İnanıyor musunuz?
ERKAN AKÇAY (Manisa) – O zaman
gerçekleri söyle, gerçekleri. Bunlar yalan.
HÜSEYİN TANRIVERDİ (Devamla) – Siz
söylüyorsanız siz de doğru söylemiyorsunuz.
SAKİNE ÖZ (Manisa) – Siz gerçekleri
söyleyin. 
HÜSEYİN TANRIVERDİ (Devamla) – Evet,
gerçekleri söylüyorum. 
SAKİNE ÖZ (Manisa) – Hangisi gerçek?
HÜSEYİN TANRIVERDİ (Devamla) – 15
yaşında çocuk çalışmadı, evet, gerçek. Çocukların çalıştırılmadığını bizzat
orada çalışan madenci kardeşlerimiz söylemesine rağmen, birileri hâlâ bu
yalanı, bu asılsız iddiayı diline dolamaktadır.
Hükûmet düşmanlığı ile gazeteciliği
birbirine karıştıran kimi medya kuruluşları, maden ocağı sahibini AK PARTİ’li,
yandaş gibi takdim etme ve olayın yönünü manipüle etme, yapılan çalışmaları
hiçe sayarak devleti ve Hükûmeti yerden yere vurmak için bahaneler ve yalanlar
oluşturma gayreti içine girmiştir. Böyle bir facia karşısında yargısız infaz
yapmak, peşinen birilerini suçlu veya masum ilan etmek elbette yanlıştır. 
Buradan açıkça söylüyorum: Acıyı
paylaşmak yerine Soma faciasını siyasi rant için konuşmak, burada yaşanan acıyı
kullanarak “vurun abalıya” mantığıyla hareket etmek hiç doğru bir yaklaşım
değildir. 
MUSTAFA MOROĞLU (İzmir) - Abalı kim
oluyor şimdi?
HÜSEYİN TANRIVERDİ (Devamla) –
Soma’daki faciayı araştırmak, sorumluları yargı önüne çıkarmak için adli ve
idari olarak süreç devam etmektedir. Türkiye Büyük Millet Meclisinde de, dün
yapılan müzakereler sonrası, meydana gelen faciada ihmali, kusuru, aymazlığı
kim yaptıysa ortaya çıkarmak ve hiçbir şeyin üzerini örtmeden adalete teslim
etmek için bir araştırma komisyonu kurulması kararlaştırıldı. Olay bütün
yönleriyle araştırılacaktır. Dün de söylediğim gibi…
ENGİN ALTAY (Sinop) – Araştırma
komisyonu adalet için bir şey teşkil etmez, araştırma komisyonunun öyle bir
yetkisi yoktur, bilgi sahibi olmak için kurulan bir komisyondur. Lütfen…
HÜSEYİN TANRIVERDİ (Devamla) - Bilginizi
kendinize saklayın lütfen.
ENGİN ALTAY (Sinop) – Hayır ama,
Meclise yanlış bilgi veriyorsunuz. 
HÜSEYİN TANRIVERDİ (Devamla) - Dün de
söylediğim gibi, olayın her yönüyle açığa çıkarılması elbette bizim hepimizin
görevidir. Üzerimizde bir vebaldir. Soma’ya ve tüm madenci şehitlerimize
borcumuzdur ve acıyı yaşayan herkesin ama herkesin beklentisidir.
Değerli arkadaşlarım, olay vahimdir ve
tüm boyutlarıyla incelenerek aydınlığa kavuşturulacaktır, buna inanıyoruz.
Türkiye Büyük Millet Meclisi araştırmasını yaparken, savcılık soruşturmasını
yürütürken Hükûmetimiz de kendi açısından gereken çalışmaları yapmaktadır.
İlgili bakanlarımız, bakanlıklarımız bu anlamda çalışmalarını başlatmışlardır.
Soma’daki maden faciası sonrasında başlatılan soruşturma kapsamında şirketin
genel müdür ve yönetim kurulu başkanı da dâhil olmak üzere toplam 25 kişi
gözaltına alınmış, ifadeleri alınan şüphelilerden 8’i bildiğiniz gibi
tutuklanmıştır. Konunun hiçbir tarafının gizlenecek, saklanacak, örtülecek
tarafı yoktur. Olayın meydana geldiği yerde ve çevresinde olayın ilk anından
itibaren tüm önlemler cumhuriyet başsavcılığı tarafından alınmıştır. Olayın
neden meydana geldiği hususunda birçok iddia bulunmakla birlikte bu iddiaların
hepsi göz önüne ilgililer tarafından alınmaktadır. Bilirkişi heyeti tarafından
yapılan keşif sonrasında olayın meydana geliş sebebiyle ilgili ilk rapora göre
olayın trafo patlaması sonucu olmadığı, transformatör denilen cihaz arızasından
kaynaklanmış olamayacağı açıklanmıştır. Maden kazasını fırsat bilerek
provokasyon yapanları, Soma ve değişik yerlerde olaylar çıkararak polise taş
atanları, şiddet gösterisi yapanları, “Soma buna müstahaktır.” diyen
insanlıktan çıkmış zavallıları da milletimize ve Allah’a havale ediyorum.
Madenci kardeşlerimizdeki vatanseverliğin, milletperverliğin, mütevazılığın
yüzde 1’i onlarda yoktur. Onlar, her gün yer altına giderken, çocuklarını
“Belki sizi son kez öpüyorum.” diyerek öpen, eli nasırlı, yüreği yufka
işçilerin duygularını asla anlayamaz ve bilemezler. 
Değerli arkadaşlarım, bildiğiniz gibi
maden kazalarının en büyüğü 1992 yılında Kozlu’da yaşanmıştır. Bu kazada 263
madenci kardeşimiz şehit olmuştur. Bu kadar feci bir kazanın olduğu zaman
diliminde o dönemde maalesef ne zamanın başbakanı ne de başbakan yardımcısı ve
bakanlar olay yerine gitmediler ama AK PARTİ iktidarı döneminde, dönemimizde
olayın olduğu saatten kısa bir süre sonra Sayın Başbakanımızın talimatıyla
bakanlarımız orada olmuşlardır; Enerji ve Tabii Kaynaklar Bakanımız Taner
Yıldız orada olmuştur ve kişisel rahatsızlığı nedeniyle Çalışma ve Sosyal
Güvenlik Bakanımız Sayın Faruk Çelik orada olamamış ama oraya bakan
yardımcısını ve ilgili yetkili arkadaşlarını, bürokratlarını göndermiştir. Yani
anında bakanlarımız ve ilgili, yetkili arkadaşlarımız olay mahallinde
olmuşlardır, bölge milletvekilleri olarak bizler de olayın vuku bulduğu an
itibarıyla hemen oraya atladık gittik ve orada cumartesi akşamına kadar olayı
yakından takip ettik, üzerimize düşen görevleri yerine getirmeye çalıştık. 
Değerli dostlar, bakın, bu sabah,
Soma’da oturma eylemini yapan işçi kardeşlerimizle beraberdik. Sayın Enerji ve
Tabii Kaynaklar Bakanımız, Çalışma ve Sosyal Güvenlik Bakanımız, partimizin
halkla ilişkiler başkanı, başkan yardımcısı ve Manisa milletvekili
arkadaşlarımızla beraber onları dinledik, söyledikleri her şeyi not aldık.
İsteklerini, taleplerini bize açık bir şekilde söylediler. Bakın bir işçimiz
diyor ki: “Sayın bakanlarım, biz buraya gelmezden önce içimizde bir korku
vardı. ‘Acaba bizi kabul edecekler mi…’”
ERKAN AKÇAY (Manisa) – Dayak yiyecek
miyiz!
HÜSEYİN TANRIVERDİ (Devamla) – “‘…acaba
bizi dışlarlar mı, acaba bize bir şey yaparlar mı?’ diye düşünüyorduk.” 
ERKAN AKÇAY (Manisa) – Demek ki
korkuyorlardı. 
LEVENT GÖK (Ankara) – Korkutmuşsunuz
onları. 
HÜSEYİN TANRIVERDİ (Devamla) – “Ama
gördük ki hepiniz bizi içten bir şekilde karşıladınız, bizi dinlediniz ve
samimi bir duyguyla bağrınıza bastınız…” 
ERKAN AKÇAY (Manisa) – Bu sefer siz
korkmaya başladınız da ondan. 
HÜSEYİN TANRIVERDİ (Devamla) – “…ve
bizim derdimizi anladınız, anladığınıza inandık. Sizlere teşekkür ediyoruz. Biz
onur duyduk, gururlandık.”
ERKAN AKÇAY (Manisa) – Ucuz kahramanlık
çıkarmaya çalışmayın bu işten, ucuz kahramanlık çıkarmaya çalışmayın. 
HÜSEYİN TANRIVERDİ (Devamla) – Zaman
zaman gözyaşları içinde yaşadıkları anları anlatan, her gün çektikleri kömür
kadar ağır stres altında çalışan bu insanların durumlarını utanmadan,
sıkılmadan siyaset malzemesi yapmaya çalışanları, yalan ve iftiralarla siyaseti
kirletenleri de elbette kınıyorum. Neymiş efendim? Ben ocaklara ortakmışım ve
Taner Yıldız ile dünürmüşüm ve dünürlük bağını oradaki işletmeler için
kullanmışım. İşte Sayın Taner burada. 
Bakınız, Manisa milletvekili bir
arkadaşımızın gazeteye verdiği beyandır; “Madenler dünürden soruluyor ve burada
bütün maden işçilerini organize eden, temasları yürüten kişi AKP’nin Manisa
milletvekilidir.” diyor. “Ören, yerel seçimlerde AKP’nin Manisa belediye başkan
adayı olan Tanrıverdi’nin Enerji Bakanı Yıldız’ın da dünürü olduğunu söyledi.”
diyor. Biraz insan sıkılır. Hasan Ören burada, Hasan Ören burada… 
HASAN ÖREN (Manisa) – Çıkacağız şimdi
söyleyeceğiz, merak etme. Yanlış bilgi. 
HÜSEYİN TANRIVERDİ (Devamla) – Hasan
Ören burada. Bir gazetenin, ulusal bir gazetenin baskısı işte burada. Buraya
çıkıp konuşmaktan ziyade, çıkacaksınız burada “Evet, ben bunu söylemedim, bu
yalanlardan ben de bıktım, artık utanıyorum.” demeniz lazım. Çünkü, sizin bu
bir değil iki değil. Doğrusu, halk arasında bir terim var, şeriata sığacak iş
değil. 
Bakın, daha önce de “Kömür ocağı sabıkalı.”
dediniz. 
LEVENT GÖK (Ankara) – Yalan mı? 
HÜSEYİN TANRIVERDİ (Devamla) – Burada
Milliyet gazetesinde o zaman, 24 Ekimde yer aldı, 4 bin işçiyi mitinglere
taşıdığını iddia etmiş. Ören, şirkete özellikle AK PARTİ’li Hüseyin
Tanrıverdi’nin destek olduğunu öne sürmüş. 
HASAN ÖREN (Manisa) – Aynen doğru,
aynen doğru. 
HÜSEYİN TANRIVERDİ (Devamla) – Bu
yalandan vazgeçemezsin ki, senin karakterin oldu. 
HASAN ÖREN (Manisa) – Genel müdürlükte
seninle beraber değil miydik? Şimdi açıklayacağım, şimdi açıklayacağım. 
HÜSEYİN TANRIVERDİ (Devamla) – Senin,
yalan karakterin oldu Hasan Ören, karakterin oldu! Vazgeç bundan, vazgeç! (CHP
sıralarından gürültüler)
BAŞKAN – Sayın Tanrıverdi lütfen… Sayın
Tanrıverdi lütfen… 
HALUK AHMET GÜMÜŞ (Balıkesir) –
Manisa’ya hesap vereceksin, Balıkesir’e hesap vereceksin. Seni takip edeceğiz. 
HÜSEYİN TANRIVERDİ (Devamla) – Bakın
-Sayın Başkan- bu Manisa… Evet, bu, aynı zamanda Meclis konuşmanız. Bakınız,
ben belgelerle konuşuyorum. (CHP sıralarından “Gazete parçası.” sesi)
HÜSEYİN TANRIVERDİ (Devamla) – Gazete
değil. 
HALUK AHMET GÜMÜŞ (Balıkesir) – Bu
belgeleri de, senin de ne yaptığını takip edeceğiz, 100 tane adam öldü. 
HÜSEYİN TANRIVERDİ (Devamla) – Herkes
benim ne yaptığımı biliyor, sizin de ne yaptığınızı biliyor. 
HALUK AHMET GÜMÜŞ (Balıkesir) – Biz de
seni çok iyi biliyoruz.
HASAN ÖREN (Manisa) – Şimdi
anlatacağım, merak etme.
DİLEK AKAGÜN YILMAZ (Uşak) – Sizin
yaptığınız 300 kişiyi öldürdü. 
HÜSEYİN TANRIVERDİ (Devamla) – Bakın,
burada tekzip istedim ve mahkeme kararı burada. Beyefendiye de bu tebliğ edildi
ve o günkü Milliyet gazetesine tekzip gönderildi. Ankara 20. Asliye Ceza
Mahkemesi ve Ankara 17. Sulh Ceza Mahkemesinin kararları var. Bakın,
mahkemeyle. Şimdi, sizin yalanınızı mahkeme kararıyla tekzip ediyoruz, hâlâ siz
yalandan vazgeçmiyorsunuz. 
KAMER GENÇ (Tunceli) – Mahkeme mi
bıraktınız? 
HÜSEYİN TANRIVERDİ (Devamla) – İşte
Sayın Taner burada, bizim dünür olduğumuzu ispat edin… Müddei iddiasını ispatla
mükelleftir, eğer ispat edemezse o zaman müfteridir, o zaman yalancıdır. 
(Mikrofon otomatik cihaz tarafından
kapatıldı)
HÜSEYİN TANRIVERDİ (Devamla) –
Dolayısıyla, çıkın, burada bizim ne olduğumuzu ispat edin, yoksa müfteri ilan
ediyorum.
Saygılar sunuyorum.
Sayın Başkan, teşekkür ediyorum. (AK
PARTİ sıralarından alkışlar)
SAKİNE ÖZ (Manisa) – Söylenenler yalan
mı? Gerçek oldu işte. Hesabını verin, hesabını verin önce. 
BAŞKAN – Teşekkür ediyorum. 
HASAN ÖREN (Manisa) – Sayın Başkan…
BAŞKAN – Buyurun Sayın Ören. 
HASAN ÖREN (Manisa) – Sayın Başkan,
ismimi zikrederek yalan beyanda bulunduğumu, kendisiyle ilgili yalan
söylediğimi kürsüden söyledi. 
BAŞKAN – Buyurun Sayın Ören, iki dakika
söz veriyorum sataşma nedeniyle. 
Yeni bir sataşmaya mahal vermeyelim
lütfen.
Buyurun. (CHP sıralarından alkışlar) 
IX.- SATAŞMALARA İLİŞKİN KONUŞMALAR (Devam)
4.- Manisa Milletvekili Hasan Ören’in, Manisa
Milletvekili Hüseyin Tanrıverdi’nin (11/32), (11/33) ve (11/34) esas numaralı
Gensoru Önergeleri üzerinde AK PARTİ Grubu adına yaptığı konuşması sırasında
şahsına sataşması nedeniyle konuşması
HASAN ÖREN (Manisa) – Sayın Başkan,
değerli milletvekilleri; gerçekten, insanın yüzü ancak bu kadar olur. 
LEVENT GÖK (Ankara) – Ar damarı
çatlamış. 
HASAN ÖREN (Devamla) – Yani köselenin
rengi bununkinden daha iyidir. 
RECEP ÖZEL (Isparta) – Bu kadar ağır
olur mu ya?
HASAN ÖREN (Devamla) - Ben, Nihat
Ergün’ün, Sanayi Bakanının dünürü olduğunu söyledim. O kendisi de biliyor. Ama
şimdi bir şeyi daha açıklığa kavuşturalım: Yani 9 madencinin öldüğü Uyar
Madencilikle birlikte siz TKİ Genel Müdürlüğünde ben oturur iken maden
sahiplerini getirerek, maden sahiplerinin ruhsatlarının bitmek üzere olduğu
anda o insanların, o maden sahiplerinin işlerini yapmak için TKİ Genel Müdürü
Mustafa Bey’in odasında değil miydiniz?
LEVENT GÖK (Ankara) – İş takipçisi!
HASAN ÖREN (Devamla) - Anlatayım mı ne
geçti aramızda? Sıkıldınız içeriye girdiğimde, yüzünüz kızardı. Bana dediniz
ki: “Bu gelen arkadaşlar Konya’dan.” Döndürdünüz; anladınız o adamları, o
arkadaşları tanıdığımı, başladınız değişik bir versiyonda lafınızı çevirmeye.
Sizin Genel Başkanınızın indiği maden sahipleri. Aslında siz o maden
sahiplerinin işlerini görmeye geldiniz. Soma’daki madenle ilgili işleri kim
görüyor?
MUSA ÇAM (İzmir) – İş takipçisi!
LEVENT GÖK (Ankara) – Bir de sendika
kökenli!
HASAN ÖREN (Devamla) – İstersen Soma
kamuoyuna gidelim. Mitinge insanları taşıyan Hüseyin Tanrıverdi, madenle
siyaset ilişkilerini sürdüren Hüseyin Tanrıverdi. Bunu Manisa’da bilmeyen bir
Allah’ın kulu var mı?
ÖZGÜR ÖZEL (Manisa) – Yok. 
HASAN ÖREN (Devamla) – Hani siz 10 tane
basına çıkmıştınız, 10 tane televizyon kanalına çıkmıştınız. Dün benim buradaki
konuşmamda söylemediniz mi, söylediniz mi? Beş gün içerisinde… 
YILMAZ TUNÇ (Bartın) - Şu dünür
meselesini anlat.
HASAN ÖREN (Devamla) - Bilmem hangi
yerdeki 1 tane televizyon kanalına beyanat vermişsiniz, bir de NTV’ye beyanat
vermişsiniz. Beş gün orada madenin kapısının yanına gelemediniz, yukarıda,
odada oturdunuz. Siz şimdi, bunları Genel Kuruldan niye saklıyorsunuz. Madenle
iş adamlarının arasındaki köprü Hüseyin Tanrıverdi’dir. 
(Mikrofon otomatik cihaz tarafından
kapatıldı)
HASAN ÖREN (Devamla) - Bunu kendi
içinizdeki milletvekili arkadaşlarınıza sorabilirsiniz. (CHP sıralarından
alkışlar)
BAŞKAN – Teşekkür ediyorum.
HÜSEYİN TANRIVERDİ (Manisa) –
Sataşmadan söz istiyorum efendim.
BAŞKAN - Buyurun Sayın Tanrıverdi.
İki dakika söz veriyorum sataşma
nedeniyle.
5.- Manisa Milletvekili Hüseyin Tanrıverdi’nin, Manisa
Milletvekili Hasan Ören’in sataşma nedeniyle yaptığı konuşması sırasında
şahsına sataşması nedeniyle konuşması
HÜSEYİN TANRIVERDİ (Manisa) – Sayın
Başkan, teşekkür ediyorum.
Sayın Ören çıktı, burada kendini tarif
etti, gerçekten yüzü yok. Mahkeme kararlarına rağmen yüzü yok, doğrulara rağmen
yüzü yok. Evet, bir muhalefet partisi niye istifa eder, gerekçesini ortaya
koydu. Yalan beyandan dolayı istifa etmeniz lazım, doğru konuşmadığınız için
istifa etmeniz lazım.(CHP sıralarından gürültüler)
HALUK AHMET GÜMÜŞ (Balıkesir) – 300
kişi öldü be!
ÖZGÜR ÖZEL (Manisa) – Allah’tan kork
be! Allah’tan kork be!
HÜSEYİN TANRIVERDİ (Devamla) – Şimdi,
evet, ben madenlerle ilgileniyorum.
HALUK AHMET GÜMÜŞ (Balıkesir) – İstifa
sen et, utan!
HASAN ÖREN (Manisa) – İlgileniyorsun,
hem de çok yakından!
HÜSEYİN TANRIVERDİ (Devamla) – Niye
ilgileniyorum?
HALUK AHMET GÜMÜŞ (Balıkesir) – İstifa
et!
MÜSLİM SARI (İstanbul) – Tamamen
duygusal.
HAYDAR AKAR (Kocaeli) – Hep bana hep
bana, Ya Rabb’i şükür!
HÜSEYİN TANRIVERDİ (Devamla) – Ben
orada istihdam edilmiş işçi kardeşlerimizin hakları için ilgileniyorum. (CHP
sıralarından gürültüler) Ben çalışma hayatından geliyorum.
HASAN ÖREN (Manisa) – Nereden
biliyorsun!
HÜSEYİN TANRIVERDİ (Devamla) – Geldiğim
yeri inkâr etmiyorum.
HAYDAR AKAR (Kocaeli) - Sen otur,
işçinin hakkını savun! 
ERKAN AKÇAY (Manisa) – İşçileri köle
yaptınız, dayıbaşına teslim ettiniz.
HÜSEYİN TANRIVERDİ (Devamla) –
Dolayısıyla, o gün genel müdürün odasına ne diye gittiysem, onu siz
biliyorsunuz. 
HASAN ÖREN (Manisa) – Evet, ben
biliyorum, sen söyle.
HÜSEYİN TANRIVERDİ (Devamla) – Peki,
ben oraya gittim de, siz niye gittiniz, ya siz niye oradaydınız?
HASAN ÖREN (Manisa) – Ben niye
gittiğimi açıkladım.
HALUK AHMET GÜMÜŞ (Balıkesir) – Her
şeyi sen biliyorsun. O işçilerin çocukları var çocukları!
HÜSEYİN TANRIVERDİ (Devamla) – Yani
genel müdürün odasına siz ne amaçla gittiyseniz, ben de o amaçla gittim. Sizin
genel müdürün odasında bulunmanız hiçbir şey değil, ben genel müdürün odasına
gideceğim, orada işçi kardeşlerimin hakkını korumak için gideceğim…(CHP
sıralarından gürültüler)
HAYDAR AKAR (Kocaeli) – Senin işçi
kardeşin falan yok.
HÜSEYİN TANRIVERDİ (Devamla) – …orada
siz güleceksiniz. Dalga geçerler sizinle, yapmayın.
HALUK AHMET GÜMÜŞ (Balıkesir) – Dünya
seninle dalga geçiyor be! Rezil oldun.
HÜSEYİN TANRIVERDİ (Devamla) – Bakın,
Hasan Ören, sizin bir değil iki değil dedim. Önce gidin Musacalı köyüne,
sözünüzü yerine getirin. 5 milyar borcunuz var, taahhüdünüz var, gidin onu
ödeyin siz. Bakın, unutmadı o köylüler. 
Dolayısıyla burada, böylesi acılı bir
günde, bunları belgeleriyle konuştuğum için söylüyorum… 
(Mikrofon otomatik cihaz tarafından
kapatıldı) 
HÜSEYİN TANRIVERDİ (Devamla) –
…sataşmak adına değil, gerçeklerin ortaya çıkması adına. Evet, işçi kardeşlerim
için gene gideceğim, emekçi kardeşlerim için gene gideceğim, haberin olsun.
Madenlere gene gideceğim. (AK PARTİ sıralarından alkışlar)
GÜRKUT ACAR (Antalya) – Uydur uydur
söyle!
HASAN ÖREN (Manisa) – Sen ara
bulucusun, ara bulucu!
ERKAN AKÇAY (Manisa) – Sen zor
gidersin, biraz zor.
BAŞKAN – Teşekkür ediyorum.
HASAN ÖREN (Manisa) – Sayın Başkan…
BAŞKAN – Buyurun.
HASAN ÖREN (Manisa) – Sayın Başkanım,
İç Tüzük’ün 69’uncu maddesine göre sataşmadan dolayı söz istiyorum. Sayın
Başkanım, benim genel müdürlükte…
BAŞKAN – Sayın Ören ama bu devam
edecek, bir sonlandırmamız gerekir, lütfen. Bu zaten anlaşılıyor ki sonuç
mahkemede bitecek, zaten mahkemeye gideceksiniz.
HASAN ÖREN (Manisa) – Mahkemeyle ilgili
bir şey bilmiyorum ki. Atıyor, sallıyor oradan.
BAŞKAN – Buyurun Sayın Ören. (CHP
sıralarından alkışlar)
Sataşma nedeniyle iki dakika söz
veriyorum.
6.- Manisa Milletvekili Hasan Ören’in, Manisa
Milletvekili Hüseyin Tanrıverdi’nin sataşma nedeniyle yaptığı konuşması
sırasında şahsına sataşması nedeniyle konuşması
HASAN ÖREN (Manisa) – Değerli
milletvekilleri, mahkemenin ne olduğunu bilmiyorum. Bu mahkemeler eğer tek
taraflı işliyor ise, sadece Hüseyin Tanrıverdi’ye mahkemeler bilgi veriyor ise
Hüseyin Tanrıverdi’nin elinde neyin olduğunu bilmiyorum ama bir şeyi iyi
biliyorum: Eğer TKİ Genel Müdürünün odasına işçilerle ilgili gitmiş olsaydın
yanında işçiler olurdu. Ben de gittim, Turgutlu’daki sanayicilerin ihtiyaçları
olan toz kömürü vermemelerinden dolayı. 
RECEP AKDAĞ (Erzurum) – Sen de sanayici
için gittin.
HASAN ÖREN (Devamla) – TKİ Genel
Müdürüne, kapasite raporları çıkmasına rağmen, kapasite raporlarında bu
insanların toz kömür alma hakkı olmasına rağmen bunun verilmesi için gittim. 
HÜSEYİN BÜRGE (İstanbul) – Az önce öyle
demedin ama.
HASAN ÖREN (Devamla) – Siz benim
içeride olduğumu bilmiyordunuz. İçeride olduğumu bilseydiniz zaten siz Uyar
Madenciliğin sahipleriyle oraya gelip onu yapmazdınız. 
HÜSEYİN BÜRGE (İstanbul) – Hasan Bey,
saklandınız mı?
HASAN ÖREN (Devamla) – Sizin iş
adamlarıyla siyaseti birlikte Soma’da yürüttüğünüzü herkes biliyor. 
İHSAN ŞENER (Ordu) – Sen itiraf
ediyorsun işte. Sen de söylüyorsun. 
OSMAN AŞKIN BAK (İstanbul) –
Milliyet’teki habere bir bak, Milliyet’teki habere.
İHSAN ŞENER (Ordu) – Sen de aynı şeyi
yaptığını söylüyorsun.
HASAN ÖREN (Devamla) – AKP’nin belediye
meclis üyeliğine bugünkü Soma AŞ’deki Ramazan Doğru, Genel Müdürün hanımının
1’inci sıraya koyulmasında da Büyükşehir Belediye Başkanı olarak senin parmağın
vardır. 
YUSUF HALAÇOĞLU (Kayseri) – “Adayı” de,
“adayı” de, Başkan deme.
HASAN ÖREN (Devamla) – Daha ne
konuşacaksın burada? Siyaseti getirmişsiniz, siyasetle sanayicinin iş birliğine
kilitlemişsiniz. Şimdi, 301 tane vatandaşımız hayatını kaybetmiş, ne
yapacağınızı şaşırıyorsunuz. Şaşıracaksın! O vicdan azabı seni hiçbir zaman
bırakmayacak! O 301 insanın, Uyar Madencilikte 11 tane insanın kanları senin
eline bulaşmıştır. (CHP sıralarından alkışlar) 
ENGİN ALTAY (Sinop) – Sayın Başkan…
Sayın Başkan…
HÜSEYİN TANRIVERDİ (Manisa) – Sayın
Başkanım, ismimi kullanarak sataşmada bulunmuştur. 
BAŞKAN- Sayın Tanrıverdi,
sonlandırmamız lazım. Lütfen…
HÜSEYİN TANRIVERDİ (Manisa) – Bu son
olsun efendim.
BAŞKAN – Buyurun, yalnız yeni bir
sataşmaya mahal vermeyin lütfen.
HÜSEYİN TANRIVERDİ (Manisa) – Yani
mecburen. İsmimi…
BAŞKAN – Aynı şeyleri söylüyorsunuz. 
HÜSEYİN TANRIVERDİ (Manisa) – Tamam
efendim.
ENGİN ALTAY (Sinop) – Sayın Başkan,
tutumunuzda…
BAŞKAN – Bir saniye… Bir saniye…
ENGİN ALTAY (Sinop) – Ama burada ben
ayaktayım, ana muhalefet partisi sözcüsü olarak…
BAŞKAN – Biliyorum da daha önce ayağa
kalktı.
ENGİN ALTAY (Sinop) – Hayır efendim,
ben önce kalktım.
YUSUF HALAÇOĞLU (Kayseri) – Hayır, ana
muhalefet oradan önce kalktı.
BAŞKAN – Ne yapalım? 
ENGİN ALTAY (Sinop) – Verdiniz, tamam.
BAŞKAN – Şimdi tutanakta geçmiyor ki
kim önce ayağa kalktı, onu isteyelim. 
ENGİN ALTAY (Sinop) – Tamam Başkanım,
konuşabilir.
BAŞKAN – Önce vermiş oldum.
ENGİN ALTAY (Sinop) – Oldu bir kere,
tamam.
BAŞKAN – Buyurun.
7.- Manisa Milletvekili Hüseyin Tanrıverdi’nin, Manisa
Milletvekili Hasan Ören’in sataşma nedeniyle yaptığı konuşması sırasında
şahsına tekraren sataşması nedeniyle konuşması
HÜSEYİN TANRIVERDİ (Manisa) – Sayın
Başkanım, teşekkür ederim. 
Tabii ki bunu biz gene konuşacağız ama
yüce heyeti meşgul etmek değil, kamuoyunda konuşacağız. 
Ben buradan Sayın Hasan Ören’e diyorum
ki, biz çiğ süt emmedik ki karnımız ağrısın. Bununla ilgili elinizde ne varsa
çıkarsınız, Genel Başkanınız gibi boş dosya sallamak yerine, gidersiniz,
savcısı var bu memleketin, hâkimi var bu memleketin, konuşursunuz. Evet, bakın,
Allah şahittir ki…
HASAN ÖREN (Manisa) – Hepimizin şahidi
Allah, sadece senin değil.
HÜSEYİN TANRIVERDİ (Devamla) – Allah
şahittir ki o gün genel müdürün odasına gidişim o madende çalışan işçi
kardeşlerimizin hak ve menfaatlerinin kurtarılması için. (CHP sıralarından
gürültüler)
HASAN ÖREN (Manisa) – İş adamlarıyla,
maden sahibiyle beraber, öyle mi? Ya ufak at da yalana gelmesin!
HÜSEYİN TANRIVERDİ (Devamla) – De ki,
evet, ben maden sahibini tutmuşum, maden sahibini tutmuşum, götürmüşüm. 
HASAN ÖREN (Manisa) – Yüzünden belli
olmadığı, yüzünden! Sen ne konuşuyorsun? İşçiler yanında olsaydı, işçiler.
HÜSEYİN TANRIVERDİ (Devamla) – Ben bunu
işçi hakları için götürürken anormal, sen işverenleri, sen patronları
götüreceksin normal karşılanacak. Yok öyle yağma! Yok öyle yağma!
HASAN ÖREN (Manisa) – İşçiler yanında
olsaydı.
HÜSEYİN TANRIVERDİ (Devamla) – Senin
orada olduğunu bilerek girdim.
HASAN ÖREN (Manisa) – Yalan!
HÜSEYİN TANRIVERDİ (Devamla) – Çünkü
bizim gizli hiçbir şeyimiz yok.
HASAN ÖREN (Manisa) – Allah Allah!
HÜSEYİN
TANRIVERDİ (Devamla) – Her şeyi Allah biliyor. Senin bilmediğini de Allah
biliyor. Biz o inançla bunları yapıyoruz. İşçi kardeşimiz için yapıyoruz,
emekçi için yapıyoruz. (CHP ve MHP sıralarından gürültüler) 
ALİ ÖZ (Mersin)
– Patronla genel müdüre nasıl gittin Allah aşkına ya!
HASAN ÖREN
(Manisa) – Bırak ya!
HÜSEYİN
TANRIVERDİ (Devamla) - Senin gibi hem sermaye düşmanlığı yapıp hem sermayenin
içinde yüzen hem de sermayenin orada kulu kölesi olan biri değilim. Bunu herkes
biliyor, hiç merak etme.
BAŞKAN – Evet,
teşekkür ediyorum. 
HASAN ÖREN
(Manisa) – Sayın Başkanım…
BAŞKAN – Sayın
Ören, söz istemeyin, ikişer defa sataşma nedeniyle söz verdik, bu konuyu
kapattık efendim.
Sayın Altay’a
söz vereceğim lütfen…
Buyurun.
ENGİN ALTAY
(Sinop) – Sayın Başkan, şimdi, benim, önce üç ayrı hususta buradan meramımı
anlatmam lazım, sonra Genel Başkanımıza sataştığı için sataşmadan söz
isteyeceğim, onu söyleyeyim.
Bir, Sayın
Tanrıverdi ayağa kalktı, meramını sormadan kürsüye çağırdınız; Hasan Ören’i
burada ifadeye çektiniz. Tutumunuz doğru değil. Bu bir.
BAŞKAN – Hayır,
Sayın Ören’le karşılıklı atıştıkları ve sataşmada bulundukları için efendim
baktım.
ENGİN ALTAY
(Sinop) – İki…
BAŞKAN – Bir
saniye… Sorunuzun cevabını almanız lazım. 
Sayın Ören’i de
biraz önce sormadan kürsüye davet ettim efendim. 
Buyurun şimdi. 
MEHMET AKİF
HAMZAÇEBİ (İstanbul) – Hayır, hayır, ikisinde de sordunuz.
RECEP ÖZEL
(Isparta) – Sormadı, sormadı…
ENGİN ALTAY
(Sinop) – Sordunuz da… Yani bu konularda daha adil olmanızı bekliyoruz.
İki, ana
muhalefet partisinin grup başkan vekili olarak saat 14.35’te buraya çıktım ve
dedim ki: “Okmeydanı Cemevinde polis kurşunuyla 34 yaşında bir vatandaşımız
vuruldu ensesinden, arkasından, kurşun omurilikte. Hükûmetten izahat
bekliyorum.” O esnada Bakanlar Kurulu sıralarında 2 tane bakan vardı. Şimdi 11
tane bakan orada var, 2 tane burada var. Hükûmet var mı, yok mu? Hükûmet,
Parlamentoyu ciddiye almıyorsa sıraları terk etsin. (CHP sıralarından alkışlar,
AK PARTİ sıralarından gürültüler) 
RECEP ÖZEL
(Isparta) – Bu ne demek! Allah Allah!
İHSAN ŞENER
(Ordu) – Sen mi talimat vereceksin!
ENGİN ALTAY
(Sinop) – Evet, evet… Hükûmet, bu Parlamentoya…
BAŞKAN – Sayın
Altay, bu şekilde konuşma hakkınız yok efendim.
ENGİN ALTAY
(Sinop) – Evet…
BAŞKAN – Hayır
efendim, bu şekilde konuşma hakkınız yok.
ENGİN ALTAY
(Sinop) – Hükûmet, bu Parlamentoya hesap vermek zorundadır. Anayasal bir
zorunluluktur bu. Keyfî davranamaz. Bizimle birlikte Halkların Demokratik
Partisinin de benzer bir talebi oldu. Hiçbir cumhuriyet hükûmetinde insan
hayatı bu kadar ucuz ve hafif olmadı. Hükûmetten izahat bekliyorum, bunu
söylüyorum. 
Şimdi, Genel Başkanımıza yönelik bir
eleştiri var. 
Sayın Akif Hamzaçebi…
BAŞKAN – Sataşma nedeniyle iki
dakika...
Buyurun Sayın Hamzaçebi.
8.- İstanbul Milletvekili Mehmet Akif Hamzaçebi’nin,
Manisa Milletvekili Hüseyin Tanrıverdi’nin sataşma nedeniyle yaptığı konuşması
sırasında CHP Grup Başkanına sataşması nedeniyle konuşması
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; Soma’da 301 vatandaşımız feci bir
şekilde öldü. Buna iş kazası demek mümkün değil, maden kazası demek mümkün
değil. Kaza “Geliyorum.” diyordu, geldi ve insanlarımız öldüler. Bunu “cinayet”
dışında başka bir kelimeyle isimlendirmek maalesef mümkün değildir. 
Böyle bir tabloda buraya çıkan iktidar
partisi temsilcilerinin, bakanların özür dilemesi, istifa etmesi gerekirken büyük
bir pişkinlikle muhalefeti, onun Genel Başkanını, Sayın Genel Başkanımızı
suçlamasını ben milletimizin takdirine bırakıyorum. Bu şuna benziyor:
İnsanlarımız orada öldü ve Sayın Başbakan çıktı, bunu kaderle açıkladı, “Bu
işlerin fıtratında ölüm vardır.” dedi. Evet, elleri sevmeye değil, dövmeye
alışkın olanlar, fıtratında iyilik olmayanlar o insanları anlayamazlar, o
insanların acılarını paylaşamazlar. 
Siz şimdi burada çıkmışsınız, “Genel
Başkanınız gibi içi boş belgeler göstermiyorum.” diyorsunuz. Siz biraz önce
Hasan Ören’e cevap veremediniz. 301 vatandaşımızın ölümüyle ilgili bir şeklî
“Allah rahmet eylesin.” dışında sizden içten bir yakınma, bir duygulanma
ifadesini görebilmiş değilim. Yazıklar olsun size, yazıklar olsun size! (AK
PARTİ sıralarından “Sana yazıklar olsun” sesleri) Ben 301 vatandaşımızın anısı
önünde saygıyla eğiliyorum. O Genel Başkanımız yılbaşı gecesini, gitti, o
madende işçilerle geçirdi. Siz onların patronlarının işlerini çözmeye
çalışırken Genel Başkanımız madende işçilerle yılbaşı geçiriyordu. 
Hepinize saygılar sunuyorum. (CHP
sıralarından alkışlar)
HASAN ÖREN (Manisa) – Sayın Başkan,
benim bir işveren düşmanı olduğumu kürsüden hatip söyledi. Bu ağır bir
ithamdır.
BAŞKAN – Tamam, tutanaklara geçti;
buyurun, söyleyin.
HASAN ÖREN (Manisa) – 69’a göre söz
istiyorum. Bu itham, benim gibi sanayici olan bir insana ağır gelir. Ya
söylediğine dikkat edecek…
BAŞKAN – Sayın Ören, karşılıklı
sataşmalarda bulunuyorsunuz.
HASAN ÖREN (Manisa) – Ben
sataşmayacağım efendim.
BAŞKAN – Hayır, ben karşılıklı diyorum.
Defalarca uyarmama rağmen bu ne zamana kadar devam edecek? Meclisin çalışma
usullerine de uygun değil. Bunu noktalamamız gerekir. 2 defa size sataşma
nedeniyle, 2 defa da Sayın Tanrıverdi’ye söz verdim. 
HASAN ÖREN (Manisa) – Sayın Başkan, ben
sermaye düşmanlığı yapmıyorum. Benim bunu açıklama hakkım var İç Tüzük’e göre.
İtham ağırdır.
MUSTAFA ELİTAŞ (Kayseri) – Sayın
Başkan...
BAŞKAN – Sayın Ören, buyurun ama lütfen
yeni bir sataşmaya mahal vermeyin.
MUSTAFA ELİTAŞ (Kayseri) – Sayın Başkan,
müsaade eder misiniz.
Sayın Başkan, bakın, biz bugün bu
görüşmeleri televizyonlar açıkken yapalım dedik.
BAŞKAN – Sayın Elitaş, lütfen söz
verdim, Sayın Hatip konuşsun sonra vereceğim.
MUSTAFA ELİTAŞ (Kayseri) – Sayın
bakanlar görüşlerini beyan edecekler, lütfen…
MEHMET AKİF HAMZAÇEBİ (İstanbul) –
Sayın Başkan, gürültüden duyulmuyor.
MUSTAFA ELİTAŞ (Kayseri) – Sayın
Başkan, sayın bakanların konuşmalarına fırsat verin, sataşmalara ondan sonra
cevap verin.
BAŞKAN – Sayın Elitaş, böyle bir
usulümüz yok efendim, lütfen oturun. 
MUSTAFA ELİTAŞ (Kayseri) – Ama şimdiki
usul usul mü?
BAŞKAN – Sataşma var.
MEHMET AKİF HAMZAÇEBİ (İstanbul) –
Sayın Başkan, böyle bir usul var mı efendim? Kürsüde hatip varken…
MUSTAFA ELİTAŞ (Kayseri) – Bakın, biz
televizyonlar açıkken bu işi yapalım diyoruz.
ENGİN ALTAY (Sinop) – Yayını
uzattıralım.
BAŞKAN – Buyurun.
9.- Manisa Milletvekili Hasan Ören’in, Manisa
Milletvekili Hüseyin Tanrıverdi’nin sataşma nedeniyle yaptığı konuşması
sırasında şahsına tekraren sataşması nedeniyle konuşması
HASAN ÖREN (Manisa) – Değerli
milletvekilleri, üç yıldır birlikte bu Parlamento çatısı altında görev
yapıyoruz. Buraya hiçbir zaman şov yapmak amacıyla çıkmadım, çok da bu kürsüyü
kullanmadım. Ne zaman Türkiye’nin gündeminde ağır şartlar oluşmuşsa o şartları
yerinde değerlendirerek, o şartların içinde yaşayarak geldim buraya, bir şeyler
konuştum. 
Ben sanayici olan bir iş adamıyım.
Mümkün olduğunca sanayicinin bu ülkenin lokomotifi olduğunu bilirim;
sanayicinin bu ülkede ihracatıyla, ithalatıyla, üretimiyle ilgili ne yapmak
istediğini de bilirim. Benim talebim şu: Siyaset olarak sanayiciye gem vurmaya
kalkmayın, sanayicinin sırtına binmeyin. Ama Sayın Hüseyin Tanrıverdi sendika
kökenli bir milletvekilidir. Eğer TKİ Genel Müdürünün odasına gelecek ise TKİ
Genel Müdürünün odasına işçilerin hakkını aramak için maden sahipleriyle
gelinmez. Kimse palavra atmasın. İşçilerin hakkını arayacak isen, sendika
kökenli bir milletvekili isen Soma’daki sendikayı dizayn etmeye kalkma; TKİ
Genel Müdürünün odasına, işçilerin hakkını vermeyen bir madenin sahibiyle
gitmeyi hiç düşünme. Senin sendikacılık kökenine yakışmayan bir davranış
biçimidir.
Hepinize saygılar sunuyorum. (CHP
sıralarından alkışlar)
BAŞKAN – Teşekkür ediyorum.
VIII.- GENSORU (Devam)
A) Ön Görüşmeler (Devam)
1.- Cumhuriyet Halk Partisi Grubu adına Grup Başkan
Vekilleri İstanbul Milletvekili Mehmet Akif Hamzaçebi ve Sinop Milletvekili
Engin Altay’ın, ruhsatı Türkiye Kömür İşletmeleri Kurumuna ait olan ve Soma
Kömür İşletmeleri AŞ tarafından işletilmekte olan Manisa ili Soma ilçesi Eynez
Yer Altı Kömür Ocağında meydana gelen kaza ile ilgili olarak kontrol ve denetim
görevlerini yerine getirmeyerek yaşam hakkının ihlal edildiği bir çalışma
ortamının oluşmasına zemin hazırladıkları ve maden emekçilerinin ölümlerine yol
açtıkları iddiasıyla Enerji ve Tabii Kaynaklar Bakanı Taner Yıldız ile Çalışma
ve Sosyal Güvenlik Bakanı Faruk Çelik hakkında gensoru açılmasına ilişkin
önergesi (11/32) (Devam)
2.- Şırnak Milletvekili Hasip Kaplan ve 28
milletvekilinin, Manisa ili Soma ilçesinde yaşanan maden faciası ile ilgili
olarak ruhsat, önleme, denetim ve kurtarma çalışmalarında sorumsuz davrandığı,
adli ve idari soruşturmaları engellediği, sorumluları koruyan ve kollayan
politikalar yürüttüğü ve gerekli önlemleri almadığı iddiasıyla Enerji ve Tabii
Kaynaklar Bakanı Taner Yıldız hakkında gensoru açılmasına ilişkin önergesi
(11/33) (Devam)
3.- Şırnak Milletvekili Hasip Kaplan ve 28
milletvekilinin, Manisa ili Soma ilçesinde yaşanan maden faciası ile ilgili
olarak önleme ve denetim çalışmalarında sorumsuz davrandığı, adli ve idari
soruşturmaları engellediği, sorumluları koruyan ve kollayan politikalar
yürüttüğü ve işçi sağlığı ve iş güvenliği konusunda gerekli önlemleri almadığı
iddiasıyla Çalışma ve Sosyal Güvenlik Bakanı Faruk Çelik hakkında gensoru
açılmasına ilişkin önergesi (11/34) (Devam)
BAŞKAN – Şimdi, Hükûmet adına söz
isteyen Çalışma ve Sosyal Güvenlik Bakanı Faruk Çelik… 
Sayın Arınç sayın bakanlardan sonra
açıklama yapacak efendim.
Buyurun Sayın Çelik, süreniz on beş
dakika. (AK PARTİ sıralarından alkışlar)
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Sayın Başkan, değerli milletvekilleri; Soma’da meydana
gelen müessif maden faciası dolayısıyla, Cumhuriyet Halk Partisi ve HDP’nin,
şahsım ve Enerji Bakanı hakkında vermiş olduğu gensoru önergesi üzerinde söz
almış bulunuyorum. Yüce Meclisi saygıyla selamlıyor, maden şehitlerimizi bir
kez daha rahmetle anıyorum.
Değerli arkadaşlar, gensoruda -dikkatle
okuduk- iki önemli husus öne çıkmaktadır: Bunlardan bir tanesi, Çalışma
Bakanlığı mevzuatının eksikliğinden bahsediliyor; ikincisi ise, denetimlerin
yetersizliğinden bahsediliyor. 
Öncelikle şunu ifade etmek istiyorum
-dün de burada açık bir şekilde ifade ettim- İş Sağlığı ve Güvenliği Yasası
Avrupa Birliği ve ILO normlarına uyumludur. Bunu açıkça ifade ediyorum. Peki,
bu doğru mu, değil mi?
KAMER GENÇ (Tunceli) – Ya, sonuç
ortada, 301 vatandaş katledildi. 
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Bu kanun yayımlandıktan sonra, 30 Haziran 2012’den sonra bu
kanunu tercüme ederek Avrupa Birliği Komisyonuna gönderdik. Avrupa Birliği
Komisyonu, 89/311 sayılı İş Sağlığı ve Güvenliği Çerçeve Sözleşmesi
direktiflerine uygunluğunu, 30 Ekim 2013 tarihinde heyet göndererek, üç gün
Ankara’da toplantı yaparak… Heyet, netice itibarıyla, bu kanunun, birlikte
çıkardığımız İş Sağlığı ve Güvenliği Kanunu’nun Avrupa Birliğinin ilgili
direktiflerine uyumlu olduğunu açıkça ifade etti; bunu sorabilirsiniz. 
KAMER GENÇ (Tunceli) – Uygulama öyle
değil, uygulama. İktidarın uygulaması yanlış. 
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Uygulamaya geleceğim. 
21 AB direktifi var. Bakın arkadaşlar,
önemli bir konudur, çok ciddi bir siyasi sorumluluk anlayışıyla baktı…
KAMER GENÇ (Tunceli) – Hep işvereni
düşündüğünüz için, devleti talan ettiğiniz için o işçilerin canını yediniz.
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Müsaade ederseniz anlatacağımız çok şeyler var, sonra
cevaplandırabilirsiniz. 
KAMER GENÇ (Tunceli) – Ne müsaadesi…
MUSTAFA ELİTAŞ (Kayseri) – Siz Genel
Kurula hitap edin Sayın Bakan, Genel Kurula hitap edin siz.
ÇALIŞMA VE SOSYAL GÜVENLİK BAKANI FARUK
ÇELİK (Devamla) – 21 AB direktifine uygun 21 yönetmelik çıkarıldı, ayrıca 15
yönetmelik de kanunun gereği olarak çıkarıldı, İş Sağlığı ve Güvenliği Kanunu
aynı zamanda 36 yönetmeliği de içermektedir. Yine, 155, 161, 187 sayılı çerçeve
sözleşmeleri iş sağlığıyla ilgili sözleşmeleri de kapsayan son derece önemli
düzenlemelerdir. İşte dün anlattım, bu yasa ne getiriyor? Yasa bütün çalışanları
kapsama alıyor, yasa risk değerlendirmesi getiriyor, yasa acil durum
planlamaları getiriyor, yasa çok tehlikeli yerlerde mesleki eğitim zorunluluğu
getiriyor, yasa iş sağlığı eğitimi getiriyor…
KAMER GENÇ (Tunceli) – Gönderdiğiniz
müfettişler gitmişler, orada işverenle kuzu yemişler, denetim yapmamışlar. 
ÇALIŞMA VE SOSYAL GÜVENLİK BAKANI FARUK
ÇELİK (Devamla) – …iş yeri hekimi, iş güvenliği uzmanını getiriyor ve bütün
bunların, sayamadığım birçok hususların işveren tarafından titiz bir şekilde
takip edilmesini getiriyor. 
Şimdi, bunun yanında esas önemli olan,
çok tartışılan teftiş konusudur arkadaşlar. Teftişle ilgili bilgileri, olan
bitenleri sizlerle paylaşmak istiyorum. 
Eskiden farklıydı teftiş anlayışımız
ama yasanın getirdiği önemli düzenlemeler var. Teftişleri risk, sektör ve alan
bazlı teftişler olarak gerçekleştiriyoruz. 2010 yılından bu yana yer altı
kömürü işletmelerinde yılda en az 2 programlı teftiş yaptık. Bunun dışında,
şikâyet, ihbar ya da basında yer alan konuları da şikâyet konusu kabul ederek
teftişlerimizi sürdürdük. 12 milyon 200 bin çalışanımız var, 1 milyon 523 bin
çalışan işçimiz var. 
Az tehlikeli iş yerlerinde çalışan
insanımızın sayısı 6 milyon. Tehlikeli ve çok tehlikeli sınıfta çalışan
insanımızın sayısı, çalışanımızın sayısı ise o da 6 milyon. Şimdi, tehlikeli ve
çok tehlikeli sınıftaki 6 milyon insanın olduğunu özellikle vurgulamak
istiyorum. 
İş yerimizde toplam 558 müfettişle bu
hizmetlerimizi sunduğumuzu belirtmek istiyorum. Ayrıca 958 müfettişle. (CHP
sıralarından gürültüler)
Ayrıca, iş yerlerinde görev yapmak
üzere 93 bin iş sağlığı güvenliği uzmanı, 23.058 iş yeri hekimi göreve
başlamıştır.
Sosyal Güvenlik istatistiklerine göre
maden iş yerlerinin toplamı 6.558’dir. Bu iş yerlerinde çalışan toplam işçi
sayısı da 144 bindir. 
6.558 maden iş yerinin 724 tanesi yer
altı ve yer üstü kömürlerden oluşmaktadır. Bunun yer altındaki kömür işletme
sayısı ise, ocak sayısı ise 160 dolayındadır. 
Yalnız madenlerimizin -mevcut konumuzu
anlatıyorum arkadaşlar- 63 maden mühendisi ve 5 jeoloji mühendisiyle
teftişlerini gerçekleştirdiğimizi belirtmek istiyorum.
Yer altı madenlerinde, iş yerlerinde
yapılan denetimlerde neye dikkat ediyoruz biz? Öncelikle ocağın imalat planına
bakılır ve yer altına inilir. 
DİLEK AKAGÜN YILMAZ (Uşak) – Ama
inmemiş sizin müfettişleriniz.
ÇALIŞMA VE SOSYAL GÜVENLİK BAKANI FARUK
ÇELİK (Devamla) - Denetlediklerimiz: Ulaşım yolları, nakliye sistemleri, ocağın
üretim yapılan bölümleri, eski imalat bölümleri, hava ölçüm istasyonları,
ocağın tahkimatı, ocağın havalandırma sistemi, yer altındaki gaz miktarı,
merkezi gaz izleme sisteminin olup olmadığı, geriye dönük gaz ölçüm sonuçları,
mekanik ve elektrik teçhizat, kişisel koruyucu donanımların olup olmadığı,
kullanılan ekipmanın standartlara uygun olup olmadığı, işçilere iş sağlığı
güvenliği meslek eğitimi verilip verilmediği, rapor defterinin olup olmadığı,
işçilerin sağlık raporu gibi hususlar denetlenmektedir. (CHP ve MHP
sıralarından gürültüler)
DİLEK AKAGÜN YILMAZ (Uşak) – Oksijen
maskeleri kaç yıllık Allah aşkına?
GÜRKUT ACAR (Antalya) – Demek ki
yapmamışlar Sayın Bakan.
ÇALIŞMA VE SOSYAL GÜVENLİK BAKANI FARUK
ÇELİK (Devamla) - Değerli arkadaşlar, bakınız, yapılan işleri söylüyorum.
Yapmayan varsa canı cehenneme! Hesabını verecek tabii. Ama bunlar, mutlaka mevzuatımız
gereği yapılması gereken hususlardır, bunlarda af yoktur ve bizim mevzuatımızda
en ufak bir açık kapı bırakılmamıştır. 
ÖZGÜR ÖZEL (Manisa) – Sonuç, sonuç!
ÇALIŞMA VE SOSYAL GÜVENLİK BAKANI FARUK
ÇELİK (Devamla) - Yapmayan varsa bunun hesabını sormak için buradayız,
sorulacak bu hesap. (CHP sıralarından gürültüler)
Teftiş uygulaması, saydığımız hususlara
ilişkin olarak iş yerinin o anki fotoğrafını gösterir. Teftiş yapıldı, o an
fotoğraf çekildi ama bu canlı organizma, kömür ocaklarında yarım saat sonra,
bir saat sonra ne olacağını kestirmek doğrusu mümkün değil. 
GÜRKUT ACAR (Antalya) – Yapmayın Sayın
Bakan, öyle şey mi olur!
ÇALIŞMA VE SOSYAL GÜVENLİK BAKANI FARUK
ÇELİK (Devamla) - Onun için dün ifade ettim, 7 husus var ki 7 husus eğer tespit
edilirse müfettişlerimiz tarafından kapatma gerekçesidir, hiç bunun lâmı cimi
yok. 
DİLEK AKAGÜN YILMAZ (Uşak) – Kaç maden
kapattınız Sayın Bakan, kaç maden kapattınız?
ÇALIŞMA VE SOSYAL GÜVENLİK BAKANI FARUK
ÇELİK (Devamla) - Burada arkadaşlarımız ifade ettiler: “Altı ay müsaade
ediliyor, altı ay sonra eğer yapılmazsa kapatılıyor.” Böyle değil arkadaşlar.
Çok önemli, hayati tehlike arz eden hususlarla ilgili kesinkes kapatma
uygulandığını söylemek istiyorum. 
Önlemler… 
GÜRKUT ACAR (Antalya) – İşçiler “Sıcak
kömür çıkartıyoruz.” demişler Sayın Bakan.
ALİ UZUNIRMAK (Aydın) – Kapattınız mı
hiç, kapattınız mı?
ÇALIŞMA VE SOSYAL GÜVENLİK BAKANI FARUK
ÇELİK (Devamla) - Şimdi, son on yılda iş sağlığı güvenliği yönünden madenler
dâhil iş yerlerinde toplam…
ALİ UZUNIRMAK (Aydın) – Sayın Bakan,
hiç kapatılan yer var mı, kapattığınız yer var mı?
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Arkadaşlar, ben Bakanım, bilgi sunmak durumundayım, hesap da
vermek durumundayım, müsaade edin.
ALİ UZUNIRMAK (Aydın) – Kapattığınız
yer var mı, soruyoruz canım.
ÇALIŞMA VE SOSYAL GÜVENLİK BAKANI FARUK
ÇELİK (Devamla) - 119 bin…
ALİ UZUNIRMAK (Aydın) – Kapattığınız
yer var mı? 
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Söylüyorum, söylüyorum. 
ALİ UZUNIRMAK (Aydın) – Kapattığınız
yer var mı?
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Söylüyorum.
ALİ UZUNIRMAK (Aydın) – Tamam. 
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Buyurun: 119.788 programlı teftiş yapılmış 2010 yılından
sonra. 
HAYDAR AKAR (Kocaeli) – Mangal
yakmışlar mı Sayın Bakan, mangal?
ÇALIŞMA VE SOSYAL GÜVENLİK BAKANI FARUK
ÇELİK (Devamla) - 104.303 inceleme teftişi olmak üzere toplam 224 bin teftiş
yapılmış. 
HAYDAR AKAR (Kocaeli) – Sayın Bakan,
mangaldan haberiniz var mı?
ÇALIŞMA VE SOSYAL GÜVENLİK BAKANI FARUK
ÇELİK (Devamla) - Bu teftişler sonucu 23.800 iş yerinde 81 trilyon liralık
idari para cezası uygulanmış, 1.974 iş yeri de hayati tehlike nedeniyle
kapatılmıştır. Şimdi, 2000 yılından 2009 yılına kadar yılda 3 ile 30 arasında
iş yeri kapatılırken 2010’dan sonra yani yapılan, tüm buradaki araştırma
önergeleri, çıkan yasa, onun neticesinde 2010 yılından sonra yıllık 360 ile 570
arasında kapatma olayları değişmiştir. Bu kapatma işlemlerinin ağırlıklı olarak
inşaat ve maden işlerinde gerçekleştiğini de belirtmek istiyorum. Maden iş
yerlerinde 2005-2009 arası toplam 58 kapatma işlemi uygulanmışken 2010-2014
arasında 224 kapatma işlemi gerçekleştirilmiştir. Bu rakamlar bizim değişen
teftiş anlayışımızın açık, net bir göstergesidir. 
DİLEK AKAGÜN YILMAZ (Uşak) – Ama o 300
kişinin ölümünü nasıl açıklıyorsunuz Sayın Bakan?
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Meseleye Soma özelinde bakarsak, Soma özelinde, Soma’da
bildiğiniz gibi 5 yer altı, 1 de yer üstü olmak üzere 6 kömür işletmesi
bulunmaktadır. Bu işletmelerde toplam 14.608 işçimiz çalışmaktadır. Bu
işletmelerde 2010’dan bu yana 109 programlı inceleme teftişi gerçekleştirdik.
Bu denetimlerde 120 bin lira idari para cezası uygulandı ve 4 ocak kapatıldı.
SAKİNE ÖZ (Manisa) – Rezervleri bittiği
için kapattılar, müfettişler geldiği için değil. 
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Kazanın meydana geldiği işletmeyi de dün ifade etmiştim,
burada yapılan teftişleri açıkça ifade etmiştim. Son teftişle eksiklikler
giderilmiştir ama ondan önce yapılan teftişlerde bu ocakta şu kusurlar
bulunmuştur…
DİLEK AKAGÜN YILMAZ (Uşak) – Kusurlar
giderildiyse kaza niye oldu?
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Bir, elektrik panolarında kilitlenme sisteminin olmadığı,
yükleyicilerin geri vites ikaz sistemleri, yer altında konveyörlerle yani
taşıma bantlarıyla ilgili sorunlar, çalışmaya başlamadan ikaz sistemleri, ateşe
dayanıklı antistatik elbise ve trafonun bulunduğu bölümde kilitli kapı gibi
eksiklikler görülmüş ve teftiş süresince bunların tamamı tamamlattırılmıştır.
Son yapılan teftişler ise 13-18 Mart tarihleridir, o tarihlerde de bir eksiğin
olmadığı ifade edilmektedir. 
Tabii ki sizler de bizler de “Ya,
bunlar bunlar oldu da, bu kaza niye oldu?”, yani, hepimiz bunu soruyoruz,
yalnız siz sormuyorsunuz ki, bizim için de geçerli. Hani hepimizin yüreğini
yakmıştı ya, hani bütün millet olarak yandık ya. Bu neden oldu, bunun ortaya
çıkması gerekiyor. 
Şimdi, gensoruyla ilgili burada ifade
ettiğiniz, ortaya koyduğunuz bazı hususlar var. Kazadan önce karbonmonoksit
miktarının 30 ppm’in üzerinde olduğu şeklinde ifade ediliyor. Arkadaşlar,
buradaki sınırların bu teftiş sürecinde normal olduğu görülüyor ama ne zaman
yükselmiş, bunlar kayıtlarda mevcut, savcının elinde, idari yargı devam ediyor.
Varsa bir ihmal, bu ihmalin hesabı buradan çıkacak zaten. (CHP sıralarından
gürültüler)
Diğer konu, yıllık üretim miktarının
çok üstünde üretim yapıldığı… Doğrudur, yıllık üretim miktarının çok üstünde
üretim yapıldığı doğrudur. Yıllık üretim miktarının üzerinde üretim
yapılmıştır. Bu kısa süreli redevans uygulamalarının doğru olmadığını ben
Çalışma Bakanı olarak burada söylüyorum. Bu üretim yarışı güvenliği sıkıntıya
sokmaktadır.
DİLEK AKAGÜN
YILMAZ (Uşak) – Bravo, doğru.
ÇALIŞMA VE
SOSYAL GÜVENLİK BAKANI FARUK ÇELİK (Devamla) – İş sağlığı ve güvenliği
açısından 20 civarında eksiklik bulunduğu ifade edilmiştir, yani iddia ediliyor
burada. Denetimlerin gereği gibi yapılmadığı da ifade ediliyor. İfade ettiğim
gibi, ortaya koyduğum rakamlar dikkate alındığında, ne kadar üzerine de
vardığımızı göreceksiniz. Kayıt dışı işçi çalıştığı iddia ediliyor, böyle bir
şeyin olmadığını da defalarca ifade ettik.
SAKİNE ÖZ
(Manisa) – Para için insanlar öldü, böyle bir şey değil.
ÇALIŞMA VE
SOSYAL GÜVENLİK BAKANI FARUK ÇELİK (Devamla) -Bütün bu iddialar
incelenmektedir. Yani, sizler tarafından önergede dile getirdiğiniz bütün
iddialar incelenmektedir, varsa suçlusu bulunacak. Kimlerse suçlusu, onlar
bulunacak ve bedelini ödeyecek.
HAYDAR AKAR
(Kocaeli) – Adamlarda feribot batıyor, Başbakan istifa ediyor!
DİLEK AKAGÜN
YILMAZ (Uşak) – Siyasi sorumlusu yok mu Sayın Bakan?
ALİ ÖZ (Mersin)
– O teftişi yapanların hepsi suçlu Sayın Bakan.
ÇALIŞMA VE
SOSYAL GÜVENLİK BAKANI FARUK ÇELİK (Devamla) – Çünkü, arkadaşlar, çıkardığımız
mevzuat hiçbir zincir halkasını boş bırakmıyor. 
ALİ ÖZ (Mersin)
– O teftişe gidenlerin hepsi suçlu Sayın Bakan.
ÇALIŞMA VE
SOSYAL GÜVENLİK BAKANI FARUK ÇELİK (Devamla) – Bakınız, bütün teftişten
başlayarak ocağın başındaki yetkiliye, sahibine ve ayakta kömür çıkaran
arkadaşa kadar bir zincir ağını kurdu mevzuat. Nerede bu zincir koptu, bunu
şimdi tespit etmek durumundayız, çalışmalar bu istikamettedir.
DİLEK AKAGÜN
YILMAZ (Uşak) – Zincir sizde koptu.
ÇALIŞMA VE
SOSYAL GÜVENLİK BAKANI FARUK ÇELİK (Devamla) - Bir diğer konu, arkadaşlar, ILO
sözleşmeleri. Konuşmamın başında söyledim, ILO’nun bu konudaki iş sağlığı ve
güvenliği normlarını kapsayan bir yasa yürürlüktedir. 
Bunun dışında,
efendim, “Çalışma Bakanlığı orada mıydı?” Çalışma Bakanlığının bütün birimleri
Enerji Bakanımızın Başkanlığındaki o heyetin içerisinde ilk dakikadan itibaren
son dakikaya kadar görevlerini diğer bütün arkadaşlarla beraber yaptılar, bunu
da belirtmek istiyorum.
“Teftiş önceden
haber veriliyordu.” Olabilir mi? Olabilir. Yani, ne siz ne ben bilebilirim.
SAKİNE ÖZ
(Manisa) – İşçiler biliyor.
ÇALIŞMA VE
SOSYAL GÜVENLİK BAKANI FARUK ÇELİK (Devamla) – Müsaade edin…
Ama bir şey
söylemek istiyorum: O zaman 224 ocak nasıl kapatıldı? 
SAKİNE ÖZ
(Manisa) – “Temizliyorlar.” diyor.
ÖZGÜR ÖZEL
(Manisa) – Yandaş, yandaş!
ÇALIŞMA VE
SOSYAL GÜVENLİK BAKANI FARUK ÇELİK (Devamla) – Yani, 224 ocak kapatıldığına
göre bu olmaz demiyorum ama kapatılan 224 ocağı da dikkate almanız gerekiyor.
HAYDAR AKAR (Kocaeli)
– Hüseyin Tanrıverdi’ye sor onu.
ÇALIŞMA VE
SOSYAL GÜVENLİK BAKANI FARUK ÇELİK (Devamla) – İdari para cezalarını dikkate
almanız gerekiyor.
HASAN ÖREN
(Manisa) – Burada Hüseyin Tanrıverdi’ler yok. 
ÇALIŞMA VE
SOSYAL GÜVENLİK BAKANI FARUK ÇELİK (Devamla) – Bunun yanında, arkadaşlar, ciddi
bir mevzuat değişikliği yapılmadı, az önce anlattım. Mevzuatlarımızda en ufak
bir eksiklik yok. Bugün işçilerle bir araya geldik. Aslında geçtiğimiz cuma
günü…
DİLEK AKAGÜN YILMAZ (Uşak) – Yaşam
odaları var mıydı?
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Önemli, bak, bu söyleyeceklerim çok önemli. Müsaade
ederseniz, çok önemli, zaman dar. 
Bugün işçi kardeşlerimizle görüştüm.
Cuma günü de Soma’ya gittiğimde, cuma günü de Manisa’da işçi kardeşlerimizle
görüştük. Anlattıklarının tümü bizim elimizde var. İnanıyorum ki, şimdi de
ifadeleri alınıyor, savcılık da bu ifadeleri alacak. 
Şimdi, arkadaşlar, üretim mi, güvenlik
mi?
HASAN ÖREN (Manisa) – Güvenlik. 
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Herhâlde hiç tartışmaya gerek yok, güvenli üretim. Güvenli
üretimin arkasındayız. 
ALİ ÖZ (Mersin) – Anlaşıldı!
DİLEK AKAGÜN YILMAZ (Uşak) – Ama
sağlayamamışsınız!
ÇALIŞMA VE SOSYAL GÜVENLİK BAKANI FARUK
ÇELİK (Devamla) –Eğer güvenli üretim güvenliği sıkıntıya sokuyorsa, güveni
öteliyorsa bu ocağın yaşatılmaması, kapatılması konusunda da açıkça görüşümüzü
ifade ediyoruz. 
HAYDAR AKAR (Kocaeli) – İş Sağlığı ve
İşçi Güvenliği Yasası’yla işçi güvenliğini sağlamak mümkün mü? İşverenin
korunduğu yasayla ancak bu kadar olur!
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Bir diğer önemli konu: Bugün yine, işçilerimiz iki hususu
gündeme getirdiler. Biri taşeron uygulaması. İnşallah, bu konuyu, yine, hep
birlikte çözeceğiz. 
HAYDAR AKAR (Kocaeli) – Yazık, günah!
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Bu yasama yılı kapanmadan, bu taşeron, sömürü anlayışını
kapatacağız arkadaşlar. Bunun bitmesi gerekiyor, bunu belirtiyorum. Ayrıca,
kıdem… (CHP sıralarından gürültüler) Bakınız, kıdem tazminatı, kıdem
tazminatını anlattı işçiler bize.
ALİ UZUNIRMAK (Aydın) – Bu sistemi
kuran kim? Kuran kim Sayın Bakan? 
ÇALIŞMA VE SOSYAL GÜVENLİK BAKANI FARUK
ÇELİK (Devamla) - Dediler ki: “Ben dokuz yıldır çalışıyorum.” 
(Mikrofon otomatik cihaz tarafından
kapatıldı) 
ALİ UZUNIRMAK (Aydın) - Taşeron
sistemini on yıldır siz artırdınız, siz!
ÇALIŞMA VE SOSYAL GÜVENLİK BAKANI FARUK
ÇELİK (Devamla) – “Dokuz yıllık kıdem tazminatı alacağım var.” dediler.
HAYDAR AKAR (Kocaeli) – Haftaya
göreceğiz Sayın Bakan!
ÇALIŞMA VE SOSYAL GÜVENLİK BAKANI FARUK
ÇELİK (Devamla) Kıdem tazminatını nasıl alacaksın? Hak edebilmek için… 
DİLEK AKAGÜN YILMAZ (Uşak) – Sayın
Bakan, bir bakan neden istifa eder? Ne zaman istifa eder?
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Bakın çok önemli, bakın, rica ediyorum. Şunu söyleyelim:
Kıdem tazminatını hak edebilmek için belli bir süre çalışması gerekiyor, en
azından on iki ay çalışması gerekiyor. Çok ağır ve çok tehlikeli bir iş. Şimdi,
vatandaş diyor ki, çalışan maden emekçisi: “Benim, dokuz yıl, içeride kıdem
tazminatım var. Patronuma dönük yapacağım en ufak bir olumsuz davranışta beni
kapıya koyarsa dokuz yıllık tazminatım ne olacak?” diyor.
MÜSLİM SARI (İstanbul) – İstifa ediyor
musunuz, etmiyor musunuz Sayın Bakan? İstifa ediyor musun, etmiyor musun?
ÇALIŞMA VE SOSYAL GÜVENLİK BAKANI FARUK
ÇELİK (Devamla) –Yani, burada çok anlamlı bir durum var. 
MÜSLİM SARI (İstanbul) – Bu işin siyasi
sorumlusu kim? 
HAYDAR AKAR (Kocaeli) - Başbakan mı,
Bakan mı, TKİ Genel Müdürü mü?
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Gerek Genel Kurulda, gerek sendikaların genel kongrelerinde
açıkça ifade ettik, dedik ki: “Arkadaşlar, her ay bireysel hesabına yatan kıdem
tazminatına geçelim.”
BAŞKAN – Evet, teşekkür ediyorum Sayın
Çelik. Bitti efendim, süre vermemiz söz konusu değil.
ÇALIŞMA VE SOSYAL GÜVENLİK BAKANI FARUK
ÇELİK (Devamla) - Şimdi, diğer bütün sendikalarla yaptığımız görüşmede “Artık
bu kıdem tazminatı sürdürülebilir değil. Maden ocağındaki kardeşimiz derdini anlatamıyor
buradaki bağlılıktan dolayı…” (CHP sıralarından gürültüler)
DİLEK AKAGÜN YILMAZ (Uşak) – Önce can
güvenliği Sayın Bakan!
ÇALIŞMA VE SOSYAL GÜVENLİK BAKANI FARUK
ÇELİK (Devamla) –Onun için, bu ve benzer konuları da gündeme getirip, mutlaka
çözmemiz gerekiyor. 
Son olarak da şunu söylüyorum:
Madenlerle ilgili 2 bakan arasında bilmem ne varmış. 
Arkadaşlar, bu hikâye!
KAMER GENÇ (Tunceli) – Beş dakikadır
konuşuyor. Bu ne ya!
ÇALIŞMA VE SOSYAL GÜVENLİK BAKANI FARUK
ÇELİK (Devamla) - “Madenlerden sorumlu bakanımız Enerji Bakanımızdır. Enerji
Bakanımızın ruhsat ve proje görevleri vardır.” dedik. 
KAMER GENÇ (Tunceli) – Beş dakikadır
fazladan konuşuyor orada. 
BAŞKAN – Kontrol zabiti misiniz siz?
ÇALIŞMA VE SOSYAL GÜVENLİK BAKANI FARUK
ÇELİK (Devamla) - Bir işçi madene girdiği an, orada bizim sorumluluğumuz
başlar; sağlık, güvenlik sorumluluğu.
KAMER GENÇ (Tunceli) – Biz konuşurken
devamlı müdahale ediyorsun.
BAŞKAN – Herkese aynı şeyi yaptık
bugün.
ÇALIŞMA VE SOSYAL GÜVENLİK BAKANI FARUK
ÇELİK (Devamla) - Onu sağa sola çekip oradan nemalanmaya çalışanlara da ne grup
olarak ne bakanlar olarak bizim prim vermeyeceğimizi ifade ediyorum. 
Tekrar maden şehitlerini rahmetle
anıyor, hepinize saygılar sunuyorum. (AK PARTİ sıralarından alkışlar, CHP ve
MHP sıralarından gürültüler) 
BAŞKAN- Teşekkür ediyorum. 
DİLEK AKAGÜN YILMAZ (Uşak) – Sizin
siyasi sorumluğunuzu almanız lazım Sayın Bakan. 
ALİ RIZA ÖZTÜRK (Mersin) – Sayın
Başkan… 
BAŞKAN – Buyurun Sayın Öztürk. 
ALİ RIZA ÖZTÜRK (Mersin) – Sayın
Başkan, Sayın Bakan ocaktaki 30 ppm’le ilgili söylediklerimi çarpıttı; bu bir. 
İkincisi “Yarım saat sonra bir şey olup
olmayacağını bilmeyiz.” dedi.
Üçüncüsü de “2 bakan arasındaki sözler
hikâyedir.” dedi. 
Onları biz uydurmadık. Cevap vereceğim,
sataştı. 
BAŞKAN – Anlaşılmadı efendim. Ne dedi
Sayın Bakan? 
ALİ RIZA ÖZTÜRK (Mersin) – “Ocakta 30
ppm karbonmonoksit olduğu yönündeki şey doğru değil.” dedi. Ben böyle bir şey
söylemedim aslında. 
BAŞKAN – Sizin söylediğinizi mi iddia
etti? 
ALİ RIZA ÖZTÜRK (Mersin) – Evet, evet…
Önergemden bahsetti.
“2 bakanın arasında -çünkü ben söyledim
o lafı- çelişki olduğunu söylediler, bundan medet umuyorlar.” dedi. Bir de
“Yarım saat sonra madende ne olacağı belli değil.” dedi. 
MUSTAFA ELİTAŞ (Kayseri) – Bu sataşma
değil ki Sayın Başkan. 
BAŞKAN – Buyurun Sayın Öztürk. 
Sataşma nedeniyle iki dakika söz
veriyorum. 
IX.- SATAŞMALARA İLİŞKİN KONUŞMALAR (Devam)
10.- Mersin Milletvekili Ali Rıza Öztürk’ün, Çalışma ve
Sosyal Güvenlik Bakanı Faruk Çelik’in (11/32), (11/33) ve (11/34) esas numaralı
Gensoru Önergeleri üzerinde yaptığı konuşması sırasında şahsına sataşması
nedeniyle konuşması
ALİ RIZA ÖZTÜRK (Mersin) – Sayın
Başkan, değerli milletvekilleri; Bakanı dinlerken çok üzüldüm. 
Bakanın 18/3/2014 tarihinde iş yerinde
teftiş yapıldığını belirttiği rapor bu. Burada, raporda deniliyor ki: “Teftiş
tarihi itibarıyla iş yerinde 4 kadın, şu kadar erkek olmak üzere 2.948 çalışan
istihdam edilmiştir. 2.938 erkek çalışan çok tehlikeli sınıfta yer alan işlerde
çalışmaktadırlar. İş Yeri ve İşçi Sağlığı Güvenliğine İlişkin İş Yeri Tehlike
Sınıfları Tebliği’ne göre çok tehlikeli sınıflarda yer almaktadır.” Sanki biz
bilmiyorduk bunları, Sayın Bakanın müfettişleri icat ediyor(!) Teftiş bu
muymuş? İş yeri bilmem ne numarasıyla Boğaziçi Vergi Dairesine kayıtlıymış. İş
yerinde 13, 14, 15, 16 tarihinde yapılan programlı teftişten noksan husus
tespit edilmemiştir. Bu mu teftiş raporu Sayın Bakan? Bu mu teftiş raporu Sayın
Bakan? Bu mu?
ÇALIŞMA VE
SOSYAL GÜVENLİK BAKANI FARUK ÇELİK (Şanlıurfa) – Gazeteden aldığınız şey o,
teftiş raporu o değil.
ALİ RIZA ÖZTÜRK
(Devamla) – İki… 
Arkadaşlar,
bakan olmak olayları çarpıtmayı getirmez. Hesap vereceksin Sayın Bakan sen, sen
hesap vereceksin, gerçekleri çarpıtmayacaksın bu kürsüde. (CHP sıralarından
alkışlar) 2 bakanın arasındaki sözü ben söylemedim. Cumhuriyet gazetesinde Utku
Çakırözer’e demeç verdin mi vermedin mi? Vermediysen tekzip et.
İHSAN ŞENER
(Ordu) – Bağırma! Sakin ol! 
ÜNAL KACIR
(İstanbul) – Sataşmaya cevap ver.
ALİ RIZA ÖZTÜRK
(Devamla) – Senin sorumluluğunu söylüyoruz, teftişleri doğru yapmadın,
teftişleri doğru yapmadın, sen teftişleri kontrol etmedin. 
İHSAN ŞENER
(Ordu) – Bağırarak haklı olamazsın. Genel Kurula konuş, Genel Kurula.
ALİ RIZA ÖZTÜRK
(Devamla) – Biz senin, bakanın hangi sorumluluğu olduğunu biliyoruz.
Ben on iki sene
maden mühendisliği yaptım, iş kazalarında avukatlık yaptım, burayı sizden
öğrenecek değiliz.
Sizin üstünüzde
301 insanın vebali var. Siz burada olayları doğru dürüst anlatmanız lazımken 30
ppm… Ne 30 ppm’i!
İHSAN ŞENER (Ordu)
– Anlaşılmıyor, anlaşılmıyor.
ALİ RIZA ÖZTÜRK
(Devamla) – Maden mühendisiyim. Senden mi öğrenecek bu millet?
Bakın Sayın
Bakan, 30 ppm değil, ben şunu söylüyorum: Şirket 30 ppm iddia ediyor. Eğer bu
doğruysa bu daha tehlikeli bir şeydir; eğer bu doğru değilse… Normal önerge
odur, okursanız...
(Mikrofon
otomatik cihaz tarafından kapatıldı)
ALİ RIZA ÖZTÜRK
(Devamla) – “Eğer karbonmonoksit miktarı aniden artmışsa, bu aniden artmaz, on
beş, yirmi günlük bir birikim gerektirir; on beş, yirmi günlük ölçümlerde bu
belli olur.” dedik. Öyle birdenbire olmaz.
Kusura bakma,
ben İstanbul Teknikten mezunum Sayın Bakan, on iki yıllık mühendisim, dandik
bir üniversiteden mezun değilim, iyi bir mühendisim, iyi bir hukukçuyum. (AK
PARTİ ve CHP sıraları arasında karşılıklı laf atmalar)
BAŞKAN -
Teşekkür ediyorum Sayın Öztürk.
KAMER GENÇ
(Tunceli) – Sayın Başkan… Sayın Başkan…
BAŞKAN – Şimdi, Hükûmet adına ikinci
konuşmacı Enerji ve Tabii Kaynaklar Bakanı Taner Yıldız. (AK PARTİ sıralarından
alkışlar) 
KAMER GENÇ (Tunceli) – Biraz önce bana
hitaben dediniz ki: “Sen kontrol zabiti misin?” Bana hitaben dediniz ki: “Kontrol zabiti
misin?” Tutumunuz hakkında söz istiyorum.
BAŞKAN – Buyurun Sayın Yıldız.
KAMER GENÇ (Tunceli) – Yahu, söz
söylüyorum sana be! (AK PARTİ sıralarından “Bağırma!” sesleri, gürültüler)
BAŞKAN – Oturun yerinize Sayın Genç.
Lütfen oturun.
KAMER GENÇ (Tunceli) – Niye bana
hakaret ediyorsun? Ben tutumun hakkında söz istiyorum…
BAŞKAN – Lütfen oturun yerinize! 
KAMER GENÇ (Tunceli) – “Kontrol zabiti
misin?” dedin mi demedin mi?
BAŞKAN – Sayın Genç, oturun yerinize
lütfen.
KAMER GENÇ (Tunceli) – Hayır, niye
oturayım yerime? Sen evvela artist olma orada… 
BAŞKAN – Oturun yerinize! Her şeye
müdahil olma hakkınız yok, Başkanlık Divanına müdahale edemezsiniz.
KAMER GENÇ (Tunceli) – Müdahale ederim.

BAŞKAN – Edemezsiniz! 
KAMER GENÇ (Tunceli) – Sen burayı keyfî
yönetirsen sana müdahale ederim! 
BAŞKAN – Edemezsiniz! Oturun yerinize
lütfen.
KAMER GENÇ (Tunceli) – Sen burayı keyfî
yönetiyorsun! Bunların militanı gibi hareket ediyorsun! O kürsüye
yakışmıyorsun!
VIII.- GENSORU (Devam)
A) Ön Görüşmeler (Devam)
1.- Cumhuriyet Halk Partisi Grubu adına Grup Başkan
Vekilleri İstanbul Milletvekili Mehmet Akif Hamzaçebi ve Sinop Milletvekili
Engin Altay’ın, ruhsatı Türkiye Kömür İşletmeleri Kurumuna ait olan ve Soma
Kömür İşletmeleri AŞ tarafından işletilmekte olan Manisa ili Soma ilçesi Eynez
Yer Altı Kömür Ocağında meydana gelen kaza ile ilgili olarak kontrol ve denetim
görevlerini yerine getirmeyerek yaşam hakkının ihlal edildiği bir çalışma
ortamının oluşmasına zemin hazırladıkları ve maden emekçilerinin ölümlerine yol
açtıkları iddiasıyla Enerji ve Tabii Kaynaklar Bakanı Taner Yıldız ile Çalışma
ve Sosyal Güvenlik Bakanı Faruk Çelik hakkında gensoru açılmasına ilişkin
önergesi (11/32) (Devam)
2.- Şırnak Milletvekili Hasip Kaplan ve 28
milletvekilinin, Manisa ili Soma ilçesinde yaşanan maden faciası ile ilgili
olarak ruhsat, önleme, denetim ve kurtarma çalışmalarında sorumsuz davrandığı,
adli ve idari soruşturmaları engellediği, sorumluları koruyan ve kollayan
politikalar yürüttüğü ve gerekli önlemleri almadığı iddiasıyla Enerji ve Tabii
Kaynaklar Bakanı Taner Yıldız hakkında gensoru açılmasına ilişkin önergesi
(11/33) (Devam)
3.- Şırnak Milletvekili Hasip Kaplan ve 28 milletvekilinin,
Manisa ili Soma ilçesinde yaşanan maden faciası ile ilgili olarak önleme ve
denetim çalışmalarında sorumsuz davrandığı, adli ve idari soruşturmaları
engellediği, sorumluları koruyan ve kollayan politikalar yürüttüğü ve işçi
sağlığı ve iş güvenliği konusunda gerekli önlemleri almadığı iddiasıyla Çalışma
ve Sosyal Güvenlik Bakanı Faruk Çelik hakkında gensoru açılmasına ilişkin
önergesi (11/34) (Devam)
BAŞKAN – Sayın Yıldız, buyurun.
ENERJİ VE TABİİ KAYNAKLAR BAKANI TANER
YILDIZ (Kayseri) – Sayın Başkan, değerli milletvekili arkadaşlarım; sözlerime
başlamadan önce heyetinizi saygıyla, sevgiyle selamlıyorum ve vefat eden bütün
maden mühendislerimizin ve maden işçilerimizin kendilerine Allah’tan rahmet,
ailelerine sabırlar temenni ediyorum.
Türkiye Büyük Millet Meclisinde, Genel
Kurulda yaptığımız konuşmalarda bir şeyin altını kalın çizgilerle çizdik. Dedik
ki: “Eğer bir doğal afet yoksa, bir tabii afet yoksa -deprem ve sel gibi bunun
gerekçelerinden dolayı, nedenlerinden dolayı- orada kusur vardır.”
Bu kusurun tarafları kimlerdir? Tekrar
söyledim, “Bunun idari, insani, siyasi, hukuki, adli ve sosyal yanları vardır.”
diye söyledim. 
Bu işin siyasetinin başında, değerli
arkadaşlar, Türkiye Cumhuriyeti hükûmetini temsilen Enerji ve Tabii Kaynaklar
Bakanlığı ve Çalışma Bakanlığı vardır.
HAYDAR AKAR (Kocaeli) – Hadi yakışanı
yap!
MÜSLİM SARI (İstanbul) – O zaman
gereğini yap!
ENERJİ VE TABİİ KAYNAKLAR BAKANI TANER
YILDIZ (Devamla) – 
Burada, “Biz,
bütün işlemleri -milletimizin huzurunda tekraren söylüyorum- bütün işlemleri
yalnızca kanunların bağladığı çerçeveyle değil, aynı zamanda dünya ve ahiret
ölçülerimizle beraber tetkik ederek devam edeceğiz.” dedim.
KAMER GENÇ (Tunceli) – Sen
anlamıyorsun, hâlâ konuşuyorsun çıkıp orada! Senin sorumluluğun yok mu?
ENERJİ VE TABİİ KAYNAKLAR BAKANI TANER
YILDIZ (Devamla) – Bunun özellikle altının çizilmesini, bunun yeterince dünya
ve ahireti anlayanlar tarafından son derece hassasiyetle takip edildiğini de
bilerek söylüyorum. 
KAMER GENÇ (Tunceli) – Öyle çıkıp
konuşamazsınız, sizin istifa etmeniz lazım! 
ENERJİ VE TABİİ KAYNAKLAR BAKANI TANER
YILDIZ (Devamla) – Bakın, bugün teknik nezaretçiler var bunun başında. Neler
var bu sorumluluğun içerisinde? İç içe 4-5 tane daire çizelim. Dairenin
merkezinden dairenin dışına doğru gittikçe sorumluluğun azaldığı veya tersi bir
ifadeyle…
KAMER GENÇ (Tunceli) – İçinde kim var
onu söyle. 
ENERJİ VE TABİİ KAYNAKLAR BAKANI TANER
YILDIZ (Devamla) – …dairenin içine doğru gittikçe sorumluluğun arttığı bir
mekanizma var. O mekanizma şunu söylüyor: Eğer hizmet alımı yoluyla veya
redevansla ki buradaki hizmet alımı yoluyla yapılan bir işlemdir, işverenlerin,
arkasından teknik nezaretçilerin -teknik nezaretçi dediğimiz konu, değerli
arkadaşlar, kamu adına özel sektörün yaptığı iştir, aynen yeminli mali
müşavirliklerde olduğu gibi- yer altı madenciliğinde belli bir tecrübesi
olanların -onun “SPEC”leri var- o tarzda kişilerin görev alabileceği yerdir.
Yeminli mali müşavirlikler özel sektör tarafından temin edilir ama kamu adına
yapılan hizmetlerdir. Ondan sonraki halka bakanlıklardır, ondan sonraki halka
Hükûmettir. Bütün bununla alakalı saydığım idari ve bütün hukuki yollar, ne
varsa bunların sonunu tek tek takip edeceğiz.
Peki, başka ne var teknik olarak,
değerli arkadaşlar, denetimler var, biraz önce saydık; bununla alakalı kanun,
mevzuat, yönetmelikler var ama bunların tek başına yeterli olmadığını
söylemeliyiz. Peki, başka ne var, işletmede refakat var. Dünyanın her bir
yanında, bakın, başından sonuna kadar saydığım bütün bu halkaların
birleşmesiyle beraber bu zincir oluşuyor. Biz Enerji Bakanlığının en kolay
şekilde şöyle idare edildiğini bilenlerdeniz: Telefonunuzu açarsınız, ithal
kömür siparişini verirsiniz, 80 dolara istediğiniz limana indirirsiniz ama ne
yerli istihdamı ne yerli kömürü ne de 14,5 milyar ton civarında tespit
ettiğiniz kömürle alakalı herhangi bir işlem yapmazsınız. Limana indiği 80
dolarda risk sıfırdır değerli arkadaşlar. 
HAYDAR AKAR (Kocaeli) – Onlar nasıl
üretiyor Sayın Bakan? Dünya üretim sıralamasında yokuz, bir yerlerde yokuz.
Nasıl üretiyoruz bu kömürü? Bırak Allah aşkına ya!
ENERJİ VE TABİİ KAYNAKLAR BAKANI TANER
YILDIZ (Devamla) – Bakın, yerli üretim açısından risk sıfırdır ama biz bütün
her yönüyle beraber değerlendiriyoruz. Türkiye'nin 106 milyon ton 2013 yılında
tükettiği kömür vardır, 80 milyon tonunu yerli kömürden elde ettik. Bizim
amacımız işçi sağlığı ve iş güvenliğiyle alakalı…
MUSA ÇAM (İzmir) – Nerede o, nerede?
ENERJİ VE TABİİ KAYNAKLAR BAKANI TANER
YILDIZ (Devamla) – …hiçbir noktaya sıkıntı vermeksizin bunları yapmaktı. Bu
kaza çok elim bir kazadır, çok büyük bir kazadır ve bununla alakalı…
MÜSLİM SARI
(İstanbul) – Siyasi sorumlusu kim?
ENERJİ VE TABİİ
KAYNAKLAR BAKANI TANER YILDIZ (Devamla) – Her türlü yönünden bahsedeceğim
arkadaşlar, hiç endişe etmeyin.
Bakın, 7 kez ayrı platformlarda…
DİLEK AKAGÜN YILMAZ (Uşak) – İstifa
etmeyi düşünüyor musun Sayın Bakan, merak ediyoruz.
ENERJİ VE TABİİ KAYNAKLAR BAKANI TANER
YILDIZ (Devamla) – …farklı ifadelerle beraber yanlış söylemler olmasına rağmen
şu ana kadar hiç müdahale etmedim. Muhalefet partisinden herhangi bir
arkadaşımıza, yanlış söylemiş olmasına rağmen, şu ana kadar müdahale etmedim.
Ama müsaade ederseniz birkaç cümleyi tekrar etmek isterim. 
Bunun her türlü sorumluluğuyla alakalı
açık yürekli olmadığımızı ve bunu eleştirenlerden bu acıyı daha az, daha
derinden hissetmediğimizi hiç kimse ifade edemez.
Bakın, birçok yönüyle beraber
bahsediyorum, birçok yönüyle beraber bahsediyorum. Nedir onlar? Eğer bu
zincirin halkalarından bir tanesi koparsa… Ne için Amerika Birleşik
Devletleri’nde, Almanya’da, ne için Çin’de, Rusya’da sensörler bizim gibi
konmuş? Bu işletmenin değişkenlikleri olabileceği için. Siz bir teftiş, denetim
yaparsınız -Sayın Bakanımız da arz ettiler- o konuyla alakalı eksiklik varsa,
onun sonuna kadar da gideceğimizi söyledik. Genel müdürlerin burada
kendilerinin yüzüne karşı söyledim, “Eğer bir taksiratınız varsa bu vebale ne
siz girersiniz ne de ben. Her şeyi ortaya koymak durumundayız.” dedim.
ÖZGÜR ÖZEL (Manisa) – Ne zaman ya, ne
zaman!
ENERJİ VE TABİİ KAYNAKLAR BAKANI TANER
YILDIZ (Devamla) – Bakın, bir denetimde tespit yaparsınız. Biraz önce, İstanbul
teknik Üniversitesinden mezun olan, hem hukukçu hem de maden mühendisi
arkadaşımız bahsettiler, bunun “SPEC”lerinden bahsettiler. Ben o denetimin birçok
kanalından bahsetmeyeceğim ancak bilgi kirliliğini gidermemiz lazım. bunlardan
herhangi birinin değeri değiştiği anda, ister karbonmonoksit ister
karbondioksit isterse metan gazlarıyla alakalı herhangi bir seviye değiştiği
anda, bunların işletmeciler tarafından bilinmesi ve tespit edilmesi, behemehâl
onun gereklerinin yapılması lazım.
Biraz önce, bir milletvekili
arkadaşımız, maden mühendisi olmayan arkadaşımız, haklı olarak, bilmek zorunda
olmadığı bir bilgiyi sordu. “Şu ana kadar kapattığınız maden var mı?” dedi. 
Değerli arkadaşlar, hem Çalışma
Bakanlığı hem de Enerji Bakanlığının farklı gerekçelerle yaptığı denetimlerde
Enerji Bakanlığı 114 adet kömür ocağını kapatmıştır.
KAMER GENÇ (Tunceli) – Yahu, maden
bitmiş, kapatmış.
ENERJİ VE TABİİ KAYNAKLAR BAKANI TANER
YILDIZ (Devamla) – Bu, yalnızca Enerji Bakanlığı açısından denetimde. Biraz
önce Çalışma Bakanımız diğer rakamı da sundular. Bakın, ama bunun haber
niteliği, zannediyorum, yok. Bunlar denetlendi ve kapatıldı. Peki, burada ne
oldu? Bakın, ruhsat sayısını son dört yıl içerisinde 45 binden 21 bine
düşürdük, çantacıların kesinlikle bu sektörde bulunmamasına özen gösterdik.
Cumhurbaşkanlığımızın Devlet Denetlemeyle alakalı yaptığı denetimlerin her
birisini tek tek dikkate alıyoruz. 
DİLEK AKAGÜN YILMAZ (Uşak) – Nasıl
dikkate aldınız? Aynı eksikler devam ediyor.
ENERJİ VE TABİİ KAYNAKLAR BAKANI TANER
YILDIZ (Devamla) – Bakın, ben burada şunu söyleyeyim: Metan gazıyla alakalı
gensorunun metninde bir ibare kullandı. Bir başka yerden copy-paste yapılmış zannediyorum
ama bunun üzerinde durmadık. Metan gazından kaynaklanan herhangi bir sıkıntı
burada yoktu. Olabilirdi de Zonguldak kömürü metandan dolayı ama Soma kömürleri
de kızışmadan dolayı daha fazla bize sıkıntı açıyor. Mekanik ayaklar, klasik
ayaklar, bunların hangisi nerede uygulanır? 
Arkadaşlar, uygulanacak yer var ama hiç
uygulanmayacak yer var. Türkiye’nin kömürdeki jeolojik yapısı Almanya’dakinden,
Güney Afrika’dakinden, Çin’den farklı. 
DİLEK AKAGÜN YILMAZ (Uşak) – O nedenle
mi bizde çok işçi ölüyor?
ENERJİ VE TABİİ KAYNAKLAR BAKANI TANER
YILDIZ (Devamla) – Bakın, Amerika Birleşik Devletleri’nde ve Almanya’daki yerli
kömürlerinden üretilen elektrik oranı yüzde 43’ler civarında. Sizde böyle bir
intiba var mı? Hepsini rüzgârdan, güneşten üretiliyor diye biliyoruz. Başkası
kömürden üretirken, başkası yerli kömürden üretirken bizim başka bir kömürden
üretme imkânımız yok arkadaşlar ama bu işi doğru yapmak durumundayız. 
Ben, şimdi, bakın, şimdiye kadar
müdahale etmediğim, yalnızca dünkü tutanaklarda 4 yerde ama son dört gün 16
yerde geçen bir yanlıştan bahsedeceğim, ufak bir yanlıştan bahsedeceğim: “Bu
kömür kazasının olduğu, bu maden kazasının olduğu iş yeri ihalesiz olarak
verildi.” dediniz. Kavas arkadaşlarımdan rica ediyorum, bütün gruplara ve grubu
olmayan partilere ikişer tane nüsha dağıttırıyorum. Bundan bir nüsha da Sayın
Kılıçdaroğlu’na, düzenlenmiş bir tertiple beraber aktaracağım. 
20 Nisan 2006 -arkadaşlar, evraktan
konuşuyoruz- ihale ilanı. Bu ihale ilanı yapıldıktan sonra 8 Haziran 2006 tarihinde
bu ihalenin yapılacağını söylüyor. Altındaki detayları okumuyorum. Daha sonra
bu ihale yapılıyor. İhale komisyonu kararlarını alıyor. Tarihi 2006/42159 ve o
ihaleye katılan şirketlerin isimlerini zikrederek bir tanesi “411 milyon 750
bin TL’ye ben bunu yaparım.”, diğeri de “521 milyon 250 bin TL’ye yaparım.”
diyor ve bizim için en uygun olan teklif değerlendiriliyor, en uygun olan
teklife de veriliyor. 
Şimdi, siz kalkıyorsunuz, basında,
yazılı, görsel basında ve yalnızca milletimizin izlediği -şu anda beni milletim
izlemiyor, saat 19.00’dan sonrasına düşmüş bulunuyorum, helâli hoş olsun ama-
her tarafta bunu söylüyorsunuz. 
ÖZGÜR ÖZEL (Manisa) – Bu sizin
ayıbınız.
DİLEK AKAGÜN YILMAZ (Uşak) – İzlesin,
izlesin Sayın Bakan!
ENERJİ VE TABİİ KAYNAKLAR BAKANI TANER
YILDIZ (Devamla) – Şimdi, değerli arkadaşlar, ben bunları sizin genel
başkanınıza ve grup başkan vekillerinize söylediğimde, bunları ilettiğimde ne
tür bir cevap vereceksiniz? Bu doğru bir şey olur mu? 
DİLEK AKAGÜN YILMAZ (Uşak) – Niye
şimdiye kadar bilgi vermediniz Sayın Bakan, niye bilgi vermediniz?
ENERJİ VE TABİİ KAYNAKLAR BAKANI TANER
YILDIZ (Devamla) – Bakın, dün bir milletvekili arkadaşımız bir konudan
bahsetti, bu konudan o kadar iştahlıca bahsetti ki “Niye daha fazla insan
ölmedi?” diye bahsetti. İsmini söylemeyeceğim yeni bir sataşma olmasın diye.
Ben, yine, dün söz almadım ve bu arkadaş yerine otururken belki bir dakikaya
yakın alkışladınız. Konu şu: “301 tane isimden bahsettiniz, ancak Sayın Bakan
az önce arkadaşlarımızla kontrol ettik, Balıkesir Savaştepe Karacalar’da ölen
Muhammed Akbulut’un o listede ismi yok. Siz neyi saklıyorsunuz? Yine, Kütahya
Hisarcık Kutluhallar’daki Özgür Şen ölmüş, vefat etmiş. Niye bunu bizden
saklıyorsunuz?” dediniz mi? Ölüler üzerinden, vefat eden kardeşlerimiz
üzerinden çok büyük bir alkış aldınız. 
Cevabını söylüyorum…
DİLEK AKAGÜN YILMAZ (Uşak) – Sayın
Bakan, Özgür Şen’in ismi yok 301 kişinin içinde. 
ENERJİ VE TABİİ KAYNAKLAR BAKANI TANER
YILDIZ (Devamla) – Lütfen beni AK PARTİ’li arkadaşlarım alkışlamasınlar. Özgür
Şen, AFAD’ın listesinde hayatını kaybedenlerin 219’uncu sırasında mevcuttur.
Diğeri “Muhammed” değil “Mahmut Akbulut”tur. AFAD’ın listesinde 156’ncı sırada
yer almaktadır. Bahsedilen, Balıkesir Savaştepe’nin Karacalar köyüne
defnedilmiştir. “Muhammed Akbulut” diye ne işverenin kaydında ne de ölenlerin
kaydında böyle bir isim bulunmamaktadır. Bu isim “Mahmut Akbulut” olarak da
geçmiştir ve sayın valilerimizin ve sayın milletvekillerimizin ziyaretiyle
beraber bu gerçekleşmiştir.
Değerli arkadaşlar, bunu şunun için
söylüyorum: 303 sayısı fazla da 301 sayısı az mıdır? Hayır, 301 sayısı da
fazladır, 31 sayısı da fazladır, 3 işçi kardeşimizin sayısı da fazladır.
KAMER GENÇ (Tunceli) – 1 kişi bile
fazla.
ENERJİ VE TABİİ KAYNAKLAR BAKANI TANER
YILDIZ (Devamla) – Şimdi, buradaki yapılan bir kısım özensizlikler bizim
konumuzu kapatamaz, bu özensizlikler… Konu o kadar büyük ki ve bunun hem
vicdani hem insani hem de görevlerimizi ilgilendiren sorumlulukları var. 
MÜSLİM SARI (İstanbul) – Siyasi sorumlu
kim Sayın Bakan, onu söyleyin!
ENERJİ VE TABİİ KAYNAKLAR BAKANI TANER
YILDIZ (Devamla) – Araştırma komisyonunda AK PARTİ’den ve diğer bütün
muhalefet partilerinden arkadaşlar olacaklar. Aynı vebal ve sorumluluğu
kendileri de hissedecekler. Sonuna kadar da onu kullanacaklar. 
Biz şimdi demişiz ki: “Eğer bir maden
ocağında oksijen oranı yüzde 19’un altına düşerse; ey denetim, ey Bakanlık, ey
hizmet alım sözleşmesini imzalayan, ey bunu imzalatan; yüzde 19’un altına
-teknik nezaretçiyi de başa koyarak- inerse oksijenle alakalı bir sıkıntı var
demektir. Binde 5’in altına karbondioksit oranı inerse, maksimum bu oranda
olursa burada da bir sıkıntı var demektir.” Biraz önce maden mühendisi
arkadaşımız, milletvekilimiz söylediler, bir kısım literatürde 30 ppm, bir kısım
literatürde de 50 ppm’lik karbonmonoksit maksimum seviyenin daha üzerine
çıkarsa burada sıkıntı var demektir.
Şimdi, işletmeye denilmiş ki: “Bak bu
değerlere dikkat et. Bunun için 48 tane sensör koymuşsun.” 48 tane sensörü
denetim mekanizmaları denetledi, geçen hafta bir şey bulamadı. Kömür kızıştı,
beş saat sonra bile olabilir; kömür kızıştı, beş gün sonra dahi olabilir. “Buna
dikkat et.” diye işletmecilik yapılıyor, onun için 120’ye yakın mühendis
çalıştırılıyor, onun için teknik nezaretçiler çalıştırılıyor, onun için
sorumluluk alanları daraltılıyor. 
Değerli arkadaşlar, bütün bunlarla
alakalı, bakın, tekraren söylüyorum, bunun AK PARTİ’si, muhalefet partisi
olmaz, buna yürekten inanan, aynen sizler gibi inanan birisi olarak söylüyorum.
Bir insanın görevinin bakanlık olması vicdanının ve insanlığının daha önüne
geçmez. 
MÜSLİM SARI (İstanbul) – İstifa et!
Siyasi sorumlusu kim?
ENERJİ VE TABİİ KAYNAKLAR BAKANI TANER
YILDIZ (Devamla) - Bütün bu duygu ve düşüncelerle heyetinizi saygıyla
selamlıyorum. Tekrar, vefat edenlere Allah’tan rahmet diliyorum. (AK PARTİ
sıralarından alkışlar, CHP sıralarından gürültüler)
BAŞKAN – Teşekkür ediyorum. 
KAMER GENÇ (Tunceli) – İnkâr ediyorsun
ya, inkâr. 
MEHMET AKİF HAMZAÇEBİ (İstanbul) –
Sayın Başkan…
Buyurun Sayın Hamzaçebi. 
MEHMET AKİF HAMZAÇEBİ (İstanbul) –
Sayın Başkan, Sayın Bakan konuşmasında söz ettiği belgeyi grup başkan
vekillerine gönderdi. Sayın Bakan bu kömür üretim hizmetinin ihale usulüyle
yapıldığını ifade ettiler. Buna ilişkin ihale ilanını bize gönderdi. Evet, bir
ihale ilanı geldi, devamında sözünü ettiği belgeleri göndermedi yalnız. 
İkincisi, asıl soracağım şudur, önemli
olan şudur: Bu ihale ilanından sonra kaç şirket başvurmuştur bu ihaleye ve…
Sayın Bakan duyuyor mu acaba? Bir şey daha soruyorum Sayın Bakan.
MÜSLİM SARI (İstanbul) – Duymadı Sayın
Bakan. 
ÖZGÜR ÖZEL (Manisa) – Sayın Bakan…
ENERJİ VE TABİİ KAYNAKLAR BAKANI TANER
YILDIZ (Kayseri) – Bir dakika, bir dakika, diğer evrakları gönderiyorum. 
BAŞKAN – Sayın Hamzaçebi, siz anlatın
lütfen. 
MEHMET AKİF HAMZAÇEBİ (İstanbul) –
Şimdi, bu ihale ilanına… Sayın Bakan herhâlde bu kısmını dinlemek istemiyor mu
acaba? İhale ilanına kaç şirket başvurmuştur Sayın Bakan? Hangi şirketlerin
teklifleri ön elemeyi geçmiş ve ihale nasıl gerçekleşmiştir? Hangi şirketler
hangi teklifi verdi ve ihale kime kaldı? Bunu da açıklarsanız memnun olacağım. 
Teşekkür ederim. 
BAŞKAN – Teşekkür ediyorum. 
Enerji ve Tabii Kaynaklar Bakanı Taner
Yıldız ile Çalışma ve Sosyal Güvenlik Bakanı Faruk Çelik hakkındaki gensoru
önergelerinin gündeme alınıp alınmayacağı hususundaki görüşmeler
tamamlanmıştır. 
Şimdi, gensoru önergelerinin gündeme
alınıp alınmayacağı hususunu oylarınıza sunacağım: Gensoru önergelerinin
gündeme alınmasını kabul edenler… Kabul etmeyenler… Gensoru önergelerinin
gündeme alınması kabul edilmemiştir. [CHP sıralarından “Bravo” sesleri,
alkışlar (!)]
Şimdi Başbakan Yardımcısı Sayın Bülent
Arınç İstanbul’daki olayla ilgili açıklama yapacaklardır. 
Buyurun Sayın Bakan. (AK PARTİ
sıralarından alkışlar)
MEHMET AKİF HAMZAÇEBİ (İstanbul) –
Sayın Başkan, bu konuyla ilgili Sayın Bakan bilgi verecek mi acaba? 
IV.- AÇIKLAMALAR (Devam)
3.- Başbakan Yardımcısı Bülent Arınç’ın, Sinop
Milletvekili Engin Altay ve Bingöl Milletvekili İdris Baluken’in yaptıkları
açıklamalarındaki bazı ifadelerine ilişkin açıklaması 
BAŞBAKAN YARDIMCISI BÜLENT ARINÇ
(Bursa) - Sayın Başkan, değerli arkadaşlarım; hepinizi saygıyla selamlıyorum. 
Gensoru önergeleri ve tartışmalarından
bağımsız olarak, bugün Genel Kurulda nöbetçi olduğum için, görüşmeleri takip
ederken Cumhuriyet Halk Partisi Grup Başkan Vekili Sayın Engin Altay ve
Halkların Demokratik Partisi Grup Başkan Vekili Sayın İdris Baluken takriben
saat 15.00 civarında bir konuyu gündeme getirdiler. Bugün Okmeydanı’nda bir
gösteri sırasında Uğur Kurt isimli yurttaşımızın başından yaralandığını ve bu
konu hakkında da Hükûmetimizin, eğer varsa İçişleri Bakanımızın bilgi vermesini
arzu ettiler. 
Doğrusu, kendime iş edindim. Bu çok
haklı bir konu. Arkadaşlarımız bunu gündeme getirmekle bence çok doğru bir iş
yaptılar. Ben de ilk defa duymuştum. Ayrıldım, dışarıda önce İçişleri
Bakanımızı aradım, kendisi Ağrı’daymış, irtibat kurulamadı, zaten gerek de
kalmadı. Daha sonra İstanbul Valimizden ve İstanbul Emniyet Müdürümüzden olayla
ilgili bilgi aldım, takriben bir saat sonra da Genel Kurula girdim, bir gözüm
Sayın Engin Altay’da, bir gözüm Sayın İdris Baluken’de, arada da Başkana
bakıyorum yani bize bir söz verilirse bildiklerimi aktaracaktım ama bir
iletişim noksanlığı oldu herhâlde, ben kendi kabahatim olarak görmüyorum,
inanın buradayım, edindiğim bilgileri size arz edecektim. Biraz önce Sayın
Altay çok haklı olarak tepki gösterince Sayın Başkanımız bana şimdi söz
verdiler. Dolayısıyla açıklama yapıyorum. Gecikme olduysa, benden
kaynaklandığını düşünüyorsanız ayrıca özür diliyorum. 
Değerli arkadaşlarım, gerçekten bugün
Okmeydanı’nda İstanbul Ticaret Odasının yaptırdığı ve ismi İTO Lisesi olarak
geçen binanın bahçesinde ve yakınında bir gösteri oldu. Esasen burada, bazen
bahçede, bazen yakınlarında işgal amacıyla, gösteri yapmak amacıyla, bazı
toplumsal olayları protesto etmek adına birçoğu yasa dışı örgüt mensupları
-çünkü elleri yüzleri kapalı- bazen de açıkça Toplantı ve Gösteri Yürüyüşleri
Kanunu’na aykırı olmayan eylemler yapıyor. 
Bugün de
İstanbul İTO Lisesine emniyetin kayıtlarına göre eğitim öğretimi durdurmak ve
okulu işgal etmek amacıyla yüzleri maskeli ve molotoflu bir grup gelir,
takriben 30 kişiyle 50 kişi arasında. O sırada -“shortland” aracı olarak
biliniyor, polisin herhâlde kullandığı araçlardan birisi- bunlara
molotofkokteyli atılıyor, aracın içerisindeki 2 polisimiz ağır şekilde
yaralanıyor. Şu anda da bu 2 polis Okmeydanı Hastanesinde tedavi altındalar.
Arkada başka bir “shortland” aracı bu öndeki polisleri korumak amacıyla
bulunurken olayın vahametiyle araç yanıyor ve içindekiler de yaralı durumda
olaya müdahale ediyorlar. Bu sırada bir çatışma yaşanıyor. Çatışma yerinde ve
çatışan grupların içerisinde olmayan Uğur Kurt isimli yurttaşımız -Sayın Altay
doğru bir şekilde söyledi- hemen oraya zannediyorum bir 100 metre kadar yakın
olduğu söyleniyor, cemevinde bir arkadaşının annesinin cenazesine katılmak
üzere gelen ve dışarıda bekleyen, olayları dışarıdan gözlemleyen bir
arkadaşımız, bir yurttaşımız başından bir kurşunla yaralanıyor, hastaneye
kaldırılıyor, ben aradığım sırada ameliyata alınmıştı. Şimdi son noktayı size
haber vermek için tekrar dışarı çıkıp soruşturduğumda, ameliyattan çıktığını
ama durumunun hayati tehlike arz ettiğini ifade ettiler. Olayla ilgili olarak
savcılığın el koyduğunu, polislerin kullandığı silahların balistik muayenesinin
yapılacağını ve bu şahsın başındaki kurşunun tespit edilerek sorumlular
hakkında da derhâl bir takibatın sonuçlanacağını ifade ettiler. 
Bununla ilgili haberleri taradım,
haberlerde hemen hemen farklılıklar gösterilmiyor ama yolu trafiğe kapatan,
oturma eylemi yapan göstericiler olarak bazı yerde beyan ediliyor. Bazı
yerlerde “Soma protestosu sebebiyle bir kişi başından yaralandı.” deniyor.
Ulusal medyadaki gösterimi böyle. Ama sosyal medyada farklı mecralara yönelen
bir kısım haberler neşredilmiş. Benim vilayetten, emniyet müdürlüğünden aldığım
bilgiler bu merkezde. Bu arkadaşımıza, yurttaşımıza geçmiş olsun dileklerimi
ifade ediyorum, inşallah sağlığına kavuşur ve bu tür olaylarda ister polisin isterse
tüm güvenlik güçlerinin şüphesiz müdahaleler sırasında bu tür olaylara
karışmamasını canıyürekten temenni ediyorum. Eğer bir polisin silahından çıkan
bir kurşunla hiç günahı olmayan, meseleye uzaktan bakan bir yurttaşımız seken
kurşunla yaralanmış dahi olsa böyle bir olaya adı karışanların derhâl adliye
önüne çıkartılmasını ve gereken cezaların verilmesini temenni ediyorum.
Hepinize saygılarımla arz ediyorum. (AK
PARTİ sıralarından alkışlar)
BAŞKAN – Teşekkür ediyorum.
KAMER GENÇ (Tunceli) – Sayın Başkan,
olayın olduğu yerde olay yok. Cemevinden vatandaş çıkıyor, polis kasten
vuruyor. 
BAŞKAN – Sayın Bakan da aynı şekilde
izah etti zaten.
KAMER GENÇ (Tunceli) – Hayır efendim,
“Olay vardı.” diyor, olay yok efendim.
BAŞKAN - Biz de yaralı polislerimize ve
vatandaşımız Uğur Kurt’a geçmiş olsun diyoruz.
Alınan karar gereğince “Özel Gündemde
Yer Alacak İşler” kısmına alınan 427 ve 454 sıra sayılı Meclis Araştırması
Komisyonu raporlarını görüşmek için 27 Mayıs 2014 Salı günü saat 15.00’te
toplanmak üzere birleşimi kapatıyorum.
Kapanma Saati:
19.34




(x) (11/32) esas numaralı Gensoru
Önergesi’nin tam metni tutanağa eklidir.




