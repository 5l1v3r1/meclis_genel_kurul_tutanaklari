



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 21’inci
Birleşim
 13
Kasım 2017 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kocaeli Milletvekili Haydar Akar’ın, ülkede yaşanan depremlere
ilişkin gündem dışı konuşması
2.- İstanbul Milletvekili Arzu Erdem’in, bilgisayar oyunlarının çocuklar
üzerindeki etkilerine ilişkin gündem dışı konuşması
3.- Tekirdağ Milletvekili Ayşe Doğan’ın, 13 Kasım Tekirdağ’ın düşman
işgalinden kurtuluşunun 95’inci yıl dönümüne ilişkin gündem dışı konuşması

IV.- AÇIKLAMALAR
1.- Kahramanmaraş Milletvekili Nursel Reyhanlıoğlu’nun, Yalova
Milletvekili Muharrem İnce’nin Kahramanmaraşlılar için kullandığı bazı
ifadeleri nedeniyle özür dilemesini beklediğine ilişkin açıklaması
2.- Hatay Milletvekili Serkan Topal’ın, Samandağ ilçesinde yıllardır
sorun olan kıyı kenar çizgisinin vatandaşların mağduriyetine son verecek
şekilde çizilmesi konusunda çalışma yapılmasını talep ettiğine ilişkin
açıklaması
3.- Çanakkale Milletvekili Bülent Öz’ün, verdikleri önergenin “Başbakana
itibar suikastı” gerekçesiyle reddedilmesine ilişkin açıklaması
4.- Mersin Milletvekili Yılmaz Tezcan’ın, İran-Irak sınırındaki depremde
ölenlere Allah’tan rahmet dilediğine ve Türkiye-Filistin Parlamentolar Arası
Dostluk Grubu olarak Filistin Meclisine ve Kudüs’e yaptıkları ziyarete ilişkin
açıklaması
5.- Mersin Milletvekili Baki Şimşek’in, Tarsus Damlama mevkisinde
yaşanan kazalar nedeniyle tedbir alınması gerektiğine ilişkin açıklaması
6.- Kahramanmaraş Milletvekili İmran Kılıç’ın, İran-Irak sınırındaki
depremde ölenlere Allah’tan rahmet dilediğine ve Kahramanmaraş’a yönelik
ifadeler nedeniyle özür dilenmesini beklediklerine ilişkin açıklaması
7.- İstanbul Milletvekili Serap Yaşar’ın, Türkiye-Filistin Parlamentolar
Arası Dostluk Grubu olarak Filistin’e yaptıkları ziyarete ilişkin açıklaması
8.- Niğde Milletvekili Ömer Fethi Gürer’in, çiğ süt üreticilerine
destekleme primlerinin bir an önce ödenmesini talep ettiğine ilişkin açıklaması
9.- Kahramanmaraş Milletvekili Mehmet İlker Çitil’in, Kahramanmaraş’a ve
Cumhurbaşkanı Recep Tayyip Erdoğan’a yönelik çirkin ithamlarda bulunan Yalova
Milletvekili Muharrem İnce’yi kınadığına ve özür dilemeye davet ettiğine
ilişkin açıklaması
10.- İstanbul Milletvekili Arzu Erdem’in, 10-16 Kasım Atatürk Haftası’na
ve Futbol Federasyonunun Üçüncü Lig’le ilgili vermiş olduğu ödenekleri
kesmesine ilişkin açıklaması
11.- Adıyaman Milletvekili Behçet Yıldırım’ın, İran-Irak sınırındaki depremde
ölenlere Allah’tan rahmet dilediğine ve sekiz ay önce Adıyaman’ın Samsat
ilçesinde meydana gelen depremden sonra halkın hâlâ çadırlarda ve
konteynerlerde yaşadığına ilişkin açıklaması
12.- Adana Milletvekili İbrahim Özdiş’in, verdikleri önergenin “Başbakana
itibar suikastı” gerekçesiyle reddedilmesine ilişkin açıklaması
13.- Afyonkarahisar Milletvekili Ali Özkaya’nın, Türkiye-Filistin
Parlamentolar Arası Dostluk Grubu olarak Filistin’e yaptıkları ziyarete ilişkin
açıklaması
14.- Erzurum Milletvekili Mustafa Ilıcalı’nın, 9 Kasım “93 Harbi” olarak
bilinen Osmanlı-Rus Savaşı’nın 140’ıncı yıl dönümüne ilişkin açıklaması
15.- Edirne Milletvekili Okan Gaytancıoğlu’nun, Türkiye’de et üretiminin
durumuna ilişkin açıklaması
16.- Manisa Milletvekili Erkan Akçay’ın, 12 Kasım Düzce depreminin
18’inci yıl dönümüne, İran-Irak sınırındaki depremde ölenlere Allah’tan rahmet
dilediğine, millî halterci Naim Süleymanoğlu’na acil şifalar dilediğine ve
öğretmen atamalarının bir an önce yapılması gerektiğine ilişkin açıklaması
17.- Muş Milletvekili Ahmet Yıldırım’ın, 12 Kasım Düzce depreminin
18’inci yıl dönümüne, İran-Irak sınırındaki depremde ölenlere Allah’tan rahmet
dilediğine, Çağdaş Hukukçular Derneği avukatlarına gözaltı operasyonunun siyasi
bir saikle gerçekleştirildiğine ve bir yıl önce Yüksekova’da bir zırhlı araçtan
açılan ateş sonucu 4 yurttaşın hayatını kaybettiği olaydaki sanık polisin
tahliye edilmesine ilişkin açıklaması
18.- Sakarya Milletvekili Engin Özkoç’un, İran-Irak sınırındaki depremde
ölenlere Allah’tan rahmet dilediğine, verdikleri önergenin “Başbakana itibar
suikastı” gerekçesiyle reddedilmesine ve 12 Kasım Düzce depreminin 18’inci yıl
dönümüne ilişkin açıklaması
19.- İstanbul Milletvekili Mehmet Muş’un, 12 Kasım Düzce depreminin
18’inci yıl dönümüne, İran-Irak sınırındaki depremde ölenlere Allah’tan rahmet
dilediğine ve Türkiye’nin deprem bölgesindeki insanların tüm ihtiyaçlarının
karşılanması noktasında bütün imkânlarını seferber ettiğine ilişkin açıklaması
20.- Bartın Milletvekili Yılmaz Tunç’un, Adana Milletvekili Meral Danış
Beştaş’ın sataşma nedeniyle yaptığı konuşmasındaki bazı ifadelerine ilişkin
açıklaması
21.- Muş Milletvekili Ahmet Yıldırım’ın, Bartın Milletvekili Yılmaz
Tunç’un yaptığı açıklamasındaki bazı ifadelerine ilişkin açıklaması
22.- Muş Milletvekili Ahmet Yıldırım’ın, İstanbul Milletvekili Mehmet
Muş’un sataşma nedeniyle yaptığı konuşmasındaki bazı ifadelerine ilişkin
açıklaması
23.- İstanbul Milletvekili Mehmet Muş’un, Muş Milletvekili Ahmet
Yıldırım’ın yaptığı açıklamasındaki bazı ifadelerine ilişkin açıklaması
24.- Maliye Bakanı Naci Ağbal’ın, Muş Milletvekili Ahmet Yıldırım’ın
sataşma nedeniyle yaptığı konuşmasındaki bazı ifadelerine ilişkin açıklaması
25.- Muş Milletvekili Ahmet Yıldırım’ın, Maliye Bakanı Naci Ağbal’ın
yaptığı açıklamasındaki bazı ifadelerine ilişkin açıklaması
26.- Maliye Bakanı Naci Ağbal’ın, Muş Milletvekili Ahmet Yıldırım’ın
yaptığı açıklamasındaki bazı ifadelerine ilişkin açıklaması
27.- Amasya Milletvekili Mehmet Naci Bostancı’nın, devletin Şırnak’ta
terör örgütü mensuplarına müdahalesi sonucu vatandaşların zararını tazmin için
yapılan çalışmalara ilişkin açıklaması
28.- İstanbul Milletvekili Mehmet Muş’un, Adıyaman Milletvekili Behçet
Yıldırım’ın 502 sıra sayılı Kanun Tasarısı’nın 33’üncü maddesiyle ilgili önerge
üzerinde yaptığı konuşmasındaki bazı ifadelerine ilişkin açıklaması
29.- Adıyaman Milletvekili Behçet Yıldırım’ın, İstanbul Milletvekili
Mehmet Muş’un yaptığı açıklamasındaki bazı ifadelerine ilişkin açıklaması
30.- Sakarya Milletvekili Engin Özkoç’un, İstanbul Milletvekili Mehmet
Muş’un sataşma nedeniyle yaptığı konuşmasındaki bazı ifadelerine ilişkin
açıklaması
31.- İstanbul Milletvekili Mehmet Muş’un, Sakarya Milletvekili Engin
Özkoç’un yaptığı açıklamasındaki bazı ifadelerine ilişkin açıklaması
32.- İstanbul Milletvekili Barış Yarkadaş’ın, İstanbul Milletvekili
Mehmet Muş’un yaptığı açıklamasındaki bazı ifadelerine ilişkin açıklaması
33.- İstanbul Milletvekili Mehmet Muş’un, Batman Milletvekili Ayşe Acar
Başaran’ın 502 sıra sayılı Kanun Tasarısı’nın 39’uncu maddesiyle ilgili önerge
üzerinde yaptığı konuşmasındaki bazı ifadelerine ilişkin açıklaması
34.- Batman Milletvekili Ayşe Acar Başaran’ın, İstanbul Milletvekili
Mehmet Muş’un yaptığı açıklamasındaki bazı ifadelerine ilişkin açıklaması
35.- Muş Milletvekili Ahmet Yıldırım’ın, İstanbul Milletvekili Mehmet
Muş’un sataşma nedeniyle yaptığı konuşmasındaki bazı ifadelerine ilişkin
açıklaması

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Pervin Buldan’ın, Başkanlık Divanı
olarak İran-Irak sınırındaki depremde ölenlere Allah’tan rahmet dilediklerine
ilişkin konuşması

VI.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili İstanbul Milletvekili Filiz
Kerestecioğlu Demir tarafından, milletvekilleri tarafından verilen önergelerin
iade gerekçelerinin incelenmesi, milletvekillerinin denetleme faaliyetlerinin
önündeki engellerin kaldırılmasına yönelik düzenlemelerin yapılabilmesi
amacıyla 13/11/2017 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin Genel Kurulun 13 Kasım
2017 Pazartesi günkü birleşiminde yapılmasına ilişkin önerisi
2.- CHP Grubunun, Türkiye Büyük Millet Meclisi gündeminin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan,
taşeronlaşmanın neden olduğu sorunların araştırılarak alınması gereken
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan (10/2130) esas numaralı Meclis Araştırması Önergesi’nin ön görüşmelerinin
Genel Kurulun 13 Kasım 2017 Pazartesi günkü birleşiminde yapılmasına ilişkin
önerisi

VII.- SATAŞMALARA İLİŞKİN KONUŞMALAR
1.- Adana Milletvekili Meral Danış Beştaş’ın, Bartın Milletvekili Yılmaz
Tunç’un HDP grup önerisi üzerinde AK PARTİ Grubu adına yaptığı konuşması
sırasında HDP Grubuna sataşması nedeniyle konuşması
2.- Amasya Milletvekili Mehmet Naci Bostancı’nın, Ankara Milletvekili
Murat Emir’in CHP grup önerisi üzerinde CHP Grubu adına yaptığı konuşması
sırasında AK PARTİ Grup Başkanına sataşması nedeniyle konuşması
3.- Ankara Milletvekili Murat Emir’in, Amasya Milletvekili Mehmet Naci
Bostancı’nın sataşma nedeniyle yaptığı konuşması sırasında şahsına sataşması
nedeniyle konuşması
4.- İstanbul Milletvekili Mehmet Muş’un, İzmir Milletvekili Selin Sayek
Böke’nin 502 sıra sayılı Kanun Tasarısı’nın ikinci bölümü üzerinde CHP Grubu
adına yaptığı konuşması sırasında Adalet ve Kalkınma Partisine sataşması
nedeniyle konuşması
5.- İstanbul Milletvekili Mehmet Muş’un, Ağrı Milletvekili Dirayet
Taşdemir’in 502 sıra sayılı Kanun Tasarısı’nın ikinci bölümü üzerinde HDP Grubu
adına yaptığı konuşması sırasında Adalet ve Kalkınma Partisine sataşması
nedeniyle konuşması
6.- Muş Milletvekili Ahmet Yıldırım’ın, İstanbul Milletvekili Mehmet
Muş’un yaptığı açıklaması sırasında şahsına sataşması nedeniyle konuşması
7.- İstanbul Milletvekili Gürsel Tekin’in, İstanbul Milletvekili Mehmet
Muş’un sataşma nedeniyle yaptığı konuşması sırasında Cumhuriyet Halk Partisine
sataşması nedeniyle konuşması
8.- İstanbul Milletvekili Mehmet Muş’un, İstanbul Milletvekili Gürsel
Tekin’in sataşma nedeniyle yaptığı konuşması sırasında şahsına ve Adalet ve
Kalkınma Partisine sataşması nedeniyle konuşması
9.- İstanbul Milletvekili Gürsel Tekin’in, tekraren, İstanbul
Milletvekili Mehmet Muş’un sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
10.- İstanbul Milletvekili Mehmet Muş’un, İstanbul Milletvekili Barış
Yarkadaş’ın 502 sıra sayılı Kanun Tasarısı’nın 37’nci maddesiyle ilgili önerge üzerinde
yaptığı konuşması sırasında AK PARTİ Genel Başkanına sataşması nedeniyle
konuşması
11.- İstanbul Milletvekili Barış Yarkadaş’ın, İstanbul Milletvekili
Mehmet Muş’un sataşma nedeniyle yaptığı konuşması sırasında şahsına sataşması
nedeniyle konuşması
12.- İstanbul Milletvekili Mehmet Muş’un, İstanbul Milletvekili Barış
Yarkadaş’ın sataşma nedeniyle yaptığı konuşması sırasında Adalet ve Kalkınma
Partisine sataşması nedeniyle konuşması
13.- İstanbul Milletvekili Barış Yarkadaş’ın, tekraren, İstanbul Milletvekili
Mehmet Muş’un sataşma nedeniyle yaptığı konuşması sırasında şahsına sataşması
nedeniyle konuşması
14.- İstanbul Milletvekili Mehmet Muş’un, Batman Milletvekili Ayşe Acar
Başaran’ın yaptığı açıklaması sırasında Adalet ve Kalkınma Partisine sataşması
nedeniyle konuşması
15.- Muş Milletvekili Ahmet Yıldırım’ın, İstanbul Milletvekili Mehmet
Muş’un yaptığı açıklaması sırasında Halkların Demokratik Partisine sataşması
nedeniyle konuşması
16.- İstanbul Milletvekili Mehmet Muş’un, Adana Milletvekili Meral Danış
Beştaş’ın 502 sıra sayılı Kanun Tasarısı’nın 40’ıncı maddesiyle ilgili önerge
üzerinde yaptığı konuşması sırasında şahsına sataşması nedeniyle konuşması

VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502)
2.- AB-EFTA Ortak Transit Ortak Komitesinin 20 Mayıs 1987 Tarihli Ortak
Transit Rejimine İlişkin Sözleşmeyi Değiştiren 28/04/2016 Tarihli ve 1/2016
Sayılı Kararının Onaylanmasının Uygun Bulunduğuna Dair Kanun Tasarısı (1/745)
ve Dışişleri Komisyonu Raporu (S. Sayısı: 457)
3.- Geçici İthalat Sözleşmesinde Yapılan Değişikliklere İlişkin
Belgelerin Onaylanmasının Uygun Bulunduğuna Dair Kanun Tasarısı (1/712) ve
Dışişleri Komisyonu Raporu (S. Sayısı: 385)

IX.- YAZILI SORULAR VE CEVAPLARI
1.-  Antalya Milletvekili Niyazi Nefi Kara’nın, TBMM Camii’nin
yıkılacağına dair iddialara ilişkin sorusu ve Türkiye Büyük Millet Meclisi
Başkan Vekili Ahmet Aydın’ın cevabı (7/14741)
2.-  Niğde Milletvekili Ömer Fethi Gürer’in, ülkemizdeki otogaz
istasyonlarına, otogaz sistemi bulunan araçlara, yetkili servislere ve
2016-2017 yıllarında kaza yapan otogazlı araçlara ilişkin sorusu ve Bilim,
Sanayi ve Teknoloji Bakanı Faruk Özlü’nün cevabı (7/16603)
3.-  Niğde Milletvekili Ömer Fethi Gürer’in, 2016 ve 2017 yıllarında
kaçak sigara önleme ve denetim çalışmaları kapsamında elde edilen sonuçlara
ilişkin sorusu ve Gümrük ve Ticaret Bakanı Bülent Tüfenkci’nin cevabı (7/16674)
4.-  Niğde Milletvekili Ömer Fethi Gürer’in, 2016-2017 yıllarında
perakende sektöründe açılan ve kapatılan işyeri sayılarına ilişkin sorusu ve
Gümrük ve Ticaret Bakanı Bülent Tüfenkci’nin cevabı (7/16676)
5.-  Niğde Milletvekili Ömer Fethi Gürer’in, 2017 yılının ilk dokuz
ayında kapanan şirket sayısına, işsiz kalan çalışanlara ve el değiştiren
fabrikalara ilişkin Başbakandan sorusu ve Gümrük ve Ticaret Bakanı Bülent
Tüfenkci’nin cevabı (7/16941)
6.-  Niğde Milletvekili Ömer Fethi Gürer’in, 2016 ve 2017
yıllarında yapılan yumurta ithalatına,
 2016-2017 yıllarında yapılan genetiği değiştirilmiş ürün
ithalatına ve ilk on sıradaki ürünlere,
 İlişkin soruları ve Gümrük ve Ticaret Bakanı Bülent
Tüfenkci’nin cevabı (7/17126), (7/17130)
7.-  Niğde Milletvekili Ömer Fethi Gürer’in, GDO’lu ürün ithalatına ve
ithal GDO’lu hayvan yemlerinin içeriğinin denetimine ilişkin sorusu ve Gümrük
ve Ticaret Bakanı Bülent Tüfenkci’nin cevabı (7/17127)
8.-  Niğde Milletvekili Ömer Fethi Gürer’in, 2016 ve 2017 yıllarında
ithal edilen ve kaçak olarak getirilen sigara miktarına ilişkin sorusu ve
Gümrük ve Ticaret Bakanı Bülent Tüfenkci’nin cevabı (7/17129)
13 Kasım 2017 Pazartesi
BİRİNCİ OTURUM
Açılma Saati: 14.02
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Mücahit DURMUŞOĞLU (Osmaniye) 
-----0-----
BAŞKAN – Sayın
milletvekilleri, Türkiye Büyük Millet Meclisinin 21’inci Birleşimini açıyorum.
Toplantı yeter
sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim. 
Gündem dışı ilk
söz, ülkemizde yaşanan depremlerle ilgili söz isteyen Kocaeli Milletvekili
Sayın Haydar Akar’a aittir. (Gürültüler)
HAYDAR AKAR
(Kocaeli) – Sayın Başkanım, isterseniz uğultu kesilsin.
BAŞKAN – Sayın Akar,
süreniz beş dakika.
Sayın
milletvekilleri, bir uğultu var Genel Kurulda, rica ediyoruz kendi aranızda
konuşmayınız. Sayın hatibi dinleyelim lütfen.
Buyurun Sayın
Akar. (CHP sıralarından alkışlar)
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kocaeli Milletvekili Haydar Akar’ın, ülkede yaşanan depremlere
ilişkin gündem dışı konuşması
HAYDAR AKAR
(Kocaeli) – Sayın Başkan, değerli milletvekilleri; sözlerime Süleymaniye’de
yaşanan, merkez üssü Süleymaniye olarak yaşanan depremde hayatını kaybeden
kardeşlerimize Allah’tan rahmet dileyerek, yaralılara başsağlığı ve şifalar
dileyerek başlamak istiyorum.
Evet, deprem
gerçekten de ülkenin bir gerçeği, dünyanın bir gerçeği ama ülkemizin de bir
başka gerçeği. Birkaç tane rakam da vermek istiyorum özellikle ülkemizle
ilgili. (Gürültüler)
Sayın Başkan,
devam edeyim mi yoksa arkadaşlar dışarıda sohbet…
BAŞKAN – Sayın
Akar, gerçekten bir uğultu var, ne söylediğiniz anlaşılmıyor.
Sayın
milletvekilleri, lütfen kendi aramızda konuşmayalım. 
ÖZGÜR ÖZEL
(Manisa) – Bunları yoklama paklar Sayın Başkanım.
BAŞKAN – Konuşma
yapmak isteyenler kulisi tercih edebilirler. Biz sayın hatibi dinleyeceğiz.
Buyurunuz sayın
hatip.
HAYDAR AKAR
(Devamla) – Evet, ülkemizdeki depremlerden bahsetmek istiyorum, deprem
gerçeğini bir kez daha vurgulamak istiyorum. 17 Ağustos 1999 Kocaeli
depreminden sonra -merkez üssü Gölcük olmak üzere- Türkiye’de bugüne kadar 164
bin adet deprem gerçekleşti arkadaşlar. 164 bin adet deprem gerçekleşti ve
bunların, büyüklük olarak baktığımızda yaklaşık 81 tanesi 6 ve üzerinde deprem,
Türkiye’de yaşadığımız depremler.
Peki, bunları
şöyle bir hatırlayalım, birkaç tanesini hatırlayalım. En önemlileri, en
büyükleri, en çok acının yaşandığı, en çok hayatın kaybedildiği 3 deprem var.
Bunlardan biri, sözlerimin başında bahsettiğim gibi, Kocaeli depremi, Gölcük
depremi ki Gölcük depreminde 17.733 canımızı kaybettik. (Gürültüler)
Başkan, ben bu
konuşmayı yapmayayım isterseniz.
BAŞKAN – Sayın
Akar, evet, tüm ikazlarımıza rağmen uğultu kesilmiyor.
HAYDAR AKAR
(Devamla) – Bugün insanlar ölüyor Süleymaniye’de, deprem çok önemli bir konu
ama AKP Grubunun bu konularla hiç ilgilendiğini düşünmüyorum ben.
Arkadaşlar,
milletvekili arkadaşlarım, sevgili arkadaşlar; dinlemek istemiyorsanız, sizden
rica ediyorum, kulisteki koltuklar boş… Çok rica ediyorum…
BAŞKAN – Sayın
Akar, buyurun, devam edin.
HAYDAR AKAR
(Devamla) – İki dakikamız bitti Sayın Başkan hiçbir şey anlatamadan.
Baştan alıyorum,
bakın, çok önemli bir şey söylüyorum: On sekiz yılda Türkiye’de 164 bin deprem
yaşanmış, 6’dan da büyük 81 tane deprem yaşamış ve canlarımızı kaybetmişiz.
Hadi mal yerine gelir diyoruz, devletin kaybı var, insanların kaybı var, onları
bir kenara koyuyoruz ama canlarımızı kaybetmişiz. O Kocaeli depremini yaşayan
bir arkadaşınız olarak da konuşuyorum: Kocaeli’de resmî rakamlara göre 17.773
canımızı kaybettik, 40 bin arkadaşımız yaralandı bu depremde ve birçok
arkadaşımız, büyüğümüz, küçüğümüz bu depremlerde sakat kaldı. Kocaeli depremi,
hepinizin bildiği gibi, çok yıllar önce yaşanan Erzincan depreminden sonraki en
büyük depremdi; 7.8’di ve peşinden yine aynı yıl içerisinde Düzce depremini
yaşadık ve Van depremiyle de -6’nın üzerinde yaşadığımız- en çok zayiatı
verdiğimiz depremleri yaşadık. 
Şimdi, bu bir
gerçek, ülkemizin gerçeği. Peki, bu gerçeğe göre mi hareket ediyoruz? Her yerde
diyoruz: Depremler insanları öldürmez. Evet, bu bir gerçek, bu bir realite; bu
realiteyi bilirsek buna göre tedbirler alırız. Bakın, Japonya’da en az bizim
kadar, belki bizden daha büyük depremler yaşıyorlar ve 1 milyon kişide sadece 1
kişi ölüyor, İtalya’da –yine deprem yaşayan ülkelerden bir tanesi- 1 milyon
kişide 4 kişi ölüyor ama Türkiye’de depremlerde 1 milyon kişide ortalama 16
kişi ölüyor, ortalamayı aldığımız zaman 16 kişi ölüyor. 
Peki, bu yoğun
depremler yaşanırken biz ne yapıyoruz? Her gün konuşuyoruz televizyonlarda,
özellikle depremlerden sonra konuşuyoruz. Bu işin uzmanlarını çıkartıyoruz,
televizyonlarda tartışıyoruz ve yaklaşan bir İstanbul depreminden bahsediyoruz.
İstanbul depremi demek sadece İstanbul için bir felaket değil aynı zamanda
Türkiye’nin felaketi demektir. Onun için de bu tedbirleri almak zorundayız. Ama
İstanbul depremi için, Kocaeli depreminden sonra ayrılan yaklaşık 493 tane
toplanma yerinin 400 tanesi ya AVM yapmak için ya da çok yüksek katlı binalar
yapmak için ne yapıldı? İmar tadilatları, değişikleri yapılarak peşkeş çekildi.
Kentsel dönüşüm adı altında bir “rantsal dönüşüm”ün yolu, önü açıldı. 
Şimdi, peki
tedbir alınmadığını anlatabilmek için size ne söylemek lazım? Kocaeli’den örnek
vermek lazım yine. Kocaeli depreminden sonra yaklaşık 400 bin konut hasarlıydı
ve bunlardan hemen sonra 617 tane konutun yıkılması kararlaştırılmıştı…
(Mikrofon
otomatik cihaz tarafından kapatıldı)
BAŞKAN – Sayın
Akar, buyurun, tamamlayın.
HAYDAR AKAR
(Devamla) – Teşekkür ederim Sayın Başkan.
617 adet binanın
yıkılması kararlaştırılmıştı. Kocaeli Valiliği, 2012 yılında bir çalışma yaptı
arkadaşlar; bu çalışma sonucunda Kocaeli’de yaklaşık 3.756 tane binanın
yıkılması gerektiğine karar verdi. Bilimsel bir çalışma yaptırttı ve 3.756
binanın yıkılmasına karar verildi ki Kocaeli’den sonra kentsel dönüşüm çıktı,
Kocaeli’den sonra yapı denetim şirketleriyle ilgili yasalar çıktı. Niye?
Türkiye bu acıları bir daha yaşamasın diye çıktı. Peki, Kocaeli’deki bu
yıkılması gereken konutlardan bir tanesi yıkıldı mı? Hayır, yıkılmadı. Bu
konutlar içinde 9.971 ev ve iş yeri var. Bunlardan da 4.200 tanesinde kiracı
yaşıyor. Kiracılar, arkadaşlar, Kocaeli’de yaşayan insanlar değil, daha çok
başka illerden -belki de sizin çocuklarınız- Kocaeli’ye eğitim amaçlı gelip o
eğitimi gören öğrenciler. Bu öğrencilerin kiraladıkları bu evleri “tabut evler”
olarak nitelendiriyorum. İnanın, Kocaeli veya İstanbul depremi –“Allah bize
yaşatmasın.” diyorum- eğer böyle bir deprem yaşarsak boyutları…
(Mikrofon
otomatik cihaz tarafından kapatıldı)
HAYDAR AKAR
(Devamla) – Evet, bir dakika daha istiyorum Sayın Başkan.
BAŞKAN – Sayın
Akar, böyle bir usul yok ama sizin sözünüzü ben kestim.
HAYDAR AKAR
(Devamla) – İki buçuk dakikamı yediler.
BAŞKAN –
Buyurun, bitirin lütfen.
HAYDAR AKAR
(Devamla) – Evet, bu öğrenci kardeşlerimiz o tabut evlerde yaşıyorlar,
oturanlar ev sahibi değil arkadaşlar. Bu konutların acil yıkılması ve yeniden
yapılandırılması gerekiyor. Onun için diyorum ki: Hangi siyasi düşünceden
olursanız olun, hangi partiden olursanız olun hiç önemli değil, kentlerimizin
deprem haritaları belli, artık bir an evvel bu haritalara uygun şekilde kentsel
dönüşümleri yapalım. Bir kez daha tekrarlıyorum: Bakın, on sekiz yıl geçti
Kocaeli depreminden sonra, kentsel dönüşümle ilgili bir tane çalışma yapılmadı.
Şimdi size buradan teklifte bulunuyorum: Önce Kocaeli ve İstanbul’dan başlamak
üzere tüm ülkede bir seferberlik ilan edelim daha büyük can kayıplarına neden
olmaması için. Ben, bunları Gölcük’te anma toplantılarında dile getirmeye
çalıştım, her seferinde “Allah bize bir daha vermesin, böyle felaketlerle
karşılaşmayalım.” dedim. “Bir sonraki toplantıda, anma töreninde gerçekleri
anlatacağım.” dediğim için o anma törenlerine davet edilmiyorum arkadaşlar.
Artık gerçekleri görün, bir an evvel bu problemi halletmemiz gerekiyor diyorum.

Sevgiler
saygılar sunuyorum. (CHP sıralarından alkışlar)
BAŞKAN –
Teşekkür ederiz Sayın Akar.
Gündem dışı
ikinci söz, bilgisayar oyunlarının çocuklar üzerindeki etkileri hakkında söz
isteyen İstanbul Milletvekili Sayın Arzu Erdem’e aittir. 
Buyurun. (MHP
sıralarından alkışlar)
Süreniz beş
dakika.
2.- İstanbul Milletvekili Arzu Erdem’in, bilgisayar oyunlarının çocuklar
üzerindeki etkilerine ilişkin gündem dışı konuşması
ARZU ERDEM
(İstanbul) – Teşekkür ederim Sayın Başkan.
Değerli
milletvekilleri, bilgisayar oyunlarının çocuklar üzerindeki olumsuz etkilerine
ilişkin gündem dışı söz almış bulunuyorum. Gazi Meclisimizi saygılarımla
selamlıyorum.
Mavi Balina:
Balina ne kadar sevimli bir hayvan değil mi? Hele hele mavi olduğu zaman ne
kadar sevimli geliyor zihinlere. Hâlbuki, bu oyunu tercih eden, oynayan
çocuklar intihara sürükleniyor. Dünyada bu oyunu oynayan çok sayıda gencimiz,
çocuğumuz ne yazık ki intihar etmiştir ve bu oyunun etkileri ve yankıları Türk
gençlerimizi şu an etkilemektedir. Bugün, artık bir kısıtlama getirilmiştir ama
internete girdiğiniz vakit, bu oyunu yazdığınızda “Zararlı içerikler
içerdiğinden dolayı tıklamayınız.” demektedir ama “Yine de görmek istiyorsanız
aşağıdaki linke, arama geçmişini görüntülemek için basınız.” diyor. Bu anlamda
ben biraz bilgi vermek istiyorum çünkü çocuklarımız bizim kıymetlilerimiz,
evlatlarımız bizim geleceğimiz, Türk gençliği ülkemizin umudu ve bu oyunların
mutlaka ve mutlaka denetim altına alınması ve yasaklanması gerekmektedir. 
Bu oyunun
içeriği görevlendirmeler, özellikle elli gün boyunca çocuklara birtakım gizli
görevler veriliyor. O elli gün boyunca kimseyle iletişim hâline girmemesi,
tamamen asosyal bir kimlik içerisinde yaşaması ve hiç kimseyle yaptıklarını
paylaşmaması emrediliyor biri tarafından. Bu kişi kim? Şu an Rusya’da
yargılanıyor ve üç sene ceza aldı. Üç sene yeterli mi? Bana göre çok daha uzun
cezalar ve hatta ve hatta müebbet hapis cezası almalı ki böyle insanlar tekrar
toplum huzuruna çıkmasınlar diye. 
Bunlar, aslında,
internet sistemi üzerinden insanların kişisel verilerini “hack”lemek yani
kırmak suretiyle ele geçiren, bunları çalan insanlar. Bu çocuklara o görevler
verilirken bir taraftan kamera kayıtları istenmektedir. “Kolunun üzerine
‘Görevi başarabilirim.’ yaz ve bunu kesici bir aletle yaz.” denmektedir.
“Bacağına bunu yaz, bunu da kameraya çek ve bana görüntüsünü gönder.”
denmektedir ve çocukların önemli bir bölümü bunlardan etkilenerek 12 yaşında,
13 yaşında, 15 yaşında ve hatta yaş biraz yukarı doğru çıkmakta, en son 22
yaşında bir ev hanımı bu oyunda intihar etmiştir. Türkiye’de ise şu an tam
olarak tespit edilmemekle birlikte 2 kişinin intiharı söz konusu. En son,
Almanya’da yaşayan bir Türk gencimiz, bir çocuğumuz, Furkan Şen, yine görevler
almak suretiyle, en son görevi yerine getiremediği için intihar etmiştir. 24
yaşında Türkiye’de bir gencimiz, bir Türk gencimiz yine intihara sürükleyen
oyunun kurbanı olmuştur. 
Evet, bunları
nasıl önleyebiliriz? Bununla ilgili özellikle uyarılar yapılmakta ama bu
uyarıları ailelerin de yapması gerekmektedir. Bizlerin de siyasiler olarak
mutlaka gündeme taşıması ve bunlarla ilgili tedbirlerin alınması yönünde
adımların atılması hususunu mutlaka yerine getirmemiz gerekmektedir. Ailelerin,
çocukların hangi oyunları oynadığını, ismi ne kadar masum olursa olsun mutlaka
denetlemeleri gerektiğini buradan belirtmeliyiz. “Nasılsa bilgisayar sistemi
güvenlik altında, bu anlamda zararlı içerikler mutlaka engelleniyor.” diye
düşünülmesin çünkü bunları aşmanın da birtakım yöntemleri var, bu yöntemleri
çocuklar maalesef kullanmaktadırlar. 
Aileler
sadece bunları denetlemekle kalmamalı, oynanacak olan oyunlara birlikte karar
vermeliler. Bu oyunların zararları çocuklarla paylaşılmalı, zararlı örnekleri
mutlaka çocuklara anlatılmalı. Ayrıca, çocuk aileden uzun süre kopmuşsa,
odasında yalnız başına kalıyorsa, uzun süreli olarak aileden, arkadaşlarından
ve kendi kardeşlerinden bağımsız olarak hareket ediyorsa, gece farklı
hareketler yapıyorsa veya sabaha kadar uyanık kalıyorsa bunların mutlaka ailede
birtakım şüphelere yol açması gerektiği, bu şüpheler doğrultusunda da
araştırılması gerektiği konusuna dikkat çekmemiz gerekiyor. 
Bu
ailelerin, çocuğuna özellikle “Hangi oyunları oynuyorsun?” diye yaklaşım
gösterip onlara arkadaşça yaklaşması gerekiyor çünkü çocukların önemli bir
bölümü bu oyunların psikolojik etkilerini bilmemekteler. Pedagojik olarak
bakıldığı zaman, önce çocuğu yalnızlığa itiyor, daha sonra yapması gereken
görevler noktasında sorumluluk bilinci veriyor ama görevlerin anlamı noktasında
hiçbir sorgulama yok yani zihnin tamamen devre dışı kaldığını buradan
anlayabiliyoruz. 
Onun
için, bilgisayar oyunlarının çocuklar üzerindeki olumsuz etkileri çok önemli.
Anne babalar olarak ve siyasiler olarak bilinçli bir şekilde buna mutlaka
müdahale edilmeli, önlem alınmalı, tedbir alınmalı. Evlatlarımız bizim
geleceğimizdir. 
Genel
Kurulu saygıyla selamlıyorum. (MHP sıralarından alkışlar)
BAŞKAN
– Teşekkür ederiz Sayın Erdem. 
Gündem
dışı üçüncü söz, Tekirdağ’ın kurtuluş günü münasebetiyle söz isteyen Tekirdağ
Milletvekili Sayın Ayşe Doğan’a aittir.
Buyurun.
(AK PARTİ sıralarından alkışlar) 
Süreniz
beş dakika. 
3.- Tekirdağ Milletvekili Ayşe Doğan’ın, 13 Kasım Tekirdağ’ın düşman
işgalinden kurtuluşunun 95’inci yıl dönümüne ilişkin gündem dışı konuşması
AYŞE
DOĞAN (Tekirdağ) – Sayın Başkan, değerli milletvekilleri; 13 Kasım, Tekirdağ
ilimizin düşman işgalinden kurtuluşu nedeniyle söz almış bulunmaktayım. 
Konuşmama
başlamadan önce, cumhuriyetimizin kurucusu Gazi Mustafa Kemal Atatürk’ü
ebediyete intikalinin 79’uncu yıl dönümü nedeniyle saygıyla yâd ediyorum, eşsiz
fedakârlıklarıyla milletimizin gönlünde ölümsüzleşen bütün şehit ve
gazilerimizi de rahmet ve minnetle anıyorum.
Bugün
Tekirdağ’ımızın düşman işgalinden kurtuluşunun 95’inci yıl dönümü. Bu onurlu
günü coşku ve heyecanla kutlayan hemşehrilerimizi buradan selamlıyorum. 
Bu
kutlamaların amacı, tarihin derinliklerine gidebilmek, o yıllarda yaşanan
acıları anlayabilmek ve bu acılardan ders çıkararak gençlerimize
aktarabilmektedir. Bundan doksan beş yıl önce al bayrağımıza kanının rengini
veren, milletimizin zaferini kanlarıyla yazan şehitlerimizi daima hatırlamak ve
gelecek nesillere anlatmak hepimizin en başta görevidir. 
İnsanlık
dışı her türlü katliama karşı birlik ve beraberlik içerisinde var olma
mücadelesini veren milletimiz insanlığın örnek alacağı zaferleri
gerçekleştirmiştir. Yüce milletimiz, şanlı tarihinden de anlaşılacağı gibi,
hiçbir dönemde birliğini ve beraberliğini bozmadan yekvücut olarak vatanı ve
millî değerlerini sonsuz bir inanç ve azimle müdafaa etmiştir. 
Çanakkale
ve Trablusgarp’taki savaşlarda şehit olan dedelerim İbrahim Çetin ve Halil
Çetin’in torunu olarak haklı bir gururla yeni nesillere tarihlerini tüm
gerçekliğiyle anlatarak, atalarının ne gibi fedakârlıklar yaparak tek vatan,
tek millet, tek devlet, tek bayrak anlayışıyla bu kazanımları elde ettiğini iyi
idrak etmelerini sağlamalıyız. Bu doğrultuda gelecek yarınlarımız için çalışmayı,
üretmeyi görev edinmek zorundayız. 
Geçen
hafta 1 Kasımda Tekirdağ’ımızın güzel ilçelerinden Çorlu, Ergene ve Saray’ın
düşman işgalinden kurtuluşunu kutladık. Yarın da Hayrabolu ilçemizin
kurtuluşunu kutlayacağız. 
Ancak
üzülerek belirtmek isterim ki tam da o güzel günlerde kutlamaları yaşarken
Tekirdağ’ımız büyük bir skandala şahitlik etmiştir. Tekirdağ’ımızın merkez
ilçesi Belediye Başkanı Sayın Ekrem Eşkinat, Sayın Cumhurbaşkanımız Recep
Tayyip Erdoğan’a “faşist diktatör” diyerek hakarette bulunmuşlardır ilçe
danışma programlarında. Bu da yetmiyormuş gibi, halkı devletine karşı
ayaklanmaya çağırmıştır. Bu açıklama Tekirdağ siyasetine kara bir leke olarak
geçmiştir. Konu yargıya intikal etmiştir, gereğini hukuk elbette yapacaktır.
Bizler de bu konunun takipçisi olacağız. Milletimizin oyuyla seçilmiş
Cumhurbaşkanımız Sayın Recep Tayyip Erdoğan’a hakaret ederek hele hiç siyaset
olmaz. Sorumluluk makamında olup milletimizi temsil edenlerin sözlerine
herkesten daha çok dikkat etmesi gerekmektedir. 
Sözlerime
son verirken tüm hemşehrilerime ve Genel Kurulumuza en kalbi duygularımla
selamlar ve saygılarımı sunarım. (AK PARTİ sıralarından alkışlar)
BAŞKAN
– Teşekkürler Sayın Doğan. 
ENGİN
ÖZKOÇ (Sakarya) – Sayın Başkan… 
BAŞKAN
– Sayın Özkoç, buyurun. 
ENGİN
ÖZKOÇ (Sakarya) – Sadece kayıtlara geçmesi açısından söylüyorum: Sayın Tayyip
Erdoğan’la ilgili söylenen söz siyasi bir tespittir, bir hakaret değildir.
Bunun kayıtlara geçmesini istiyorum. 
BAŞKAN
– Teşekkürler Sayın Özkoç, kayıtlara geçti. 
MEHMET
MUŞ (İstanbul) – Sayın Başkan…
AYŞE
DOĞAN (Tekirdağ) – Sayın Cumhurbaşkanımız bu ülkenin, Türkiye Cumhuriyeti’nin
Cumhurbaşkanıdır. 
MEHMET GÖKDAĞ
(Gaziantep) – E, siyasi tespit canım. 
AYŞE DOĞAN
(Tekirdağ) – Siyasi olmasına gerek yok. 
ENGİN ÖZKOÇ
(Sakarya) – Öyle olması bizim tespit yapmamızı engellemiyor. 
MEHMET GÖKDAĞ
(Gaziantep) – AKP’nin de Genel Başkanı. 
AYŞE DOĞAN
(Tekirdağ) – Niye üzerinize alınıyorsunuz ki? Biz hiçbir şekilde partinizin
ismini dile getirmedik. 
MEHMET MUŞ
(İstanbul) – Sayın Başkan…
BAŞKAN – Sayın
Muş, birazdan zaten grup başkan vekillerine söz vereceğim ama… 
MEHMET MUŞ
(İstanbul) – Şöyle, Sayın Başkan: Yani, burada yaşanmış olan bir tartışmayı biz
alevlendirmek için değil ama ısrarla bazı görüşlerin tutanaklara geçmesi
isteniyor. Biz bu noktada görüşlerimizi ifade etmek durumundayız. 
BAŞKAN – Siz de
kayıtlara geçmesi için ayakta ifade edebilirsiniz. 
Buyurun. 
MEHMET MUŞ
(İstanbul) – Sayın Başkan, bu konu tartışıldı. Burada hangi amaçla neyin ifade
edildiği çok açıktır. Türkiye’de şeffaf bir seçim sistemi vardır. 1950’den
itibaren Türkiye’de seçimler yapılır; bazı partiler seçimi kazanır, bazıları
muhalefette kalır. Vatandaşın hangi görev taksimini yapacağını biz bilemeyiz,
sandık başında belli olur bu. “Ben seçimi kazanamadım, kazanamayınca,
diktatörsün…” Böyle bir şeyi kabul etmemiz asla mümkün değildir. Bu, siyasi
eleştiri değil, hakarettir ve zaten bununla alakalı gerekli süreç
başlatılmıştır.
BAŞKAN – Peki,
teşekkürler, kayıtlara geçti Sayın Muş.
ENGİN ÖZKOÇ
(Sakarya) – Bunu milletin takdirine bırakıyoruz efendim.
BAŞKAN – Sayın
Özkoç, size de teşekkür ediyoruz.
Sayın
milletvekilleri; şimdi, sisteme giren ilk on beş milletvekiline yerlerinden
birer dakikalık söz vereceğim. 
İlk söz, Sayın
Reyhanlıoğlu…
IV.- AÇIKLAMALAR
1.- Kahramanmaraş Milletvekili Nursel Reyhanlıoğlu’nun, Yalova
Milletvekili Muharrem İnce’nin Kahramanmaraşlılar için kullandığı bazı
ifadeleri nedeniyle özür dilemesini beklediğine ilişkin açıklaması
NURSEL
REYHANLIOĞLU (Kahramanmaraş) – Sayın Başkan, bu milletin evlatları çiftçilik de
yapar, kebapçılık da yapar, dondurmacılık da yapar ancak hainlik yapmaz, kendi
vatandaşına kurşun sıkmaz, vatandaşını hor görmez, küçük görmez. Bu milletin
evlatları Gazi Mustafa Kemal Atatürk’e saygı duyar, izinden gider; vatan
hainleri ve teröristlerle kol kola yürümez, vatanına göz dikenlere jurnalcilik
yapmaz. 
Muharrem
İnce’den Kahramanmaraşlıların kahraman evlatlarından özür dilemesini
bekliyoruz.
BAŞKAN – Sayın
Topal…
2.- Hatay Milletvekili Serkan Topal’ın, Samandağ ilçesinde yıllardır
sorun olan kıyı kenar çizgisinin vatandaşların mağduriyetine son verecek
şekilde çizilmesi konusunda çalışma yapılmasını talep ettiğine ilişkin
açıklaması
SERKAN TOPAL
(Hatay) – Teşekkür ediyorum Sayın Başkan.
Sayın Başbakana
sesleniyorum: Samandağ ilçemizde yıllardır sorun olan kıyı kenar çizgisi
hemşehrilerimizi mağdur etmeye devam ediyor. Mahkemelerce verilmiş bir yıkım
kararı olmadığı hâlde yıkım çalışmalarına ilişkin takvim açıklanması, yıkımın
ivedilikle gerçekleştirilmeye çalışılması kabul edilebilir bir durum değildir.
Kaldı ki süreç içerisinde mahkemeler, mevcut kıyı kenar çizgisi uygulaması
çerçevesinde, tapu iptalleri sürecinde olduğu gibi, yıkım kararı verse dahi
mahkemelerin vereceği o karar kamu vicdanını incitecektir. Hemşehrilerimizi
mağdur eden kıyı kenar çizgisinin konunun uzmanlarından oluşturulacak bir
komisyon tarafından yeniden incelenip vatandaşlarımızın mağduriyetine son
verecek şekilde çizilmesi konusunda çalışma yapılmasını talep ediyorum.
Teşekkür
ediyorum.
BAŞKAN – Sayın
Öz…
3.- Çanakkale Milletvekili Bülent Öz’ün, verdikleri önergenin “Başbakana
itibar suikastı” gerekçesiyle reddedilmesine ilişkin açıklaması
BÜLENT ÖZ
(Çanakkale) – Sayın Başkan, teşekkür ederim.
Görüştüğümüz bu
torba yasa motorlu taşıtlar vergisinde, internet vergisinde, kurumlar
vergisinde, vatandaşın kira geliri üzerinden ödediği vergide, birçok kalemde
artış öngörüyor. Evladının kazandığı milyar dolarlardan vergi ödemeyenler
asgari ücretle evladının karnını ancak doyurabilenlerin gelirine göz dikiyor.
Güçlü olduğunuz için kaçırdığınız vergiyi, akladığınız parayı kılıfına
uydurabiliyorsunuz, tek açıklaması budur. Başbakan “Araştırın.” diyor,
araştırmaya çalışıyoruz, Meclise önerge getiriyoruz, AKP “Başbakanımıza itibar
suikastı.” diyerek, oy çokluğuna dayanarak reddediyor. Gerçekler ne zamandan
beri itibara suikast oldu? Türkiye bugün gerçeklerin, adaletin ülkesi değil,
güçlülerin ülkesidir. Gerçekler siz isteseniz de istemeseniz de açığa çıkacak
ve adalet hepimiz için gün gelip yerini bulacaktır.
Teşekkür
ederim.
BAŞKAN
– Sayın Erdinç… Yok.
Sayın
Tezcan…
4.- Mersin Milletvekili Yılmaz Tezcan’ın, İran-Irak sınırındaki depremde
ölenlere Allah’tan rahmet dilediğine ve Türkiye-Filistin Parlamentolar Arası
Dostluk Grubu olarak Filistin Meclisine ve Kudüs’e yaptıkları ziyarete ilişkin
açıklaması
YILMAZ
TEZCAN (Mersin) – Teşekkürler Sayın Başkan.
İran
ve Irak’taki deprem nedeniyle ölenlere Allah’tan rahmet, yaralılara acil
şifalar diliyorum.
Bu
hafta sonu Türkiye-Filistin Parlamentolararası Dostluk Grubu üyesi 22 milletvekili
arkadaşımızla Filistin Meclisini ve kadim şehir, peygamberlerimizin yurdu, ilk
kıblemiz, nebilerin ve resullerin hatıralarının olduğu ve ayak izlerini taşıyan
mahzun ve hüzünlü Mescid-i Aksa’yı, Kudüs’ü ziyaret ettik. Beytüllahim ve Cenin
şehrini ziyaret ettik. El Halil kentinde kırk yıllık Filistin mülteci
kampındaki dramı gördük. Tüm Filistin’in İsrail kuşatması ve zulmü altında
olduğunu müşahede ettik. El Halil’de, İbrahim Camisi’nde Hazreti İbrahim,
Hazreti Yakup, Hazreti Yusuf ve Hazreti İshak peygamberlerimizi Yahudi
askerleri kuşatması altında ziyaret ettik. Filistin yalnız değildir. Özgür
Filistin, özgür Kudüs, özgür Mescid-i Aksa için Türkler olarak her daim
oradaydık, orada olmaya devam edeceğiz. Tüm milletvekili arkadaşlarımızı burayı
ziyaret etmeye ve desteğe davet ediyorum. 
Teşekkürler.
BAŞKAN
– Sayın Şimşek…
5.- Mersin Milletvekili Baki Şimşek’in, Tarsus Damlama mevkisinde
yaşanan kazalar nedeniyle tedbir alınması gerektiğine ilişkin açıklaması
BAKİ
ŞİMŞEK (Mersin) – Teşekkür ediyorum.
Sorum
Ulaştırma Bakanına olacak: Tarsus-Damlama mevkisinde, Pozantı-Adana Otoyolu
üzerinde son bir ay içerisinde 4 tane ölümlü kaza meydana gelmiştir. Damlama
mevkisi literatürlere “ölüm virajı” “ölüm yolu” “ölüm noktası” olarak
geçmiştir. Ulaştırma Bakanlığının Damlama mevkisine uzman bir heyet göndererek…
Burada yapılan yolda bir hata vardır, kazaların tamamı hep aynı noktalarda
olmaktadır. Damlama mevkisindeki kazalarının önlenmesiyle ilgili bugüne kadar
kaçış rampaları yapıldı, birtakım önlemler alındı ama kazalar yine dur durak
bilmiyor. Geçtiğimiz hafta yine kaza oldu, bir önceki hafta yine Damlama
mevkisinde kaza oldu. Burada kalıcı bir çözüm bulunması gerekiyor, gerekirse
yola sürücüleri uyaracak işaretlerin konulması, Emniyetin tedbir alması
gerekmektedir. Bakanlığın bununla ilgili mutlaka acil tedbir alması
gerekmektedir. 
Teşekkür ediyor,
saygılar sunuyorum. 
BAŞKAN – Sayın
Kılıç… 
6.- Kahramanmaraş Milletvekili İmran Kılıç’ın, İran-Irak sınırındaki
depremde ölenlere Allah’tan rahmet dilediğine ve Kahramanmaraş’a yönelik
ifadeler nedeniyle özür dilenmesini beklediklerine ilişkin açıklaması
İMRAN KILIÇ
(Kahramanmaraş) – Teşekkür ederim Sayın Başkan. 
Bölgemizdeki
depremde ölenlere rahmet, yaralılara acil şifalar, herkese geçmiş olsun
diliyorum. Devletimiz ve milletimizin yardım elinin oralara hemen ulaşmasından
onur duyuyorum. Deprem bir tabiat olayıdır, gelişigüzel yerlerden çok, belirli
kuşaklar üzerine rastlayan bölgelerde oluştukları görülür. Deprem değil,
tedbirsizlik öldürür. Nisa Suresi 71’inci ayette “Tedbirinizi alınız.” denmiş,
hadisişerifte de “Tedbir gibi akıl bulunmaz.” buyrulmuştur. Bu anlamda,
depremlere hazır ve hazırlıklı olmalıyız. 
İstiklal
Madalyalı Kahramanmaraş’ımıza ve değerlerine sağda solda dil uzatılmasından
üzüntü ve rahatsızlığımızı bildiriyor, bu sözleri sarf edenlerden açıklama
yapmalarını ve özür dilemelerini bekliyoruz. Aksi takdirde, kahraman halkımız
hadsizlere haddini sandıkta bildirecektir. 
BAŞKAN – Sayın
Yaşar…
7.- İstanbul Milletvekili Serap Yaşar’ın, Türkiye-Filistin Parlamentolar
Arası Dostluk Grubu olarak Filistin’e yaptıkları ziyarete ilişkin açıklaması
SERAP YAŞAR
(İstanbul) – Teşekkürler Sayın Başkan. 
“O bir şehitti,
işkenceler görmüş, yerlerde sürünmüştü, yüzü tanınmıyordu bana verdiklerinde
ama gülüyordu. Yüzündeki şehit gülüşünden tanıdım onu. ‘..’(x) diyordu bana. “Üzülme ya Meryem ‘…’(x)
ya Hüseyin, ‘…’(x) ya Hasan ‘…’(x) ya Ali, ‘…’(x)
Allah bizimle beraberdir.” 
Biz “…”(x) dedik
kardeşlerim, “hayır” dedik; zulme “hayır”, işgale “hayır” düşmanlığa “hayır.” 
Biz de hafta
sonu Filistin-Türkiye Parlamentolararası Dostluk Grubu üyeleri ve bir grup
parlamenterimizle birlikte zulme ve işgale kardeşlerimizle birlikte “…”(x)
dedik. Filistin Dostluk Grubu Başkanımız Hasan Turan’a bu anlamlı ziyaret için
teşekkürlerimi sunuyorum. 
BAŞKAN – Sayın
Gürer… 
8.- Niğde Milletvekili Ömer Fethi Gürer’in, çiğ süt üreticilerine
destekleme primlerinin bir an önce ödenmesini talep ettiğine ilişkin açıklaması
ÖMER FETHİ GÜRER
(Niğde) – Bölgemizde çiğ süt desteklemelerinden yararlanan yetiştiricilere 2017
yılında ödeme yapılmadığı belirtilmektedir. Çiğ süt üretenlere, Gıda, Tarım ve
Hayvancılık Bakanlığı tarafından her yıl yeniden belirlenen fiyatlarla ton
başına destekleme primi ödenmekteydi. Geçmişte üç ayda bir ödenen, daha sonra altı
aya çıkarılan ödemelerin 2017 yılında yapılmadığı süt üreticileri tarafından
ifade edilmektedir. Üreticiler ton başına ortalama 80 lira civarında
gerçekleştirilen çiğ süt priminin ödenip ödenmeyeceği konusunda tedirginler.
Süt üretimi için girdilere sürekli zam geldiğinden muzdarip olan üreticiler,
destekleme primlerinin zamanında ödenmemesinin mağduriyet yarattığını
belirtiyorlar. Çiğ süt üreticilerine yapılması gereken desteklerin bir an önce
yapılmasını Hükûmetten talep ediyoruz.
Teşekkür ederim
Sayın Başkanım.
BAŞKAN – Sayın
Çitil…
9.- Kahramanmaraş Milletvekili Mehmet İlker Çitil’in, Kahramanmaraş’a ve
Cumhurbaşkanı Recep Tayyip Erdoğan’a yönelik çirkin ithamlarda bulunan Yalova
Milletvekili Muharrem İnce’yi kınadığına ve özür dilemeye davet ettiğine
ilişkin açıklaması
MEHMET İLKER
ÇİTİL (Kahramanmaraş) – Millî Mücadele’de üstün bir zafer kazanan ve “kendini
kurtaran şehir” unvanıyla tarihiye geçen, tüm fertlerinin bayraklaştırdığı
vatan savunması sonucu 5 Nisan 1925 tarihinde Türkiye Büyük Millet Meclisinde
alınan karar neticesinde İstiklal Madalyası’yla şereflendirilen, yine aynı Gazi
Meclisimiz tarafından 7 Şubat 1973 tarihinde kahramanlık payesiyle
ödüllendirilen Kahramanmaraş’ımızın ismini son derece ucuz ve basit bir siyasi
söylem malzemesi olarak kullanmak en basit ifadesiyle kendini bilmezliktir,
tarihe ve vatan savunması için can veren ecdadımıza yapılmış bir hakarettir.
Türlü yokluk ve eksikliklere rağmen canımız pahasına verilmiş bir vatan
mücadelesi sonucu şanlı Meclisimiz tarafından verilen “kahraman” ismini
kullanmaktan bile imtina eden, ünü ülkemiz dışına taşarak bir dünya markası
hâline gelen Kahramanmaraş dondurmamızı, bir geleneği ve kültürü yansıtan
dondurmacılarımızı hakir, küçük gören, aşağılayacağı şekilde zikreden; aynı
zamanda ülkemizin muasır medeniyetler seviyesi üstüne çıkması için gece gündüz
demeden çalışan liderimiz, önderimiz, AK PARTİ Genel Başkanımız ve
Cumhurbaşkanımız Recep Tayyip Erdoğan’a yönelik…
(Mikrofon
otomatik cihaz tarafından kapatıldı)
MEHMET İLKER
ÇİTİL (Kahramanmaraş) – …hakaretvari ve son derece çirkin ithamlarda bulunan
CHP Yalova Milletvekili Muharrem İnce’yi şiddetle kınıyor, özür dilemeye davet
ediyorum.
BAŞKAN – Sayın
Erdem…
10.- İstanbul Milletvekili Arzu Erdem’in, 10-16 Kasım Atatürk Haftası’na
ve Futbol Federasyonunun Üçüncü Lig’le ilgili vermiş olduğu ödenekleri
kesmesine ilişkin açıklaması
ARZU ERDEM
(İstanbul) – Teşekkür ederim Sayın Başkan.
10-16 Kasım
Atatürk Haftası’ndayız. Çok söze gerek yok, ne söylesek az, ne kadar anlatsak
az. Cumhuriyetin kurucusu, ilk Cumhurbaşkanımız, Büyük Türk Gazi Mustafa Kemal
Atatürk’ü bir Türk kadını olarak minnet, şükran ve saygıyla anıyorum.
Cumhuriyetin Türk kadınına kazanımlarının öneminin bilincinde olmamız
gerektiğini tekrar tekrar vurguluyorum.
Bu arada, kızlarımızın
bir talebini geçen hafta bütçede, Gençlik ve Spor Bakanlığının bütçesinde dile
getirmiştim, kürsüden de ifade etmek istiyorum: Futbol Federasyonunun Üçüncü
Lig’le ilgili vermiş olduğu ödenekleri kesmesi sonucu Üçüncü Lig’deki Türk kız
futbolcularımız spor yapamayacaklar. Bunun bütçeye tekrar dâhil edilmesini de
buradan dile getirmiş oluyorum.
Teşekkür ederim.

BAŞKAN – Sayın
Yıldırım…
11.- Adıyaman Milletvekili Behçet Yıldırım’ın, İran-Irak sınırındaki
depremde ölenlere Allah’tan rahmet dilediğine ve sekiz ay önce Adıyaman’ın
Samsat ilçesinde meydana gelen depremden sonra halkın hâlâ çadırlarda ve
konteynerlerde yaşadığına ilişkin açıklaması
BEHÇET YILDIRIM
(Adıyaman) – Teşekkürler Başkanım. 
Dün gece
Kürdistan’ın Halepçe, Süleymaniye ve Kirmanşah kentlerinde 7,2 şiddetinde
deprem meydana gelmiştir; yüzlerce can kaybından bahsedilmektedir. Umarım daha
fazla can kaybı olmaz. Yaşamlarını yitiren soydaşlarımıza Allah’tan rahmet,
yaralılara acil şifalar diliyorum. Türkiye’den de yardım gidiyor, bu yardımın
ivedilikle ulaşmasını diliyorum. 
Yine, sekiz ay
önce ilimiz Adıyaman’ın Samsat ilçesinde deprem meydana geldi. 5,5 şiddetindeki
bu depremde çok şükür can kaybı yaşanmadı ancak Samsat halkı hâlâ çadırlarda,
çok kötü, kullanılmış, eski, dökük, küçük konteynerlerde yaşamaktadır.
Birilerinin dediği gibi, buradaki aileler 10-15 çocuklu ailelerdir. Bu
kutuplaştırıcı, ötekileştirici “10-15 çocuklu aileler” sözü depremden daha
fazla yaralayıcı olmuştur. Bu dili de buradan şiddetle kınıyorum. Bu kalabalık
aileler 25 metrekarelik pis kokan konteynerlerde çok sağlıksız bir şekilde
yaşamaktadır, hatta eğitim ve öğretimlerini de bu çadır ve konteynerlerde
sürdürüyorlar. 
(Mikrofon
otomatik cihaz tarafından kapatıldı) 
BEHÇET YILDIRIM
(Adıyaman) – Soğuklar bastırmadan barınma ve ısınma problemleri derhâl
çözülmelidir. 
BAŞKAN – Sayın
Özdiş…
12.- Adana Milletvekili İbrahim Özdiş’in, verdikleri önergenin
“Başbakana itibar suikastı” gerekçesiyle reddedilmesine ilişkin açıklaması
İBRAHİM ÖZDİŞ
(Adana) – Teşekkür ediyorum Sayın Başkan.
Görüştüğümüz bu
torba yasa motorlu taşıtlar vergisinde, internet vergisinde, kurumlar
vergisinde, vatandaşın kira geliri üzerinden ödediği vergide, birçok kalemde
artış öngörüyor. Bu vergi artışlarından Başbakanın oğulları, dayısı, yeğeni
etkilenecek mi? Evladının kazandığı milyar dolarlardan vergi ödemeyenler,
asgari ücretle evladının karnını ancak doyurabilenlerin gelirine göz dikiyor.
Sonra da sıkılmadan “Bunda bir sorun yok, her şey yasal.” diyorsunuz. Var
efendim, sorun var; hem evrensel hukuka hem dinî, vicdani tüm değerlere göre
insan hakkını yemek suçtur. Güçlü olduğunuz için kaçırdığınız vergiyi,
akladığınız parayı kılıfına uydurabiliyorsunuz; tek açıklaması budur. Başbakan
“Araştırın.” diyor. Araştırmaya çalışıyoruz, Meclise önerge getiriyoruz, AKP
“Başbakanımıza itibar suikastı” diyerek oy çokluğuna dayanarak reddediyor. 
(Mikrofon
otomatik cihaz tarafından kapatıldı) 
İBRAHİM ÖZDİŞ
(Adana) - Gerçekler ne zamandan beri itibar suikastı olmuştur?
BAŞKAN – Sayın
Özkaya…
13.- Afyonkarahisar Milletvekili Ali Özkaya’nın, Türkiye-Filistin
Parlamentolar Arası Dostluk Grubu olarak Filistin’e yaptıkları ziyarete ilişkin
açıklaması
ALİ ÖZKAYA
(Afyonkarahisar) – Sayın Başkan, hafta sonu, Türkiye Büyük Millet Meclisi
Filistin Dostluk Grubu Başkanımızın organizesiyle, 20 AK PARTİ’li, 1 CHP’li ve
1 MHP’li arkadaşımızla beraber Filistin’i, kutsal başkentimiz Kudüs’ü, mahzun
ve işgal altındaki Mescid-i Aksa’yı, Ramallah’ı, Cenin’i, Hazreti İbrahim,
Hazreti İshak ve Hazreti Yusuf’un mekânlarının bulunduğu El Halil şehrini
ziyaret ettik. 
Üstat Necip
Fazıl’ın,
“Vicdan azabına
eş, kayna, kayna Sakarya, 
Öz yurdunda
garipsin, öz vatanında parya.” 
dizeleri sanki
Filistinliler için yazılmış. Filistinliler, kendi vatanlarında İsrail işgali
altında, açık hava hapishanesinde yaşıyor. 
Başkenti Kudüs
olan bağımsız Filistin’in kurulması ve Mescid-i Aksa’nın özgür olması
dileğiyle, her daim bu davaya sahip çıkacağımızı ve bu davanın peşinde
olduğumuzu belirtiyor, saygılar sunuyorum.
BAŞKAN – Sayın
Ilıcalı…
14.- Erzurum Milletvekili Mustafa Ilıcalı’nın, 9 Kasım “93 Harbi” olarak
bilinen Osmanlı-Rus Savaşı’nın 140’ıncı yıl dönümüne ilişkin açıklaması
MUSTAFA ILICALI
(Erzurum) – Sayın Başkanım, 9 Kasım, “93 Harbi” olarak bilinen 1877 Osmanlı-Rus
Savaşı’nın 140’ıncı yıl dönümüydü. 
Erzurum
Valiliğince beş yıldır başarıyla organize edilen “Kahraman ecdadımızın anısına
tabyalara yürüyoruz.” çağrısı Erzurum halkımızca büyük bir destek bulmuştur. Bu
destansı mücadelenin 140’ıncı yılında, bizler, cumartesi günü Erzurum halkı olarak
o insanların coşkularıyla, torunlarıyla, yaşlısı genciyle, kadınıyla erkeğiyle,
hep beraber sabah namazından sonra tabyalara yürüdük, o günü tekrar yâd ettik. 
O gün kocası
cephede çarpışan, ağabeyi kollarında can veren bir yiğit kadın vardı. Üç aylık
bebeğini emzirdikten sonra “Seni bana Allah verdi, ben de ona emanet ediyorum.”
diyerek ağabeyinin silahıyla sokağa fırlayan o kadın, tarihe kahramanlığıyla
damga vuran Nene Hatun idi.
(Mikrofon
otomatik cihaz tarafından kapatıldı) 
MUSTAFA ILICALI
(Erzurum) – Bizler, yüz kırk yıl sonra, binlerce dadaşın, Nene Hatun’un ruhunu
canlı tutmak, bugün yaşadığımız benzer olaylar için millî iradeyi güçlü kılmak
için bu yürüyüşü gerçekleştirdik.
Aradan geçen bu
kadar zamana rağmen, belki mücadelenin vasfı değişiyor ama amaçlar değişmiyor.
Ülkemizi bölmek, parçalamak isteyen o günkü zihniyet, bugün farklı yollarla
amacına ulaşmak için her türlü hainliği sergiliyor. 
Nene Hatun’un
dediği gibi, “Evlatlarımız anasız babasız büyüyebilir ama vatansız büyüyemez.”
Bütün bu hainler bilmelidir ki bizler de aynı kararlılıkla, imanla direnişimizi
sürdürmeye devam edeceğiz. Diğer taraftan bu kutlu…
BAŞKAN
– Sayın Ilıcalı, beş dakika oldu. 
MUSTAFA
ILICALI (Erzurum) – Son bir şey, çok önemli, son cümlemi söylüyorum.
BAŞKAN
– Kayıtlara geçiyor sadece, mikrofon kapalı.
Buyurun.

MUSTAFA
ILICALI (Erzurum) – Diğer taraftan, bu kutlu mücadelenin çocuklarımızın,
gençlerimizin, gelecek kuşaklarımızın hafızalarından silinmemesi için ilgili
bakanlığınızca ulusal, uluslararası olarak kutlanmasını öneriyor, saygılar
sunuyorum. 
BAŞKAN
– Sayın Erdinç yoktu Genel Kurulda, onun yerine Sayın Gaytancıoğlu.
Buyurun.

15.- Edirne Milletvekili Okan Gaytancıoğlu’nun, Türkiye’de et üretiminin
durumuna ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan. 
Bugün
Türkiye İstatistik Kurumu kırmızı et üretim rakamlarını açıkladı. Evet,
Türkiye’de et üretiminde yüzde 23 azalma var. Siz hâlâ çiftçiyi düşünmeyin,
hâlâ getirdiğiniz torba yasalarla meraları rant alanına çevirmeye çalışın, hâlâ
başka ülkelerden canlı hayvan ve kırmızı et ithal etmeyi öncelik olarak kabul
edin; böyle politika olmaz. Tarım Bakanı ve bürokratları “Vatandaşa ucuz et
yediriyoruz.” diye sevinmesinler. Tarım Bakanının görevi ülke tarımına, Türk
çiftçisine destek vermektir. Çiftçiyi yok sayarsanız sonra çiftçi size küser,
üretebilecekken üretmez. Bizim çiftçimiz de bunu yapmış. Yüksek maliyetlerden
dolayı besiciler et üretimini bırakmışlar yani üretmiyorlar. Bizim ucuz ete
karşı çıktığımız yok ama paramızın başka ülkelere gitmesini doğru bulmuyoruz.
Tarım Bakanına bakarsanız et ithalatı üç yıl daha sürecekmiş. İddia ediyorum,
siz ithalat yaptıkça üretici sayısı azalacak, kırmızı et üretimimiz düşecek.
Zaten 1 kilo yem 60 lira olursa, çiftçi borç içinde hâlâ üretmeye kalkarsa, siz
de ithalata devam ederseniz gelecek yıllarda hayvancılık yapacak çiftçi
bulamayacaksınız. 
BAŞKAN
– Teşekkür ederiz sayın milletvekilleri.
Şimdi
sayın grup başkan vekillerine sırasıyla söz vereceğim. 
Sayın
Akçay, sizden başlayalım. 
Buyurun.

16.- Manisa Milletvekili Erkan Akçay’ın, 12 Kasım Düzce depreminin
18’inci yıl dönümüne, İran-Irak sınırındaki depremde ölenlere Allah’tan rahmet
dilediğine, millî halterci Naim Süleymanoğlu’na acil şifalar dilediğine ve
öğretmen atamalarının bir an önce yapılması gerektiğine ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
12
Kasım 1999 Düzce depreminin 18’inci yılını idrak ediyoruz. Bu depremde 710
vatandaşımız hayatını kaybetmişti. Bu vesileyle, hayatını kaybeden
vatandaşlarımıza Allah’tan rahmet dilerken depremden zarar görenlere de geçmiş
olsun dileklerimizi tekraren iletmek istiyorum. 
Dün
gece Irak-İran sınırında, Halepçe yakınlarında 7,2 şiddetinde bir deprem
meydana geldi. Depremin sebep olduğu yıkıma dair üzüntü verici haberler
alıyoruz. Açıklamalara göre İran ve Irak’ta hayatını kaybedenlerin sayısı 200’ü
geçerken binlerle ifade edilen yaralıdan bahsedilmektedir. Tüm depremzede
komşularımıza, İran ve Irak vatandaşlarına geçmiş olsun dileklerimizi
iletiyoruz, hayatını kaybedenlere Allah’tan rahmet, ailelerine başsağlığı
diliyoruz.
Depremin
duyulduğu andan itibaren Kızılay ve AFAD harekete geçmiş ve gece saatlerinden
itibaren bölgeye yardım ve kurtarma ekipleri ulaştırılmıştır. Bu konuda gerekli
hassasiyeti gösteren tüm kurumlara ve yetkililere teşekkür ediyorum.
Coğrafya
kaderdir. Bu kaderin en belirgin olduğu konulardan biri de depremdir. Son
yıllarda, Anadolu’nun etrafında, Akdeniz havzasından bütün güney sınırımız
boyunca irili ufaklı depremler yaşadık. Bütün bu depremleri münferit birer vaka
olarak görmek yanlıştır. Nitekim deprem uzmanları da yaşanan gelişmelerin
sürpriz olmadığını ifade etmektedir. Türkiye olarak büyük bir deprem
tehlikesiyle karşı karşıyayız. Depreme, öncesi ve sonrasıyla hazır olmalıyız.
Depreme hazır olmak, sadece deprem sonrasına hazır olmak değildir. 
(Mikrofon
otomatik cihaz tarafından kapatıldı)
BAŞKAN –
Buyurun, ek sürenizi veriyorum.
ERKAN AKÇAY
(Manisa) – Teşekkür ederim.
Depremle
mücadelede can kaybını azaltmak, ekonomik kaybı minimuma indirmek için
politikalar geliştirilmelidir.
Sayın Başkan,
değerli milletvekilleri; olimpiyat ve dünya şampiyonu millî haltercimiz Naim
Süleymanoğlu önceki gün beyin damarlarında geçirdiği rahatsızlık sonucu
ameliyat edilmiş, hâlen yoğun bakımda uyutulduğu bilgisi kamuoyuna yansımıştır.
Millî haltercimiz Naim Süleymanoğlu’na acil şifalar diliyoruz; kendisine,
ailesine ve sevenlerine geçmiş olsun dileklerimizi iletiyoruz.
Ülkemizdeki en
önemli sosyal ve ekonomik sorunlardan biri de ataması yapılamayan
öğretmenlerdir. Bu yıl KPSS eğitim bilimleri testine farklı alanlardan 412.139
kişi girmiştir. Buna göre 400 binden fazla öğretmen adayımız vardır. 
(Mikrofon
otomatik cihaz tarafından kapatıldı)
ERKAN AKÇAY
(Manisa) – Tamamlayabilir miyim.
BAŞKAN –
Buyurun, tamamlayın.
ERKAN AKÇAY
(Manisa) – FETÖ’yle mücadelede açığa alınanlar da dâhil edildiğinde öğretmen
açığı 140 bine ulaşmıştır. Atama bekleyen öğretmen sayısı gün geçtikçe ve çok
hızlı bir şekilde artmaktadır. Bunun önüne geçmenin en önemli yollarından biri
açık öğretmen kadrolarına atama yapılmasıdır. Gerek atama bekleyen öğretmenler
gerekse öğrencilerimiz adına elzem olan bu durum acilen çözülmelidir. Millî
Eğitim Bakanı Sayın İsmet Yılmaz geçtiğimiz günlerde 20 bin öğretmen ataması
için 20 Şubat 2018’de ilana çıkılacağını ve Haziranda atama yapılacağını
açıklamıştır. Öğretmen açığı ve öğretmen atamaları sadece bir istihdam meselesi
olarak ele alınmamalıdır. Pansuman hamlelerle bu sorun çözülemez. Öğretmen
açığı bir millî eğitim sorunudur, öğrenciler öğretmenleriyle buluşmalıdır.
Millî eğitim kadrosuna katılmak için gün sayan öğretmenlerimize bekledikleri
haber verilmelidir. 
Teşekkür
ediyorum Sayın Başkan. 
BAŞKAN –
Teşekkür ederiz Sayın Akçay. 
Sayın Yıldırım,
buyurun. 
17.- Muş Milletvekili Ahmet Yıldırım’ın, 12 Kasım Düzce depreminin
18’inci yıl dönümüne, İran-Irak sınırındaki depremde ölenlere Allah’tan rahmet
dilediğine, Çağdaş Hukukçular Derneği avukatlarına gözaltı operasyonunun siyasi
bir saikle gerçekleştirildiğine ve bir yıl önce Yüksekova’da bir zırhlı araçtan
açılan ateş sonucu 4 yurttaşın hayatını kaybettiği olaydaki sanık polisin
tahliye edilmesine ilişkin açıklaması
AHMET YILDIRIM
(Muş) – Teşekkür ederim Sayın Başkan. 
Sayın Başkan,
bugün Düzce depreminin yıl dönümü ama 710 canımızı rahmetle anarken dün Süleymaniye
eyaletine bağlı Halepçe ilçesi yakınlarında meydana gelen, merkez üssü Halepçe
ilçesi yakınları olan depremde şimdiye kadar özellikle Irak Kürdistan
bölgesinde onlarca ve İran sınırında meydana geldiği için İran’ın Serdeşt ve
Kirmanşah illerinde ise yüzlerce ölünün olduğunu öğrenmiş bulunuyoruz. Bu
depremde hayatını kaybedenlere Allah’tan rahmet diliyorum, yaralılara ve
özellikle evini kaybedenlere geçmiş olsun dileklerimizi iletiyoruz. Parti
olarak bütün teşkilatlarımızla birlikte depremden etkilenenlerle dayanışma
içerisinde olacağımızı ve elimizden gelen bütün desteği sunacağımızı ifade
ederek tekrar bu depremden etkilenmiş olanlara geçmiş olsun dileklerimizi
iletiyorum. 
Sayın Başkan,
değerli milletvekilleri; bugün, başta Genel Başkanı Selçuk Kozağaçlı olmak
üzere, Çağdaş Hukukçular Derneği avukatları altı gündür gözaltındalar. Bir
hukuk kurumuna, bir hak savunucusu olan kuruma dönük bu gözaltı operasyonu
siyasi bir saikle gerçekleştirilmiştir çünkü Selçuk Kozağaçlı ve arkadaşları,
bu ülkede, ezilmişlere, mazlumlara, ötekilere, emekçilere, her nerede hak
ihlaline uğrayan kim varsa onlara yetişmeye çalışan ve savunma görevi üstlenmiş
olan avukatlardır. Bu operasyonun siyasi olduğunu, özellikle bu ülkede iktidara
yakın ve suça bulaşmış olan…
(Mikrofon
otomatik cihaz tarafından kapatıldı) 
BAŞKAN – Ek
sürenizi veriyorum Sayın Yıldırım, buyurun.
AHMET YILDIRIM
(Muş) – …kesimlerin cezasızlığından biliyoruz. Bir yandan insan hakları
savunucuları ve hukukçular böyle pervasız gözaltı ve tutuklamalara maruz
kalacaklar, öte yandan Suruç’ta, tutuklu tek sanığın mahkemeye getirilme kararı
sebebi açıklanmaksızın bir anda boşa düşürülerek bugün mahkemeye
götürülmemiştir. Aynı şekilde, Suruç davasının ve orada katledilen gençlerin
avukatları gözaltına alınıp tutuklanıyor. Ancak buna karşılık, bu katliamda
fail olanlar, sanık olanlar ise cezasızlıkla tahliye ediliyorlar.
Yine bir yıl
önce, Yüksekova ilçesinde bir zırhlı araçtan, bir panzerden açılan ateş sonucu
4 yurttaşımız hayatını kaybetmişti. Hemen ardından Başbakan bu yurttaşların
yakınlarını arayarak taziye ve üzüntülerini ifade etmiş, İçişleri Bakanı ise
bizzat ilçeye giderek bu olayın bütün ayrıntılarıyla araştırılıp sorumluların
yargı önüne çıkarılacağını ifade etmiş olmasına rağmen tutuklu tek sanık polis
de tahliye edilmiştir.
(Mikrofon
otomatik cihaz tarafından kapatıldı) 
BAŞKAN –
Buyurun, tamamlayın Sayın Yıldırım.
AHMET YILDIRIM
(Muş) – 4 kişinin, 4 canımızın taksirli bir şekilde ölümüne sebep olanların bu
kadar kolay yargılanmaktan kurtulduğu bir süreçte, ancak, hak savunucularının
ve mağdurların avukatlarının ise bu kadar kolay gözaltına alınmasını ve
tutuklanmasını kınıyoruz. Selçuk Kozağaçlı ve Çağdaş Hukukçular Derneğine dönük
bu operasyonun bir an önce sona ermesini ve serbest bırakılmalarını talep
ediyoruz.
Teşekkür ederim.
(HDP sıralarından alkışlar)
BAŞKAN –
Teşekkürler Sayın Yıldırım.
Sayın Özkoç…
18.- Sakarya Milletvekili Engin Özkoç’un, İran-Irak sınırındaki depremde
ölenlere Allah’tan rahmet dilediğine, verdikleri önergenin “Başbakana itibar
suikastı” gerekçesiyle reddedilmesine ve 12 Kasım Düzce depreminin 18’inci yıl
dönümüne ilişkin açıklaması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; öncelikle
Irak’ta ve çevresinde deprem nedeniyle ölen insanlarımıza başsağlığı diliyorum.
Orada mağdur olan insanların bir an önce kurtarılabilmesi için ülkemizin
gerekli desteği vereceğine inanıyorum. Bununla ilgili bizim de
teşkilatlarımızın ve tüm olanaklarımızın seferber edildiğini de bir kere daha
ifade etmek istiyorum.
Sayın
Başkan, görüştüğümüz bu torba yasa, motorlu taşıtlar vergisinde, internet
vergisinde, kurumlar vergisinde, vatandaşın kira gelirleri üzerinden ödediği
vergide, birçok kalemde artış öngörüyor. Bu vergi artışlarından Başbakanın
oğulları, dayısı, yeğeni etkilenecek mi, biz merak ediyoruz. Evladının
kazandığı milyar dolarlardan vergi ödemeyenler, asgari ücretle evladının
karnını ancak doyurabilenlerin gelirine göz mü dikiyor, bunu öğrenmek
istiyoruz. Sonra da sıkılmadan “Burada sorun yok, her şey yasal.” deniliyorsa
bunun nedenini öğrenmek istiyoruz. Sorun var; hem evrensel hukuka hem dinî,
vicdani, tüm değerlere göre insan hakkını yemek suçtur. Güçlü olduğunuz için
kaçırdığınız vergiyi, akladığınız parayı kılıfına uydurabiliyorsunuz, tek
açıklaması budur. Başbakan “Araştırın.” diyor, araştırmaya çalışıyoruz, Meclise
önerge getiriyoruz, AKP “Başbakanımıza itibar suikastı.” diyerek, oy çokluğuna
dayanarak reddediyor. Gerçekler ne zamandan beri itibar suikastı oldu? Türkiye,
bugün gerçeklerin, adaletin ülkesi değil güçlülerin ülkesidir. 
(Mikrofon
otomatik cihaz tarafından kapatıldı) 
BAŞKAN
- Buyurun, ek sürenizi veriyorum.
ENGİN
ÖZKOÇ (Sakarya) – Teşekkür ederim.
Adamı
olanın, parası olanın, gücü olanın vergi ödemediği, hapis yatmadığı, eğitim
sisteminin derdine tasasına katlanmadığı, gül gibi yaşayıp gittiği, yoksulun,
orta sınıfın ise ezildikçe ezildiği, sesini bile duyuramaz hâle geldiği bir
ülkedir Türkiye. Ama böyle gitmeyecek, gerçekler siz isteseniz de istemeseniz
de açığa çıkacak ve adalet hepimiz için gün gelip yerini bulacaktır.
Değerli
Başkanım, bu arada -diğer grup başkan vekillerimizin de ifade ettiği gibi- ben
de bir Sakarya Milletvekili olarak, depremin acısını yaşamış ve o bölgede
çekilen acıları bilen bir kişi olarak Düzce depreminin yıl dönümünde
kaybettiğimiz insanlarımıza Allah’tan rahmet diliyorum. Yaşamın daha güzel,
depremle ilgili tüm tedbirlerin gerçekten alındığı yepyeni bir yaşam olabilmesi
için herkesin elinden geleni, özellikle iktidarın elinden geleni yapmasını
diliyor, saygılar sunuyorum. 
BAŞKAN –
Teşekkür ederiz Sayın Özkoç. 
Sayın Muş,
buyurun. 
19.- İstanbul Milletvekili Mehmet Muş’un, 12 Kasım Düzce depreminin
18’inci yıl dönümüne, İran-Irak sınırındaki depremde ölenlere Allah’tan rahmet
dilediğine ve Türkiye’nin deprem bölgesindeki insanların tüm ihtiyaçlarının
karşılanması noktasında bütün imkânlarını seferber ettiğine ilişkin açıklaması
MEHMET MUŞ
(İstanbul) – Sayın Başkan, değerli milletvekilleri; bundan on sekiz yıl önce,
12 Kasım 1999 Cuma günü Düzce depremini yaşadık. Orada hayatını kaybeden
vatandaşlarımıza tekrar Allah’tan rahmet diliyorum, milletimizin bir kez daha
başı sağ olsun .
Aynı şekilde,
dün merkez üssü Irak’ın Süleymaniye kenti olan depremde yaşamını yitirenlere
Allah’tan rahmet, yaralılara acil şifalar diliyoruz. Irak ve İran halklarına
geçmiş olsun dileklerimizi sunuyoruz.
Bu anlamda,
Türkiye dünyanın neresinde olursa olsun, her doğal afette olduğu gibi,
milletimizin yardım ve dayanışma duygusunu yinelemiştir. Irak’taki
depremzedelere insani yardım sağlanması amacıyla yardım konvoyları, birazdan
detayını vereceğim istatistiklerle, yola çıkmıştır; gıda, tıbbi malzeme, çadır
başta olmak üzere her türlü yardım sağlanacaktır. 
Bu anlamda,
Genelkurmay Başkanlığına ait A400M kargo uçağı içerisinde AFAD Başkanı, AFAD Başkan
Yardımcısı, Ankara İl AFAD Müdürlüğünden 10 personel ve 1 araç, Sağlık
Bakanlığı UMKE’den 10 personel ve 1 araç ile Ankara AFAD lojistik deposundan
320 battaniye ve 60 çadırla birlikte Süleymaniye’ye gönderilmiştir. Söz konusu
uçak 11.15 itibarıyla Süleymaniye Havaalanı’na iniş yapmış olup hâlihazırda 15
araçlık bir konvoy da olay yerine hareket etmiştir. Diyarbakır İl AFAD
Müdürlüğünden 10 personel ve 2 araç olay yerine hareket etmiş olup hâlihazırda
Habur Sınır Kapısı’nda beklemektedir. Van İl AFAD Müdürlüğünden 3 araç, 10
personel, daha fazla arama kurtarma personeli talep edilmesi durumunda harekete
geçmek üzere yine Habur Sınır Kapısı’nda hazır olarak bekletilmektedir. Deprem
bölgesinde yürütülmekte olan insani yardım çalışmalarına destek olmak üzere
kara yoluyla Muş lojistik depodan 2 bin adet çadır ve Diyarbakır lojistik
depodan 4 bin adet battaniye…
(Mikrofon
otomatik cihaz tarafından kapatıldı) 
BAŞKAN –
Buyurun, ek sürenizi veriyoruz.
MEHMET MUŞ
(İstanbul) – …Habur noktasına ulaşmış olup hâlihazırda yine bunlar da sınır
kapısında giriş yapmak için beklemektedir.
Türk Kızılayı
tarafından söz konusu insani yardım çalışmalarına destek olmak üzere de 3 bin
adet çadır, 10 bin adet battaniye, 3 bin adet ısıtıcı, 10 bin adet yatak ve 1
adet yemek tırı 26 personel eşliğinde kara yoluyla bölgeye gönderilmiş olup
yine bunlar da sınırda hazır olarak bekletilmektedir. Oradaki gelişmelere göre
buradan sevkiyat yapılacaktır.
Türkiye'nin,
orada meydana gelen deprem noktasında, bölge insanının tüm ihtiyaçlarının
karşılanması noktasında bütün imkânlarını seferber ettiğini ben de buradan bir
kez daha ifade etmek isterim. Hayatını kaybedenlere tekrar Allah’tan rahmet,
yaralı olanlara da acil şifalar diliyorum. 
Teşekkür ederim.

BAŞKAN –
Teşekkürler Sayın Muş. 
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Pervin Buldan’ın, Başkanlık Divanı
olarak İran-Irak sınırındaki depremde ölenlere Allah’tan rahmet dilediklerine
ilişkin konuşması
BAŞKAN – Biz de
Başkanlık Divanı olarak, dün akşam Irak merkezli meydana gelen depremde
yaşamını yitirenlere Allah’tan rahmet diliyoruz. Tabii, en fazla kaybı İran ne
yazık ki verdi. Özellikle, İran’da yaralı olan vatandaşlarımıza da acil şifalar
diliyor, yaşamını yitirenlere de Allah’tan rahmet, yakınlarına sabırlar
diliyoruz. Umarız can kaybı fazla olmaz, bundan sonra yükselmez, tek umut
ettiğimiz şey bu. Bir kez daha herkesin başı sağ olsun diyoruz. 
Sayın
milletvekilleri, şimdi gündeme geçiyoruz. 
Başkanlığın
Genel Kurula sunuşları vardır.
Halkların Demokratik
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım. 
VI.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili İstanbul Milletvekili Filiz
Kerestecioğlu Demir tarafından, milletvekilleri tarafından verilen önergelerin
iade gerekçelerinin incelenmesi, milletvekillerinin denetleme faaliyetlerinin
önündeki engellerin kaldırılmasına yönelik düzenlemelerin yapılabilmesi
amacıyla 13/11/2017 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin ön görüşmelerinin Genel Kurulun 13
Kasım 2017 Pazartesi günkü birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma Kurulu
13/11/2017 Pazartesi günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Ahmet
Yıldırım
 Muş
 HDP
Grubu Başkan Vekili
Öneri:
13 Kasım 2017
tarihinde İstanbul Milletvekili Grup Başkan Vekili Filiz Kerestecioğlu
tarafından verilen 5876 sıra numaralı milletvekilleri tarafından verilen
önergelerin iade gerekçelerinin incelenmesi, milletvekillerinin denetleme
faaliyetlerinin önündeki engellerin kaldırılmasına yönelik düzenlemelerin
yapılabilmesi amacıyla Türkiye Büyük Millet Meclisine verilmiş olan Meclis
araştırma önergesinin diğer önergelerin önüne alınarak görüşmelerinin
13/11/2017 Pazartesi günkü birleşiminde yapılması önerilmiştir. 
BAŞKAN –
Halkların Demokratik Partisi grup önerisinde -öneri sahibi- ilk konuşmacı Adana
Milletvekili Sayın Meral Danış Beştaş. (HDP sıralarından alkışlar)
Süreniz beş
dakika.
Buyurun. 
HDP GRUBU ADINA
MERAL DANIŞ BEŞTAŞ (Adana) – Sayın Başkan, değerli milletvekilleri; hepimizi
ilgilendiren, bütün milletvekillerini ilgilendiren bir konu, bizim
önergelerimizin iade edilmesi yani yasama Meclisinde görevlerimizin
yapılmasının fiilen keyfî bir şekilde, takdire dayalı olarak iade edilmesi.
Gerçekten, yasama organının, milletvekillerinin en temel görevlerinden biri
tabii ki Parlamentoda görev yaparken aynı zamanda, yazılı, sözlü soru
önergeleri vermek, araştırma önergeleri vermek, grupların gensoru verebilmesi
ve bu vasıtayla iktidarı hem denetlemek hem şeffaflığı sağlamak hem de hesap
verilebilirliğin yolunu açmaktır. Ancak bu dönemde, özellikle 26’ncı Dönemde
çok yeni bir uygulamayla karşı karşıyayız. Önergeler, “İçeriği kaba ve
yaralayıcıdır.” diye -bazı kavramlar ifade edilerek- iade ediliyor. Nedir kaba
ve yaralayıcı olan? O konuda sizlere şüphesiz birkaç örnek vereceğim.
Tabii, bununla
da yetinilmiyor. Ayrıca, önergelerimiz kendi sayfalarımızda ve Meclis sitesinde
de yayınlanmıyor. Aylarca süren takibattan sonra ya iade ediliyor ya da çok
uzun bir süre sonra bunlar Meclis sitesinde yayınlanıyor. 
Değerli
milletvekilleri, doğrusu burada doğrudan kamusal bir alanın, kamusal kararların
aynı zamanda şeffaflığı da engellenmiş oluyor ve en önemlisi, Hükûmetin hesap
vermesi ve bizim denetleme yetkimiz de fiilen ortadan kalkmış oluyor. Sonuçta,
hiçbir milletvekili keyfî bir şekilde bir soru sormaz, araştırma önergesi
vermez. Her partinin, özellikle muhalefet ve iktidar partisinin ayrı siyasi
perspektiflerinin olması, ayrı ideolojik yaklaşıma sahip olmaları doğanın yani
aklın ve toplumsal dinamiklerin gereğidir. Her siyasi parti her konuya aynı
kavramlarla yaklaşmayacağı gibi, aynı değerlendirmeleri yapmak zorunda da
değildir, zorunda da bırakılamaz. Burada bir kötüye kullanma hâli söz konusu
Meclis Başkanlık Divanının. 
Doğrusu, ben bu
konuyu yakından takip ettim, basın toplantısı da yaptım. Meclis Başkanlığına
“Yasaklı sözlüğünüz var mıdır?” diye sordum, “Hangi sözcükler yasak, onu bize
bildirin, biz buna göre davranalım.” dedik, o da verilmedi. “Niye soru
önergelerimize yanıt vermiyorsunuz?” diye sordum, ona da yanıt verilmedi. Ne
sorarsak soralım yanıt verilmiyor. Sadece, bizim, Halkların Demokratik
Partisinin 26’ncı Yasama Döneminde 100 araştırma önergesi, 4 adet gensoru, 746
soru önergesi, 25 sözlü soru önergesi iade edildi. İade sebeplerinde hangi kavramlar
var? Mesela, sivillere yönelik hak ihlalleri, Adem Geveri’nin önergesi; cinsel
şiddet, önergenin iadesinin gerekçesi. Başka bir gerekçe, Dereboyu köyü mevkisi
helikopterlerle bombalanmış, sabit bu, kamuoyuna yansıdı; “işkence” kavramı,
“cinayet” kavramı, “yargısız infaz” kavramı gibi “hak ihlali” de bunun içinde.
Şimdi, bunlar iade sebebi. 
Peki, şunu
sormamız lazım: Biz milletvekilleri olarak vatandaştan düşünce ve ifade
özgürlüğü konusunda bir tık ileride miyiz, geride miyiz? Şu anki uygulamaya göre
biz çok gerideyiz. Yargıtayın, Anayasa Mahkemesinin, Avrupa İnsan Hakları
Mahkemesinin verdiği yüzlerce kararda, şu anda bizim söyleyemediğimiz
kavramları toplumsal yapıda herkes söylüyor; sivil toplum örgütleri söylüyor,
barolar söylüyor, insan hakları savunucuları söylüyor, herkes konuşabiliyor ama
biz bunu yazıp Meclis Başkanlığına verdiğimizde önergemiz iade ediliyor. Yani
Parlamentoda düşünce ve ifade özgürlüğü kaldırıldı ve tam anlamıyla bir sansür
uygulanmaktadır. Bu, sansürdür; bunun başka bir izahı yok. Cezaevlerinde mektup
okuma komisyonları olur, o mektup sakıncalı mı, değil mi; biz ilgili kişiye
verelim mi, vermeyelim mi? Şu anda soruyoruz, Meclis Başkanlık Divanındaki
başkan vekiline -bunu gündeme getirmeleri de önemli- acaba bir önerge okuma
komisyonu mu var, öyle bir birim mi kuruldu? Nedir yani, hak ihlali demek?
İşkence yapan, cezasız kalıyor; milletvekili, işkenceyi soramıyor! Cevap
verilsin bize, yoktur densin, vardır densin ama bu, gerçekten korkunç bir
tablodur. 
Bu sansürün, bu
düşünce ve ifade özgürlüğünün Parlamentoda kısıtlanması, demokrasinin en temel
işlerlik kazanması olması gereken yerin artık Parlamento olmadığı gerçeğini de
ortaya koymuştuk, bu nedenle bize ilişkin, bütün milletvekillerine söylüyorum,
bu önergeyi kabulünüzü talep ediyoruz. Gelin, bunu araştıralım..
(Mikrofon
otomatik cihaz tarafından kapatıldı)
MERAL DANIŞ
BEŞTAŞ (Devamla) - …bunun çözüm yollarını bulalım. Araştırma ve sözlü
sorularımıza yanıt alabilmemizin önünü açalım diyorum.
Teşekkür
ediyorum. (HDP sıralarından alkışlar)
BAŞKAN –
Teşekkür ederiz Sayın Beştaş.
Grup önerisi
üzerinde Cumhuriyet Halk Partisi Grubu adına Ankara Milletvekili Sayın Levent
Gök.
Buyurun Sayın
Gök. (CHP sıralarından alkışlar)
Süreniz üç
dakikadır.
CHP GRUBU ADINA
LEVENT GÖK (Ankara) – Sayın Başkan, değerli milletvekilleri; yasama
faaliyetleri açısından son derece haklı ve yerinde bir önerge, peşinen
desteklediğimizi ifade edelim.
Meclisimizin
kanayan bir yarasıdır bu, sadece önergede bahsedildiği gibi de değildir.
Önergede bahsedilen konu, önergelerin iadesine dönüktür, Cumhuriyet Halk
Partisinin de bu konuda çok ciddi sıkıntıları bulunmakta. Vermiş olduğumuz
yazılı soru önergelerinin tam 616 tanesi iade edildi değerli arkadaşlarım, 10
tane araştırma önergesi ve bu şekilde bakın, 23’üncü Dönemde yüzde 11
cevaplandırılmayan bir oran varken 26’ncı Dönemde yüzde 48’lik bir oranla
Meclis tarihimizin en çok yanıtlanmayan önerge dönemine dönüştük. Yani, sorun,
sadece önergelerin iadesi değil, önergeler iadeler ediliyor ama zamanında
cevaplandırılmıyor, cevap verilenlerin de cevabı yerinde değil yani konu peş
peşe. Bir önerge veriyorsunuz, gelen cevap: “Muhatabına iletilmiştir.” “Gelen
yazı size iade edilecektir.” E, ne yapıyorsunuz? “İç Tüzük’te müeyyidesi yok.”
Vaktinde önergeler cevaplandırılmadığı zaman Başkanlık tenkit ediyor yazıyı.
Tenkitten sonra müeyyidesi ne? Müeyyide yok değerli arkadaşlarım. 
Bu şekilde
kanayan bir yaramız var ama hiçbir zaman İsmail Kahraman’ın Meclis Başkanlığını
yürüttüğü bu Meclis döneminde, 26’ncı Dönemde olduğu kadar önergeler iade
edilmemiştir, cevap verilmezlik yapılmamıştır ve verilen cevaplar da tatminkâr
değildir. 
Tabii, bu,
nereden kaynaklanıyor? HDP’li kardeşlerim, bu önergeyi verdiniz ama aslında
önergenin bir kaynağı var. Yani, bu, Meclis Başkanının yapısından
kaynaklanıyor, genetiktir bu, genetik; genetik faktörlerden dolayı. Niçin? Siz,
hiç Meclis Başkanımızın Atatürk’le ilgili bir sempozyum düzenlediğini gördünüz
mü? Geçtiğimiz yıl Meclis Başkanımız Abdülhamit’le ilgili tam dört gün süren
bir sempozyum düzenledi hem o sempozyumu tanıttı, ardından iki gün sonra da tam
dört gün süren Abdülhamit’le ilgili sempozyum yapıldı. Meclis Başkanı
geçtiğimiz günlerde, tam dört gün önce diyor ki Abdülhamit’le ilgili gene:
“Muhteşem bir insandı.” Yani, konu Meclis Başkanının genetik yapısından
kaynaklanıyor, fikri dünyasından kaynaklanıyor. Abdülhamit neyle ünlüdür?
Abdülhamit, uzun bir saltanat dönemi yapmıştır ama Abdülhamit sansürle anılır,
istibdat dönemiyle anılır. 
SAİT YÜCE
(Isparta) – Abdülhamit’e laf söyleme. Meclis Başkanı, Abdülhamit’i övmekle çok
doğru bir iş yapmıştır.
LEVENT GÖK
(Devamla) - Bu nedenle, sorun, Meclis Başkanının özellikle düşünce yapısından
kaynaklanan bir genetik eksikliktir değerli arkadaşlarım. Abdülhamit’ten aldığı
bir genetik faktörü buralara taşıyor ve Meclisimizi sansürcü bir anlayışla
yönetmeye çalışıyor; esas sıkıntı budur. Ama, anlaşılıyor ki Meclis Başkanını
değiştirmeye niyetleri yok. Hiç olmazsa bir Atatürk açılımı yapıyorsunuz,
Abdülhamit’ten sonra bir de Sayın Meclis Başkanının Atatürk’e yönelmesi, belki
düşünce dünyasını daha berraklaştırır, soru önergelerinin cevaplandırılmasında
daha kolaylaştırıcı bir rol oynar ve hepimizin önünü açar diyor, hepinizi
sevgiyle saygıyla selamlıyorum. (CHP sıralarından alkışlar) 
BAŞKAN – Teşekkür
ederiz Sayın Gök. 
Grup önerisi
üzerinde Adalet ve Kalkınma Partisi Grubu adına Bartın Milletvekili Sayın
Yılmaz Tunç. (AK PARTİ sıralarından alkışlar) 
Süreniz üç
dakika. 
Buyurun. 
AK PARTİ GRUBU
ADINA YILMAZ TUNÇ (Bartın) – Sayın Başkan, değerli milletvekilleri; HDP grup
önerisi hakkında AK PARTİ Grubu adına söz almış bulunuyorum. Bu vesileyle Genel
Kurulu saygılarımla selamlıyorum. 
HDP grup
önerisinin konusu, muhalefet partilerinin verdiği soru ve araştırma
önergelerinin, siyasi saikler nedeniyle TBMM İçtüzüğü gerekçe gösterilerek iade
edildiği, bunun da milletvekillerinin denetim fonksiyonunu engellediği ve
bununla alakalı bir araştırma komisyonu kurulması talebini içeriyor. 
Değerli
milletvekilleri, Türkiye Büyük Millet Meclisinin iki önemli fonksiyonu var.
Birisi, yasama fonksiyonu; kanun tekliflerini ve tasarılarını kanunlaştırıyoruz
burada. Diğeri de, denetim fonksiyonu. Denetim fonksiyonunda milletvekilleri bu
görevini, Meclis araştırması, yazılı ve sözlü olmak üzere soru önergesi, gensoru,
genel görüşme, Meclis soruşturması gibi vasıtalarla kullanıyor. Tabii,
milletvekilleri, bu görevini yaparken belli kurallara tabi. Anayasa’mızın ve
Türkiye Büyük Millet Meclisi İçtüzüğü’nün öngördüğü kurallar çerçevesi
içerisinde önerge metinleri, yazılı ya da sözlü konuşmalarında belirttiği
ifadeler, Anayasa’nın ve TBMM İçtüzüğü’nün belirttiği kurallar çerçevesi
içerisinde olmalı. Türkiye Büyük Millet Meclisi İçtüzüğü hepimizi bağlar. İç
Tüzük’te 67’nci madde, konuşma üslubuyla ilgilidir. Eğer ifadeler, bu maddeye
aykırıysa elbette ki iade gerekçesi olabilir. 
Yine,
Anayasa’mızın 138’nci maddesi, eğer verilen önerge yargı yetkisinin
kullanılmasıyla ilgiliyse burada da Anayasa’ya aykırı bir durum olur, Meclis
Başkanlığı, Anayasa’ya aykırılık gerekçesiyle iade eder. 
Yine, Türkiye
Büyük Millet Meclisi İçtüzüğü’nün 96 ve 97’nci maddelerinde yazılı ve sözlü
soru önergelerinin usulü belirtilmiştir. Bu usule aykırı sorular sorulmuşsa ya
da sorulamayacak sorular sorulmuşsa Meclis Başkanı, Anayasa ve İç Tüzük’ten kaynaklanan
bu yetkisini kullanır. 
Muhalefetin
denetim faaliyetinin siyasi saiklerle engellenmesi söz konusu değildir değerli
milletvekilleri. 
Araştırma
önergesinin gerekçesine baktığımız zaman, gerekçesinde “Şu kelimeler nedeniyle
önergelerimiz iade edildi.” deniliyor, işte “katliam”, “savaş” gibi ifadeler.
Devletin terörle mücadelesini “savaş” ve “katliam” olarak nitelendirirseniz bu,
Anayasa’ya aykırı bir durumdur. Yine “Kürt illeri” “kürdistan” gibi ifadeler
kullanırsanız bu da Anayasa’mızın “Devleti, ülkesi ve milletiyle bölünmez
bütünlüğü” ilkesine aykırı ifadeler olur ve bu nedenle de Anayasa ve İç Tüzük
gereğince iade edilir. 
İstatistiklere
aslında geldiğimizde, iade edilen önerge sayısına baktığımız zaman, bu da
toplamda yüzde 10’u geçmemektedir.
Genel Kurulu
saygılarımla selamlıyorum. (AK PARTİ sıralarından alkışlar) 
BAŞKAN –
Teşekkürler Sayın Tunç. 
MERAL DANIŞ
BEŞTAŞ (Adana) – Sayın Başkan…
BAŞKAN – Buyurun
Sayın Beştaş. 
MERAL DANIŞ
BEŞTAŞ (Adana) – Sayın hatip konuşmasında bizi mevcut önergeyle Anayasa’ya
aykırı davranmakla suçladı ve terör ve terörizme destek olarak aslında
niteledi. Bu nedenle… 
BAŞKAN –
Sataşmadan söz istiyorsunuz. 
Buyurun. 
VII.- SATAŞMALARA İLİŞKİN KONUŞMALAR
1.- Adana Milletvekili Meral Danış Beştaş’ın, Bartın Milletvekili Yılmaz
Tunç’un HDP grup önerisi üzerinde AK PARTİ Grubu adına yaptığı konuşması
sırasında HDP Grubuna sataşması nedeniyle konuşması
MERAL DANIŞ
BEŞTAŞ (Adana) – Sayın Başkan, değerli milletvekilleri; dikkatle dinledim
gerçekten sayın hatibi, çok güzel bir şekilde mevzuatı özetledi; teşekkür
ediyorum. Beş dakikada ben yetiştirememiştim. İç Tüzük, Anayasa, ilgili
kurallar, denetim yetkisi, yasama fonksiyonu; tabii ki bunların altına imza
atıyorum ama bunun nasıl kullanıldığı önemli. Tam da önergemiz bunu söylüyor.
Bir kere, bizim önergemizde biz her partinin farklı bir dili ve yaklaşımı
olabileceğini söylerken siyasi olayları farklı okuyabileceğimizi de ifade
etmiştim. “Kürt” ve “kürdistan” kavramı ya da “işkence” kavramı ya da “katliam”
kavramı; bunlar kime yönelik olursa olsun reddediliyor, sivillere yönelik hak
ihlalleri ve cinsel şiddetten dolayı bile önergeler reddediliyor. 
Şimdi, bir
ülkede işkence maddi olarak varsa, Roboski gibi, Ankara gibi, Suruç gibi,
Kızılay’daki gibi birçok katliam varsa o katliama “katliam” demeyelim mi,
işkence yapılıyorsa “işkence” demeyelim mi, cinsel şiddet varsa “cinsel şiddet”
demeyelim mi? Şimdi, biz bunları söyleyemezsek vatandaşın düşünce ve ifade
özgürlüğünden bile faydalanamıyoruz. Bizim dilimizi bağlıyorlar ve sansür
uygulanıyor. Bir kere, bu kavramlar asla ret gerekçeleri olamaz. Anayasa da, İç
Tüzük de kötüye kullanılıyor, keyfî bir takdir yetkisinin aleyhe yorumlanması
var. Meclis Başkanına bu konuda -demin de söyledim- sözlü sordum “Niye iade
ediyorsunuz?” diye sordum. Bize ilgili bakanlık cevap versin, desin ki:”
İşkence yoktur ya da cinsel şiddet bu ülkede yoktur.” En azından sorumuza yanıt
almış olalım. 
Sayın Gök… Benim
sürem yetmediği için söyleyemedim, zaten cevap da verilmiyor, cevap verilmediği
gibi önergelerimiz iade ediliyor. Bu nedenle sizin de gerçekten mevcut mevzuat
kapsamında bir kez daha durumu gözden geçirerek, her şeyi belirli bir yere
bağlamadan objektif bir değerlendirme yapmanız gerekiyor. Bunu araştırmak
zorundayız. Çünkü bu, bizim kendi çalışmalarımızı doğrudan ortadan kaldıran bir
uygulamaya dönüştü.
Teşekkür
ediyorum. (HDP sıralarından alkışlar)
BAŞKAN –
Teşekkürler Sayın Beştaş.
YILMAZ TUNÇ
(Bartın) – Sayın Başkan.
BAŞKAN – Sayın
Tunç…
YILMAZ TUNÇ
(Bartın) – Sayın Başkan, 60’a göre kısa bir söz alabilir miyim?
BAŞKAN –
Buyurun, açıyorum mikrofonunuzu.
IV.- AÇIKLAMALAR (Devam)
20.- Bartın Milletvekili Yılmaz Tunç’un, Adana Milletvekili Meral Danış
Beştaş’ın sataşma nedeniyle yaptığı konuşmasındaki bazı ifadelerine ilişkin
açıklaması
YILMAZ TUNÇ
(Bartın) – Sayın Başkanım, “Ne sorarsak iade ediliyor.” şeklindeki görüşe
katılmak mümkün değil. 
Şimdi, 26’ncı
Dönemde muhalefetin cevaplanan yazılı ve sözlü sorularına baktığımız zaman:
Cumhuriyet Halk Partisinin 13.105 sorusunun 6.326’sı cevaplandırılmış, HDP’nin
3.330’dan 1.426’sı cevaplandırılmış, MHP’nin 1.491’den 981’i cevaplandırılmış,
bağımsızların da 123’ten 39’u cevaplandırılmış. Sözlü sorularda da CHP’nin
772’den 364’ü cevaplandırılmış, HDP’nin 59’dan 15’i cevaplandırılmış, MHP’nin
de 67’den 49’u cevaplandırılmış. Yine, bu dönemde 271 birleşim yapmışız. Bu
birleşimlerin 168’inde HDP grup önerisi görüşülmüş. 
Şimdi, iadelere
baktığımız zaman, 26’ncı Yasama Döneminde 1 ve 2’nci yasama yıllarında…
(Mikrofon
otomatik cihaz tarafından kapatıldı)
YILMAZ TUNÇ
(Bartın) – Bitiriyorum Sayın Başkan.
MERAL DANIŞ
BEŞTAŞ (Adana) – Bu istatistikler 26’ncı Döneme mi ait?
YILMAZ TUNÇ
(Bartın) – Evet.
BAŞKAN –
Tamamlayın Sayın Tunç.
YILMAZ TUNÇ
(Bartın) – 19.529 yazılı soru önergesinin 1.546’sı iade edilmiş. Bu, sadece
HDP’ye ait önergeler değil, iade edilen önergelere baktığımız zaman, 616’sı
CHP’nin, 846’sı HDP’nin, 66’sı Milliyetçi Hareket Partisinin. Yine, 2.241
Meclis araştırması önergesinden 149’u iade edilmiş, bunlar da yine çeşitli
partilere mensup. 21 gensoru önergesinden sadece 4’ü iade edilmiş, diğerleri
görüşülmüş. 2 tane de Meclis soruşturması önergesi verilmiş; Cumhuriyet Halk
Partisinin Cumhurbaşkanımızla alakalı verdiği o Meclis soruşturması önergeleri
iade edilmiş çünkü bu da mevcut Anayasa’ya göre mümkün değil, 2019’dan sonra
mümkün olabilecek bir husustur. 
Bilgilerinize
arz ediyorum. 
BAŞKAN –
Teşekkürler Sayın Tunç.
AHMET YILDIRIM
(Muş) – Sayın Başkan, ben de İç Tüzük…
MURAT EMİR
(Ankara) – Anayasa’ya aykırılığını da söyleyebilir mi sayın hatip? Hangi açıdan
Anayasa’ya aykırı?
BAŞKAN - Sayın
Yıldırım…
AHMET YILDIRIM
(Muş) – Yerimden çok kısa bir söz talep ediyorum.
BAŞKAN –
Buyurun, açıyorum mikrofonunuzu.
21.- Muş Milletvekili Ahmet Yıldırım’ın, Bartın Milletvekili Yılmaz
Tunç’un yaptığı açıklamasındaki bazı ifadelerine ilişkin açıklaması
AHMET YILDIRIM
(Muş) – Teşekkür ederim Sayın Başkan.
Hatibin iadeler
konusunda verdiği rakamlarda da görüleceği üzere Hükûmete, ilgili bakanlıklara
veya Meclis Başkanlığına yöneltilen soru önergelerinin -rakamları üç aşağı beş
yukarı takip ettim- ancak yarısına ulaşabiliyor; yani, yarım çalışan bir
Meclis. Bizim hatibimiz “Hiç cevap vermiyor.” demedi ki, “Büyük çoğunluğuna
cevap vermiyor.” dedi. Verilen rakamlara bakıldığında, bu Meclisin ne kadar
çalıştığı konusunda eleştirilerimizi doğrulayan rakamları sarf ettiği için
kendisine teşekkür ediyoruz.
BAŞKAN –
Teşekkürler Sayın Yıldırım.
VI.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili İstanbul Milletvekili Filiz Kerestecioğlu
Demir tarafından, milletvekilleri tarafından verilen önergelerin iade
gerekçelerinin incelenmesi, milletvekillerinin denetleme faaliyetlerinin
önündeki engellerin kaldırılmasına yönelik düzenlemelerin yapılabilmesi
amacıyla 13/11/2017 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin ön görüşmelerinin Genel Kurulun 13
Kasım 2017 Pazartesi günkü birleşiminde yapılmasına ilişkin önerisi (Devam)
MAHMUT TOĞRUL
(Gaziantep) – Karar yeter sayısı istiyorum Başkanım.
BAŞKAN – Sayın
milletvekilleri, Halkların Demokratik Partisi grup önerisini oylarınıza
sunacağım, karar yeter sayısı arayacağım.
Kabul edenler…
Kabul etmeyenler… Karar yeter sayısı yoktur. 
Birleşime on
dakika ara veriyorum.
Kapanma Saati: 15.14
İKİNCİ OTURUM
Açılma Saati: 15.30
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Mücahit DURMUŞOĞLU (Osmaniye) 
-----0-----
BAŞKAN – Sayın
milletvekilleri, Türkiye Büyük Millet Meclisinin 21’inci Birleşiminin İkinci
Oturumunu açıyorum.
Halkların
Demokratik Partisi grup önerisinin oylamasında karar yeter sayısı
bulunamamıştı. Şimdi öneriyi tekrar oylarınıza sunacağım ve karar yeter
sayısını arayacağım.
Kabul edenler…
Kabul etmeyenler…
ÖZGÜR ÖZEL
(Manisa) – Yok Başkan.
AHMET YILDIRIM
(Muş) – Yok Başkan.
MEHMET MUŞ
(İstanbul) – Elektronik yapın Sayın Başkan.
BAŞKAN –
Elektronik cihazla oylama yapacağız.
İki dakika süre
veriyorum ve oylama işlemini başlatıyorum.
(Elektronik
cihazla oylama yapıldı) 
BAŞKAN – Sayın
milletvekilleri, elektronik cihazla yapılan oylamada karar yeter sayısı
bulunamadı.
Birleşime on
dakika ara veriyorum.
Kapanma Saati: 15.34
ÜÇÜNCÜ OTURUM
Açılma Saati: 15.44
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Mücahit DURMUŞOĞLU (Osmaniye), 
-----0-----
BAŞKAN – Türkiye
Büyük Millet Meclisinin 21’inci Birleşiminin Üçüncü Oturumunu açıyorum.
Halkların
Demokratik Partisi grup önerisinin ikinci oylamasında da karar yeter sayısı
bulunamamıştı. Şimdi öneriyi tekrar oylarınıza sunacağım ve karar yeter sayısı
arayacağım.
Kabul edenler…
Kabul etmeyenler… Karar yeter sayısı vardır, öneri kabul edilmemiştir.
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
2.- CHP Grubunun, Türkiye Büyük Millet Meclisi gündeminin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan,
taşeronlaşmanın neden olduğu sorunların araştırılarak alınması gereken
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan (10/2130) esas numaralı Meclis Araştırması Önergesi’nin ön
görüşmelerinin Genel Kurulun 13 Kasım 2017 Pazartesi günkü birleşiminde
yapılmasına ilişkin önerisi
13/11/2017
Türkiye Büyük Millet Meclisi Başkanlığına
Danışma
Kurulu 13/11/2017 Pazartesi günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Özkoç
 Sakarya
 Grup
Başkan Vekili
Öneri:
Türkiye
Büyük Millet Meclisi gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan “Taşeronlaşmanın neden olduğu
sorunların araştırılarak alınması gereken önlemlerin belirlenmesi” amacıyla
(10/2130) esas numaralı Meclis araştırma önergesinin görüşmesinin, Genel
Kurulun 13/11/2017 Pazartesi günlü (bugün) birleşimde yapılması önerilmiştir. 
BAŞKAN
– Önerinin gerekçesini açıklamak üzere öneri sahibi, Cumhuriyet Halk Partisi
Grubu adına Ankara Milletvekili Sayın Murat Emir…
Buyurun
Sayın Emir. (CHP sıralarından alkışlar) 
Süreniz
beş dakika.
CHP
GRUBU ADINA MURAT EMİR (Ankara) – Sayın Başkan, değerli milletvekilleri; Genel
Kurulu saygıyla selamlıyorum.
Bugün
ülkemizdeki en yakıcı sorunlardan birini konuşuyoruz, taşeron işçiliği
konuşuyoruz. Bu, kamudaki 810 binin üzerindeki işçiyi ilgilendiriyor.
Türkiye’de 2,5 milyonun üzerinde işçi taşeron olarak çalıştırılıyor ve
aileleriyle birlikte düşündüğümüz zaman da neredeyse 10 milyonun üzerindeki
vatandaşımız taşeron işçilikten muzdariptir ve bunun mağdurudur. Dolayısıyla bu
sorunu, bu konuyu ciddiyetle ve -Sayın Başkan, uyarırsanız- en azından
yerimizde oturarak ve sessizce dinlememiz gerektiğini düşünüyorum.
BAŞKAN
– Sayın milletvekilleri, Genel Kurulda uğultu var; lütfen dinleyelim. 
MURAT
EMİR (Devamla) – Hafif veya basit bir konuyu konuşmuyoruz.
Değerli
arkadaşlar, on beş yıllık iktidarınızda taşeron işçi sayısı astronomik olarak
artmıştır. Yüzde 500 oranında taşeron işçiliğin arttığını görüyoruz on beş
yıllık iktidarınızda. Ve bu iktidarlar döneminde asla ve kata taşeron işçiliğin
düzeltilmesine, iyileştirilmesine, ortadan kaldırılmasına ve bu işçilerimize
kadro verilmesine dönük hiçbir eyleminizi görmedik. Ama neyi gördük? Her
seçimden önce yaptığınız vaatlerinizi gördük. 
Bakın,
çok kısa anımsatacağım size: Seçimlerden önce, haziran seçimlerinden önce 3
Mayısta Sayın Erdoğan “Kadro istiyoruz.” diyen bir taşeron işçiye “Nankörlük
yapmayın.” diyor. Devamında “Bir işin var zaten, o yüzden nankörlük yapma.”
diyor. Oysa değerli arkadaşlar, iş talep etmek, kadro talep etmek bu ülkede
yaşayan ve çalışan herkesin temel hakkıdır ve anayasal hakkıdır. Bir şekliyle
taşeron işçi olarak dahi iş buldu diye kimseye minnet etmesi gerekmiyor,
susması gerekmiyor; susmayınca da nankör olmuyor değerli arkadaşlar. Peki ne
oldu siz böyle yaptıktan sonra? 7 Haziran hezimetini yaşadınız. Anladınız ki o
işler öyle değil. Onu anlayınca ne yaptınız? Bakın, işte, taşeron Başbakanınız
vardı ya bir tane -bakın, ona da bakın- o ne demiş? “Dışarıda kalan tek bir
taşeron işçisi olmayacak. Biz söz verdik mi böyle söz verir, icraat yaptık mı
böyle yaparız.” Siz böyle mi yapıyorsunuz? Bakın, bu söz verildikten sonra iki
yıl geçti üstünden, hâlâ düşünüyorsunuz, taşınıyorsunuz, hesap yapıyorsunuz.
Neyi hesap ediyorsunuz? 
Siz
seçimlerden önce tuğla kalınlığında seçim beyannamesi yayınladınız,
gösterdiniz, “Kadro vereceğiz.” dediniz. Nerede o hesaplar? Her seçimden önce
gösteriyorsunuz, “Yapacağız.” diyorsunuz ve insanların yoksulluğunu ve
işsizliğini sömürüyorsunuz; işin özü budur. Yoksulluğu ve işsizliği sömürerek
de sürekli olarak iktidarınızı pekiştirme arayışı içerisindesiniz. Bakın, hâlâ
Sayın Başbakan diyor ki: “Bu iş bu yıl sonunda bitecek.” Peki, bitecek mi?
Göreceğiz ama biz gördüklerimizden, okuduklarımızdan anlıyoruz ki bu sorunu
bitirmeyeceksiniz, sadece ismini değiştireceksiniz. “Sözleşmeli personel”
diyecekmişsiniz, on iki aydan daha uzun süreli sözleşmelilere kadro
verecekmişsiniz, belirli şartlara bağlayacakmışsınız, daha önceki kıdem
haklarından vazgeçmesini, dava haklarından vazgeçmesini isteyecekmişsiniz. Bunu
yapacaksanız değerli arkadaşlar, bu sömürü düzenine, bu emek hırsızlığına devam
edecekseniz hiç bunlara yeltenmeyin çünkü artık on beş yılda deşifre olmuş, her
yönüyle anlaşılmış bir siyasi iktidarsınız. 
Taşeron
işçilik değerli arkadaşlar, emeğin sömürüsüdür, ucuz işçiliktir, modern
köleliktir, emeğin değersizleştirilmesidir, sendikasızlaştırmadır; grev
hakkının, toplu sözleşme hakkının yok edilmesidir. Şimdi, bunlar ortadayken ve
insanlarımızın en temel hakkıyken kadro istemek, siz bunu engellemek üzere her
türlü mücadeleyi veriyorsunuz. 
Bakın, özellikle
kamuda 810 binin üzerinde taşeron işçi var, en çok da sağlık alanında; mesela,
Numune Hastanesinin dâhil olduğu birinci bölge Kamu Hastaneleri Birliğinde.
Biliyor musunuz, özellikle kamu, sözleşmeleri üç ila altı aylık yapıyor. Bakın,
bu, aslında bir Sağlık Bakanının da, bir Hükûmetin de utanacağı bir şeydir. Üç
ila altı aylık arasında niye yapıyor? Çünkü üç ayda bir, altı ayda bir işe
girdi-çıktı yaptırıyor ve kıdem tazminatını, iş hakkını dahi ödemek istemiyor
ve Numune Hastanesinde çalışan işçilerin kendilerinin, çocuklarının sağlık
hakkı, sigorta hakkı olmadığını biliyor muydunuz sadece bu yüzden? 
Dolayısıyla
değerli arkadaşlar, bu sadece bir iş meselesi değil, bu bir aş meselesi değil,
bize göre bir insanlık suçudur. İnsanları böylesine yoksulluğa ve güvencesiz
çalışmaya mahkûm etmekten bir an evvel vazgeçin diyorum. Genel Kurulu saygıyla
selamlıyorum. (CHP sıralarından alkışlar) 
BAŞKAN – Teşekkür
ederiz Sayın Emir.
MEHMET NACİ
BOSTANCI (Amasya) – Sayın Başkan…
BAŞKAN – Sayın
Bostancı…
MEHMET NACİ
BOSTANCI (Amasya) – Murat Bey konuşmasında “taşeron Başbakan” ifadesini
kullanarak tahkir kastıyla böyle bir dil kullanmıştır. 69’a göre sataşmadan söz
istiyorum.
BAŞKAN – Peki,
buyurun.
AHMET YILDIRIM
(Muş) – Kime karşı kullandı?
ÖZGÜR ÖZEL
(Manisa) – Başbakana “taşeron” deyince tahkir oluyorsa, taşeron işçilere
verilecek bir cevaplarının olması lazım. 
VII.- SATAŞMALARA İLİŞKİN KONUŞMALAR (Devam)
2.- Amasya Milletvekili Mehmet Naci Bostancı’nın, Ankara Milletvekili
Murat Emir’in CHP grup önerisi üzerinde CHP Grubu adına yaptığı konuşması
sırasında AK PARTİ Grup Başkanına sataşması nedeniyle konuşması
MEHMET NACİ
BOSTANCI (Amasya) – Sayın Başkan, değerli arkadaşlar; esasen Murat Bey siyaset
dilinin inceliğini, nezaketini bilen ve bu doğrultuda dikkatli ve ihtimamlı bir
dil kullanan arkadaş. Zannediyorum sehven ağzından çıkmıştır diye ümit etmek
isterim. 
Şüphesiz her
çalışan kişiye, gruba ilişkin statü saygıdeğerdir ama Türkiye Cumhuriyeti’nin
Başbakanını tanımlarken daha dikkatli bir dil kullanmak gerekir. Bunu eleştiri
yapılmayacağı anlamında söylemiyorum, elbette eleştirinizi yaparsınız ama
tahkir kastıyla böyle lakaplar, isimler takmaya başlarsanız mukabilini
çağırırsınız Murat Bey. Sonuçta burada kirli bir siyasi dil ortaya çıkar; bunu
herhâlde hiçbirimiz istemeyiz, siz ayrıca hiç istemezsiniz diye düşünüyorum. Bu
çerçevede, bu “taşeron Başbakan” ifadesinin yanlışlığını ve Murat Bey’in eğer
bir açıklaması varsa bu doğrultuda o açıklamasını talep ediyorum.
Teşekkürler. (AK
PARTİ sıralarından alkışlar) 
MUHARREM ERKEK
(Çanakkale) – Hocam, görevden alınış şekli sebebiyle o vurgu yapıldı.
BAŞKAN –
Teşekkürler Sayın Bostancı.
MURAT EMİR
(Ankara) – Sayın Başkanım…
BAŞKAN – Sayın
Emir…
MURAT EMİR
(Ankara) – Burada açıklamam gereken ve kirli dil kullandığıma dönük iddia
olduğu için ben de söz hakkı kullanmak istiyorum.
BAŞKAN –
Buyurun, size de iki dakika söz vereyim.
Aslında sataşma
değil, normalde açıklama yapmak için yerinizden verebilirdim ama buyurun.
3.- Ankara Milletvekili Murat Emir’in, Amasya Milletvekili Mehmet Naci
Bostancı’nın sataşma nedeniyle yaptığı konuşması sırasında şahsına sataşması
nedeniyle konuşması
MURAT EMİR
(Ankara) – Öncelikle, Sayın Bostancı’nın şahsımla ilgili düşüncelerine teşekkür
ederim. Gerçekten de bu kürsülerin dikkatli ve politik nezaketin içerisinde
kullanılması gereği ortada, burada bir sorun yok. 
Burada benim
amacım asla Sayın eski Başbakanı tahkir etmek, üzmek, incitmek değildir
elbette. Ancak, değerli arkadaşlar, önemli bir konu bu. Bakın, bir başbakan
düşünün, seçimlere giderken diyor ki: “Bir tane bile kadrosuz işçi kalmayacak.”
Ve “Biz bir iş yaparsak böyle yaparız.” diyor ve onun üzerinden de iktidar
oluyor. O yüzde 49,5 oy alıyor, oy aldıktan bir süre sonra çağrılıyor ve “Sen
artık Başbakan değilsin.” deniyor ve biz o Başbakanı göremiyoruz artık burada.
Niye göremiyoruz? Çünkü başka bir irade, o Başbakanın Başbakanlığını elinden
aldı. Bakın, millî irade yok artık Türkiye’de, irade başka birinin elinde.
Şimdi, biz o zaman bunu kime soracağız? Kime soracağız bu sözün hesabını, hangi
AKP iktidarına soracağız? “İki yıldır niye bekliyordunuz?” diye sormayacak
mıyız değerli arkadaşlar? Dolayısıyla biz bu nedenle bu konuyu gündeme
getiriyoruz.
Bu konu ciddi
bir konu, aslında beş dakikalara sığmayacak bir konu. Bakın, 10 milyonun
üzerinde insanımızı ilgilendiren; işsizliğe, açlığa ve yoksulluğa mahkûm eden,
yakıcı bir sorundan bahsediyoruz ve bir siyasi iktidar sözler vermiş, verdiği
sözlerini tutmamış ve o sözü verenler de gayrimeşru bir biçimde o konumlarından
edilmişler. O zaman, biz bunu burada da elbette tartışmak zorundayız.
Teşekkür ederim.
BAŞKAN –
Teşekkür ederiz Sayın Emir.
Sayın Özkoç…
ENGİN ÖZKOÇ
(Sakarya) – Sayın Başkan, sadece kayıtlara geçmesi için söylüyorum. Sayın Grup
Başkan Vekilimiz aslında çok nezaketli biridir, sözlerine de çok dikkat eden
birisidir, sanıyorum onun da dili sürçtü. Başbakan konusunda bu kadar hassas
olan hocamızın aslında taşeron işçiler konusunda da -“tahkir” kelimesini yani
“aşağılama” kelimesini- bir hakaret olarak görmemesi gerekirdi. Bunun da
kayıtlara geçmesini istiyorum efendim.
BAŞKAN
– Teşekkürler Sayın Özkoç.
MUHARREM
ERKEK (Çanakkale) – Taşeron işçiler açlık sınırının altında yaşıyor.
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Başkanım, ben konuşmamda her çalışma grubunun
saygıdeğer olduğundan bahsettim, Türkiye Cumhuriyeti Başbakanına ilişkin
konuşurken gösterilmesi gereken bir nezaketten ve ihtimamdan bahsettim. Buradaki
bağlamı itibarıyla kullanılan dilin de kirli bir dili çağırabileceğini ifade
ettim. Söylediğim budur.
Teşekkürler.
ENGİN
ÖZKOÇ (Sakarya) – Aynı dikkat Türkiye'de çalışan emekçiler için de geçerlidir,
emekçilere de aynı hassasiyetin gösterilmesi gerekir.
BAŞKAN
– Peki, teşekkür ederiz Sayın Özkoç.
VI.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Türkiye Büyük Millet Meclisi gündeminin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan,
taşeronlaşmanın neden olduğu sorunların araştırılarak alınması gereken
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan (10/2130) esas numaralı Meclis Araştırması Önergesi’nin ön
görüşmelerinin Genel Kurulun 13 Kasım 2017 Pazartesi günkü birleşiminde
yapılmasına ilişkin önerisi (Devam)
BAŞKAN
– Sayın milletvekilleri, şimdi grup önerisi üzerinde Milliyetçi Hareket Partisi
Grubu adına İstanbul Milletvekili Sayın İsmail Faruk Aksu… 
Buyurun.
(MHP sıralarından alkışlar) 
Süreniz
üç dakika.
MHP
GRUBU ADINA İSMAİL FARUK AKSU (İstanbul) – Sayın Başkan, sayın milletvekilleri;
Milliyetçi Hareket Partisi Grubu adına Genel Kurulu ve aziz milletimizi
saygıyla selamlıyorum. 
CHP
Meclis araştırma önergesinde her ne kadar taşeronlaşmanın vardığı boyut ve
taşeronlaşmanın neden ve sonuçlarının araştırılması önerilmişse de içeriğine
bakıldığında, önergenin, sivil toplum kuruluşlarına baskı yapılması, asgari
ücret, kıdem tazminatı, işçi haklarının iyileştirilmesi, sendikalaşma ve toplu sözleşme,
kamuda norm kadro uygulaması, 4/B ve 4/C’lilerin sorunları gibi her biri ayrı
ayrı araştırmayı gerektiren kapsamlı sorun alanlarıyla ilgili olduğu
görülmektedir. 
Taşeronlaşma
son yıllarda oldukça yaygınlaşan, bir yandan kolay istihdam yolu olarak
görülürken, diğer yandan, beraberinde, özellikle de çalışanların haklarının
haleldar edilmesi anlamında ciddi sıkıntılar getiren bir uygulamadır.
Taşeronlaşma, temelde, işçilere gördürülen hizmetlerin niteliği, çalışanların
hakları ve normların istismarı gibi sorunlar ortaya çıkarmaktadır. Bize göre,
örgütsüzlüğü, güvencesiz çalışmayı, kayıt dışılığı ve kuralsızlığı tetikleyen,
insan onuruna yaraşır düzgün iş tanımını yok sayan, çalışma hayatının
dengelerini bozan şekilde çalışma yöntemlerine son verilmelidir. 
Milliyetçi
Hareket Partisi olarak seçim beyannamemizde alt işveren işçilerinin artan
sorunlarını çözüme kavuşturmayı, çalışma şartları ve ücretlerini iyileştirmeyi,
iş güvencesi, yıllık ücretli izin, fazla mesai ücreti, kıdem tazminatı gibi
haklarını güvence altına alacak şekilde bir düzenlemeye kavuşturmayı, kamuda
çalışan taşeron işçileri de kadroya geçirmeyi öngörmüştük. Bu ihtiyacın hâlen
devam ettiği bir gerçektir. Nitekim, Hükûmet de 1 Kasım seçimlerinde, kamudaki
taşeron işçilerin kadroya geçirileceği vaadinde bulunmuştu. Ancak bugüne kadar
konuya ilişkin olarak hâlâ somut bir adım atılmış değildir. MHP olarak, bir an
önce, taşeron işçilerin ve ayrıca 4/B ve 4/C’li, geçici, vekil gibi
çalışanların da yaptıkları işle uyumlu kadrolara geçirilmesini gerekli
görüyoruz. 
Değerli
milletvekilleri, esasen sorun çalışma hayatı ve kamu personel rejimindeki
hukuki ve mali statü karmaşasından kaynaklanmaktadır. Bize göre, geçici ve
münferit düzenlemeler yerine çalışma hayatındaki sorunların masaya yatırıldığı
köklü bir personel rejimi reformunun gerçekleştirilmesi şarttır. Türkiye,
süratle, köklü devlet geleneğini çağdaş gelişmelerle buluşturan bir kamu
yönetimi yapısına ve çalışma hayatı normuna kavuşturulmalıdır. 
Bununla
birlikte, taşeronların sorunlarının araştırılmasına ilişkin önergeyi
desteklediğimizi belirtiyor, sizleri saygıyla selamlıyorum. (MHP sıralarından
alkışlar) 
BAŞKAN –
Teşekkür ederiz Sayın Aksu. 
Sayın
milletvekilleri, birleşime yirmi dakika ara veriyorum. 
Kapanma Saati: 15.59
DÖRDÜNCÜ OTURUM
Açılma Saati: 16.32
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Mücahit DURMUŞOĞLU (Osmaniye)
-----0-----
BAŞKAN – Sayın
milletvekilleri, Türkiye Büyük Millet Meclisinin 21’inci Birleşiminin Dördüncü
Oturumunu açıyorum.
Cumhuriyet Halk
Partisi grup önerisi üzerinde ikinci söz Halkların Demokratik Partisi Grubuna
aittir.
Gaziantep
Milletvekili Sayın Mahmut Toğrul, buyurunuz. (HDP sıralarından alkışlar)
Süreniz üç
dakika.
HDP GRUBU ADINA
MAHMUT TOĞRUL (Gaziantep) – Teşekkürler Sayın Başkan.
Halkların
Demokratik Partisi Grubu adına söz aldım. Genel Kurulu saygıyla selamlıyorum.
Değerli
arkadaşlar, dün vuku bulan depremden dolayı İran, Irak ve Kürdistan halklarının
acısını paylaşıyor, depremde yaşamını yitirenlere Allah’tan rahmet, yakınlarına
başsağlığı diliyorum, yaralılara da acil şifalar diliyorum.
Değerli
arkadaşlar, bu ülkenin belki de en önde gelen sorunlarından bir tanesi de
emekçilere, işçilere yönelik politikalarımızdır. Özellikle özelleştirmeler ve
bunlarla bağlantılı olarak taşeronlaştırma politikaları ve iş güvenliği ve
sağlığı önündeki engeller gittikçe yoksullaşmayı derinleştirmektedir. AKP
iktidarının on beş yıllık iktidarı döneminde 125 büyük şirket özelleştirilmiş,
kamuya ait olan şirketler özele devredilmiş, bununla bağlantılı olarak da
taşeron sayısı 387 binden 2 milyonu aşmış durumdadır şu anda yani yüzde 500
oranında bir artış söz konusudur.
Değerli
arkadaşlar, taşeronlaştırma, esnek çalıştırma, güvencesiz çalıştırma aynı
zamanda iş yerinde sağlıklı iş çalışma koşullarının oluşmasına da engel
olduğundan dolayı bugüne kadar maalesef iş sağlığı ve güvenliği önlemlerinin
alınmamasından kaynaklı 20 bine yakın işçi iş kazalarında, iş cinayetlerinde
hayatını kaybetmiş durumdadır. 
Değerli
arkadaşlar, taşeronlaştırma aynı zamanda örgütsüzlüğü de getirmektedir.
Sendikalaşma oranı bugün ülkemizde neredeyse onda 1’e düşmüş durumdadır ve
sendikalara, örgütlenmeye yönelik politikalar sanki bir terör örgütüne üyelikle
eş değer hâle getirilmiş ve güvencesizleştirme had safhaya ulaştırılmış
durumdadır. 
AKP iktidarı her
sıkıştığında, her seçime yaklaştığında “Taşeronu kaldıracağız, taşeron işçiyi
güvenceye alacağız.” diye her gün vaatlerde bulunuyor ama maalesef on beş
yıllık iktidarında sona gelinmesine rağmen bu konuda atılmış bir adım yok.
Mevcut Başbakan bu yıl sonuna kadar taşeronu kadroya alacaklarını ifade
ettiler. Aralık ayına geldik, henüz bir çalışma, gözle görülür bir ilerleme söz
konusu değil. Yine, farklı kadrolarda çalıştırma, 4/C’li vesaire bir sürü
farklı kadroda çalıştırma, sözleşmeli personel alımı yine gittikçe artmakta ve
güvencesiz çalıştırma gittikçe neredeyse rutine dönüşmektedir. 
Dolayısıyla,
biz, Halkların Demokratik Partisi olarak Cumhuriyet Halk Partisinin verdiği bu
önergeyi destekliyoruz ve mutlaka bu yakıcı sorunun ele alınmasını ve burada
kurulacak bir komisyon marifetiyle bu sorunun üstüne gidilmesini diliyor, Genel
Kurulu saygıyla selamlıyorum. (HDP sıralarından alkışlar)
BAŞKAN –
Teşekkür ederiz Sayın Toğrul.
Grup önerisi
üzerinde, Adalet ve Kalkınma Partisi Grubu adına Şanlıurfa Milletvekili Sayın
Mahmut Kaçar. (AK PARTİ sıralarından alkışlar)
Süreniz üç
dakika, buyurun.
AK PARTİ GRUBU
ADINA MAHMUT KAÇAR (Şanlıurfa) – Sayın Başkan, çok değerli milletvekilleri;
Cumhuriyet Halk Partisi önergesi hakkında söz almış bulunuyorum. Bu vesileyle
yüce Meclisi saygıyla selamlıyorum.
Sözlerime
başlamadan önce, dün Irak ve İran’da meydana gelen depremde vefat eden tüm
kardeşlerimize Allah’tan rahmet diliyorum; yaralılara da Cenab-ı Hak’tan acil
şifalar diliyorum.
Tabii, taşeron
konusu, değerli arkadaşlar 1936 yılında başlayan bir uygulama ve 1936 yılından
AK PARTİ iktidarına kadar taşeronlarla ilgili, gerek çalışma koşulları gerek
özlük haklarıyla ilgili hiçbir yasal düzenleme yapılmamışken ilk kez AK PARTİ
iktidarında 2014 yılında yapılan bir düzenlemeyle taşeron işçilerin gerek
ücretleriyle ilgili gerek yıllık izinleri, kıdem tazminatına ilişkin ve toplu
sözleşme haklarından faydalanmaları ve sendikalara üye olmalarıyla ilgili 2014
yılında çok önemli bir yasal düzenleme yapıldı. Daha sonra, 1 Kasım seçimleri
öncesi bizim, AK PARTİ olarak seçim taahhütnamemizde de ifade ettiğimiz gibi
kamuya alınmalarıyla ilgili bir taahhütte bulunulmuş ve bununla ilgili de bu
geçen zaman zarfı içerisinde çalışmalar son şeklini almış, çok yakın tarihte
Sayın Başbakanımızın ve dün itibarıyla da Çalışma ve Sosyal Güvenlik
Bakanımızın yaptığı açıklamalar da merkeze alındığında bu yıl sonu itibarıyla
taşeronların kamuya alınmasıyla ilgili yasal sürecin tamamlanacağı net olarak
ifade edilmiştir. 
Önce şunu net
olarak ifade edeyim: Hükûmetimizin büyük bir sorumluluk içerisinde bu konuya
yaklaştığını, bu konuda atılan adımların hem Hükûmet sorumluluğu içerisinde hem
de vatandaşlarımıza, çalışanlarımıza taahhütlerimiz çerçevesinde gelişeceğini
özellikle kamunun bilmesinde büyük bir fayda mülahaza ediyorum. 
Taşeron işçi
kardeşlerimizin yaşadığı sorunlara hükûmetlerimiz hiçbir zaman kayıtsız
kalmamış, bu uygulamanın, çalışanlarımızın sömürülmesine dönüşmesine müsaade
etmeyecek önlemleri geçmişte aldığı gibi bu yakın zamanda yapacağı
düzenlemelerle de bundan sonra da hiçbir zaman emek sömürüsüne izin
vermeyeceğini buradan ifade etmek istiyorum. Bunu neye göre söylüyorum? Bugüne
kadar AK PARTİ iktidarı gerek çalışma hayatıyla ilgili gerekse bütün toplumsal
konularda bütün alanlarda vermiş olduğu bütün sözleri yerine getiren ve bunun
neticesinde de milletimizden takdir gören siyasi bir harekettir. Bunu değerli
arkadaşlarımız da çok iyi bilirler ki, çalışma hayatıyla ilgili, kamu
çalışanlarına toplu sözleşme hakkının verilmesi, yine darbe ürünü olan 2821 ve
2822 sayılı yasaların değiştirilerek demokratikleştirilmesi, iş sağlığı ve
güvenliğiyle ilgili müstakil yasalar çıkarılması gibi çalışma hayatının
demokratikleşmesiyle ilgili bütün yapılan düzenlemeler AK PARTİ iktidarı
döneminde yapılmıştır. İnşallah, yıl sonuna kadar çıkarılacak olan yasayla
birlikte de artık taşeron kardeşlerimizin de bu sorunları çözülecek ve kamuda
istihdamlarına başlanacağını ifade ediyor, yüce Meclisi saygıyla selamlıyorum.
(AK PARTİ sıralarından alkışlar)
ÖMER FETHİ GÜRER
(Niğde) – İşçilerin canına okudunuz. Neyi düzelttiniz arkadaş, ne yaptınız?
BAŞKAN –
Teşekkür ederiz Sayın Kaçar.
ÖZGÜR ÖZEL
(Manisa) – Karar yeter sayısı istiyoruz.
BAŞKAN – Sayın
milletvekilleri, Cumhuriyet Halk Partisi grup önerisini oylarınıza sunacağım ve
karar yeter sayısı arayacağım.
Kabul edenler...
Kabul etmeyenler... Karar yeter sayısı yoktur.
Birleşime on
dakika ara veriyorum.
Kapanma Saati: 16.39
BEŞİNCİ OTURUM
Açılma Saati: 16.54
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Mücahit DURMUŞOĞLU (Osmaniye)
-----0-----
BAŞKAN – Sayın
milletvekilleri, Türkiye Büyük Millet Meclisinin 21’inci Birleşiminin Beşinci
Oturumunu açıyorum.
Cumhuriyet Halk
Partisi grup önerisinin oylamasında karar yeter sayısı bulunamamıştı. Şimdi
öneriyi tekrar oylarınıza sunacağım ve karar yeter sayısı arayacağım. 
Kabul edenler…
Kabul etmeyenler… Karar yeter sayısı vardır, öneri kabul edilmemiştir. 
Sayın
milletvekilleri, alınan karar gereğince gündemin “Kanun Tasarı ve Teklifleri
ile Komisyonlardan Gelen Diğer İşler” kısmına geçiyoruz. 
1’inci sırada
yer alan, Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ve İstanbul Milletvekili Mehmet Akif
Hamzaçebi'nin 6306 Sayılı "Afet Riski Altındaki Alanların Dönüştürülmesi
Hakkında Kanun", 2981 Sayılı "İmar ve Gecekondu Mevzuatına Aykırı
Yapılara Uygulanacak Bazı İşlemler ve 6785 Sayılı İmar Kanununun Bir Maddesinin
Değiştirilmesi Hakkında Kanun" ve 4706 Sayılı "Hazineye Ait Taşınmaz
Malların Değerlendirilmesi ve Katma Değer Vergisi Kanununda Değişiklik
Yapılması Hakkında Kanun"da Değişiklik Yapılması Hakkında Kanun Teklifi
ile Plan ve Bütçe Komisyonu Raporu’nun görüşmelerine kaldığımız yerden devam
ediyoruz.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (x)
BAŞKAN –
Komisyon ve Hükûmet? Yerinde. 
9/11/2017
tarihli 20’nci Birleşimde İç Tüzük’ün 91’inci maddesine göre temel kanun olarak
görüşülen 502 sıra sayılı Kanun Tasarısı’nın ikinci bölümü üzerinde ilk konuşma
Milliyetçi Hareket Partisi Grubu adına yapılmıştı. 
Şimdi
gruplar adına ikinci konuşmacı, Cumhuriyet Halk Partisi Grubu adına İzmir
Milletvekili Sayın Selin Sayek Böke. 
Buyurun
Sayın Böke. (CHP sıralarından alkışlar)
Süreniz
on dakika. 
CHP GRUBU ADINA SELİN SAYEK BÖKE (İzmir) – Teşekkür
ediyorum Sayın Başkan. 
Değerli milletvekilleri, yüce Meclisimizi saygıyla
selamlıyorum. 
502 sıra sayılı Kanun’un ikinci bölümüne dair
Cumhuriyet Halk Partisi Grubu adına söz almış bulunuyorum. 
Bu torba yasa artık gerçekten çorbaya dönmüş bir yasa.
Birçok kanunu orasından, burasından yamamasına rağmen, esasında özünde çok açık
bir mesaj barındırıyor. Öyle bir bütün ki bu, 127 maddelik bu kanun aslında 4
temel unsurda birleşiyor. Bu torba kanun bir borçlanma kanunudur, bu torba
kanun bir vergi artışı kanunudur, bu torba kanun bir kurumsal çöküş reçetesi ve
kurumsal çöküşü derinleştirme kanunudur, bu torba kanun bir rant düzenini devam
ettirme kanunudur. Yani 127 maddeyle ortaya çıkan bu çorbadan esasında 2 temel
mesaj çıktığını görüyoruz. Bu mesajlardan birincisi, bugüne kadar bu iktidarın
yapmış olduğu hataların faturasının vatandaşa çıkartılıyor olması, ikincisi de
büyük bir çelişkiyle bunca yük yaratan ve bu yükü bu torba kanunla vatandaşın
üzerine yıkıyor olan bu düzeni daha da derinleştiren ve devam ettirmeyi vadeden
bir torba yasayla karşı karşıyayız.
Şimdi, ortaya çıkan faturayı bir değerlendirmek
gerekiyor. Bu yasada artan vergiler var, bu yasada artan borçluluk var. Türkiye
zaten hiç olmadığı kadar borçlu bir şekilde bu yasayı tartışıyor ve sanki bu
borçlar yokmuşçasına bu yasada 37 milyar liralık bir ek borç yetkisi talep
ediliyor. Türkiye zaten borçlu demiştim, bunu rakamlarla ortaya koymanın önemli
olduğunu düşünüyorum. Bugün Türkiye’nin brüt dış borç stoku 2003’ten sonra ilk
defa yine millî gelirinin yüzde 50’sini aşmış durumda, hazinenin dış borcu 4’e
katlanmış, iktidara geldiğiniz dönemde hane halklarının borcu 6-7 milyar
lirayken bugün 400 milyara dayanmış yani vatandaşın borcu neredeyse 60 kat
artmış, özel sektör ve hane halkının borcunun toplamı 2,5 trilyon lirayı
buluyor. 2001’de bütün Türkiye’nin borcu millî gelirine oranla yüzde 144’ken
bugün yüzde 212’ye ulaşmış yani borçlanmışız. Bu borçlanmayla üretip de borç
ihtiyacını ortadan kaldıracağımıza millî gelirin içerisinde borcun payının
arttığı bir düzeni devam ettiren bir torba yasayla bir kez daha
karşımızdasınız. Şimdi, bu torba yasayla istenen bu 37 milyarlık ek borç var
olan borcun üzerine bir borç yüküdür ve bu borçlanma faizi mutlaka
artıracaktır. Yani, ortaya koyduğunuz bu faturada sadece borç yok, sadece vergi
yok, faiz artışı da var sizin getirdiğiniz bu torba yasayla. İşte, tam bu
yüzden bu torba yasaya “borçlanma kanunu” diyoruz. Vergiler de var. Emekliye,
emekçiye, çiftçiye, esnafa, tüketiciye, KOBİ’ye zaten vergi yüklenmişken bugün
burada internet vergisi, kurumlar vergisi, motorlu taşıtlar vergisi, kira
gelirinden vergi artışıyla bu yasa da bir vergi artışı yasası olmanın ötesine
geçmiyor.
Eğri oturup doğru konuşalım,
hem borçlanma hem vergi artışına ihtiyaç duyuluyorsa belli ki koskoca bir delik
var o kamu maliyesinin orada. Bu kadar acil tedbir gerekiyorsa işler
hakikaten sıkışmış, deniz gerçekten bitmiş demek ki. Biz bu uyarıyı daha önce
ne zaman yaptıysak dönüp dediniz ki: “Aman canım, mali disiplin var, bütçemiz
sağlam.” Bütçe sağlam olsaydı 37 milyar lira daha borçlanmak gerekmezdi. Bütçe
sağlam olsaydı 80 milyonun üzerine bunca vergi yükleme ihtiyacı olmazdı. Şimdi
görüyoruz ki derdi rant olan bir ekonomiden maalesef sadece açıklar ve
vatandaşa yük çıkıyor. Bu rant düzeninin sınırına gelindiğini biz biliyorduk
ama şimdi o kısır döngü kendisini bu torba yasada açıkça ortaya koyuyor. 
Bu torba yasa
yalnızca şimdiye kadar saray rejiminin yaptığı hataların yükünü vatandaşın
omzuna bırakmıyor, aynı zamanda bu rejimin ortaya çıkardığı çarpık ekonomik
düzeni de derinleştirmeyi vadediyor. Veriyle konuşalım. Somut olarak torba yasa
nasıl oluyor da bugünkü düzeni derinleştiriyor? Bugün Türkiye’yi bu borç
sarmalına sokmuş olan ranta dayalı inşaat düzeniydi ve dış borçlanmayla sanal
bir tüketim yaratan çarpık bir düzendi. Bu torba yasa, ranta dayalı inşaatı
destekleyen, borçlanan bir Türkiye ekonomisini kısır döngüden çıkarmak yerine,
o kısır döngüyü derinleştiren bir düzeni vadediyor. İnşaat sektöründen rant
vergisi almak yerine, üretenleri, verimli bir biçimde üretime katkıda
bulunanları kapsayan kurumlar vergisini artırmayı teklif ediyorsunuz. Yani,
rant yerine üreticiyi cezalandıran, rantı destekleyen yaklaşım çok açık.
Türkiye’yi inovasyona taşıyacak bilimsel, rasyonel, eşit, ücretsiz bir eğitime doğru
adım atacağınıza yandaş şirket zengin etmenin yolu hâline gelmiş FATİH
Projesi’ne bu torba yasayla vergi muafiyeti getiriyorsunuz. Yandaşlarınıza
devrettiğiniz TELEKOM’u kurtarmak için bu torba yasaya maddeler sıkıştırdınız.
Türkiye’yi yeşil ekonomiye taşıyıp doğayı, çevreyi korumak yerine beton
ekonomisine devam etmek için meraları, deniz kıyılarını inşaat rantına bu torba
yasanın maddeleriyle açıyorsunuz. Özetle, bugün Türkiye’yi zor durumda bırakan
bu çarpık büyüme modelini aynı sonuçları bir daha ortaya çıkartacak biçimde
tekrar derinleştiriyorsunuz. Bugün artan borçlanma ve vergi ihtiyacı yarın daha
yüksek borç ihtiyacı doğuracak, yarın daha yüksek vergi ihtiyacı doğuracak ve
80 milyon bu yükün altında ezilecek. İşte tam bu yüzden bu torba yasa bir rant
düzeni torba yasasıdır diyoruz ve bunu gösteren verilerin arttığını ifade
ediyoruz. 
Rant düzeni
ülkede eşitsizliği artırıyor. Bugün Türkiye’de gelirden en yüksek payı alan ilk
yüzde 20’lik kesimle en düşük yüzde 20’lik kesim arasındaki gelir farkı 8 kata
yükselmiş durumda. Gelir adaletsizliğini ölçen Gini katsayısı son birkaç yıldır
artış eğiliminde. Bozulan gelir dağılımı en çok orta sınıfı vuruyor.
İşverenlerin gelir artış hızı son on yılda yükselmişken, 2016 yılında gelir
artışı en düşük olan kesim ücretliler ve maaşla çalışanlar. Yani orta gelir
sınıfını yok eden bu anlayış bu torba yasayla, rant düzenini destekleyen bu
torba yasayla tekrar perçinleniyor. Diyorsunuz ki: “Motorlu taşıtlar vergisi en
çok kimin canını acıtır? Orta gelir sınıfının, o zaman motorlu taşıtlar
vergisini artıralım. Kim kullanmadığı köprüler için para ödemek zorunda
kalıyor? Orta sınıf. O zaman biz ne yapalım? Kamu-özel ortaklıklarını devam
ettirecek yasaları bu torbanın içine sıkıştıralım.” Bu torba yasa vatandaşına
karşı rant düzenini destekleyen bir rant yasasıdır ve AKP’nin iktidar
anlayışını da çok açık ortaya koymaktadır.
Bugün,
kuralsız, kurumsuz, keyfî iş yapmayı marifet sanan siyasetiniz kendini bu torba
yasada da gösteriyor. Bugüne kadar kaç kere uyardık bilmiyorum ama bir kez daha
uyarma ihtiyacı duyuyorum: Denetim olmadan, kural olmadan, şeffaflık olmadan,
kurumlar çalışmadan istikrar olmaz. Bu ülkede bunca vergi yükü ihtiyacını,
bunca borçlanma ihtiyacını ortaya çıkartan bu keyfî anlayıştır zaten. Bu keyfî
anlayış da bu torba yasayla bir kez daha derinleştiriliyor. “Nasıl?” derseniz,
torba yasanın kendisi zaten keyfî, kuralsız ve demokrasiden uzak anlayışın
ortaya çıkışına yol açıyor. Öyle ki, otuz saniye içerisinde kurumlar vergisiyle
ilgili getirilen önergeyle gelir vergisinden vazgeçip kurumlar vergisi artışını
getirdi üstelik de son birkaç haftadır bu ülkede sayfa sayfa kurumlar
vergisinin düşürüleceği konuşulduğu bir dönemde. Döviz oynaklığına alışmıştık,
bu torba yasa sayesinde vergi oynaklığını da görmüş olduk. Etki analizi? Tabii
ki yok. Planlama? Ne gerek var, üstelik daha bundan birkaç hafta önce bambaşka
bir ekonomi anlatılırken.
37
milyar liralık ek borçlanma hukuksuzca isteniyor. Ek bütçe getirilmesi
gerekirken neye harcanacağı belli olmadan bu vatandaşın omzuna 37 milyar
liralık ek borç yükü getiriliyor. Sorduğumuzda kimi bakanlar “Savunma
sanayisine harcanacak.” diyor, kimi bakanlar “Spekülasyon olabilir, ataklara
karşı bu parayı topluyoruz.” diyor. Bu cümlenin kendisi zaten spekülasyona
açıktır ve kurumlara güveni bakanların bu açıklamaları ve bu torba yasa
yıkmaktadır.
Sonra,
bu yetmiyormuş gibi, Varlık Fonu’na para aktarıp paralel hazine kurmak için
maddeler bu torba yasaya konuyor. Paralel devletin nasıl bir ceza kestiğini
görmeyen, âdeta bu ülkeyi yıkmaya ant içmiş bir siyasi yaklaşımla bir paralel
hazine kurulması bu torba yasanın içinde. Bir çağrım var: Rantın değil halkın
ekonomisine ihtiyacımız var; yoksa, yarın çok geç olacak.
Hepinizi
saygıyla selamlıyorum. (CHP sıralarından alkışlar)
BAŞKAN
– Teşekkür ederiz Sayın Böke.
MEHMET
MUŞ (İstanbul) – Sayın Başkan…
BAŞKAN
– Buyurun Sayın Muş.
MEHMET
MUŞ (İstanbul) – Hatip konuşmasında -yasayı eleştirebilir, eleştirilerde
bulunabilir- bazı rantlardan bahsediyor, AK PARTİ’nin zihniyetinin rant
olduğunu ifade ediyor. Bu, baştan aşağı partimize bir sataşmadır. 
Bu anlamda, söz
istiyorum. 
BAŞKAN –
Buyurun. 
VII.- SATAŞMALARA İLİŞKİN KONUŞMALAR (Devam)
4.- İstanbul Milletvekili Mehmet Muş’un, İzmir Milletvekili Selin Sayek
Böke’nin 502 sıra sayılı Kanun Tasarısı’nın ikinci bölümü üzerinde CHP Grubu
adına yaptığı konuşması sırasında Adalet ve Kalkınma Partisine sataşması
nedeniyle konuşması
MEHMET MUŞ
(İstanbul) – Sayın Başkan, değerli milletvekilleri; tasarıyla alakalı tabii ki
muhalefet eleştirilerini ortaya koyabilir. Hatip iktisat kökenli, akademisyen
olarak biliyorum. Bu noktada, daha detaylı eleştirilerini dinlemek istediğimi
ifade etmek isterim. 
Burada, çeşitli
zamanlarda çıkan hatipler -az önce, benden önce konuşan hatip de aynısını
yaptı- bir ranttan bahsediyorlar. AK PARTİ’nin bu rantları teşvik ettiğini,
bunlarla ekonomiyi yönlendirdiğini, yönetmeye çalıştığını, partimizin
zihniyetinin bu olduğunu ifade ediyor. Bunlar külliyen reddettiğimiz şeylerdir.
Ben size bir örnek vereyim, bununla alakalı bakalım siz ne yaptınız. Bakın,
İstanbul Kartal Belediyesi kimdedir? Az önceki hatibin partisindedir, orası
yönetiyor. 
Bakın, burada
bir plan tadilatı yapılıyor. Bir plan değişikliğiyle beraber kesinti yapılacak
olan bir araziden kesinti yapılmak istenmiyor. Bu kesinti yapılmadığı zaman
ekstra 30 bin metrekare civarında bir inşaat alanı ortaya çıkıyor. Buna 3
CHP’li Meclis üyesi de “ret” veriyor, Kartal Belediyesi Meclisinde. AK PARTİ’li
üyelerin oyuyla bu reddediliyor, tekrar gündeme getiriliyor. Bu sefer, Başkan,
kendi oyunu 2 sayıp bunu Büyükşehire gönderiyor, Büyükşehir reddediyor. İşin
acısı nedir, biliyor musunuz? Orada yüzde 40’lık bir alan kesilmesi gerekiyor.
Bunu CHP’nin Meclis üyeleri de biliyor, buna karşı çıkıyorlar ve buna karşı
çıkan CHP’li Meclis üyelerini partiden bir yıllığına ihraç ediyorlar. Değerli
dostlar, neden ihraç ediyorlar, biliyor musunuz? O plan değişikliğine karşı
durdukları için onları ihraç ediyorlar. 3 genç arkadaş, bir yıllığına ihraç
ediliyorlar. 
Değerli dostlar,
bu, kimin rantla uğraştığı, kimin rant üzerinden firmaları zengin etmeye
çalıştığının açık göstergesidir. 
Teşekkür ederim.
(AK PARTİ sıralarından alkışlar) 
BAŞKAN –
Teşekkürler Sayın Muş
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (Devam)
BAŞKAN – Sayın
milletvekilleri, şimdi, bölüm üzerine Halkların Demokratik Partisi Grubu adına
Ağrı Milletvekili Sayın Dirayet Taşdemir konuşacak.
ENGİN ÖZKOÇ
(Sakarya) – Sayın Başkan, özür diliyorum.
BAŞKAN – Sayın
Özkoç, sayın hatibi çağırdım. İsterseniz konuşmasını yapsın, ondan sonra size
söz vereyim olur mu?
ENGİN ÖZKOÇ
(Sakarya) – Hayhay.
BAŞKAN – Süreniz
on dakika.
Buyurun Sayın
Taşdemir. (HDP sıralarından alkışlar)
HDP GRUBU ADINA
DİRAYET TAŞDEMİR (Ağrı) – Sayın Başkan, değerli milletvekilleri; sizleri
saygıyla selamlıyorum.
Dün merkezi
Süleymaniye olmak üzere bir deprem yaşandı. Depremde yaşamını yitiren herkese
Allah’tan rahmet diliyorum, yaralılara acil şifalar diliyorum. Tüm halkımızın,
halklarımızın başı sağ olsun diyorum.
Değerli
arkadaşlar, 502 sıra sayılı Tasarı’yla yine Kabinedeki tüm bakanlıkların
çalışma alanına giren, toplumun neredeyse tamamını ilgilendiren düzenlemelerin
bir çırpıda karman çorman edildiği bir tabloyla karşı karşıyayız. 16 farklı
bakanlığı, 7 ayrı ihtisas komisyonunu, 65 yasayı ilgilendiren 130 maddelik
değişikliği kısa bir sürede Komisyonun görüşüne sunmak açıkçası domates
çorbasını, pilavı, salatayı ortak bir kapta yapmaya benziyor. Şimdi, bu
hazırlanan yemeği de bir şekilde halka yedirmeye çalışıyorsunuz. 
Vergiler ve
sermaye piyasasıyla ilgili düzenlemeler dışında tasarıdaki düzenlemelerin
neredeyse tamamı Plan ve Bütçe Komisyonunun alanına girmeyen konuları içeriyor.
Ama her torba yasa uygulamasında olduğu gibi ilgili komisyona sevk edilmek
yerine “Nasıl olsa bir şekilde geçireceğiz.” mantığının yansıması olarak Plan
ve Bütçe Komisyonuna bir gösteriliverdi diyelim. 
Kanunun
uzmanlarının görüş ve önerilerinin alınmasına izin vermeyen bu mantık Hükûmetin
genel yönetim mantığıdır. Torba yasa düzenlemesinin Hükûmet kadrosu düzeyindeki
yansımasını da, uzmanlık ve birikim gerektiren bakanlıkların âdeta bankacılık
oyunu oynar gibi AKP’nin kendi içinde döndürülmesinden anlayabilirsiniz. Sosyal
işlerden sorumlu genel başkan yardımcılarını Savunma Bakanlığına, Savunma
Bakanını Millî Eğitim Bakanlığına, Sağlık Bakanını Çalışma ve Sosyal Güvenlik
Bakanlığına getiren zihniyet, elbette yasal bir düzenlemeyi çıkarırken “Kendi
içimizde bir çırpıda hallediverelim.” mantığına hizmet eder. 
Esas olarak
ortak yaşamın nasıl kurgulanacağı, farklı istek, ihtiyaç ve çıkarların nasıl
bağdaştırılacağı anlamına gelen siyaset mekanizması, AKP’nin elindeki iktidarın
anlık ihtiyaçları ve politikalarına göre apar topar çıkarılan torba yasalarla
esas hedefinden uzaklaştırılıyor. AKP’nin bu yaklaşımı sadece toplumun farklı
kesimlerine, Parlamentonun işlevine değil, genel olarak siyasetin kendisine
zarar veriyor. AKP totaliterizmi toplumu yutuyor, devlet toplumun üstüne üstüne
genişliyor, Hükûmet “En önemli şey benim iktidarımın sürdürülmesi.” diyerek
toplumu resmen istila ediyor. AKP artık bir yandan kendi partisiyle öbür yandan
da kendi toplumuyla mücadele ediyor. 
Burada AKP’ye il
başkanı atamıyoruz, toplumun yaşamına dair önemli etkiler doğuracak
düzenlemeler yapıyoruz. Meseleye bu sorumluluk ve ciddiyetle yaklaşmakla
yükümlüyüz. Bu açıdan, topluma karşı sorumluluk üstlendik, AKP torba yasalarla
bu sorumluluğu hedef alıyor. Böyle bir düzenlemeyi Plan ve Bütçe Komisyonuna
sıkıştırıyorsunuz, bari üyelere zamanında bilgi verin. Komisyona çay ikramı mı
yapıyorsunuz, yasa mı getiriyorsunuz belli değil. Bırakın vekilleri,
bürokratları bile getirilmek istenen değişikliklerin gerekçelerine hâkim değil;
Komisyonda vekillerimizin sorularına somut yanıtlar verilemiyor. 
Sosyal,
toplumsal boyutları da olan düzenlemelerin sadece Plan ve Bütçe Komisyonunda
ele alınmasının ardından ayrıca AKP’nin bütün meseleleri ekonomiye indirgeyen,
sosyal sorunlara teknik çözümler öneren yaklaşımı var. Çocukların, kadınların,
emekçilerin, doğanın geleceğini ilgilendiren düzenlemeler bu şekilde ele
alındığı müddetçe yeniden düzenleme yapmayı zorunlu kılacaktır. Dolayısıyla
aslında bu uygulamalar taşa tohumu ekmeye benziyor. 
Hatırlarsanız,
referandumu takiben yapılan İç Tüzük değişikliğine temel gerekçelerden biri
olarak kaliteli yasaların çıkarılabilmesi adına komisyonlar güçlendirilecek,
tasarı ve teklifler olgunlaşana denk görüşülebilecek denmişti. Bunlar
söylendiğinde dönemin, 3’üncü Yasama Yılının daha ilk Plan ve Bütçe Komisyonu
toplantısına, 2018 yılı bütçe görüşmelerine çok az bir zaman kalmıştı. Değil
olgunlaşmak, içeriğine dahi tam anlamıyla hâkim olmadığımız bir torba yasayla
gelmiş olduk. Kendi seçmenini yanıltan bir iktidar dürüst bir siyaseti temsil
edebilir mi? 
Yeni
düzenlemeler getiren torba tasarı, eski torbaların bedelidir. 2002 yılından bu
yana izlediği ekonomik politikalarla AKP hükûmetlerinin sözünü ettiği mali
disiplinin sağlanamamasıyla ortaya çıkan yangının resmidir. 
Türkiye, 5,5
diye övündüğü büyümeyi borçlanarak gerçekleştiriyor. Nakit dengesi ağustos
ayında 2 milyar 973 milyon lira açık verdi. Türkiye'de borçlanma sınırlarının
bu denli aşılması, en zor kriz dönemi olan 2009’da görülmüştü. Borçlanma dış
kaynakları artı 16 milyardan 21,6 milyara döndü, tam 40 milyar liralık bir
sapma söz konusu. 2018 bütçe gelirlerinin yüzde 86’sını vergiler oluşturuyor;
bu, devletin 697 milyarlık gelirinin 600 milyarının halkın ödediği vergilerden
geldiği anlamına geliyor. İç ve dış borç oranının gelirin yarısına tekabül
ettiği göz önünde bulundurulduğunda, halkın parasının, devletin garanti ödemesi
olarak bilinen taahhüt miktarını karşılamaya gittiği anlaşılıyor. Cari açığın
temel sebeplerinden biri olan tasarruf oranları çok düşük. Özellikle özel
kesimin tasarruf oranlarındaki düşüklük dikkat çekiyor. Kayırmacılığın, rantın
kural olduğu bir siyaset ekonomisi tasarruf edebilir mi? 
Türkiye yüksek
enflasyonla büyümeye zorlanıyor. Dünyada uzun yıllar yüksek enflasyonla
gelişmiş, gelişen ülke örneği var da biz mi bilmiyoruz? Enflasyonu göz ardı
eden büyüme politikası geri tepiyor artık. Büyümeyi finanse eden kredi
sistemindeki Kredi Garanti Fonu desteğine dayanan borçla finans edilen büyüme,
kırılgan bir ekonomi yaratıyor. 
Türkiye kimin
için, nasıl büyüyor? İddia edilen büyümenin yoksullaştırıcı bir büyüme
olduğunu, gelir bölüşümünün giderek sorunlu hâle geldiğini ortaya koyan veriler
var. En yüksek gelir grubu ile en düşük gelir grubu arasındaki fark 7,7 kat
yükseldi. Bu veriler, sorunların ekonomik olmanın ötesinde demokrasi sorunu
olduğunu ortaya koyuyor. AKP eliyle siyaset şeffaflığını kaybetti, hesap
verilebilirlikten uzaklaştı. Bütçede, yasada borçlanma için izin verilenin çok
üstünde kaynak artırımına gidiyorsunuz. Hazine Müsteşarlığı borçlanma limiti
aşımına ilişkin olarak bir açıklama yayınlıyor, orada da bir anlamda yıl
bitmeden yorum yapmanın yanlış olduğunu ima ediyor. Hatırlatalım, borçlanma
limiti yıl sonunda aşılıp aşılmadığına bakılarak düzeltilmesi yapılacak bir
kavram değil, mali bir kuraldır. AKP’nin talan ettiği, bu mali disiplindir. 
Temel
bakanlıklardan biri olarak kabul edilen Ekonomi Bakanlığına bakıyorsunuz, geçen
yılki orta vadeli program bu yıl için yüzde 6 enflasyon tahmininde bulunmuş,
sonra da düzeltiyor “Bu yıl sonunda enflasyon oranı yüzde 9,5 olacak.” diyor.
Hedeften sapma yüzde 50’nin üzerinde. Maliye Bakanlığı bütçenin yıl sonunda
açık hedefini tutturamayacağını açıkça 2017 Yılı Mali Durum ve Beklentiler
Raporu’nda resmen kabul ediyor. Hazine ve Maliye Bakanlığı arasında dahi
mutabakat sağlanamıyor. 
Bütün bunların
hesabını halka vermek zorundasınız. Demokrasilerde en önemli kanunlardan biri
bütçe kanunudur. Bu nedenle, tutarsızlıkların hem siyasi hem toplumsal bedeli
ciddidir. Hatırlarsınız, sağ siyasetin önemli figürlerinden biri olan Demirel
1970’te istifa etmişti. Günümüzde de dünyada devleti zarara uğratmakla suçlanan
yöneticiler istifa ediyor, yolsuzlukla suçlanan eski başbakanların haklarında
tutuklama kararı veriliyor ancak AKP Hükûmeti en görünür tutarsızlıkların
hesabını vermekten kaçınıyor. 
Torba yasada çok
sayıda vergi düzenlemesi yapılıyor. Bunlar, kamuoyuna -çok tartışılan- “MTV ve
tütüne getirilen zamlar” olarak yansıdı. Ancak tasarıda gelir vergisinden
ÖTV’ye, MTV’den damga vergisine, harçlardan KDV’ye, gider vergisinden emlak
vergisine, neredeyse bütün vergi kanunlarında birer ikişer düzenleme yapıldı.
Burada esas eleştirimiz, AKP iktidarının günü kurtarmaya dönük ekonomik
sıkışmışlığı halka yeni vergi yükleri getirerek ve hepsini kapsamlı bir vergi
paketiyle değil, bir torba yasa tasarısında getirerek çözme pervasızlığıdır. 
Vergi
adaletsizliği bu Hükûmet tarafından neredeyse kural hâline getirildi. Çalışan
kesimlere, işçilere, emekçilere en ufak vergi dilimlerinden yeni yükler bu
tasarıyla getirilirken sermaye kesimlerine, yandaşlara yeni vergi istisnaları,
teşvikleri getiriliyor. Mevcut vergi yükleri de AKP’nin altı ayda bir çıkardığı
vergi afları, çıkarılan muafiyetler veya istisnalarla tamamen ortadan kalkıyor.
Bu tasarıda,
şirketlere damga vergisi, emlak vergisi harçlarından muafiyetler sağlanırken,
engelli vatandaşlardan ÖTV istisnası bile iktidar tarafından fazla görülerek
sınırlama yoluna gidiliyor. Halka küfreden, ağıza alınmayacak sözler ifade eden
yandaş patronların milyonlarca lira vergi borçları silinip yeni teşvikler
getirilirken, Adıyaman’daki tütün üreticisinin 3 kuruş kazancına, tek geçim
kaynağına göz koyuyor AKP iktidarı.
(Mikrofon
otomatik cihaz tarafından kapatıldı) 
BAŞKAN –
Buyurun, tamamlayın Sayın Taşdemir.
DİRAYET TAŞDEMİR
(Devamla) – Teşekkür ederim Başkan.
Kamuoyunda
birçok tartışmalara yol açan ve tütün üreticilerine ağır yaptırımlar getirmeyi
öngören düzenleme, esas itibarıyla yerli tütün üretimini uzun vadede
uluslararası şirketlere karşı zayıflatacak. Küçük tütün üreticilerinin üretim
yapmaları zorlaştırılıyor, ürettikleri tütün ve diğer sattıkları ürünlere yeni
vergiler getiriliyor. Buna karşın, af çıkar beklentisi içinde olan işverenlerin
vergi ve primleri tahsil edilmiyor. Devletin işverenlerden 57 milyar alacağı
var, AKP sermaye kesimine göz yumuyor. Bütçe kalemleri toplandığında toplanacak
ödeme 430 milyar TL’yi buluyor. Bu rakamın sadece yüzde 15’i tahsil edilmiş
olsaydı bütçe açık vermeyecekti. Bırakın vergiyi, bu ülkede belirli bir
dönemdeki birikimi ölçmeye yarayan servet bölüşümündeki dağılımı ölçen bir veri
bile yok. Uluslararası kuruluşların yaptığı çalışmada ise Türkiye’deki en
zengin yüzde 1’lik nüfus toplam servetin yüzde 55’ine sahipken diğerlerinin
aldığı pay da ortada. 
Bu ülke AKP’nin
açgözlülüğünün yatırımını yapabildiği bir borsa kapısı, lüks düşkünlüğü, inşaat
dikebileceği bir şantiye alanı değildir.
Teşekkür
ediyorum. (HDP sıralarından alkışlar)
BAŞKAN –
Teşekkür ederiz Sayın Taşdemir.
MEHMET MUŞ
(İstanbul) – Sayın Başkan…
BAŞKAN – Sayın
Muş…
MEHMET MUŞ
(İstanbul) – Sayın Başkan “AK PARTİ’nin talan mantığı mali disiplini bu hâle
getirmiştir.” diyor. Bu açık bir sataşmadır, ben mali disiplinle alakalı bazı
rakamlar paylaşayım da kamuoyu bunu bilsin.
İBRAHİM ÖZDİŞ
(Adana) – Doğru söylüyor.
AHMET YILDIRIM
(Muş) – Sayın Başkan “talan” bir hakaret değildir ya, bir eleştiridir. Bunu da
söylemeyelim mi Sayın Başkan?
BAŞKAN – Sayın
Muş, bu bir sataşma değil aslında ama…
MEHMET MUŞ (İstanbul)
– Sayın Başkan “talan” demek…
MAHMUT TOĞRUL
(Gaziantep) – AKP’ye hiçbir eleştiri getirilmesin o zaman!
AHMET YILDIRIM
(Muş) – “Talan” “hoyratça kullanmak” demektir ya!
MEHMET MUŞ
(İstanbul) – Bakın “talan” demek başka bir şey. “Talan” demek hukuka, kanuna
aykırı şekilde hareket etmek demektir. Böyle bir şey olabilir mi? Her sene
bütçe kanunu geliyor.
AHMET YILDIRIM
(Muş) – Zaten hukuka aykırı hareket ediyor.
BAŞKAN
– Tamam, buyurun.
VII.- SATAŞMALARA İLİŞKİN KONUŞMALAR (Devam)
5.- İstanbul Milletvekili Mehmet Muş’un, Ağrı Milletvekili Dirayet
Taşdemir’in 502 sıra sayılı Kanun Tasarısı’nın ikinci bölümü üzerinde HDP Grubu
adına yaptığı konuşması sırasında Adalet ve Kalkınma Partisine sataşması
nedeniyle konuşması
MEHMET
MUŞ (İstanbul) – Sayın Başkan, bakın, bizim mantığımız talan hiç olmamıştır. 
MAHMUT
TOĞRUL (Gaziantep) – Parsel parsel satma olmuştur.
MEHMET
MUŞ (Devamla) – Ben sizinle birkaç tane rakamı paylaşmak istiyorum. 2002’de
kamu borç yükü yüzde 72; 2017’nin ikinci çeyreğinde yüzde 28,5. 1992-2002
arasındaki ortalama bütçe açığı yüzde 6,5; 2003-2016 arasındaki ortalama bütçe
açığı yüzde 2,5; -6,5’tan 2,5’a düşmüş- 2010-2016 arasında ise ortalama bütçe
açığı yüzde 1,5’tur. Aynı rakam, gelişmiş ülkelerde 2010 ile 2016 arasında
yüzde 5,3; OECD’de yüzde 4,8; gelişmekte olan ülkelerde de bizimle aynıdır. 
Bakın
-2002’de- riskle alakalı olan bir konuya değinmek istiyorum. Riskte,
Türkiye'nin risk algısında neler değişmiş? İlk geldiğimizde değişken faizlerin
toplam borç içindeki payı yüzde 51, şu an değişken faizli borçların oranı yüzde
27,6. 2002’de ödediğimiz reel faiz yüzde 25 civarında, şu an bu yüzde 1
seviyelerinde. Tüm borçlar içerisinde döviz borçları yüzde 46,4’müş, şu an
yüzde 38. Bakın, iç borçta vade süresi dokuz aydı, son beş yılda ortalama vade
yetmiş bir aydır. Bu rakamlar, aslında AK PARTİ’nin bütçe noktasında ne kadar
disiplinli olduğunu gösteren açık istatistiklerdir. Kaynakların nerelere
gittiğini, şu an nasıl toparlandığını ve nerelere aktarıldığını hep beraber
bütçe kanununda Komisyonda tartışıyoruz. Açık alanlara giden kaynak, yatırıma,
sosyal yardımlara, insanımız için kullanılmaya başlanmıştır.
Teşekkür
ediyorum.
BAŞKAN
– Teşekkürler Sayın Muş.
AHMET
YILDIRIM (Muş) – Sayın Başkanım, yerimden bir dakika söz istiyorum.
BAŞKAN
- Sayın Yıldırım, sisteme girmişsiniz.
Buyurun.
IV.- AÇIKLAMALAR (Devam)
22.- Muş Milletvekili Ahmet Yıldırım’ın, İstanbul Milletvekili Mehmet
Muş’un sataşma nedeniyle yaptığı konuşmasındaki bazı ifadelerine ilişkin
açıklaması
AHMET YILDIRIM
(Muş) – Teşekkür ederim Sayın Başkan.
Şimdi, Sayın
Başkan, bizim, içerisinde tümüyle siyasi eleştiri dışında bir hakaret
görmediğimiz arkadaşımızın konuşmasına ilişkin reklamlar dinledik. Bu rakamlar
her yere çekilir. Bir defa, talanın neresinin hakaret olduğunu ve buna cevabının
ne olduğunu çıkıp vermesini beklerdik. 
MEHMET MUŞ
(İstanbul) – Sataşma olduğunu söyledim, yanlış dinlemiş.
AHMET YILDIRIM
(Muş) – Şunu söyleyelim: Bakın, eğer rakamlardan gireceksek, bu iktidar
döneminde cumhuriyet tarihi boyunca görülmemiş, yandaşa peşkeş çekme, talan
kültürünün ne olduğunu anlatsak sonu gelmez, değil dakikalar, saatler yetmez.
Şunu soruyoruz:
AKP iktidara geldiğinde servet bölüşümünde bu ülkenin en zengin yüzde 1’lik
dilimi ülkenin yüzde 39’una sahipti, servetin yüzde 39’una, nasıl yüzde 60’a
çıktı? Talanla, yandaşa bütün ülkenin mal varlığını peşkeş çekmeyle çıktı. 
FEVZİ ŞANVERDİ
(Hatay) – İspat et, konuşuyorsun ama!
AHMET YILDIRIM
(Muş) – Bu söylediğim rakamlar resmî rakamlar. Bu ülkenin servetinin yüzde 39’u
yüzde 1’deyken, AKP iktidarı döneminde yüzde 60’a çıktı; yandaşa peşkeş çekerek
çıktı işte. 
MEHMET MUŞ
(İstanbul) – Sayın Başkan, 60’a göre söz istiyorum. 
BAŞKAN –
Teşekkürler Sayın Yıldırım. 
Buyurun Sayın
Muş.
23.- İstanbul Milletvekili Mehmet Muş’un, Muş Milletvekili Ahmet
Yıldırım’ın yaptığı açıklamasındaki bazı ifadelerine ilişkin açıklaması
MEHMET MUŞ
(İstanbul) – Sayın Başkan, burada afaki olarak yok, “Efendim yandaşa şu
çekildi, yandaşa bu çekildi, peşkeş çekildi, talan edildi.” gibi temelsiz
söylemleri kabul etmemiz mümkün değildir. Ben çok açık, net rakamlar ifade
ettim. Bakın, orada söylemediğim diğer rakamlar da vardı, bütçe içerisindeki
taksimat, faiz giderlerine giden rakam yüzde 43’ün üzerindeydi, bu rakam şu an
yüzde 9’a düştü; 100 liranın 9 lirasını finansman gideri olarak ayırıyoruz, 43
liraydı. Bu kaynaklar vatandaşa harcanıyor. Burada, bütçede bakıyoruz nereye
harcandığına. Dolayısıyla, burada afaki olarak, “Efendim, yandaşa peşkeş
çekilmiş.” gibi söylemlerde bulunuluyor. Çıkarsın dersin ki: Şurada, şurada,
şurada şunlar yapıldı; açık, somut, net olarak ifade edersin. Genel
nitelendirmelerle partimizi suçlamaya hiç kimsenin hakkı ve haddi yoktur. 
Teşekkür ederim.

AHMET YILDIRIM
(Muş) – Sayın Başkan, afaki ve temelsiz söylemde bulunduğumu iddia ederek sataşmada
bulundu. 
BAŞKAN – Buyurun
Sayın Yıldırım. 
İki dakika. 
VII.- SATAŞMALARA İLİŞKİN KONUŞMALAR (Devam)
6.- Muş Milletvekili Ahmet Yıldırım’ın, İstanbul Milletvekili Mehmet
Muş’un yaptığı açıklaması sırasında şahsına sataşması nedeniyle konuşması
AHMET YILDIRIM
(Muş) – Teşekkür ederim Sayın Başkan. 
Ben direkt resmî
rakamlar üzerinden söylüyorum. 2002’de bu ülkenin en zengin yüzde 1’i bu
ülkenin servetinin yüzde 39’una sahipti, şu anda yüzde 59,6’sına sahip.
Buyurun, bunu çürütün.
Bir diğeri,
bakın, bu ülkenin mal varlığının, beytülmalinin peşkeş çekildiğini, nasıl sizin
tarafınızdan bugün terörist ilan edilenlere parsel parsel verildiğini biz
değil, sizin partinizden belediye başkanı seçilen ve başbakan yardımcısı
olanlar söyledi. Bu ülkenin ekonomik olarak pürmelalini öğrenmek mi
istiyorsunuz? Rakamlar kolay. Buyursun, Bakan “Hayır.” desin. Kırkyıl aradan
sonra işsizlik oranı çift rakamlara AKP döneminde çıktı mı, çıkmadı mı? Rakam
işte. Veya bakın, Sayın Bakan, geçen yıl bu vakitler 2017 bütçesini sunarken
dedi ki: “31 Aralık 2017 günü dolar 2,99 olacak.” Tutturdu mu bunu? Rakamlar
üzerinden hedefsizliğin, tutarsızlığın bu kadarı olabilir mi? Peki, döviz
hedeflerimizi tutturmak için neye bel bağlamışız? Aylardır söyleniyor,
“Amerika’da Merkez Bankası Başkanı kim olacak?” Düşünün, döviz hedeflerinde bir
başka ülkenin Merkez Bankası Başkanının kim olacağına bel bağlamış bir ülke ve
ekonomi yönetimiyle karşı karşıyayız. En yüksek işsizlik, yine on yıl aradan
sonra çift rakamlara ulaşmış enflasyon, insanlar açlıktan kırılıyor ve yirmi
yıl aradan sonra ilk kez bu oranlara ulaşmış, takibe düşen vergi sayıları
üzerinden biz de rakamları veriyoruz. Sayın Bakan gelsin, desin: Dolar 31
Aralık 2017 günü 2,99 olacak mı, olmayacak mı? Rakam bu işte. 
BAŞKAN –
Teşekkürler Sayın Yıldırım. 
ÖZGÜR ÖZEL
(Manisa) – Sayın Başkan…
BAŞKAN - Sayın
Bakan, sanki bir söz talebiniz var gibi. 
MALİYE BAKANI
NACİ AĞBAL (Bayburt) – Tamamen polemikten ibaret olan bu açıklamaya…
ÖZGÜR ÖZEL
(Manisa) – Böyle Meclis Başkanı dostlar başına.
BAŞKAN – Sayın
Özel…
ÖZGÜR ÖZEL
(Manisa) – Yo, yo, itiraz etmiyorum, ben sizi methediyordum, “Böyle Meclis
Başkanı dostlar başına.” diyordum. 
BAŞKAN – Sayın
Özel, sizin söz hakkınızı unutmadım.
ÖZGÜR ÖZEL
(Manisa) – Tamam, sağ olun. 
AHMET YILDIRIM
(Muş) – 2,99 muydu, değil miydi Sayın Bakan?
IV.- AÇIKLAMALAR (Devam)
24.- Maliye Bakanı Naci Ağbal’ın, Muş Milletvekili Ahmet Yıldırım’ın
sataşma nedeniyle yaptığı konuşmasındaki bazı ifadelerine ilişkin açıklaması
MALİYE BAKANI
NACİ AĞBAL (Bayburt) – Orta vadeli program ve bütçe çalışmaları sırasında gerek
ekonominin makro dengelerini gerekse bütçe dengelerini belirlemek açısından
varsayımsal olarak bir döviz düzeyi belirlenir ama bu, hiçbir zaman için bir
hedef değildir. Bugün IMF de, Dünya Bankası da, diğer ülkeler de, her ülke
bütçe çalışmalarını yaparken bu tür rakamları kullanır. Onun için sizin sözünüz
içerisinde geçen “hedef” kelimesi… Bu anlamda, anladığım kadarıyla, Sayın
Yıldırım, bilgi eksikliğiniz var, bunu bilgi eksikliğine yoruyorum. 
AHMET YILDIRIM
(Muş) – Yüzde 30 sapma, yüzde 30 sapma var Sayın Bakan. 
MALİYE BAKANI
NACİ AĞBAL (Bayburt) – Bilgi eksikliğiniz var. 
AHMET YILDIRIM
(Muş) – Yüzde 1, 2 değil, yüzde 30 sapmış hedefiniz. 
BAŞKAN – Peki,
teşekkür ediyoruz. 
MALİYE BAKANI
NACİ AĞBAL (Bayburt) – Hâlâ “hedef” diyorsunuz, ben de size diyorum ki: Böyle
bir hedef yok, siz kendiniz bilgi eksikliğinden kaynaklanarak söylüyorsunuz.
AHMET YILDIRIM
(Muş) – Ben bizzat sizden dinledim Sayın Bakan, 4 Kasım 2016 günü dinledim. 
MALİYE BAKANI
NACİ AĞBAL (Bayburt) – Tutanakları çıkaralım, eğer benim bu hedef belirlememe
ilişkin bir cümle yoksa milletvekilliğinden istifa edecek misiniz?
AHMET YILDIRIM
(Muş) – Siz de Bakanlıktan istifa edecek misiniz?
MALİYE BAKANI
NACİ AĞBAL (Bayburt) – Hayır. Sen istifa edecek misin, cevap ver yani.
AHMET YILDIRIM
(Muş) – Tamam Sayın Bakan, “2,99”u getireceğim size. Hedefiniz 2,99’du. Ben
Parlamentodan, siz de Bakanlıktan istifa edeceksiniz.
MALİYE BAKANI
NACİ AĞBAL (Bayburt) – Ben bütçede hiçbir şekilde “Döviz kuru hedefimiz şudur.”
diye bir şey kullanmadım. Cahil cahil konuşuyorsun ya!
MAHMUT TOĞRUL
(Gaziantep) – Zaten bu ülkeyi cahilliğinizle bu hâle getirdiniz be,
cahilliğinizle bu hâle getirdiniz!
AHMET YILDIRIM
(Muş) – Sayın Başkan, Sayın Bakan açıktan sataşmada bulunmuştur. Sataşmadan İç
Tüzük 69’a göre söz istiyorum.
MALİYE BAKANI
NACİ AĞBAL (Bayburt) – İstediğin kadar cevap ver.
BAŞKAN –
Buyurun, Sayın Yıldırım…
BARIŞ YARKADAŞ
(İstanbul) – Hedefiniz yok demek ki Sayın Bakan! Demek ki yok hedefiniz yani!
MALİYE BAKANI NACİ
AĞBAL (Bayburt) – Ya, sen niye karışıyorsun? Bir dur, konuşuyoruz.
BARIŞ YARKADAŞ
(İstanbul) – Niye karşımayayım, Meclis burası. Ne yapayım, gideyim mi, çıkayım
mı?
ÖZGÜR ÖZEL
(Manisa) – Onun için maaş alıyor. 
BARIŞ YARKADAŞ
(İstanbul) – Konuyla ilgili, onun için geliyoruz, görevimizi yapıyoruz. Ne
demek yani? 
Yok hedefiniz
demek ki ya!
BAŞKAN – Buyurun
Sayın Yıldırım. 
25.- Muş Milletvekili Ahmet Yıldırım’ın, Maliye Bakanı Naci Ağbal’ın
yaptığı açıklamasındaki bazı ifadelerine ilişkin açıklaması
AHMET YILDIRIM
(Muş) – Sayın Bakan, bakın, hakaret etmek bir cesaret veya bir müktesebat,
akıl, izan işi değildir. Biz, eğer iş hakarete gelirse misliyle size hakaret
etmesini biliriz ama gerçekten, çok fazla germemek ve terbiyemizi korumak adına
aynı dilde cevap vermeyeceğim size. 
“2,99” hedefini
siz koydunuz, bunu sağır sultan, az biraz ekonomiyle ilgili herkes biliyor. Bu
kadar agresifleşmenizin… Hedeflerinizi tutturamamanıza dönük bir sıkışmışlığı
başkasına hakaret ederek aşamazsınız. Döviz hedefiniz tutmadı, büyüme hedefiniz
tutmadı, enflasyon hedefiniz tutmadı, işsizlik hedefiniz tutmadı; kalkıp bunun
sıkışmışlığını ucuzundan bize hakaret ederek aşacaksınız, öyle mi? Önce bu
ülkenin çoluk çocuğunun rızkını sağlamakla mükellef olduğunuzu hatırlayacak, buna
göre bu ülkeyi ve ülke ekonomisini, beytülmalini yöneteceksiniz. Siz niye bize
hakaret ediyorsunuz? Hakaret etmek hakkınız da, haddiniz de değildir. En
basitinden söylüyorum: Size iade ediyorum. (HDP sıralarından alkışlar)
BAŞKAN –
Teşekkürler Sayın Yıldırım.
Sayın Bakan,
buyurun.
26.- Maliye Bakanı Naci Ağbal’ın, Muş Milletvekili Ahmet Yıldırım’ın
yaptığı açıklamasındaki bazı ifadelerine ilişkin açıklaması
MALİYE BAKANI
NACİ AĞBAL (Bayburt) – Hiçbir şekilde, sayın hatibe konuşmamda hakaret etmek
amaçlı olarak o ifadeyi kullanmadım.
AHMET YILDIRIM
(Muş) – Ben getireceğim, siz de istifa edecek misiniz göreceğim. 
MALİYE BAKANI
NACİ AĞBAL (Bayburt) – Tekraren söylüyorum: Tamamen teknik olan bir konuda,
tamamen teknik olarak yaptığım bir açıklamaya rağmen ve bu açıklamayı dinlemiş
olmanıza rağmen, bile bile yani bir dakika önce, on saniye önce ben size teknik
bir açıklama yapıyorum, bunu dinlemiş olmanıza rağmen ısrarla aynı kelimeyi
kullanmanıza karşı gösterdiğim bir tepkidir. Tekrar söylüyorum: Bütün ülkelerde
bütçe çalışmalarında, orta vadeli program çalışmalarında hem dış ticaret
bakımından hem ekonomik büyüklükler bakımından hem de bütçe büyüklükleri
bakımından varsayımsal olarak bir döviz kuru varsayımı konulur. 
(Mikrofon
otomatik cihaz tarafından kapatıldı) 
BAŞKAN – Lütfen
tamamlayın.
MALİYE BAKANI
NACİ AĞBAL (Bayburt) – Bu hiçbir zaman için bir hedef değildir. 
MAHMUT TOĞRUL
(Gaziantep) – Varsayımı istediğiniz gibi koyacak mısınız Sayın Bakan?
MALİYE BAKANI
NACİ AĞBAL (Bayburt) – Hükûmet olarak döviz kurunun seviyesine ilişkin bir
hedefimizin olmadığını Hükûmetimizden farklı üyeler de ifade etmişlerdir. Benim
tepkim… Burada sizin gündeme getirdiğiniz konu ile döviz kuru meselesini
ilişkilendirip sanki bunu bir hedefmiş gibi buraya sunmanıza itiraz ediyorum.
Teknik bir itiraz, niye bu kadar alınıyorsunuz?
BAŞKAN – Peki,
teşekkür ediyoruz. 
AHMET YILDIRIM
(Muş) – Yani hedefsiz bir Hükûmet.
MEHMET MUŞ
(İstanbul) – Sayın Başkan…
BAŞKAN – Sayın
Muş, buyurun.
MEHMET MUŞ
(İstanbul) – Sayın Başkan, bakın, burada bir şey ifade etmek istiyorum: Sayın
Yıldırım konuşmasında teröristlere peşkeş çekildiğinden bahsediyor. Bakın,
Sayın Yıldırım, burada siz benimle çok polemiğe girdiniz bu konularda, bu
terörist meselesine isterseniz girmeyin, burada sizin söyleyecek sözünüz yok. 
AHMET YILDIRIM
(Muş) – Senden mi izin alacağım söz söylerken, senden mi izin alacağım?
MEHMET MUŞ
(İstanbul) – Burada, iki kişi arasındaki bir polemiği alıp partimizin tamamını
teröristlere peşkeş çekmekle itham ediyor. Böyle bir şeyi kabul etmemiz mümkün
değil.
AHMET YILDIRIM
(Muş) – Partiyi değil ülkeyi peşkeş çektiniz, ülkeyi; ne partisi!
MEHMET MUŞ
(İstanbul) – Teröristlerin kimlerle, nasıl, hangi girift ilişkiler içerisinde
olduğu kamuoyunun malumudur. Bunlara ses çıkaramayanlar da kamuoyunun
malumudur.
Teşekkür
ediyorum. 
MAHMUT TOĞRUL
(Gaziantep) – Siz “Ne istediniz de vermedik?” demediniz mi?
AHMET YILDIRIM
(Muş) – Görevden aldığınız belediye başkanına sorun. 
LEZGİN BOTAN
(Van) – İstanbul’a ihanet eden Türkiye'nin tümüne de ihanet eder. 
ENGİN ÖZKOÇ
(Sakarya) – Sayın Başkan…
BAŞKAN – Sayın
Özkoç…
ENGİN ÖZKOÇ
(Sakarya) – Efendim, Sayın Grup Başkan Vekili Kartal Belediyesiyle ilgili bir
yolsuzluk iddiasında bulunmuştur. 
BAŞKAN – Evet,
size söz hakkı verecektim.
ENGİN ÖZKOÇ
(Sakarya) – Buna İstanbul Milletvekilimiz Gürsel Tekin cevap verecek. 
BAŞKAN – Sayın
Tekin, buyurun. (CHP sıralarından alkışlar)
VII.- SATAŞMALARA İLİŞKİN KONUŞMALAR (Devam)
7.- İstanbul Milletvekili Gürsel Tekin’in, İstanbul Milletvekili Mehmet
Muş’un sataşma nedeniyle yaptığı konuşması sırasında Cumhuriyet Halk Partisine
sataşması nedeniyle konuşması
GÜRSEL TEKİN
(İstanbul) – Sayın Başkanım, değerli Genel Kurul; öncelikle Sayın Muş’un -belli
ki bu süreç de bilgi dâhilinde değil- 2005 yılından itibaren AKP’nin
getirmiş olduğu yeni yasaya dayalı, hiçbir ilçe belediye başkanının plan yapma
yetkisi yoktur kim olursa olsun, bunu özellikle bilmesini arzu ediyorum.
İkincisi: “Rant”
deyince, Sayın Erdoğan çok açık, net ifade etti, o kadar net ifade etti ki
İstanbul’la ilgili, Ankara’yla ilgili, bütün büyük şehirlerle ilgili,
özellikle, Çevre ve Şehircilik Bakanlığının birçok ilde, büyük şehirlerde
yapmış olduğu projelerle ilgili bir öz eleştiri yaparken, dönüp de bir
Cumhuriyet Halk Partisine “rant” demenizi anlamakta zorluk çekiyorum.
Cumhuriyet Halk Partisinin fıtratında rant yoktur. (CHP sıralarından alkışlar)
Rant arayacaksanız, çok açık ve net söylüyorum… Bu sadece göstermelik bir rant
değildir, isterseniz -Sayın Erdoğan’a da, Sayın Başbakanlara da, Sayın
Davutoğlu, Sayın Yıldırım’a da gönderdim- lütfederseniz size de göndereceğim. O
rantlar kimler tarafından pay edilmiştir, özellikle Marmara depreminden sonra
493 tane deprem alanının kimler tarafından pay edildiğini çok net bir şekilde
görebilirsiniz. Buna siyasetçiler dâhildir, gazete patronları dâhildir.
Haritaya baktığınızda kesinlikle utanacağınızı çok iyi biliyorum çünkü çok
sayıda arkadaşınız maalesef bu rantların ortakları oldular.
İki: Yine
kentsel dönüşümde, özellikle başta İstanbul olmak üzere birçok yerle ilgili,
mazlum insanların nasıl sürgüne tabi tutulduğunu… Bu haritaya baktığınızda
vicdanınızın sızlayacağını biliyorum.
Teşekkür ederim.
(CHP sıralarından alkışlar)
BAŞKAN –
Teşekkürler Sayın Tekin.
ÖZGÜR ÖZEL
(Manisa) – Harita kalsın, üstünden anlatırsın, üstünden.
MEHMET MUŞ
(İstanbul) – Haritayı partinizin önüne koyun, partinizin önüne koyun.
Sayın Başkan…
BAŞKAN – Sayın
Muş…
MEHMET MUŞ
(İstanbul) – Burada benim dile getirdiklerimin geçersiz olduğunu, partimize
atfen bu rantları yaptığımızı iddia ediyor, açık bir şekilde sataşıyor Sayın
Tekin. 
ÖZGÜR ÖZEL
(Manisa) – Rantı AKP getirdi, CHP götürecek inşallah. Rantı siz getirdiniz
İstanbul’a biz götüreceğiz.
MEHMET MUŞ
(İstanbul) – Haberi yok Kartal’dan herhâlde olup bitenlerden.
GÜRSEL TEKİN
(İstanbul) – Var, haberim var.
ÖMER FETHİ GÜRER
(Niğde) – Kartal’da rant mant yok, yanlış bilgi, yanlış anlatım. 
MEHMET MUŞ
(İstanbul) – Açık bir sataşmadır, söz talep ediyorum Sayın Başkan.
ÖMER FETHİ GÜRER
(Niğde) – Sosyal donatı alanıyla ilgili bir düzenlemedir. 
ENGİN ÖZKOÇ (Sakarya)
– Sataşma yoktur efendim. 
İBRAHİM ÖZDİŞ
(Adana) – Haritada nerede o?
BAŞKAN – Buyurun
Sayın Muş…
ÖMER FETHİ GÜRER
(Niğde) – Sayın Başkan, bu bir yıl önce; müfettiş yollandı, bu konuda inceleme
yaptılar. 
BAŞKAN – Vallahi
benim için hava hoş yani, siz düşünün Sayın Bostancı, Sayın Kubat.
ÖZGÜR ÖZEL
(Manisa) – Sayın Muş, yirmi beş yılda yaptınız o haritayı.
BAŞKAN –
Buyurun.
8.- İstanbul Milletvekili Mehmet Muş’un, İstanbul Milletvekili Gürsel
Tekin’in sataşma nedeniyle yaptığı konuşması sırasında şahsına ve Adalet ve
Kalkınma Partisine sataşması nedeniyle konuşması
MEHMET MUŞ
(İstanbul) – Sayın Başkan, değerli milletvekilleri…
ÖMER FETHİ GÜRER
(Niğde) – Bununla ilgili müfettiş inceleme yaptı, böyle bir şey yok. 
İBRAHİM ÖZDİŞ
(Adana) – Sayın Muş, haritanın üzerinden açıklama yapsaydınız.
MEHMET MUŞ
(Devamla) – Odanıza asın Sayın Özdiş, o haritayı. 
Sayın
milletvekilleri, ben burada bir hatibin konuşmasında açık bir şey söyledim.
Sayın Tekin diyor ki: “2005 yılında çıkan bir kanunla alakalı, belediyelerin
böyle bir yetkisi yok.” Getirmiş, getirmiş Sayın Tekin, haberiniz yok sizin,
adam getirmiş bunu. Meclisten geçirmeye çalışmış, bizim Meclis üyelerimiz ve 3
CHP’li Meclis üyesi buna ret oyu veriyor. Bu ret oyu veren 3 CHP’li Meclis
üyesini geçici olarak bir yıllığına disipline sevk ediyorlar, bir yıllık
disiplin cezası veriyorlar. Birinci sefer getiriyor geçmiyor, ikinci sefer
getiriyor, ikinci sefer başkanın oyuyla geçiyor. Büyükşehir belediyesinden geri
dönüyor, anlatmak istediğim konu bu. Burada çevreci gibi takılıp, çevreci gibi
görünüp…
ÖMER FETHİ GÜRER
(Niğde) – Yeşil alan mücadelesi o, yeşil alan. Yeşil alanın gasbedilmesini
engellemek için çıktı o karar. 
MEHMET MUŞ
(Devamla) – …ondan sonra yeşil alan dostu gibi görünüp, çıkıp da kendince bir
harita çizip konuşmanın bir anlamı yoktur. 
ÖMER FETHİ GÜRER
(Niğde) – Yeşil alan için çıktı o karar, bak yanlış bilgi, verdiğin bilgiler
yanlış.
MEHMET MUŞ
(Devamla) – Bakın, başka bir şey söyleyeyim. Bakın, değerli milletvekilleri,
Sinop’ta…
BARIŞ YARKADAŞ (İstanbul)
– Deprem toplanma alanları ne oldu, Gölcük’te 93 alana ne oldu?
MEHMET MUŞ
(Devamla) – …çöpler denize dökülüyorken belediye yakalanıyor. Çevre ve
Şehircilik Bakanlığı devreye giriyor, 152 bin lira Sinop Belediyesine ceza
yazıyor. Niye denizi kirletiyorsun kardeşim? Hani siz çevreciydiniz? Hangi
işlemi yaptınız, bir soruşturma başlattınız mı bununla alakalı? Yok. Bir
çalışma başlattınız mı? Yok. Ama kendileri en çevrecidirler.
Değerli
milletvekilleri, sözünüz ile özünüz bir olacak önce. 
ÖZGÜR ÖZEL
(Manisa) – Elhamdülillah… Elhamdülillah…
MEHMET MUŞ
(Devamla) – Ondan sonra çıkıp bizlere eleştiri yönelteceksiniz. 
Teşekkür ederim.
BARIŞ YARKADAŞ
(İstanbul) – Milyonlarca ağaç kestiniz İstanbul’da, hâlâ da kesiyorsunuz. 
BAŞKAN –
Teşekkürler Sayın Muş. 
ENGİN ÖZKOÇ
(Sakarya) – Sayın Başkan…
BAŞKAN – Sayın
Özkoç…
ENGİN ÖZKOÇ
(Sakarya) – Sayın Grup Başkan Vekili açık sataşmalarına devam etmiştir. 
BAŞKAN – Evet,
buyurun. 
Kim konuşacak?
ENGİN ÖZKOÇ
(Sakarya) – Gürsel Tekin konuşacak, efendim. 
BAŞKAN – Sayın
Tekin, buyurun. (CHP sıralarından alkışlar) 
İBRAHİM ÖZDİŞ
(Adana) – Efendim, haritayla çıksa...
BAŞKAN –
Haritayı…
GÜRSEL TEKİN
(İstanbul) – Harita yeterince göründü. 
9.- İstanbul Milletvekili Gürsel Tekin’in, tekraren, İstanbul
Milletvekili Mehmet Muş’un sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
GÜRSEL TEKİN
(İstanbul) – Sayın Başkanım, ilçe belediyesinde bir uygulama olabilir. Bu
uygulamadan dolayı -takdir edersiniz ki sizde de aynı şey geçerlidir- grup
kararlarına uymayan arkadaşlarımızla ilgili bir disiplin soruşturmasını getirip
buraya bağlamanızı da anlamış değilim.
ÖZGÜR ÖZEL
(Manisa) – Hangi partinin tüzüğünde…
GÜRSEL TEKİN
(Devamla) – Öncelikle şunu söyleyeyim, çok net olarak söylüyorum ki
-bakabilirsiniz- hiçbir ilçe belediyesinin plan yapma yetkisi yoktur. Velev ki
varsa, sizin iddianız doğruysa, büyükşehre rağmen, Çevre Şehircilik Bakanlığına
rağmen yüzde 30 artışı yapmışsa da o da herhâlde sizin eksiğinizdir, sizin
zaafınızdır.
MEHMET MUŞ
(İstanbul) – Sayın Tekin, 30 bin metrekare ekstra inşaat alınmış. 
ÖMER FETHİ GÜRER
(Niğde) – Yeşil alan… Yeşil alan…
GÜRSEL TEKİN
(Devamla) – Efendim, kamu yararına bir şey artırmışsa teşekkür ederiz hangi
belediye olursa olsun.
MEHMET MUŞ
(İstanbul) – Kamu değil, şirketin namına artırmış.
ÖZGÜR ÖZEL
(Manisa) – Yeşil alan yapmış adam, siz ikna etmişsiniz adamları başka şey
yapalım diye.
GÜRSEL TEKİN
(Devamla) – Bakın, biraz önce göstermiş olduğum haritada, tek tek bakacaksınız
-lütfen rica ediyorum, size de göndereceğim- çünkü o harita üzerine Sayın
Erdoğan bütün bu konuşmaları yaptı. Eğer burada kişisel olarak, bireysel olarak
birilerine bir çıkar elde edilmişse aynı şekilde gelin bir soruşturma
başlatalım. 
İki, bir önerim
olacak izin verirseniz: Başta İstanbul olmak üzere, İstanbul, İzmir, bütün
büyük şehirlerle ilgili gelin bir araştırma ve soruşturma komisyonu
oluşturalım, nerede rant varsa, nerede sorun varsa, kamu arsaları kimlere
tahsis edilmişse, tıpkı FETÖ’ye vermiş olduğunuz 1.241 tane vatan toprağına
nasıl el konulduysa bunlara da kamu yararına el koyalım. (CHP sıralarından
“Bravo” sesleri, alkışlar) 
Teşekkür ederim.
ÖZGÜR ÖZEL
(Manisa) – Hadi, hodri meydan, hadi!
BAŞKAN –
Teşekkürler Sayın Tekin.
MEHMET MUŞ
(İstanbul) – Sayın Başkan, Sayın Tekin’e hatırlatmak için: İmar konularında
grup kararı alınamaz. 
BAŞKAN –
Birleşime on dakika ara veriyorum. 
Kapanma Saati : 17.42
ALTINCI OTURUM
Açılma Saati: 17.56
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Mücahit DURMUŞOĞLU (Osmaniye)
-----0-----
BAŞKAN – Sayın
milletvekilleri, Türkiye Büyük Millet Meclisinin 21’inci Birleşiminin Altıncı
Oturumunu açıyorum.
502 sıra sayılı
Kanun Tasarısı’nın görüşmelerine devam ediyoruz. 
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı "Hazineye
Ait Taşınmaz Malların Değerlendirilmesi ve Katma Değer Vergisi Kanununda
Değişiklik Yapılması Hakkında Kanun"da Değişiklik Yapılması Hakkında Kanun
Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN –
Komisyon ve Hükûmet yerinde. 
Şimdi, ikinci
bölüm üzerinde şahıslar adına ilk söz Antalya Milletvekili Sayın İbrahim
Aydın’a aittir.
Süreniz beş
dakika. 
Buyurun. (AK
PARTİ sıralarından alkışlar) 
İBRAHİM AYDIN
(Antalya) – Sayın Başkan, değerli milletvekilleri; şahsım adına 502 sıra sayılı
Kanun Tasarısı hakkında söz almış bulunuyorum. Yüce heyetinizi ve aziz
milletimizi saygıyla selamlıyorum. 
Öncelikle,
komşularımız Irak ve İran’da meydana gelen depremden dolayı hayatlarını
kaybedenlere Allah’tan rahmet diliyorum, yaralılara da geçmiş olsun dileklerimi
iletiyorum. 
Küreselleşen
dünyada ülkemizle diğer ülkeler arasında ekonomik, sosyal ve teknolojik
alanlarda önemli etkileşimler meydana gelmekte ve buna bağlı olarak
mevzuatlarımızda da çeşitli alanlarda düzenleme ihtiyacı doğmuş bulunmaktadır.
Bu ihtiyaçlar göz önünde bulundurulduğunda, hazırlanan tasarıyla vergiye
gönüllü uyumu ve vergi uygulamalarını arttırıcı düzenlemelerin yanı sıra kayıt
dışılıkla mücadelede etkinliğin devam ettirilmesine hizmet edecek düzenlemeler
yapılmıştır. Bununla birlikte bazı sektörlerin kamusal yükümlülüklerine yönelik
yaşanan sorunlar çözümlenecek ve süresi biten bazı geçici düzenlemelerin
süreleri uzatılacaktır.
Değerli
milletvekilleri, bu Kanun Tasarısı’nın Plan ve Bütçe Komisyonunda görüşmelerine
başlandığında kamuoyunda “Motorlu Taşıtlar Vergisi düzenlemesi” olarak
söylentisi vardı. Ancak Plan ve Bütçe Komisyonunda Başkan, üyeleri, katılan
milletvekilleri, Bakanımız, 45 kamu idaresi, 23 STK katılmış; 133 madde olarak
gelen tasarı, 127 madde olarak, yoğun bir çalışma ve müzakereler sonucu çok
yararlı düzenlemeler yapılarak Genel Kurula gelmiştir. Bunlardan 2‘nci
bölümdeki maddelerle ilgili düzenlemeleri siz değerli vekillerimize arz etmeye
çalışacağım.
Türk vatanı ve
milletinin ebedi varlığını ve devletimizin bölünmez bütünlüğünü muhafaza etmek
uğruna kanlarını akıtarak tarihimize altın sayfalar yazdıran aziz
şehitlerimize, gazilerimize, dul ve yetimlerine sahip çıkmak, saygılı olmak ve
hatıralarını yüceltmek hepimiz için kanuni ve vicdani bir sorumluluktur. Hükûmetimiz
olarak bu konuda üzerimize düşeni yapıyoruz ve yapmaya devam edeceğiz inşallah.
Terörle Mücadele
Kanunu kapsamında, hayatını kaybedenlerin eş ve çocuklarından biri, anne, baba
ve kardeşlerinden biri olmak üzere toplam 2 kişiye istihdam hakkı verilmektedir.
Öngörülen düzenleme ile anne, baba ve kardeşlerin 1 olan istihdam haklarını
kullanmaması durumunda bu istihdam hakkının eş veya çocukları tarafından 2 kişi
olarak kullanılmasına imkân getirilmektedir. Ayrıca yaş sınırı aranmaksızın bu
haktan yararlanılması sağlanmaktadır. 15 Temmuz hain darbe kalkışmasının
bastırılmasında gazi olan vatandaşlarımızın, yeni düzenlemeyle, hizmetli
unvanlı kadrolar yerine memur unvanlı kadro ve pozisyonlara atanmaları
sağlanmaktadır.
Değerli
milletvekilleri, yine tarım arazileriyle ilgili yaptığımız düzenlemeler de
toplumsal huzur için gerekliydi. Tarım sahalarının tarım dışı amaçlarla
kullanılması artık uygulayıcı kuruluşun inisiyatifinde olmayıp Toprak Koruma
Kurulu ile Gıda, Tarım ve Hayvancılık Bakanlığı tarafından karara
bağlanacaktır.
Yine, madencilik
sektöründe üretimin ve etkinliğin arttırılmasına yönelik düzenlemeler
yapılmaktadır. 2016 yılında maden ihracatı 4 milyar dolara yaklaşmıştır; bu,
2017 yılında, şu anda, bu rakamı geçmiştir. Yeni düzenlemeler ihracatımızı
arttırarak cari açığımızı azaltacak, 2023, 2053, 2071 hedeflerimize ulaşacağız.
Ve yatırımcılara
dönük düzenlemelere dikkatinizi çekmek istiyorum. Yatırımcıların önünü açacak,
yatırım ortamını çok net, berrak bir hâle getirecek kanuni düzenlemeler de bu
yasa tasarısının içinde yer aldı. Kamu-özel iş birliği projeleri de bunlar
arasında yer alıyor. Bundan böyle proje finansmanında talep edilen harçlar
alınmayacak.
Değerli
milletvekilleri, çok önemli bir değişim daha, belediyelerin yetkisinde, arsa ve
arazilerin metrekare birim değerlerinin 2017’de uygulananın yüzde 50’sini
geçmeme şartı getirildi; artık afaki artışlar olmayacak.
Bir başka
düzenleme de elektronik ortamda yapılan alışverişlerin yurtdışı bağlantısına
ilişkin olanıdır. İnternet siteleri üzerinden yapılan alışverişlerde artık KDV
ödemesi talep edilecek. Yurt dışından alışverişlerde bundan böyle yol geçen
yaklaşımı olmayacak ve ciddi bir zapturapt dönemi olacak. 
Yine, yatırım
ortamına destek bağlamında -imalat sanayi yatırımları- 2017 yılındaki KDV
iadesi 2018’de de devam edecek. 
Özetlersek;
Hükûmetimiz, hayatın her sahasına hâkim bir yönetim tarzı takip ediyor, nerede
bir noksan var onun izalesine çalışıyor. Bu yasal düzenlemeler de buna dönüktür
ve insanımızın huzuru esastır.
(Mikrofon otomatik
cihaz tarafından kapatıldı)
BAŞKAN – Sayın
Aydın, lütfen tamamlayın.
İBRAHİM AYDIN
(Devamla) – Anlayışımız, insanı yaşat ki devlet yaşasın.
Katkısı
olan, emeği geçen herkese teşekkür eder, değişikliklerin ülkemize, milletimize
hayır getirmesi dileklerimle hepinize saygılar sunarım. (AK PARTİ sıralarından
alkışlar)
BAŞKAN –
Teşekkür ederiz Sayın Aydın.
Şahıslar adına
ikinci konuşmacı, Erzurum Milletvekili Sayın Kamil Aydın. (MHP sıralarından
alkışlar)
Süreniz beş
dakika.
Buyurun.
KAMİL AYDIN
(Erzurum) – Sayın Başkan, değerli milletvekilleri; ben de yüce heyetinizi
saygıyla selamlıyorum.
502 sıra sayılı
torba yasanın üzerinde konuşmak üzere şahıslar adına söz almış bulunmaktayım. 
Saygıdeğer
milletvekilleri, 5 bölüm ve 130 civarında maddeden oluşan bir yasayı
tartışıyoruz. Gerçekten yapmaya çalıştığımız şey, asli görevimiz olan yasama
organının birer bireyleri olarak, üyeleri olarak yasama organını aktif hâlde
tutup yasa koymaya çalışmak. Tabii ki, bu bizim erkler ayrımı noktasında sabit
görevlerimiz arasında bulunan önemli bir husus fakat bunu yaparken gerçekten…
Elbette ki yapılan yasalar Türkiye’nin ihtiyacına, Türkiye’nin sıkıntılarına
kısmen cevap verecek konuları içermektedir ama malumunuz, bütün siyasi
partilerin gündeminde, halkın gündeminde hatta Cumhurbaşkanımızın da gündeminde
olan daha ivedilikli, daha öncelikli birtakım sorunlar var. Keşke bunları biraz
önceleyip öncelikle onlarla ilgili birtakım yasalara öncelik verseydik -bu
torbanın içerisine- ya da bundan sonraki çalışmalarda yine böyle bir öncelik
söz konusu olsaydı. 
Nedir, bunları
birkaç kalemle ifade etmek gerekirse: Malumunuz, son birkaç ay içerisinde
eğitimle ilgili bir sürü sıkıntılar yaşıyoruz, bunun her boyutuyla ilgili
sıkıntılar yaşıyoruz, hem eğitim öğretim müfredatıyla ilgili sıkıntılar
yaşıyoruz hem öğretmen atamalarıyla ilgili sıkıntılar yaşıyoruz hem de sınav
sistemleriyle ilgili birtakım sıkıntıları sıklıkla dile getiriyoruz. Keşke bunu
gerçekten bu yasa öncesi dikkate alıp ön çalışmalarını yapmış olsaydık…
Diğer önemli bir
husus: Yine son günlerde, hatta biraz önceki tartışmanın da ana odağını
oluşturan yerel yönetimlerle ilgili birtakım eksikliklerin, aksaklıkların artık
ayyuka çıktığının farkındayız. Efendim, dikey yapılanmadan şikâyetçiyiz, doğru.
Özellikle Büyükşehir Yasası’ndan sonra çayırın, meranın, yaylanın ya da vakıf
arazilerinin belediyelerin kontrolüne verilmesinden doğan birtakım sıkıntılarla
ilgili bir sürü şikâyetlere muhatap oluyoruz. O zaman ne yapalım? Dikey
yapılanmayı da içine alan ve halktan gelen sıkıntıları da içine alan birtakım
düzenlemeleri de bunun içine keşke katabilseydik. 
Diğer önemli bir
husus: Yine, Türkiye'nin son günlerde gündemini sıklıkla meşgul eden, efendim,
özellikle spordaki birtakım sorunlar, yaşanan sorunlar. Bunların, uluslararası
ya da ulusal birtakım yarışmalarda kullanılan doping malzemelerinin ayyuka
çıkması, bunlarla ilgili mücadele noktasında çok somut birtakım yasaların
öncelikli olarak bu yüce Mecliste gündeme getirilmesi, konuşulması ve buradan
daha özele inerek, özellikle futbol takımlarındaki yabancı kontenjanlarına
getirilmek istenen sınırlamalar. Şimdi, bu sınırlamalarla ilgili herkes bir
şeyler söylüyor ama gerçekten, baktığımız zaman, çok ani bir sınırlama
getirilmesinin sıkıntılı olduğunu Sayın Cumhurbaşkanı dün televizyon
programında ifade etti. Evet, gerçekten bir kararı anında alıp uygulamaya
koymak birtakım ek sıkıntılar meydana getirmektedir. Ama aynı şey eğitim için
de geçerli değil midir arkadaşlar? Yani ani bir karar alıp hemen, behemehâl,
radikal bir şekilde uygulamaya koymak da aynı sıkıntıların doğmasına neden
olur. 
Efendim,
çiftçilerimizin gerçekten çok ciddi sıkıntıları var. Bakın, talepler hepinize
geliyordur. Keşke bu yasanın bir yerine bir şekilde adapte ederek… Efendim,
birikmiş borçlar var. Bu sene kurak geçti, bu sene çok kurak geçti, özellikle
mensubu olduğum, vekili olduğum Doğu Anadolu Bölgesi’nde bu sene ağır bir
kuraklıkla baş başa kaldı çiftçilerimiz ve aldıkları kredileri iade edemediler,
ödeyemediler ve çok sade, basit bir talepleri var.
ÖMER FETHİ GÜRER
(Niğde) – Aynen.
KAMİL AYDIN
(Devamla) - Orta Anadolu da öyledir büyük bir olasılıkla. Bu borçların yeniden
taksitlendirilmesi ya da ötelenmesi, ertelenmesi konusunda bizden birtakım
talepleri var. 
Yine son
zamanlarda Türkiye gündemini meşgul eden hayvancılık noktasındaki bir türlü
çözemediğimiz et ihtiyacımızın ithalatla karşılanması -bunun da beraberinde
getirdiği birtakım- belki günü kurtaracak palyatif bir çözüm olarak kabul
edilebilir ama buna radikal bir çözüm için -yine çok uzun vadeye yayılarak-
öncelikli olarak bu Mecliste büyük bir gündem oluşturup bunları detaylarıyla,
paydaşlarıyla konuşup daha reel, daha zamana yayılmış bir kanun maddesi şekline
dönüştürülmesi noktasında bir şeyler yapabiliriz diyorum, yüce Meclisimizi
saygıyla selamlıyorum. (MHP sıralarından alkışlar) 
BAŞKAN –
Teşekkür ederiz Sayın Aydın.
Sayın
milletvekilleri, şimdi ikinci bölüm üzerinde on beş dakika süreyle soru-cevap
işlemini gerçekleştireceğiz.
Geçen haftaki
görüşmeler esnasında ikinci bölüm için sisteme giren sayın milletvekillerine
öncelik tanıyacağım.
Sayın Gürer, siz
de girmiştiniz.
Buyurunuz.
ÖMER FETHİ GÜRER
(Niğde) – Teşekkürler Sayın Başkan.
Sayın Bakan,
Hükûmetin iki yıl önce üç ay içinde kadro sözü verdiği taşeron işçiler, aradan
geçen zamana rağmen, hâlen beklentilerini sürdürmektedir. Hükûmet tarafından
yapılan en son açıklamada bu yıl bitmeden taşeron işçilerin kadroya alınacağı
ifade edildi ancak içeriğiyle ilgili net bir açıklama yapılmadı. “Hangi
statüdeki işçiler kadroya alınacak?” “Kadroya alınacak olan taşeron işçi sayısı
ne kadar?” “Hükûmetin ‘kadro’ diye açıkladığı sistemin içeriği nedir?” gibi
sorular kamuoyunda merak konusudur.
Diğer yandan,
kamuda taşeron firmada senede dokuz ay, on ay çalışan işçiler tedirgin.
Özellikle, Millî Eğitim Bakanlığına bağlı okullarda görev yapan bu kapsamdaki
taşeron işçilerin kadroya alınmayacağı söyleniyor, bu doğru mudur? Bu konuda
kamuoyunda merak edilen soruların yanıt bulması, en azından tedirginlik yaşayan
taşeron işçilerin merakının giderilmesi için açıklamanız olacak mıdır?
Teşekkür
ediyorum.
BAŞKAN – Sayın
Gaytancıoğlu...
OKAN
GAYTANCIOĞLU (Edirne) – Teşekkür ederim Sayın Başkan.
Sayın Bakan,
Hükûmetiniz zamanında 7 defa vergi affı çıkardınız. 6736 ve 7020 sayılı
kanunlarla vatandaş tarafından taksitlendirilen borçlarda 3’üncü ve 4’üncü
taksitlere gelindi. İnternette reklamlarını sürekli görüyoruz. 
Şimdi,
soruyorum: Özellikle, esnaflarımızın bu taksitleri ödemekte zorluk çektiğini,
hatta ödeyemediğini -esnaflarımızı dolaştığımızda- biliyoruz. Son dönemde çıkardığınız
6736 sayılı ve 7020 sayılı yapılandırma kanunlarındaki tahsilat oranlarınız
nelerdir? 
BAŞKAN – Sayın
Kara…
NİYAZİ NEFİ KARA
(Antalya) – Sayın Bakan, sağlık çalışanlarına daha önceki Sağlık Bakanı ek
atama sözü vermiş ve bu hâlâ gerçekleşmemiş. “Bütçe” diyorlar. Sağlık
çalışanlarına bu yıl için ek atama bütçeniz var mı?
İkincisi: Sağlık
çalışanlarına geçen yıl söz vermiştiniz, “Bu dönem elimiz dar.” demiştiniz,
hatırlıyorsunuz. Onların yıpranma payı ve özlük haklarıyla ilgili bu yıl bütçe
ayırdınız mı? 
Bir diğer konu,
“Sağlık çalışanlarının açığı var.” denirken, yaklaşık 3 bin, 4 bin sağlık
çalışanı hâlâ güvenlik soruşturmasına takılı bekliyor. Görevlerine başlatıp
eğer güvenliğinde sorun varsa iptal edilmesi gibi bir uygulama vardı daha
önceden, niye uygulamıyoruz? Geciktirmek başka bir formül mü yani? 
BAŞKAN – Sayın
Özdemir…
SİBEL ÖZDEMİR
(İstanbul) – Teşekkür ederim Sayın Başkan. 
Sayın Bakan,
gelir uzmanları için kurum içi uzmanlık sınavının açılıp açılmayacağına ilişkin
belirsizlik devam ediyor. Bu konuda oldukça soru geliyor bizlere de.
Maliye Bakanı
olarak, 30/3/2017 tarihinde, Sakarya Sapanca Vergi Dairesinin açılışı sırasında
yaptığınız konuşmanızda sınavın yapılacağına ilişkin bir beyanınız olduğu
yönünde meslek kuruluşları bize bilgi verdiler. Türkiye genelindeki tüm gelir
uzmanlarını ilgilendiren bu konuda bir açıklama yapabilir misiniz? Gelir
uzmanları için kurum içi uzmanlık sınavı açılacak mı? Açılacaksa, hangi tarihte
olacağına ilişkin sorum olacak. 
Teşekkür ederim.

BAŞKAN – Sayın
Özdiş…
İBRAHİM ÖZDİŞ
(Adana) – Teşekkür ediyorum Sayın Başkan. 
Sayın Bakan,
kamu sağlık hizmetleri tarifesini düzenleyerek zam üstüne zam yaptınız. Yeni
tarifeye göre, sağlık sigortası olmayan yaklaşık 4 milyon vatandaşımız muayene
olmak için 30 TL yerine 50 TL ödeyecek.
Ayrıca, mesai
saatleri dışında öğretim üyeleri tarafından yapılacak muayenelerde 100 TL ilave
ücret, diğer işlemlerde de işlem bedelinin yüzde 20’sine kadar ilave ücret
alınabilmesinin önünü açmışsınız.
Bu zamlardan
sonra soruyorum: Memura, işçiye, çalışana ne kadar zam yaptınız ki sağlık
hizmetlerinde yüzde 20, yüzde 60’lara varan zam yapıyorsunuz Sayın Bakan?
Teşekkür
ediyorum Sayın Başkan. 
BAŞKAN – Sayın
Yıldırım…
BEHÇET YILDIRIM
(Adıyaman) – Teşekkürler Başkanım. 
Bütçe
görüşmelerine başlamış bulunuyoruz. Biliyorsunuz, yarın Sağlık Bakanlığı
bütçesi görüşülecek. Ben yüzlerce mesaj aldım, telefon aldım; az önce CHP’li
arkadaşımız gerçi söyledi, bu ataması yapılanların güvenlik soruşması ne zaman
bitecek? Bir çifte standart söz konusu mu? 
İkincisi: Sağlık
iş kolunda yurdun dört bir yanında ihtiyaç olduğunu siz de takdir edersiniz.
Sağlıkta gerçekten ihtiyaç fazla. Taşeronu en fazla çalıştıran bakanlık Sağlık
Bakanlığıdır. Sayıları 100 binlerle ifade edilen bu sağlık çalışanlarına ek kontenjan
vermeyi düşünüyor musunuz? En az 30 bin kişiye ek kontenjan sözü verildiğini
sosyal medyadan duyduk. Bu konuda bir çalışmanız var mı? Kesenin ağzını açacak
mısınız? Zira, her şeyden tasarruf olur ama sağlıktan tasarruf olmaz diyorum,
saygılar sunuyorum. 
BAŞKAN – Sayın
Nurlu…
MAZLUM NURLU
(Manisa) – Sayın Bakan, akaryakıta üst üste gelen zamlar vatandaşı canından
bezdirmiştir. Dünyada petrolün varil fiyatı düşerken bizde akaryakıt fiyatı
neden artar anlamak mümkün değil. 2014 yılında ham petrolün varil fiyatı 90
dolar iken çiftçinin kullandığı mazot 4 lira 11 kuruştu, bugün ise petrolün
varil fiyatı 53 dolar, son zamlarla mazot fiyatı 5 lirayı aşmıştır. Benzine,
mazota zam geldiğinde ülkedeki her ürüne zam gelmektedir, buna rağmen tarım
ürünlerinin fiyatı yerinde saymakta hatta kuru üzüm, fındık, buğday, mısır
fiyatları önceki yılların altında kalmaktadır. Borç batağı içerisinde çırpınan
çiftçi ürettiği ürünü yok pahasına satmak zorunda kalırken, kullandığı mazota,
ilaca, gübreye gelen zamlarla ülkede tarım yapılamaz hâle gelmiştir. Bu konuda
çözüm öneriniz nelerdir diyor, Genel Kurulu saygıyla selamlıyorum. 
BAŞKAN – Sayın
Arslan…
Sayın Pekşen…
HALUK PEKŞEN
(Trabzon) – Sayın Bakan, Gümüşhane’nin Santa Harabeleri diye bilinen ve birinci
ve üçüncü derecede sit alanı olan bölgesinde iki ayrı hidroelektrik santrali
inşaatı devam etmekte; Berraksu 1 ve Berraksu 2. Bu iki ayrı hidroelektrik
santraliyle ilgili Trabzon Çevre Koruma Kurulu kararıyla buradaki inşaatın
derhâl durdurulması, yapılmış olan imalatların da eskiye iadesine karar
verilmiş. Ancak, bütün bu durdurma kararlarına rağmen burada inşaat tüm hızıyla
devam etmekte; buna ilişkin, Hükûmetinizin bir tedbir, yasaları işletme yönünde
bir kararı olacak mı? 
Çok teşekkür
ediyorum.
BAŞKAN – Sayın
Çamak…
HÜSEYİN ÇAMAK
(Mersin) – Sayın Bakan, Nüfus Hizmetleri Kanunu’na göre kişilerin beyanları
esas alınmaktadır. Bu durumda, yanlış beyanlar hâlinde yanlış kişilerin
evlerine haciz gidecek kadar skandal uygulamalar gerçekleşmektedir. Buna neden
olan ilgili maddeler değiştirilerek bu soruna acilen çözüm bulunmasını dileyip
bu durumdan muzdarip olan bir vatandaşımızın mesajını sizlere iletmek isterim:
“Mersin’deki konutumuza başka şahıslar adına devamlı olarak icra takipleri
gelmektedir. Mezitli Nüfus Müdürlüğüne yaptığımız müracaatta konutumuzun başka
şahıslar tarafından adres gösterildiği anlaşılmıştır. Bu durumda adres
bildirimi yapacak şahıslardan konuta ilişkin tapu, elektrik, su faturaları
istenmeli veya ikinci bir konutu bulanan ve kendisi tarafından kullanılan bu
konutların malik adına adresleri üçüncü şahıslara kapatılmalıdır.”
Teşekkür ederim.
BAŞKAN – Sayın
Bakan, kalan süre size aittir, buyurunuz.
MALİYE BAKANI
NACİ AĞBAL (Bayburt) – Sayın Başkanım, teşekkür ediyorum.
Öncelikle Sayın
Gürer, kamuda çalışan taşeron işçilerle ilgili olarak, şu anda, bu konuyla
ilgili, ilgili bakanlıklar çalışmalarını belli bir noktaya getirdiler. Ekonomi
Koordinasyon Kurulunda bu konuyla ilgili toplantılar yapıldı. Birçok konu bu
toplantılarda gündeme geldi. Kapsam da dâhil olmak üzere, statü, ileriye dönük
haklar, sağlanacak imkânlar gibi çok sayıda başlık var. Biraz önce sizin ifade
ettiğiniz kapsamla ilgili, Millî Eğitim Bakanlığı özelinde söylediğiniz hususla
ilgili verilmiş herhangi bir karar yok, böyle bir konu gündeme de gelmedi.
Dolayısıyla, bunu en azından özel olarak belirtmiş olayım. Bu çalışmaları
süratle tamamlayıp Bakanlar Kuruluna getireceğiz. Bakanlar Kurulunda da sizin
ifade ettiğiniz bütün hususlarla ilgili bu konularda Hükûmet olarak kararımızı
verdikten sonra -en kısa zamanda olacağını tahmin ediyorum- bu kanun tasarısını
Meclise getirmek istiyoruz. Sayın Başbakanımız da daha önce ifade etmişlerdi.
Bu konuda yapılacak yasal düzenlemenin yılbaşından önce çıkması noktasında
Hükûmet olarak bir irademiz var. Bu konuda da yoğun bir şekilde çalışmalarımız
devam ediyor. 
Sayın
Gaytancıoğlu, 6736 ve 7020 sayılı Kanunlar çerçevesinde, biliyorsunuz, son
derece önemli yasal düzenlemeler yaptık. 2016’nın 15 Temmuz darbe girişiminin
ardından, o günlerin ortamında, en acil ve en ivedi konu olarak bunu görüp -15
Temmuz Cuma- salı günü bu konuyla ilgili hazırlamış olduğumuz kanunu Meclise
sevk ettik ve o tarihe kadar olan bütün borçların otuz altı aya kadar
yapılandırılmasının önünü açtık. Daha sonra 7020 sayılı Yasa’yla da geçmişte
buna müracaat edememiş olanlar ile ödemelerini aksatanlar için bir defa daha
bir imkân getirdik. Şu anda bu anlamda taksit ödemeleri devam ediyor. Şu ana
kadar 6736 sayılı Kanun kapsamında Maliye Bakanlığı olarak 80,4 milyar liralık
bir yapılandırma yaptık. Şu ana kadar tahsil ettiğimiz, 6736 kapsamındaki
tahsilat tutarı 22,5 milyar lira. Şu ana kadar -ki yaptığımız tahsilatı baştaki
tahakkuka bölerseniz- tahakkuk tahsilat oranı yüzde 28 civarında. Bu, şu ana
kadarki yapılan toplam tahsilat. Taksitler devam ediyor. 
Yine 7020 sayılı
Yasa kapsamında da 13,7 milyar liralık bir alacağı yapılandırdık. Bu kanun
kapsamında da şu ana kadar 1,6 milyar lira tahsilat yaptık. Şu ana kadarki
peşin ödeme ve taksitlerden elde ettiğimiz 1,6 milyar lirayı esas alırsak
tahsilat oranı yüzde 11,88. Tabii, daha 3’üncü, 4’üncü taksitleri aldık, daha
başlardayız. Bunların önümüzdeki aylarda devam etmesini bekliyoruz. Şundan emin
olun, gerçekten tahakkuk tahsilat oranlarını, vatandaşımızın bu borçlarını
ödemesini takip ediyoruz yani bu konularda herhangi bir sorunla karşılaştığımız
takdirde tabii ki vatandaşımız bakımından önemli her türlü tedbiri her zaman
için alırız. Bugüne kadar bütün bu 6736 ile 7020 sayılı Kanunlar kapsamında da
31 milyar lira tahsil etmiş durumdayız.
Sayın Kara,
sağlık çalışanlarıyla ilgili… Biliyorsunuz her sene kamu kurumlarına yapılacak
açıktan atama kontenjanları bütçe kanunlarıyla belirleniyor. Dolayısıyla şu
anda 2018 yılı bütçe kanununda belirlemiş olduğumuz açıktan atama kontenjanları
dâhilinde Sağlık Bakanlığının personel taleplerini değerlendireceğiz. Burada
Sağlık Bakanlığımızın yeni açılan hastaneler, mevcut hastanelerdeki personel
sayısının artırılması gibi talepleri var. Bu taleplerle ilgili olarak her iki
bakanlık birlikte çalışıyoruz. Bir taraftan tabii ki bütçe imkânlarımızı
dikkate alacağız, diğer taraftan da sağlıkla ilgili taleplerin karşılanması
konusunda Sağlık Bakanlığımıza yardımcı olacağız. Bu meselenin bir süre daha
iki bakanlık arasında çalışılması gerekiyor çünkü 2018 yılı bütçe kanunu
görüşmeleri henüz devam ediyor. Bu açıdan bu meseleyi şu aşamada
sonuçlandırmamız çok mümkün gözükmüyor.
Sağlık
Bakanlığında yıpranma ve özlük haklarıyla ilgili bakanlıkla geçmişte yapmış
olduğumuz çalışmalar var. Bu konuda bakanlıkla üzerinde çalıştığımız bir model
vardı geçmişte. O çerçevede, son olarak ekonomi yönetimi ve Bakanlar Kurulunda
bu konuda değerlendirme yapıp o konuyla ilgili de bir adım atılacağını tahmin
ediyorum.
Bu güvenlik
soruşturması devam eden personel konusunda Sağlık Bakanımızdan bilgi alayım
özel olarak. Neden gecikti onu bilmiyorum ama genel olarak şu bilgiyi
söyleyebilirim: 15 Temmuz alçak darbe girişimi sonrası dönemde sadece Sağlık
Bakanlığına değil bütün kurumlara personel alırken özellikle güvenlik
soruşturmalarının başlangıçta yapılmasını Hükûmet olarak önemsiyoruz. Son
yaşanan hadiseler de personelle ilgili güvenlik soruşturmalarının mutlaka
titizlikle yapılması gerektiğini ortaya koydu. Bu konuda da ilgili
kurumlarımız… Tabii, çok yoğun bir talep olduğu için ilgili kurumlara, belki
bir miktar vakit alabiliyor. 
Sayın Özdemir
gelir uzman yardımcılığıyla ilgili söyledi. Maliye Bakanı olarak bu konuda
tabii ki görüşüm olumlu. Yaptığım açıklamaları o zaman da ifade ettim,
arkadaşların yükselme sınavlarına tabi tutulması çok önemli. Bu konuyla ilgili
kanun tasarısını Başbakanlığa da sevk ettik. Hükûmet düzeyinde Bakan olarak bu
konuda girişimlerim devam ediyor. İnşallah, bir sonuç alınca da Maliyedeki
arkadaşlarımızı sevindirmeyi en başta Maliye Bakanı olarak ben istiyorum.
İnşallah o konuda güzel gelişmeler olacak diye de ümit ediyorum.
Sayın Özdiş,
genel sağlık sigortası kapsamında yapmış olduğumuz düzenlemede, belirli bir
sosyoekonomik düzeyin altında olan kişiler bakımından GSS primini artırmadık,
düşürdük. Daha önce, yanlış hatırlamıyorsam, ya 150 liraydı ya da 110 lira,
şimdi tam hatırlayamıyorum. 
(Mikrofon
otomatik cihaz tarafından kapatıldı) 
BAŞKAN – Sayın
Bakan, lütfen tamamlayın. 
Buyurun.
MALİYE BAKANI
NACİ AĞBAL (Bayburt) – Yani, orada primleri düşürdük, 50 liraya düşürdük.
Böylelikle daha fazla kişinin sisteme girmesini önemsedik. 
Katılım payı
uygulamalarında ise, belirli bir düzeyde, muayenede ve işlemlerde katılım payı
alınıyor, doğru. Bir taraftan, burada, özellikle üniversite hastanelerinde mali
açıdan sürdürülebilirlik konusu önemli, diğer taraftan da hizmete erişimi
burada önemsiyoruz. 
Sayın Yıldırım,
güvenlik soruşturması ve ek kontenjanı cevaplamış oldum. 
Sayın Nurlu,
çiftçimize destek oluyoruz. 2018 yılı bütçesinden çiftçiler için ayırdığımız
bütçe tutarı 29 milyar 500 milyon lira. 
OKAN
GAYTANCIOĞLU (Edirne) – 14,5, yarısı. 
MALİYE BAKANI
NACİ AĞBAL (Bayburt) – Yani fiyat artışlarına karşı sübvansiyon yapıyoruz. 2018
yılında mazot desteğini 2 kat artırıyoruz. 
ÖMER FETHİ GÜRER
(Niğde) – Mazot alacak para yok. 
MALİYE BAKANI
NACİ AĞBAL (Bayburt) – Burada, özellikle çiftçilerimizin mazot harcamalarına
devlet bütçesinden daha fazla katkı sağlıyoruz. 
BAKİ ŞİMŞEK
(Mersin) – Çiftçi sayısı niye azalıyor bu kadar destek var da Sayın Bakan, bunu
bir araştırdınız mı?
ÖZGÜR ÖZEL
(Manisa) – Zirai krediyi destekten saymayın Sayın Bakan. 
MALİYE BAKANI
NACİ AĞBAL (Bayburt) – Sayın Arslan, Gümüşhane’deki konuya, müsaade ederseniz,
bir bakayım. 
Sayın Çamak, bu
haciz konusu da ilginç yani, prensipte, kişiler beyanda bulunsa bile, dediğiniz
gibi, borç doğuran işlemlerde aslında kişinin gerçekten o adreste oturup
oturmadığını gösteren belgelerin istenmesi gerekiyor. Ben de ilgili
bakanlarımızla bu konuyu paylaşacağım.
Çok teşekkür
ediyorum.
BAŞKAN –
Teşekkür ederiz.
Sayın
milletvekilleri, ikinci bölüm üzerindeki görüşmeler tamamlanmıştır.
Şimdi ikinci
bölümde yer alan maddeleri, varsa o maddeler üzerindeki önerge işlemlerini
yaptıktan sonra ayrı ayrı oylarınıza sunacağım.
28’nci madde
üzerinde iki önerge vardır, önergeleri aykırılık sırasına göre işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 28’inci maddesinde yer alan “meslek
kuruluşları tarafından” ibaresinin “meslek kuruluşlarınca” şeklinde
değiştirilmesini arz ve teklif ederiz.
 Filiz Kerestecioğlu Demir Mithat
Sancar Ziya Pir
 İstanbul Mardin Diyarbakır
 Ayşe Acar Başaran Aycan
İrmez Müslüm Doğan
 Batman Şırnak İzmir
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın Başkanım.
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Önerge
üzerinde Şırnak Milletvekili Sayın Aycan İrmez…
Buyurun. (HDP
sıralarından alkışlar) 
Süreniz beş
dakika.
AYCAN İRMEZ
(Şırnak) – Teşekkür ederim Sayın Başkanım.
Sayın Başkanım,
değerli milletvekilleri; grubum adına 28’inci madde üzerine söz almış
bulunmaktayım.
Konuşmama
geçmeden önce, dün akşam Kürdistan bölgesel yönetiminin Süleymaniye eyaleti ile
doğu Kürdistan’ın Kirmanşah eyaleti sınırında meydana gelen depremde hayatını
kaybeden insanlarınıza Allah’tan rahmet, ailelerine başsağlığı ve yaralılara
acil şifalar diliyorum. 
Bu Parlamentonun
üyesi olan ve şu anda cezaevinde rehin tutulan eş genel başkanlarımızın ve milletvekili
arkadaşlarımızın burada olmamasının bu Parlamentonun ayıbı olduğunu tekrar
tekrar burada vurgulamak istiyorum. Ayrıca kendilerini ayrı ayrı buradan
saygıyla selamlıyorum.
Değerli
milletvekilleri, bildiğiniz gibi, AKP Genel Başkanı Erdoğan’ın bu aralar
kurduğu bazı cümleler ve sözler bizim daha önce de dile getirdiğimiz, ısrarla
ifade ettiğimiz, savunduğumuz şeyler. Özellikle son iki haftadır şehirlere
yönelik dile getirmiş olduğu ifadeler ve en son söylemiş olduğu şöyle bir ifade
var Sayın Erdoğan’ın: “Günümüz şehirleri insana huzur vermiyor; hep beton, ruh
yok, huzur yok.” ve en son söylemiş olduğu ifadesi de “Hep beton, beton,
beton.” Biz buradan kendisine şöyle seslensek “Günaydın Sayın Genel Başkan.”
desek ne kadar yerini bulur bilemiyoruz ancak Şırnak’ta ruhumuzu, hafızamızı,
huzurumuzu yok edenler bugün kentlerin ruhsuzluğu ve huzursuzluğundan dem
vuruyor.
Değerli
milletvekilleri, Şırnak ilimizde aylardır özel bir rejim türü uygulanmaktadır.
Bu rejimin en önemli özelliği hukuku, ahlakı ve insanlık değerlerini tanımıyor
olmasıdır. Bu kapsamda evler keyfince yıkıldı, molozlar çıkartılıp yandaşlara
dağıtıldı, sokağa çıkma yasağı bitmesine rağmen sağlam binalar yıkılarak bazı
çevrelere peşkeş çekildi. Aylarca, bu kürsü başta olmak üzere, her yerde
“Yapmayın, etmeyin, kıymayın kentimize; yıkmayın, silmeyin hafızamızı.” diye
dil döktük, buradan defalarca dile getirdik, görüşmeler sağlamaya çalıştık;
çadırlarda, tek göz odalı evlerde, hayvan barınaklarında 15-20 kişilik nüfusla
yaşamak zorunda kalan halkımızın mağduriyetini anlatmaya çalıştık ama ne yazık
ki dinletemedik. Gözlerini kin, ırkçılık ve rant çarkı öylesine bürümüştü ki
hiçbir sağduyulu sesi duymuyor, uyarıları dikkate almıyorlardı. Koca kenti
dümdüz ettiler, yetmedi, şimdi ise büyük kentler için huzursuzluk ve ruhsuzluk
gerekçesi olarak gördükleri çirkin ve ucube betonlaşmayı başta Şırnak olmak
üzere bölge kentlerine hizmet ve ilericilik olarak satmaya çalışıyorlar.
Gariptir ki ilk defa AKP Genel Başkanına katılmamak elde değil her ne kadar kendi
kendini tekzip etmiş olsa da.
Değerli
milletvekilleri, AKP Genel Başkanına buradan soruyoruz: Şu anda Şırnak’ta
yapılan o beton yığınlarını nasıl izah edeceksiniz? Koca bir mahalleyi,
halkımızı sıkıştırdığınız çirkin, soğuk ve tek düze kutu binalara mahkûm ederek
neyi gerçekleştirmeye çalışıyorsunuz? Ve o beton yığınına şu an burada
fotoğraflarla size… Aslında burada bize kentleşme olarak yutturmaya
çalıştığınız, Cumhurbaşkanının dediği gibi “huzursuz” mimari
örneklerinizdendir. Tüm bunları yaptıkları yetmiyor, bunu bir Ali Cengiz oyunu
gibi, halka hizmetmiş gibi yutturmaya çalışıyorlar. Ama o halk, kentlerini
başlarına yıkanları çok iyi biliyor. Şırnak halkı, 12 mahallesinden 8’ini
haritadan sildiğiniz kentlerinde asıl amacınızın, niyetinizin kenti kimliksizleştirmek,
AKP Genel Başkanının ifadesiyle “ruhsuzlaştırmak” ve mal bulmuş Mağribî gibi
TOKİ aracılığıyla kentleri koca bir şantiyeye çevirerek, “ev” adı altında,
kimliksiz, ruhsuz, hafızasız ve Şırnak halkının hiçbir geleceğiyle bağdaşmayan
ucube rant bloklarına çevirmek olduğunu buradan çok iyi bilmektedir. Ayrıca
bunu da Şırnak halkı çok iyi bilmektedir. 
Bu yetmiyormuş
gibi halkın mülkünü gasbettiniz, talan ettiniz, o da yetmiyormuş gibi bu ucube
evleri halka satmaya çalışıyorsunuz. Bunların hepsini bir bir burada her ne
kadar dile getirmiş olsak da ne yazık ki AKP iktidarı Şırnak halkı söz konusu
olduğunda, bölge halkı söz konusu olduğunda üç maymunu oynamaya devam ediyor.
Genel Kurulu
saygıyla selamlıyorum, teşekkür ediyorum. (HDP sıralarından alkışlar)
ÖZGÜR ÖZEL
(Manisa) – Karar yeter sayısı…
AHMET YILDIRIM
(Muş) – Sayın Başkan, karar yeter sayısı… 
BAŞKAN –
Teşekkürler Sayın İrmez.
Önergeyi
oylarınıza sunacağım, karar yeter sayısı arayacağım: Kabul edenler… Kabul
etmeyenler…
Karar yeter
sayısı yoktur, birleşime on dakika ara veriyorum.
Kapanma Saati: 18.31
YEDİNCİ OTURUM
Açılma Saati: 18.42
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Mücahit DURMUŞOĞLU (Osmaniye)
-----0-----
BAŞKAN – Sayın
milletvekilleri, Türkiye Büyük Millet Meclisinin 21’inci Birleşiminin Yedinci
Oturumunu açıyorum.
28’inci madde
üzerinde Şırnak Milletvekili Aycan İrmez ve arkadaşlarının önergesinin
oylamasında karar yeter sayısı bulunamamıştı. Şimdi önergeyi tekrar oylarınıza
sunacağım ve karar yeter sayısı arayacağım. 
Önergeyi kabul
edenler… Kabul etmeyenler… Karar yeter sayısı vardır, önerge kabul
edilmemiştir.
502 sıra sayılı
Kanun Tasarısı’nın görüşmelerine devam ediyoruz.
Komisyon ve
Hükûmet yerinde.
Sayın Bostancı,
bir söz talebiniz var, buyurun.
IV.- AÇIKLAMALAR (Devam)
27.- Amasya Milletvekili Mehmet Naci Bostancı’nın, devletin Şırnak’ta
terör örgütü mensuplarına müdahalesi sonucu vatandaşların zararını tazmin için
yapılan çalışmalara ilişkin açıklaması
MEHMET NACİ
BOSTANCI (Amasya) – Sayın Başkanım, teşekkürler.
Şırnak’ta
bildiğiniz gibi -başka şehirlerde de örnekleri yaşanmıştı- terör örgütünün
saldırıları neticesinde halkın can ve mal emniyetine yönelik bir güvenlik
durumu ortaya çıkmış ve devlet orada terör örgütü mensuplarına müdahale
etmişti. Bu çerçevede vatandaşların yaşamış olduğu zararları tazmin etmek,
terör örgütüyle mücadele edilirken yıkılan evlerini yeniden yapmak amacıyla bir
çalışma gerçekleştirildi. Bu çalışma çerçevesinde Şırnak’ta 6 bin kadar yeni ev
yapılıyor. Bunların inşaatları 6’ncı aya kadar bitecek. Bu evler yapılırken
halkın rızası ve iradesi son derece önemli, yüzde 90’ın üzerinde bu rıza,
karşılıklı anlaşma sağlanarak proje sürdürülüyor. 
MAHMUT TOĞRUL
(Gaziantep) – Neye göre yüzde 90 rıza var ya?
MEHMET NACİ BOSTANCI
(Amasya) – Bu anlaşmayı yapan vatandaşlarımıza anlaşmaya varıldığı andan eve
girinceye kadar kira yardımı yapılıyor, ayrıca eve taşınanlara evin değerinin
yüzde 12’si kadar eşya yardımı yapılıyor. Bunlar esasen sosyal devletin halkın
yaşadığı mağduriyetlerin giderilmesi çerçevesinde yapmış olduğu
düzenlemelerdir. 
Genelgeçer
sözler yerine bu teknik bilgileri verme lüzumunu hissettim.
Teşekkür ederim.
BAŞKAN –
Teşekkürler Sayın Bostancı.
AHMET YILDIRIM
(Muş) – Sayın Başkan…
BAŞKAN - Sayın
Yıldırım…
AHMET YILDIRIM
(Muş) – Sadece tutanaklara geçmesi açısından söylüyorum: Sur’da, Cizre’de,
Nusaybin’de, Şırnak’ta betonlaşan evler yapılıyor. İnsanlar kendi rızalarıyla
alıyorlarmış! Peki, kendi rızalarıyla mı boşalttılar evleri, bir? İkincisi, ne
kadar fark alıyorlar? Yapılan evlerin eski ev yüzde 30’una mahsup sayılıyor,
yüzde 70 para isteniyor. Sanırsınız ki o eski evin yerine yeni yapılan ev
karşılıksız, tam trampa edilerek veriliyor. Böyle bir şey yok. Tutanaklara
geçmesi açısından söylüyorum. 
BAŞKAN – Peki,
teşekkürler.
MEHMET NACİ
BOSTANCI (Amasya) – Devletin o evlere, o yıkılan yerlere yönelik çok büyük
destekleri var, her yerde bu desteği yapıyor. Bütçeden ne kadar para gittiği de
belli, hepsinin rakamları var. Bunu, ilgili olan herkes bilir. 
Teşekkürler.
ÖZGÜR ÖZEL
(Manisa) – Ne kadar gitti Sayın Bakan, nasıl planladınız bunu, hangi bütçe
kaleminden?
MALİYE BAKANI
NACİ AĞBAL (Bayburt) – Her şeyin karşılığı var.
ÖZGÜR ÖZEL
(Manisa) – Hani, nerede yazıyor? Geçen sene bütçede görüşmedik böyle bir şeyi. 
BAŞKAN –
Teşekkürler sayın milletvekilleri. 
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar Kanununun
Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (Devam)
BAŞKAN – Şimdi
28’inci madde üzerindeki diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 28’inci
maddesinin aşağıdaki şekilde değiştirilmesini arz ve teklif ederiz.
Saygılarımızla. 
 Bihlun Tamaylıgil Ömer
Fethi Gürer Utku Çakırözer
 İstanbul Niğde Eskişehir
 Lale Karabıyık Musa
Çam Bülent Kuşoğlu
 Bursa İzmir Ankara
 Zekeriya Temizel
 İzmir
MADDE 28-
21/2/1963 tarihli ve 210 sayılı Değerli Kağıtlar Kanununun 3 üncü maddesinin
ikinci fıkrası aşağıdaki şekilde değiştirilmiştir.
“Bu kağıtların,
Maliye Bakanlığının izni ile ilgili bakanlık, daireler veya kamu kurumu
niteliğindeki meslek kuruluşları tarafından hazırlanıp bastırılması veya
elektronik belge olarak düzenlenmesi mümkündür.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın Başkanım.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Önerge
üzerinde Niğde Milletvekili Sayın Ömer Fethi Gürer.
Buyurun Sayın
Gürer. (CHP sıralarından alkışlar)
Süreniz beş
dakika.
ÖMER FETHİ GÜRER
(Niğde) – Sayın Başkan, değerli milletvekilleri; Hükûmet bir torba yasa
tasarısını daha getirdi. Bu torba yasada motorlu taşıtlar vergisinde, internet
vergisinde, kurumlar vergisinde, vatandaşın kira geliri üzerinden ödediği
vergide, birçok kalemde artış öngörülmektedir. Kazık yine vatandaşadır. Hükûmet
emekçilere çay kaşığıyla verdiğini kepçeyle almaya devam etmektedir. İşçi,
işsiz, çiftçi, esnaf, emekli, engelli, memur geçim sıkıntısı içindedir. İşçi ve
memura yapılan cüzi artışlar erimiş ve eksiye dönmüştür.
Değerli
milletvekilleri, mazot 5 lirayı geçmiştir. Bu artış şoförden üreticiye ve
tüketiciye yeni mağduriyet demektir, yeni zamlar demektir. Zamlar öyle hâl
almıştır ki ekmeğin gramajıyla oynayıp “israf önleme” kılıfına sarılmak
istenmektedir. Garibanın bir ekmeği var, onunla dahi oynamanın yolu
aranmaktadır. İthalata dayalı temel gıda ürünleri dahi sorunu çözmemiş ve temel
gıda ürünlerinde de sürekli zamlar gelerek vatandaşı mağdur kılmaktadır. 
Değerli
milletvekilleri, eğitim ise tam bir faciadır. Değiştirilen müfredatlar ve
bilimden uzak eğitim anlayışı yeterince tahribat yapmıştır. AKP Genel Başkanı,
Cumhurbaşkanı “Sınav sistemini değiştirin.” dediğinde Millî Eğitim Bakanı ve
YÖK Başkanının neyi değiştireceklerinden haberleri yoktu. Apar topar açıklamalarla
eğitim sisteminden sonra sınav sisteminin de canına okudular. Veliler,
öğrenciler her gün değişen kararlarla perişan durumdadır. 
Değerli
milletvekilleri, Hükûmetin hâlini en iyi gösteren olay da cam filminin
durumudur. Bilim, Sanayi ve Teknoloji Bakanı Faruk Özlü geçen yıl getirdikleri
cam filmi uygulamasını terör eylemi gerekçesiyle kaldırdıklarını açıklamış,
devlet güvenlik birimlerinin talebinin bu yolda olduğunu belirtmiştir. Cam
filmi olan araçlara ceza kesilmeye başlanmış, araç sahiplerinden tepki gelince
Cumhurbaşkanı devreye girerek bu uygulamanın durdurulmasını istemiştir.
İçişleri Bakanı, polisin ceza kesmeyeceğini duyurmuş. Birdenbire terör tehdidi
mi ortadan kalkmıştır? Bu Hükûmetin ortak bir kararı, düşüncesi yok mudur? 
Cumhurbaşkanı
“Sınav sistemini değiştirin.” diyor, şaşıran bir hükûmet var. Cumhurbaşkanı
“Motorlu taşıtlar vergisi zammını düşürün.” diyor, şaşıran bir hükûmet var.
Cumhurbaşkanı “Cam film yasağını durdurun.” diyor, şaşıran bir hükûmet var.
Oysa Hükûmetin başkanlığını Cumhurbaşkanı yapıyor. (CHP sıralarından alkışlar) 
Değerli
milletvekilleri, öte yandan vatandaşa “Yurt dışından dolar getir, yastık
altındaki altınını bankaya ver.” diye çağrı yapan Hükûmetin Başkanının
yakınları meğer gelirlerini yurt dışına vergiden muaf istiflemişler. Olay
ortaya çıkınca Başbakan “Araştırılsın.” dedi ama Meclis çoğunluğu AKP’de ve
araştırma önergesi de reddedildi. Hem “Araştırılsın.” deniyor hem de
araştırılması talebi de reddediliyor.
Üzülüyorum,
ülkem adına üzülüyorum. Her gün şehit haberleri geliyor. Yoksul daha yoksul
oluyor. Adamı olan, parası ve gücü olan vergi dahi ödemiyor, hapis yatmıyor.
Yoksul orta sınıf ezildikçe eziliyor. Bu böyle gitmez. İlk seçimde halkımız
oylarıyla bu durumu mutlaka değiştirecek ve yapılan yanlışların bedelini de
mutlaka Hükûmete ve iktidar partisine ödetecektir. (CHP sıralarından alkışlar)
Değerli
milletvekilleri, bu arada, ülkemizde bu yıl kuraklık Orta Anadolu’yu da ciddi
ölçüde vurmuştur. Çiftçiler, bankalara olan borçlarındaki yapılandırma yanında
tarım kredi kooperatiflerine olan borçları için de yapılandırma istemekte ve
borçlarını hasat dönemlerinde ödemeyi talep etmektedir. Çiftçinin her konuda
yaşadığı sıkıntıların yanında, icra tehdidi altında ekim dikim yapma olanağı da
yoktur. Hükûmetin bu konuya da duyarlılık göstererek kuraklık bölgelerindeki
çiftçilerin borçlarını mutlaka ertelemesi gerekir. 
Ayrıca Sayın
Bakan, sizi televizyonlarda görenler genelde bize hep diyorlar ki: “Maliye
Bakanı bir gün de emekçilerin, işçilerin, köylülerin, çiftçilerin lehine bir
torba yasa hazırlayıp buraya getirsin.” 
Bu duygularla
yüce Meclisi saygıyla selamlıyorum. (CHP sıralarından “Bravo” sesleri,
alkışlar)
BAŞKAN –
Teşekkür ederiz Sayın Gürer.
ENGİN ÖZKOÇ
(Sakarya) – Karar yeter sayısı…
BAŞKAN –
Önergeyi oylarınıza sunacağım ve karar yeter sayısı arayacağım.
Önergeyi kabul
edenler… Kabul etmeyenler…
Karar yeter
sayısı yoktur.
Birleşime on
dakika ara veriyorum.
Kapanma Saati: 18.52
SEKİZİNCİ OTURUM
Açılma Saati: 19.07
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Mücahit DURMUŞOĞLU (Osmaniye)
-----0-----
BAŞKAN – Sayın
milletvekilleri, Türkiye Büyük Millet Meclisinin 21’inci Birleşiminin Sekizinci
Oturumunu açıyorum. 
28’inci madde
üzerinde Niğde Milletvekili Ömer Fethi Gürer ve arkadaşlarının önergesinin
oylamasında karar yeter sayısı bulunamamıştı. 
Şimdi önergeyi
tekrar oylarınıza sunacağım ve karar yeter sayısı arayacağım. 
Kabul edenler…
Kabul etmeyenler… (CHP sıralarından “Yok!” sesleri)
Elektronik
cihazla oylama yapacağız. 
Oylama için iki
dakika süre veriyorum ve oylama işlemini başlatıyorum. 
(Elektronik
cihazla oylama yapıldı)
BAŞKAN – Sayın
milletvekilleri, karar yeter sayısı vardır, önerge kabul edilmemiştir. 
502 sıra sayılı
Kanun Tasarısı’nın görüşmelerine devam ediyoruz. 
Komisyon ve
Hükûmet yerinde. 
Şimdi 28’inci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
29’uncu madde
üzerinde ikisi aynı mahiyette olmak üzere üç önerge vardır. 
İlk okutacağım
iki önerge aynı mahiyettedir. Önergeleri okutup, birlikte işleme alacağım. 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 29’uncu maddesinin tasarıdan
çıkartılmasını arz ve teklif ederiz.
 Mustafa Kalaycı Emin
Haluk Ayhan  Fahrettin Oğuz Tor
 Konya Denizli Kahramanmaraş
 Arzu Erdem İsmail
Faruk Aksu Erkan Akçay
 İstanbul İstanbul Manisa
Aynı
mahiyetteki diğer önergenin imza sahipleri: 
 Filiz Kerestecioğlu Demir Ziya
Pir  Ayşe Acar Başaran
 İstanbul Diyarbakır Batman
 Mehmet Emin Adıyaman Müslüm
Doğan Mithat Sancar
 Iğdır İzmir Mardin
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın Başkanım.
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Aynı
mahiyetteki önergeler üzerinde ilk konuşmacı, İstanbul Milletvekili Sayın Arzu
Erdem. (MHP sıralarından alkışlar) 
Süreniz beş
dakika.
Buyurun.
ARZU ERDEM
(İstanbul) – Teşekkür ederim.
Sayın Başkan,
değerli milletvekilleri; 502 sıra sayılı Kanun Tasarısı’nın 29’uncu maddesi
üzerinde Milliyetçi Hareket Partisi Grubum adına söz almış bulunmaktayım. Gazi
Meclisi saygılarımla selamlıyorum.
Norveçlilerin
kişi başı millî geliri 97 bin dolar. Az buldular ve bir karar verdiler, dediler
ki: “Herkes evindeki evcil hayvanı 2 kez gezdirecek.” Şimdi diyeceksiniz ki,
nereden çıktı bu? Acaba millî geliri böyle daha çok mu artıracaklar ya da
harcamaları mı artıracaklar? Ben burada iki konuya dikkat çekmek istiyorum; bir
tanesi, gerçekten insanlarda sevgiyi nasıl geliştirebiliriz ve ayrıca doğru
insan, doğru nesiller yetiştirme noktasında da bizlere neler düşüyor, Hükûmetin
neler yapması gerekiyor; bu konuya değinmek istiyorum. 
Şimdi, son bir
örnek vardı, demir yoluna bir eşeği bağlamışlardı ve tren gelirken kullanan
kişi görüyor ve ani bir fren yapıyor, iniyor onu çözüyor ve çözdükten sonra
diyor ki: “Hangi vahşi acaba bu hayvanı buraya bağladı?” Bu örnek ülkemizde
oldu maalesef. Hayvan sevgisiyle ilgili bilinçlendirmenin olmadığını da buradan
birlikte görebiliyoruz. 
Evet,
Norveçliler şuna dikkat çekmiş: Evinizdeki evcil hayvanları iki kez
gezdirirseniz hayvan sevgisini çocuklarınıza daha fazla öğretirsiniz, onlara
yem vermeyi, o hayvanlara sahip çıkmayı daha fazla öğretebilirsiniz. Hayvanlara
sahip çıkanlar, onları sevenler, insanlara asla zarar veremezler, canlılara
asla zarar veremezler ve buradan yola çıkarak bilhassa eğitimle ilgili,
eğitimin bir parçası hâline getirmişler. 
Evet, uzun
süreden beri eğitimle ilgili, grubumuz adına birçok önergeyle karşınıza çıktık
ve “Eğitim sisteminde kalıcı değişimlerin yapılması gerekiyor, kalıcı
reformların yapılması gerekiyor. Bilhassa sadece not başarısı yüksek çocuklar
değil, gerçekten donanımlı, topluma, vatana ve millete hayırlı evlatlar olsun diye
gayret edelim.” dedik. Ve bu anlamda geçen hafta da Meclis kürsüsünden dile
getirdiğim millî sporcularımıza değinmek istiyorum. Millî sporcularımızın bursu
1.410 liraydı. Geçenlerde çıkarılan bir KHK’yla bu konuyla ilgili bir düşürüm
yapıldı ve bu düşürümden sonra, Meclis kürsüsünden bizler dile getirdikten
sonra, yukarıda Komisyonda Spor Bakanına da konuyu sunduktan sonra bilgisinin
olmadığını, araştıracağını söyledi. 
Şimdi, konuyla
ilgili detaylı bir araştırma yaptım ve bu araştırmayı size sunmak istiyorum:
1.410 lirayla ilgili düşürüm yapılmış olan husus şu an muğlak yani tam olarak
belirgin değil ancak Kredi ve Yurtlar Kurumu bu bursu nasıl vereceklerine dair
bir bilgiye de sahip değiller. Kredi ve Kurtlar Kurumuyla görüştüm ve şunu
söylediler: “Henüz beklemekte, kesin olarak bilmiyoruz ne kadar burs vermemiz
gerektiğini millî sporcularımıza.” Neyi dedik biz? Millî sporcularımız buradan
aldıkları bursla C ve B sınıfından A sınıfına geçmeye çalışıyor, C sınıfındaki
B sınıfına, B sınıfındaki de A sınıfına. Hedef en iyi millî sporcu olmak yani
ay yıldızlı al bayrağı temsil etmek. Bu anlamda spora yapılan yatırımın hiçbir
şekilde boşa gitmeyeceğini, özellikle millî sporcularımızla ilgili mevcut
bursların korunması gerektiğini ve hatta bu kardeşlerimizle ilgili bursların
artırılması, iyileştirilmesi gerektiğini düşünmekteyiz. 
Ayrıca yine,
bugün tekrar soru olarak da gündeme getirdim, Türkiye Futbol Federasyonunun kız
futbol takımlarıyla ilgili vermiş olduğu deplasman ücretleri vardı. Bunun
içinde yiyecek, konaklama, yol masrafları vardı. Bu kızlarımızın önemli bir
bölümü annesiz, babasız yani kimsesiz çocuklar, spora tutunmuş ve burada varlık
gösteriyorlar. Her birinin önemli hedefi iyi bir spor öğretmeni olmak veya iyi
bir kız futbolcu olmak. Ancak bunlarla ilgili 2 bin lira olan cüce bir rakam
maalesef tamamen kesilmiştir. Bu konuyu da gündeme taşıdık, bu kızlarımızın
buradan tekrar sesi olduğumu düşünüyorum ve bu anlamda bu kızlarımıza tekrar
deplasman için ayrılan bütçelerin ve tüm kız takımlarına ayrılan bütçelerin
mutlaka verilmesi gerektiğini düşünüyorum. Bilhassa gençlerimize yapılan
yatırımların, eğitim dâhilinde yapılan yatırımların tamamının, spora yapılan
yatırımların tamamının asla ve asla boşa gitmeyeceğini, tamamının helal
yatırımlar olacağını da buradan belirtmek isterim. Hazır Maliye Bakanımız
buradayken ben sormak isterim: Yapılan bütün harcamalar içerisinde acaba 3’üncü
lig futbol takımı için ayrılan bu 2’şer bin lira deplasman maç başı giderleri
mi fazla oldu? Bu anlamda da ben hassasiyetlerini beklediğimi tekrar dile
getirmek istiyorum. 
Genel Kurulu
saygıyla selamlıyorum. (MHP sıralarından alkışlar)
BAŞKAN –
Teşekkür ederiz sayın Erdem.
Aynı mahiyetteki
diğer önerge üzerinde Iğdır Milletvekili Sayın Mehmet Emin Adıyaman. (HDP
sıralarından alkışlar)
Süreniz beş
dakika.
Buyurun.
MEHMET EMİN
ADIYAMAN (Iğdır) – Teşekkür ederim Sayın Başkan.
Değerli
milletvekilleri, sözlerime başlamadan önce Kürdistan Federal bölgesinin
Süleymaniye kentinde ve Doğu Kürdistan’ın Kirmanşah kentinde meydana gelen deprem
nedeniyle mağdur olan Kürt, Arap ve Fars halklarının üzüntülerini paylaşıyor,
ölenlere Allah’tan rahmet, yaralılara şifalar diliyorum.
Yine,
cezaevinde siyasi rehine olarak tutulan partimizin eş genel başkanları ve
milletvekilleri ile tüm siyasi tutsakları buradan selamlıyorum. 
Değerli
milletvekilleri, 2005 yılında İmralı tecrit hukukuyla başlayan cezaevlerine
yönelik tecrit politikaları, hukuksuzluklar ve âdeta zulüm hâline gelmiş hak
ihlalleri maalesef Türkiye’deki tüm cezaevlerine yaygınlaştırılarak amansızca
bir hukuksuzluk ve tutsaklar üzerinde tamamen hak gasbına dayalı, insan hakları
ihlallerine dayalı uygulamalar devam ediyor. 
AK
PARTİ kurulurken kendine “adalet” ve “kalkınma” kelimeleriyle isim seçti ama
öncelikle kalkınma bu ülkede halkın, ekonominin, geniş halk yığınlarının
kalkınması, refahı değil yandaş firmaların, yandaş şirketlerin, özellikle
sanayi, hizmet sektörü, inşaat gibi alanlarda yandaş firmaların kalkınması
şeklinde gerçekleşti ve maalesef Türkiye’deki kalkınmadan bu anlaşılır. 
Öte
yandan “adalet” kelimesi de AKP’nin isminde var ama adalet son on beş yıllık
AKP iktidarlarında maalesef yerde sürükleniyor. Halkın tüm kesimleri,
zengininden yoksuluna, işçiden köylüye, akademisyeninden siyasetçisine kadar
maalesef bu ülkede herkes adalet arar duruma geldi. Tam da bu çerçevede,
cezaevlerinde bile AKP hükûmetleri -kendi çıkardığı mevzuatlara uymamazlık
gibi- tıpkı diğer alanlarda, siyasetin ve hukukun diğer alanlarında olduğu gibi
cezaevleri uygulamalarında da maalesef kendi mevzuatına dahi uymamaktadır. Her
bir cezaevi idaresinin kendisine göre fiilen uyguladığı bir cezaevi hukukuyla
karşı karşıyayız. Bazı cezaevlerinde şu anda avukat görüşü, müvekkilleriyle
görüşü bir saattir ama bir başka cezaevinde görüşme on beş dakikadır. Bir başka
cezaevinde haftalık telefon görüşmelerine izin veriliyor ama bir başka
cezaevinde bu imkân tanınmıyor. Bir başka cezaevinde farklı bir mevzuat
uygulanıyor ama bir başka cezaevinde tam bir hak gasbı. 
Mesela somut bir
örnek vereyim: Dört gün önce annesi vefat eden Iğdır İl Başkanımız annesinin
cenazesine katılmak üzere Iğdır Cumhuriyet Savcılığına başvurdu ve savcılık
izin verdi. Bakın, savcılık yasadan kaynaklanan bu hak konusunda izin verirken
cezaevi idaresi yargının vermiş olduğu bu kararı, savcılığın vermiş olduğu bu
kararı hiçe sayarak, güvenlik gerekçesiyle -Kars’tan Iğdır’a 100 kilometre ki
hiçbir güvenlik sorunu yok ama- reddediyor, “İzin vermiyorum.” diyor ve
cenazeye katılmasına izin vermiyor. Elâzığ Cezaevinde günlerdir hem medyadan
hem ailelerin, tutsak ailelerin bize ulaştırdığı bilgilerden hem tahliye
olanların bildirdiği bilgilerden: Kadın tutsaklar üzerinde akla hayale gelmeyen
hukuksuzluklar, hak gaspları uygulanıyor ama sorarsanız Elâzığ Cezaevinin
kendisine göre bir hukuku var.
Değerli arkadaşlar,
hukuk herkese lazım. Bakın, Saddam Hüseyin’in yargılanırken mahkeme başkanına
söylediği bir söz vardır: “Ben adil yargılanmak istiyorum.” der. Mahkeme
başkanı döner Saddam Hüseyin’e der ki: “Biz seni kendi koyduğun yasalarla
yargılıyoruz.” Şimdi, bu hukuksuzluk bir gün döner hukuksuzluğu yapanları da
vurur. Herkesin hukuka ihtiyacı var. 
En başta bu
Hükûmeti ve iktidarı, özel olarak da cezaevlerindeki hukuksuzluk konusunda
adalete, hukuka, hukuk kurallarına uymaya davet ediyorum.
Hepinizi saygıyla
selamlıyorum. (HDP sıralarından alkışlar)
BAŞKAN –
Teşekkür ederiz Sayın Adıyaman.
Aynı mahiyetteki
önergeleri oylarınıza sunuyorum: Kabul edenler... Kabul etmeyenler... Kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 29'uncu
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Bihlun Tamaylıgil Bülent
Kuşoğlu Zekeriya Temizel
 İstanbul Ankara İzmir
 Hüseyin Çamak Utku
Çakırözer Lale Karabıyık
 Mersin Eskişehir Bursa
 Musa Çam
 İzmir
"MADDE 29-
14/5/1964 tarihli ve 474 sayılı Gümrük Giriş Tarife Cetveli Hakkında Kanunun 2
nci maddesinin birinci fıkrasının birinci cümlesi aşağıdaki şekilde ve aynı
Kanunun eki Gümrük Giriş Tarife Cetvelinde yer alan eşyalardan gümrük vergi had
ve nispetleri "muaf” bulunanların gümrük vergisi had ve nispetleri
"0” şeklinde değiştirilmiştir.
"Bakanlar
Kurulu, bu Kanunun eki Gümrük Giriş Tarife Cetvelinde yer alan eşyaların gümrük
vergisi had ve nispetlerini 50'ye kadar yükseltebilir, sıfıra kadar indirebilir
veya bu Cetveldeki had ve nispetleri %50'sine kadar artırabilir.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın Başkanım.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Önerge
üzerinde Mersin Milletvekili Sayın Hüseyin Çamak.
Süreniz beş
dakika.
Buyurun. (CHP
sıralarından alkışlar)
HÜSEYİN ÇAMAK
(Mersin) – Sayın Başkan, değerli milletvekilleri; 502 sıra sayılı torba kanun
tasarısının 29’uncu maddesindeki motorlu taşıtlar vergisiyle ilgili
huzurunuzdayım. 
Biliyorsunuz,
motorlu taşıtlar vergisi için söylenmedik söz kalmadı ve vatandaşın isyanı
üzerine tam olmasa da zam oranını birazcık daha azaltarak, vergi
mükelleflerinin 2019’da seçmen oldukları da hatırlanarak geri adım atıldı.
Tahsilat başlayınca bu konunun daha çok su götüreceğini göreceğiz fakat ben
izninizle torba yasadaki yerel yönetimlerle ilgili sıkıntılar hakkında da
fikirlerimi paylaşmak istiyorum. 
Yerel
yönetimlerin yeniden yapılandırılması sadece yerel yönetim birimlerini
ilgilendiren bir düzenleme değildir, aynı zamanda tüm devlet yapılanmasının ve
dolayısıyla temel toplumsal ilişkilerin de yeniden düzenlenmesidir. Türkiye'de
yerel yönetimlerin önemli sorunları olduğu ve yeniden yapılandırılması
gerektiği uzun süredir gündemdedir. Bu süreçte çok sayıda değişiklik de yapılmıştır.
Yapılan değişikliklerdeki temel sorun sosyal adaleti, halka hizmetin kalitesini
artırmak değil siyasal ve kentsel rantı artırmak amacının güdülmesidir. Ancak
halkı ikna etmek için yasalar ve yasa gerekçeleri süslü laflarla örtülmektedir.
Bazen iknaya bile geçilmeden “Ben yaptım oldu” ya getirilmektedir. 
Merkezî yönetim
ile yerel yönetimler arasında görev ve sorumluluk bölüşümünün rasyonel şekilde
yapılmamış olması, merkeziyetçiliğin hâlen ağır basması, yerel yönetimlerin
gelir kaynaklarının yetersiz kalması ve hareket kabiliyetlerini kısıtlayan ağır
idari vesayet gibi sorunlar günümüzde de devam etmektedir. Bu sorunlar olanca
ağırlığıyla varlığını sürdürürken, yapılan değişiklikler seçim yatırımı
olmaktan, merkezin yerel yönetimler üzerindeki gücünü yitirmemek için getirdiği
düzenlemeler olmaktan öteye gidememektedir. Yerel yönetimlerin bütüncül bir
yaklaşıma gereksinimi varken, yapılan düzenlemeler birbirinden kopuk, günü
kurtarmaya yönelik olmaktadır. Son yıllarda bu düzenlemelerin torba yasalarla
parçalanarak yapılması da gelenek hâline gelmiştir. Mevcut torba yasa
kapsamında gündemimizde olan yerel yönetimlerle ilgili maddeleri barındıran
tasarı bunun son örneğidir. 
2012 yılında
5393 sayılı Belediye Kanunu’na eklenen yasadaki diğer bir düzenleme ise devir,
tasfiye ve paylaştırma işlemlerinin yürütülmesine dair geçici düzenleme
önümüzdeki günlerde görüşeceğimiz mevcut torba yasadaki 107’nci maddenin
uygulama süresinin üç yıl uzatılarak 2020'de sonlandırılmasına ilişkindir. Bu
değişiklik 6360 sayılı Yasa’nın plansız, öngörüsüz ve altyapısı hazır olmayan
düzenlemelerinin yarattığı sorunları ötelemekten ibarettir. 6360 sayılı
Yasa’yla köy ve belediyeler mahalleye dönüştürülürken Adalet ve Kalkınma
Partisinin iddiası imar-plan bütünlüğünü ve hizmetlerde etkililiği sağlamak;
yönetsel ve mali kapasitesi yetersiz olan yerel yönetim birimlerinin
kapatılarak kaynak israfının önlenmesidir. Gerçekte ise seçim çevresinde
değişiklik yaparak seçim sonuçlarını etkilemek, yandaşlara kentsel rant
sağlamak amaçlanmaktadır.
6360
sayılı Yasa’nın ürettiği sorunlar çözülememiştir. Bu maddedeki düzenlemeyle,
sorunların kaynağına inilmeden süre uzatılarak sorunların kendiliğinden
çözülmesi beklenmektedir. Peki, neden 2020 tarihi belirlenmiştir? Tabii ki 2019
seçimleri geçsin diye. Yani sorunlu mevzular 2019 seçimleri sonrasına
ötelenmektedir. Dolayısıyla bu değişiklikle vatandaştan gelecek tepkilerin
önüne geçilmesi amaçlanmaktadır. Yerel yönetimler için daha kapsamlı bir yasal
değişiklik yapılacağı, bütün belediyelerde bütünşehir statüsüne geçileceği
belirtilerek seçimlere etki edecek yeni bir düzenlemeyi de 2019 seçimlerine
yetiştireceklerini ifade etmektedirler. Yani yerel yönetimler, yeniden ve yine
soyut, temelsiz, üzerinde yeterince çalışılmamış bir düzenlemeyle henüz 6360
sayılı Yasa’nın ürettiği sorunlar giderilmeden belirsizlikle karşı karşıya
getirilmeye çalışılmaktadır. Yapılacak düzenlemeler, çözülmesi istenilen sorunların
yerine yeni sorunlar yaratmamalıdır.
Genel
Kurulu saygıyla selamlıyorum. (CHP ve MHP sıralarından alkışlar) 
BAŞKAN
– Teşekkür ederiz Sayın Çamak.
ENGİN
ÖZKOÇ (Sakarya) – Karar yeter sayısı...
BAŞKAN
– Karar yeter sayısı arayacağım.
Önergeyi
oylarınıza sunuyorum: Kabul edenler... Kabul etmeyenler... Karar yeter sayısı
yoktur.
Birleşime
kırk dakika ara veriyorum.
Kapanma Saati: 19.29
DOKUZUNCU OTURUM
Açılma Saati: 20.13
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Mücahit DURMUŞOĞLU (Osmaniye)
-----0-----
BAŞKAN – Türkiye
Büyük Millet Meclisinin 21’inci Birleşiminin Dokuzuncu Oturumunu açıyorum.
29’uncu madde
üzerinde Mersin Milletvekili Hüseyin Çamak ve arkadaşlarının önergesinin
oylamasında karar yeter sayısı bulunamamıştı.
Şimdi önergeyi
tekrar oylarınıza sunacağım ve karar yeter sayısı arayacağım.
Kabul edenler…
Kabul etmeyenler… Karar yeter sayısı yoktur.
Birleşime on beş
dakika ara veriyorum.
Kapanma Saati: 20.14
ONUNCU OTURUM
Açılma Saati: 20.31
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Mücahit DURMUŞOĞLU (Osmaniye)
-----0-----
BAŞKAN – Sayın
milletvekilleri, Türkiye Büyük Millet Meclisinin 21’inci Birleşiminin Onuncu
Oturumunu açıyorum.
29’uncu madde
üzerinde Mersin Milletvekili Hüseyin Çamak ve arkadaşlarının önergesinin ikinci
oylamasında da karar yeter sayısı bulunamamıştı.
Şimdi önergeyi
tekrar oylarınıza sunacağım ve karar yeter sayısı arayacağım.
Kabul edenler…
Kabul etmeyenler… Karar yeter sayısı vardır, kabul edilmemiştir.
502 sıra sayılı
Kanun Tasarısı’nın görüşmelerine devam ediyoruz.
Komisyon ve
Hükûmet yerinde.
29’uncu
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
30’uncu
madde üzerinde ikisi aynı mahiyette olmak üzere üç önerge vardır. İlk
okutacağım iki önerge aynı mahiyettedir. Önergeleri okutup birlikte işleme
alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 30’uncu maddesinin tasarıdan
çıkartılmasını arz ve teklif ederiz.
 Mustafa Kalaycı Emin
Haluk Ayhan Mustafa Mit 
 Konya Denizli Ankara
 Fahrettin Oğuz Tor Erkan
Akçay İsmail Faruk Aksu
 Kahramanmaraş Manisa
 İstanbul
Aynı mahiyetteki
diğer önergenin imza sahipleri:
 Filiz Kerestecioğlu Demir Ziya
Pir Ayşe Acar Başaran
 İstanbul Diyarbakır Batman
 Erol Dora Müslüm
Doğan Mithat Sancar
 Mardin İzmir Mardin
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın Başkan.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılmıyoruz Sayın Başkan.
BAŞKAN – Aynı
mahiyetteki önergeler üzerinde ilk konuşmacı Ankara Milletvekili Sayın Mustafa
Mit. (MHP sıralarından alkışlar)
Süreniz beş
dakika, buyurun. 
MUSTAFA MİT
(Ankara) – Sayın Başkan, değerli milletvekilleri; 502 sıra sayılı Bazı Vergi
Kanunları ile Diğer Bazı Kanunlarda Değişiklik Yapılmasına Dair Kanun
Tasarısı’nın 30’uncu maddesi hakkında Milliyetçi Hareket Partisi Grubu adına
söz almış bulunmaktayım. Genel Kurulu saygıyla selamlıyorum. 
Değerli
milletvekilleri, getirilen tasarının yapılan ekonomik değerlendirmesinde
bütçeye 15,8 milyar ilave gelir, 6,5 milyar ilave yük getirdiği hesap
edilmektedir. Bu hesaba göre tasarının bütçeye net katkısı 9,2 milyar liradır.
Getirilen tasarıyla iletişim şirketleriyle yapılan imtiyaz sözleşmelerinde bazı
tanımlamalar değiştirilmektedir. Böylece haberleşme şirketlerinin tahakkuk
etmiş borçları ve diğer yükümlülükleri yasal olarak ortadan kaldırılmaktadır.
Bu kapsamda yargıya intikal etmiş ihtilafların tutarı 1,1 milyar lira, 2014'ten
itibaren bugüne kadar oluşanlarla birlikte bu tutar yaklaşık 4-4,5 milyar
liradır. Bu bir dolaylı vergi affıdır veya kamu alacağının yapılandırılmasıdır.
Bu, Anayasa’nın eşitlik ilkesine aykırıdır. İşçi, memur, küçük esnaf, emekli ve
çiftçilerimize yapılacak artışlarda çok cimri davranan Hükûmet, bir kalemde 3
firmaya 4,5 milyarlık bir iyileştirmeyi Genel Kurula getirebilmektedir. 15,8
milyar ilave gelir 80 milyon vatandaşın sırtına yüklenmektedir. Devlet vergi,
resim ve harçlar ile cezalarda en düşüğü yüzde 14,5 olmak üzere değişik
oranlarda vatandaşa ilave salma salmaktadır.
Değerli
milletvekilleri, işsizlik sigortası başladığından Eylül 2017 sonuna kadar 5
milyon 647 bin 21 kişi işsizlik ödeneği almaya hak kazanmıştır. Bu kapsamda
yapılan ödeme tutarının toplamı ise 17 milyar 500 bin lira civarındadır. Eylül
2017 sonu itibarıyla İşsizlik Fonu’nda biriken miktar 112 milyar lira
civarındadır. Getirilen düzenlemeyle sadece işsizlik ödeneğinin düzenli
ödeneceği kurala bağlanmaktadır. İşsizlere, işsizlik ödeneği alanlara yönelik
hiçbir iyileştirme yoktur.
On beş yıldır
uygulanan bu sistem esas gayesi olan işsizler için 17,5 milyar lira katkı
sağlamıştır. İşsizlere vadedilen daha fazla miktar değişik isimle bütçeye ve
diğer yerlere aktarılmıştır. Buna rağmen Fon’da 112 milyar lira kalması da adil
değildir. 
Aktif iş gücü
hizmetleri, mesleki eğitim kursları, işbaşı eğitim programları, girişimcilik
eğitim programları, toplum yararına programlar, iş ve meslek danışmanlığı gibi
faaliyetlere kanunda yeri olmamasına rağmen bu alanlara Fon’dan kaynak
aktarılmaktadır. Doğrudan hizmet alımı usulüyle yandaş firmalar üzerinden
oluşturulan listelerde yer alanlara, firmalara kaynak aktarılmaya devam
etmektedir.
Hazineye
ve yukarıda sayılan programlara aktarılan tutar Fon’un gerçek sahiplerine
aktarılan tutardan çok fazladır.
İşsizlik
ödeneğinin; 
1)
Miktarının artırılması,
2)
Ödeme süresinin uzatılması sistemin ruhuna ve adalete uygun olacaktır.
3)
Bunlar yapılamaz ise işsizlik sigortası prim oranlarında indirime gidilmelidir.
Değerli
milletvekilleri, 2016 ve 2017 yıllarında ısrarla uygulanan yaz saati uygulaması
tasarıya sonradan ilave edilmiştir. Bugün, 13/11/2017 sabah saat yedide ortalık
karanlıktı. Bu durum 21 Aralığa kadar devam edecektir. Bir sürü boş tartışma
sonunda zaten mevcut olan kanun farklı bir şekilde ifade edilerek eski hâle
dönülmeye çalışılmaktadır.
Değerli
milletvekilleri, KOSGEB'in verdiği 50 bin liralık kredilerin yüzde 65'inin
hatalı olduğu, firmaların beyanları denetlenmeden kredi verildiği Sayıştay
raporlarıyla sabit hâle gelmiştir. Firma tespitinde, çalışan sayısı ve satış
hasılatı esas alınmıştır. 245 bin işletme başvurmuş, firma tespitinde kanunun
öngördüğü şartlara uymamış, 15 bin işletme seçilmiştir. 
(Mikrofon
otomatik cihaz tarafından kapatıldı) 
MUSTAFA
MİT (Devamla) – Çalışan sayısı Sosyal Güvenlik Kurumundan ve net kârları da
Maliyeden açıkça ve kısa yoldan elde edilecekken uzun süredir bu işle ilgili
hatalı işlemlerin devam ettiği de görülmektedir diyor, hepinizi saygıyla
selamlıyorum. (MHP sıralarından alkışlar) 
BAŞKAN
– Teşekkür ederiz Sayın Mit. 
Aynı
mahiyetteki diğer önergede Mardin Milletvekili Sayın Erol Dora.
Buyurun.
(HDP sıralarından alkışlar)
Süreniz
beş dakika. 
EROL
DORA (Mardin) – Sayın Başkan, değerli milletvekilleri; kanunun 30’uncu maddesi
üzerinde vermiş olduğumuz önerge hakkında söz aldım. Genel Kurulu saygıyla
selamlıyorum.
Konuşmama
başlamadan önce, Irak Kürdistan bölgesinde meydana gelen depremde hayatını
kaybeden kardeşlerimize Allah’tan rahmet, yaralılara acil şifalar diliyorum.
Ayrıca,
Şırnak’ta kanalizasyon çukuruna düşen Feyzullah Kabul’e Allah’tan rahmet,
ailesine başsağlığı ve sabır diliyorum.
Değerli
milletvekilleri, tasarının bu maddesinde yapılan düzenlemeyle damga vergisinde
değişikliğe gidilmiş ve Bakanlar Kurulu maktu vergilerde 10 katına, nispi
vergilerde ise 1 katına kadar artırmaya; uygulanmakta olan maktu vergileri
yarısına kadar, nispi vergileri ise sıfıra kadar indirmeye, bu had ve miktarlar
arasında yeni had, miktar ve nispetler tespit etmeye yetkili kılınmıştır. 
Tabii, şunu
belirtmeliyiz ki Bakanlar Kuruluna vergi konusunda maddeyle verilen yetki son
derece geniştir. Vergilerin kanunlarla aleni ve şeffaf bir biçimde düzenlenmesi
hukuk devleti açısından bir temel koşuldur. Ancak mevcut siyasal iktidar,
sürekli olarak torba yasalarla, ekonomik konjonktüre göre vergi oranlarını
değiştirme yetkisini Bakanlar Kurulu veya Maliye Bakanına vermekte ve ülkede
bir vergi disiplininin oluşmasını kendi eliyle engellemektedir. Bu durum kabul
edilemez olup maddenin tasarı metninden çıkarılması gerekmektedir.
Değerli
milletvekilleri, tabii, konu vergiler ve maliye meseleleri olunca ülkenin
içerisinde bulunduğu ekonomik vahametin, böyle suni, bütünlükten uzak ve geçici
çözümlerle giderilemeyecek durumda olduğunu bir kez daha belirtmek
durumundayız. 
Ülkemizde gerek
sektörel ve bölgesel bazda ve gerekse bir bütün olarak vergi sisteminde büyük
bir adaletsizlik mevcuttur ve bu olgu ülkenin en temel sorunlarından birisi
olmaya devam etmektedir. Uzun yıllardır TÜİK tarafından kamuoyuyla
paylaşılmayan millî gelirin bölgesel dağılımı bilgisi 2017 Haziran ayında
yenilenen millî gelir verileriyle birlikte yayımlandı. 2004-2014 dönemini
kapsayan bu veriler, millî gelirinin 81 il ve 26 bölge arasında nasıl
dağıtıldığını göstermektedir.
Değerli
milletvekilleri, Haziran 2017 TÜİK verilerinin de ortaya koyduğu gibi, AKP
döneminde, 2004-2014 döneminde, büyümenin çarpık sonuçlarından birisi de
bölgesel farkları azaltamaması, eşitsizliklerin giderilememiş olmasıdır.
Bakınız, TÜİK’in
bölgesel millî gelir verileri, 2004-2014 döneminde 26 alt bölge içinde
İstanbul’un tek başına millî gelirdeki payını koruduğunu, 2004’te yüzde 30 olan
payını 2014’te yarım puan artırarak yüzde 30,5’a çıkardığını ortaya
koymaktadır. Buna karşın, örneğin, Doğu ve Güneydoğu’daki 21 ilin millî gelire
katkısı ise 2004’te yüzde 6,9 iken, 2014’te ancak yüzde 7,1’e yükselmiştir. Bu
veriler, bölgeler arası ekonomik uçuruma ve bölgesel temeldeki çarpıklığa
ilişkin alındığı iddia edilen tedbirlerin aslında işe yaramadığının çok önemli
bir göstergesidir.
Değerli
milletvekilleri, yine, TÜİK verilerine göre, son on yılda millî gelirdeki
yıllık artış ortalama yüzde 5’i buldu. Ne var ki yılda yüzde 5 büyüdüğü
söylenen bir ekonomide, tarım ve sanayiden oluşan temel üretici sektörlerinin
payı artmamışken inşaat, emlak ile hizmet sektörlerinin millî gelirdeki payı
artmıştır. Bu veriler, kamuoyuna sürekli büyüyen bir ekonomi olarak lanse
edilen Türkiye ekonomisinin bir üretim ekonomisi değil, aksine, tam anlamıyla
bir tüketim ekonomisi olduğunu gözler önüne sermektedir. 
Değerli
milletvekilleri, Türkiye gelişmenin bölgesel dağılımında OECD, AB gibi
topluluklar sıralamasında en negatif görünümdeki ülkeler arasında yer alıyor.
Türkiye, üyesi bulunduğu ve kısa adı OECD olan Ekonomik Kalkınma ve İşbirliği
Örgütü’ne üye ülkeler arasında Şili’den sonra ilk sırayı alacak kadar büyük ve
derin bir bölgesel eşitsizlik sorununa sahiptir. 
Tabii, bu
veriler aslında çok önemli şeyler söylemektedir. Şimdi, Hükûmet bu verileri
önüne koymalı ve yüzeysel popülist yaklaşımlarla kamuoyunu yanıltmak yerine
ülkemizin bölgeleri ve sektörleri arasında var olan her türlü ekonomik
adaletsizliği gidermeye dönük yapısal ve makul tedbirler almaya yönelmelidir
diyor, bir kez daha Genel Kurulu saygıyla selamlıyorum. (HDP sıralarından
alkışlar)
BAŞKAN –
Teşekkür ederiz Sayın Dora. 
Aynı mahiyetteki
önergeleri oylarınıza sunuyorum: Kabul edenler… Kabul etmeyenler… Kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı "Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı”nın 30’uncu
maddesinin aşağıdaki şekilde değiştirilmesini arz ve teklif ederiz.
 Bihlun Tamaylıgil Lale
Karabıyık Musa Çam
 İstanbul Bursa İzmir
 Niyazi Nefi Kara Zekeriya
Temizel Bülent Kuşoğlu
 Antalya İzmir Ankara
 Utku Çakırözer
 Eskişehir
“MADDE 30-
1/7/1964 tarihli ve 488 sayılı Damga Vergisi Kanununun mükerrer 30 uncu
maddesinin dördüncü fıkrası aşağıdaki şekilde değiştirilmiştir.
“Bakanlar
Kurulu, bu Kanuna ekli (1) sayılı tabloda yer alan maktu vergileri veya bu
vergilerin yeniden değerleme oranı uygulanmak suretiyle saptanmış olan
tutarlarını (maktu ve nispi vergilerin asgari ve azami miktarlarını belirleyen
hadler dâhil) ve nispi vergileri, kâğıt türleri itibarıyla ayrı ayrı veya
birlikte olmak üzere; maktu vergilerde on katına, nispi vergilerde ise bir
katına kadar artırmaya, uygulanmakta olan maktu vergileri yarısına kadar, nispi
vergileri ise sıfıra kadar indirmeye, bu had ve miktarlar arasında yeni had,
miktar ve nispetler tespit etmeye yetkilidir.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın Başkanım.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Önerge
üzerinde Antalya Milletvekili Sayın Niyazi Nefi Kara konuşacaktır. (CHP
sıralarından alkışlar)
Süreniz beş
dakika.
NİYAZİ NEFİ KARA
(Antalya) – Sayın Başkan, değerli milletvekilleri; 502 sıra sayılı Kanun
Tasarısı’nın 30’uncu maddesi üzerine söz almış bulunmaktayım. Yüce Meclisi
saygıyla selamlıyorum.
Değerli
arkadaşlar, görüştüğümüz torba kanunla her şeye zam yapılıyor. Vatandaşın
elindeki 4 ekmekten 1’isi bir ay içerisinde alındı. Mazottan benzine son on beş
günde 35 kuruş zam yapıldı. Ancak geldiğimiz noktada yaptığınız tüm zamlara
karşın vatandaşın soyulup soğana döndüğü bir dönemde paraları eğitime, sağlığa
ve üretime değil, cezaevlerine ve yandaşlara akıttınız. 
Antalya’dan bir
örnek vereyim size. Manavgat Gündoğdu’da üniversite arazisi olarak el konulan
480 dönümlük arazi üzerinde beş yıldızlı bir otel mevcuttur, ne okul ne de
eğitim yuvası vardır. Manavgat halkı ilçesine uzun zamandır bir üniversite
kurulmasını, Manavgat’ın turizm, tarım ve eğitim yuvası olarak anılmasını
istiyor. Siz ise turizmin belkemiği olan bir mahallenin, Ilıca’nın ortasına
cezaevi yapıyorsunuz. Geçen yıl bu zamanlar bu konu hakkında verdiğimiz
önergeye 22 Eylül 2017 tarihinde Adalet Bakanı Sayın Abdulhamit Gül tarafından
verilen yanıtta Teknik İşler Dairesi Başkanlığı uzmanları tarafından yerinde
incelendiği ve teknik raporun hazırlandığı ceza infaz kurumunun yapımının
planlanması durumunda ilgili büyükşehir belediyesi, ilçe belediyesi, Şehircilik
Bakanlığından görüş alınacağı ve ruhsat ve proje olmadan işlemin başlamayacağı
söylenmişti. Manavgat Belediye Meclisi bu konuya AK PARTİ’li Meclis üyeleri
dâhil ret vermiş, konu Büyükşehir Belediye Meclisine gelmemiştir. Kaldı ki
Manavgat Cumhuriyet Başsavcılığının 29 Kasım 2016 tarihinde Manavgat
Kaymakamlığına yazdığı yazıda da alanın uygun görülmediği belirtilmiştir. Peki,
o zaman cezaevi yapılacağı söylenen bölgedeki inşaat çalışmaları ve saha
düzleştirmeleri nedir? Bununla ilgili elimizde belge vardır, verilen yanıt
buradadır. Bakanlığın bize verdiği yanıta rağmen 22 Eylülden daha önce 11 Eylül
tarihinde 115 milyon, artı KDV, artı yüzde 20 artırımla cezaevinin ihalesinin
yapılmış olduğu ve inşaata başlandığı görülmektedir. Eğer “Manavgat’a yatırım.”
diyorsanız bu paraya 4 fakülte açıp Manavgat Üniversitesini kurabiliriz, böyle
bir karar alırsanız sizi alkışlarız. 11 Eylülde yapılan ihaleden Sayın Bakanın
haberi var mıdır ya da aldatılmış mıdır? Manavgat halkı bu beldede cezaevi
olmasını istemediklerini defalarca beyan etti. En son iki gün önce bölgede
yaşayan yabancı vatandaşlarla beraber bölge halkı bir yürüyüş düzenledi ve
cezaevi istemediklerini belirtti, hep bir ağızdan dediler ki: “Zindandan önce
eğitim istiyoruz.” Burada da var. Bu sözde yatırımla, konut sahipleri
konutlarını satıp terk etmektedirler. “Ülkeye yabancı sermaye getireceğiz.”
derken, “Turizmden kazanacağız.” derken, kışları da burada kalan İngiliz ve
Alman vatandaşlar da yerlerini satıp gitmek üzereler. Zorunluysanız, size cezaevi
için Manavgat-Akseki arasında birden çok alan gösterebiliriz. Akseki Komando
Taburunun karşısında yeterli alan mevcuttur ve maliyeti çok daha düşük
olacaktır ve daha güvenlidir. 
Manavgat’ın
nüfusu da göz önüne alındığında, cezaevi yapılacak alan bir üniversite için
kullanılabilir ki zaten daha önce 100.000’lik imar planlarında bölge,
üniversite alanı olarak ayrılmıştır. Amacınız cehalet içinde bir gençlik
yetiştirmek mi ve bunları koyacak cezaevleri yaratmak mı? Buradan rant kazanmak
mı? Öyle olmadığına inanmak istiyoruz. Gelin, eğitime, sağlığa ve üretime bütçe
ayırarak toplumsal barışı ve kardeşliği sağlayalım, bizler de muhalefet olarak
sizlere destek verelim. Halka rağmen rant için değil halk için çalışalım. Sayın
Cumhurbaşkanının da Manavgat halkının bu taleplerine kulak vereceğine
inanıyoruz. Unutmayın ki bir eğitim kurumuyla onlarca cezaevi kapatılır. 
Sizleri saygıyla
selamlıyorum. (CHP sıralarından alkışlar)
BAŞKAN –
Teşekkür ederiz Sayın Kara.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
31’inci madde
üzerinde üç önerge vardır, aynı mahiyetteki bu önergeleri birlikte işleme
alacağım. Talepleri hâlinde önerge sahiplerine ayrı ayrı söz vereceğim veya
gerekçelerini okutacağım.
Şimdi, aynı
mahiyetteki önergeleri okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 31’inci maddesinin tasarı metninden
çıkartılmasını arz ve teklif ederiz.
 Mustafa Kalaycı Erkan
Akçay Emin Haluk Ayhan
 Konya Manisa Denizli
 İsmail Faruk Aksu  Fahrettin
Oğuz Tor Ahmet Selim Yurdakul
 İstanbul Kahramanmaraş Antalya
Aynı mahiyetteki
diğer önergenin imza sahipleri:
 Filiz Kerestecioğlu Demir Mithat
Sancar Müslüm Doğan
 İstanbul Mardin İzmir
 Ziya Pir Ayşe
Acar Başaran Hişyar Özsoy
 Diyarbakır Batman
 Bingöl
Aynı mahiyetteki
diğer önergenin imza sahipleri:
 Bihlun Tamaylıgil Bülent
Kuşoğlu Zekeriya Temizel
 İstanbul Ankara İzmir
 Kazım Arslan Utku
Çakırözer Lale Karabıyık
 Denizli Eskişehir Bursa
 Musa Çam
 İzmir
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın Başkan.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılmıyoruz Sayın Başkan.
BAŞKAN – Aynı
mahiyetteki önergeler üzerinde ilk konuşmacı Antalya Milletvekili Sayın Ahmet
Selim Yurdakul.
Buyurun. (MHP
sıralarından alkışlar) 
Süreniz beş
dakika.
AHMET SELİM
YURDAKUL (Antalya) – Sayın Başkan, değerli milletvekilleri; 502 sıra sayılı
Kanun Tasarısı’nın 31’inci maddesi hakkında konuşmak üzere Milliyetçi Hareket
Partisi adına söz aldım. 
Muhterem
vatandaşlar, söz aldığım maddeye göre kamu özel iş birliği projelerinin
finansmanı için yurt dışında ihraç edilen menkul kıymetlere bir düzenleme
getiriliyor. Kamu özel ortaklığı veya kamu özel iş birliği, esasen kamunun
finansman sıkıntısı çektiği projelere özel sektörü dâhil eden ve özel sektörü
de risk üstlenmeye teşvik ederek ülkenin ihtiyaç duyduğu yatırımları millete
kazandırmak üzere kurulan bir özelleştirme türüdür. 
Biliyorsunuz,
gelişmiş ülkelerde de özelleştirmeler dönem dönem yapılmaktadır. Tabii, o
ülkelerde kazanç garantisi olmamakla birlikte, özel sektör ve finansörler
yaptıkları analizler neticesinde bir kazanç fırsatı gördükleri için bu
projelere ilgi gösterirler. Çoğu yabancı özelleştirme programında yatırımcılar
genellikle yatırımlarını otuz, kırk, hatta elli senelere varan vadelerde ancak
amorti ederler. Peki, bizdeki durum nedir? Bizde özel sektör yap-işlet-devret
modeli işlerde, yirmi-yirmi beş sene sonra devlete devredecekleri projelerde
daha dördüncü, beşinci senelerinde yatırımlarını çoktan amorti etmiş
bulunuyorlar. Örneğin, Osman Gazi Köprüsü günlük araç geçiş garantisiyle
yatırımcısı için âdeta altın yumurtlarken Türk milletinin bütçesini hovardaca
yakan hayırsız bir evlat gibi zarar ziyana sokuyor. Kendi alanımı
ilgilendirdiği için yakından biliyorum, şehir hastaneleri de böyle. Bakın, tüm
ülkenin “Bu yapılan hakkaniyetsizdir.” demesine rağmen bu projelere birçok
garantiler verildi. “Kira ödeyerek hastane sahibi olacağız.” diye reklam yapan
sağlık bakanlarını televizyonlarda izledik, “Vatandaşımıza beş yıldızlı otel
gibi hastane yapıyoruz.” demeçlerini hatırlıyoruz. Oysa işin arka planında
neler var biliyor musunuz? Kamuoyundan saklanan sözleşmeler, üstü örtülen
Sayıştay görüşmeleri, görüşüne başvurulmayan sağlık camiası ve dinlenmeyen
yapıcı eleştiriler var. 
Bakın, iki rakam
vereceğim sevgili vatandaşlar size. 34 şehir hastanesine, devlete devredilene
kadar vatandaşlar olarak tam 130 ile 160 milyar lira ödemek zorunda kalacağız.
Oysa bu hastanelerin maliyeti ne kadar biliyor musunuz? 27 milyar TL. Yani
kendi kendini beş yılda amorti eden bir yatırıma Türk milleti olarak fazladan
100-130 milyar lira ödemek zorunda kalacağız. Dahası, kampüslerin içine
otopark, kantin ve AVM gibi gelir getirici ticari işletmeler için imtiyazlar
verilmiştir. Bu yetmezmiş gibi, ihaleye giren şirketlere kamu bankalarından
krediler verildi. Hani asgari ücretli vatandaşımın acil bir ihtiyacı için 5 bin
lira lazım olduğunda istediği krediyi vermeyen o bankalar var ya, işte onlar
yüz milyonlarca krediyi bu işletmelere verdiler. Çok acı, gerçekten çok acı.
Osmanlı Dönemi’nde verilen kapitülasyonlardan hiçbir farkı yok bu
politikaların. 
Milliyetçi
Hareket Partisi olarak yapıcı olmaya ve milletimizin çıkarlarını korumaya
çalışıyoruz. Uyarılarımızı dikkate alırsanız bundan kazançlı çıkacak olan Türk
milletidir. Şunu da ifade etmek isterim ki: Bizler bu memleket için bir tuğla
koyanın hep yanında olduk ama çürük bir tuğla gördüğümüzde ise bunu görmezden
gelemeyiz. Arzumuz, o anlaşmalarda Türk milletinin çıkarının korunması. O
yüzden buradan ifade ediyorum ki: Bunun için Hükûmeti şeffaf, açıklanabilir ve
gerçekten bağımsızlığına güvenilen yapılar tarafından denetlenebilir anlaşmalar
yapmaya davet ediyorum.
Genel Kurulu
saygıyla selamlıyorum. (MHP sıralarından alkışlar)
BAŞKAN –
Teşekkür ederiz Sayın Yurdakul.
Aynı mahiyetteki
diğer önerge üzerinde Bingöl Milletvekili Sayın Hişyar Özsoy.
Buyurun. (HDP
sıralarından alkışlar)
Süreniz beş
dakika.
HİŞYAR ÖZSOY
(Bingöl) – Teşekkür ederim Sayın Başkan.
Değerli
milletvekilleri, Genel Kurulu saygıyla selamlıyorum. 
Sözlerime
başlarken öncelikle 4 Kasım 2016 yılından bu yana Sincan, Kandıra ve Edirne
Cezaevlerinde rehin tutulan çok kıymetli Eş Başkanlarım Sayın Selahattin
Demirtaş ve Sayın Figen Yüksekdağ’ı, yine grup başkan vekillerimiz Sayın İdris
Baluken ve Çağlar Demirel’i ve yine diğer milletvekili arkadaşlarımı saygıyla
sevgiyle selamlıyorum. Onların yanı sıra şu ana kadar partimizden neredeyse 5
bine yakın il başkanı, ilçe başkanı, yöneticilerimiz, belediye meclis
üyelerimiz, bütün onların önünde de saygıyla eğiliyorum.
Bingöl gibi
küçük bir kentte ben siyaset yapıyorum iki buçuk yıldır, yapmaya çalışıyorum
İçişleri Bakanı müsaade ederse. 4 il başkanım, Zeynep Başkanım, Zerin Başkanım,
2 kadın, Mahmut Başkan emekli öğretmen ve Feyzullah Başkan, hepsi cezaevinde,
niye cezaevinde olduklarını bilmiyorlar. 7 tane ilçemiz var, 5 ilçemizin
başkanları yine cezaevinde. 
Bunlar yetmedi,
bu sabah on yıldır HDP’nin, DBP’nin, DTP’nin dış ilişkiler danışmanlığını resmî
olarak yapan kıymetli Evren Çevik’e sabah polis gitmiş evinde gözaltı yapmış.
Üç gün önce hakkında bir dava açılmış, açılan davada kendisine -sorgu
tutanağını gördüm, gerçekten utandım- aynen şunu sormuşlar… Doğan Abi, siz de
dinlerseniz… Ahmet Türk o dönem DTP’nin Genel Başkan Yardımcısı, Evren Çevik
DTP’nin dış ilişkilerinden sorumlu danışmanı, yurt dışına çıkacak. Yurt dışı
için bilet işlemlerini yapmış, programını yapmış, düzenlemiş ve iddianamede
sunulan delil şöyle bir delil: “Siz Ahmet Türk’ün programını yaparak PKK, KCK
terör örgütüne destekte bulunmuşsunuz. Bu konudaki izahatınız nedir?” gibi,
artık gülünçlük, komiklik ötesi durumlara geçmiş durumda. 
Son olarak bir
şey daha söyleyeyim. Bingöl’ün Solhan ilçesinde -savcının artık nasıl bir
cesareti varsa, kimden ne sırt alıyorsa- bizim ilçe başkanının evine gitmişler,
basmışlar evini; Selahattin Demirtaş’ın, eş başkanımızın fotoğrafını suç delili
olarak evinden almışlar, dosyaya koymuşlar. Kıymetli arkadaşlar, yarın yine
birbirimizin yüzüne bakacağız. Bakın, bunlar, bu tür uygulamalar artık
çirkinlik seviyesine geçmiş. Yani, 6 milyon oy almış eş başkanımızı
itibarsızlaştırmaya yönelik bu tür şeyler var. Biz bunları kınıyoruz, çok
ayıpsıyoruz bunları. Yarın devran döner, bu eylemleri, bu etkinlikleri yapanlar
umuyoruz kendilerinden utanırlar, söyleyeceğimiz bu. 
Kıymetli
arkadaşlar, 17 Kasımda yani vekillerimiz tutuklandıktan iki hafta sonra Anayasa
Mahkemesine bu tutukluluk durumu için başvuruda bulunmuştuk. Tam on üç aydır
Anayasa Mahkemesi şu veyahut da bu gerekçeyle bir türlü o davaları önüne
almadı, alamadı; şu an o tartışmanın içerisine girecek değiliz yalnız aldığımız
bilgi 16 Kasımda Gülser Yıldırım Vekilimizin tutuklanmasına yönelik şahsi
başvurusunu Anayasa Mahkemesi gündemine alacak, görüşecek ve kararını verecek.
Defalarca Anayasa Mahkemesinin önüne biliyorsunuz gittik, bu sürecin bu kadar
uzamaması gerektiğini söyledik, çok dinletemedik. En nihayetinde bir karar
verilecek. Anayasa Mahkemesinin vereceği bu karar umuyoruz, diliyoruz ve talep
ediyoruz, vekillerimizin lehine olumlu bir karar olsun, Türkiye bir defa bu
saçmalıktan, bu ayıptan bir kurtulsun. 10 milletvekili şu an cezaevinde; 9 HDP,
1 CHP’nin milletvekili içeride. Bir defa bu ayıptan bir kurtulmak lazım.
Anayasa Mahkemesinin vereceği böylesi bir karar sadece kısmen de olsa, küçük de
olsa adaletin tesis edilmesi konusunda bir katkı olmakla kalmaz, aynı zamanda
iyice sıkışmış olan bu siyaset alanına belki bir soluk, belki bir kapı, belki
siyaseten yeniden normalleşmeye bir vesile, bir katkı da sağlamış olabilir gibi
düşünüyoruz. Çünkü gördüğünüz gibi, siyaset kurumundaki istikrarsızlık her geçen
gün derinleşiyor. Başkanlık referandumu da geçti, bakın, istikrarsızlık
derinleşiyor. Dolayısıyla bu girdaptan, bu darboğazdan çıkabilmek için, belki
siyaseten yeniden normalleşmeye doğru bir hamle için umuyoruz, diliyoruz
Anayasa Mahkemesi sadece adil olanı yapar.
Genel Kurulu
saygıyla selamlıyorum. (HDP sıralarından alkışlar)
BAŞKAN –
Teşekkür ederiz Sayın Özsoy.
Aynı mahiyetteki
diğer önerge üzerinde Denizli Milletvekili Sayın Kazım Arslan. 
Süreniz beş
dakika. 
Buyurun. (CHP
sıralarından alkışlar) 
KAZIM ARSLAN
(Denizli) – Sayın Başkan, değerli milletvekilleri; öncelikle hepinizi sevgiyle,
saygıyla selamlıyorum. 
Bugün 502 sıra
sayılı vergilerle ilgili torba yasasının 31’inci maddesini görüşmek üzere ve bu
madde üzerine vermiş olduğumuz önerge üzerinde Cumhuriyet Halk Partisi adına
söz aldım ve bununla ilgili düşüncelerimi size aktaracağım. 
Değerli
milletvekilleri, bu torba yasasıyla, özellikle bu 31’inci maddeyle ilgili
düzenleme yurt dışına ihraç edilen menkul kıymetler karşılığında fon oluşturmak
üzere kurulan işletmelerin damga vergisinden ve bazı vergi istisnalarından
faydalanmasına ilişkin bir düzenlemedir. Tabii, bu düzenlemeler yapılırken bu
torba yasası içinde vatandaşımıza yük getiren, yeni yeni vergiler ihdas eden ve
bazı vergilerin de miktarlarını artıran bir çalışmanın, bir düzenlemenin de
olduğunu ortaya koyuyoruz. Çünkü bu yapılan vergi düzenlemesi gerçekten
vatandaşın zamlar içinde çok ezildiği, birçok sıkıntının yaşandığı, her mala
her gün zamların geldiği bir dönemde bu vergilerin de üzerine konulmak
suretiyle işçisinden çiftçisine, köylüsünden esnafına, sanayicisinden
ihracatçısına kadar herkesin üzerine yeni bir yükün geldiği ve tıkanan piyasayı
daha çok tıkayacağı ve işlemez duruma getireceği bir gerçektir. Sayın Bakanın
bunu görmesi gerekiyor. 
Çalışanlara
vermiş olduğunuz çok az bir farkın -yüzde 4’lük bu farkın- kaşıkla verilen bir
farkın, bir zammın kepçeyle nasıl geri alındığını bu torba yasasıyla görüyoruz
çünkü bu torba yasası gerçekten yeni yükler getiren ve ekonomimizi de ve ekonomik
çarkları da, şartları da, çarkının dönmesini de zorlayan bir düzenleme olduğunu
belirtmek istiyorum. 
Bugün
ekonomimiz üzerindeki özel sektör borcunun oldukça yüksek olduğunu görüyoruz.
Şimdi bu borçlar devasa boyuta gelmişken, birçok vergi gerçekten ödenmez iken
ve yeni vergiler ihdas edilerek esnafın sırtına, işletmelerin sırtına, işçinin
sırtına, çiftçinin sırtına binilmeye çalışılırken gerçekten bu ekonomi nasıl
düzelecek, nasıl normalleşecek, bununla ilgili birçok soru işaretleri var. 
Özellikle
kamu-özel işbirliği projelerinde çok büyük hatalar yapılıyor. Bu yapılanlar
hatta övünçle vatandaşa aktarılmaya çalışılıyor. Bugün yapılan, bugün yapılmaya
çalışılan ve geçmişteki yap-işlet-devret modelinin yap-işlet-kâr et- devret
modeline dönüştüğünü ve birçok yandaşı da zengin etmek için kullanılan bir
model olduğunu ve bu şekilde yapılan yatırımların bu ülkeye çok büyük yük
getireceğini ve geleceğimizi de ipotek altına alacağını görmenizi isteriz.
Dolayısıyla yapılan otoyollarıyla, yapılan havaalanıyla, yapılan alt
geçitlerle, köprülerle vatandaşın üzerine yeni yüklerin getirilmiş olması
sebebiyle artık ülkenin ve devletin bu paraları ödeme durumu zayıflamıştır.
Deniz bitmiştir. Biten denize karşılık yeni vergiler ihdas etmek suretiyle
vatandaşa yeni yük getirilmektedir.
Değerli
arkadaşlarım, bu modelin, özellikle belirttiğim modelin, belirli sermaye
gruplarına halkın vergilerini aktarma yolu olduğunu belirtmek isterim. Bu
yapılan işletmelerin yapılma şekline karşıyız, yapılmasına karşı değiliz;
ısrarla bunu söylüyoruz, biz bunun yapılma şekline karşıyız. Yapılsın ama
vatandaşa yük getirerek değil, devletin üzerine yeni yükler getirilerek değil,
yeni vergiler getirilerek değil; daha kolaycı bir yöntemle, yap-işlet-devret
modeliyle, kâr et modeliyle değil, devret modeliyle bu işin yapılması gerçekten
ülkemiz için faydalı olacaktır diyorum.
Hepinizi tekrar
saygıyla, sevgiyle selamlıyorum. (CHP sıralarından alkışlar)
BAŞKAN –
Teşekkür ederiz Sayın Arslan.
Aynı mahiyetteki
önergeleri oylarınıza sunuyorum: Kabul edenler… Kabul etmeyenler… Kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
32’nci madde
üzerinde üç önerge vardır. Aynı mahiyetteki bu önergeleri birlikte işleme
alacağım, talepleri hâlinde önerge sahiplerine ayrı ayrı söz vereceğim veya
gerekçelerini okutacağım.
Şimdi aynı
mahiyetteki önergeleri okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 32’nci maddesinin tasarı metninden
çıkarılmasını arz ve teklif ederiz.
 Mustafa Kalaycı Emin
Haluk Ayhan Erkan Akçay
 Konya  Denizli
 Manisa
 İsmail Faruk Aksu Fahrettin
Oğuz Tor
 İstanbul Kahramanmaraş
Aynı mahiyetteki
diğer önergenin imza sahipleri:
 Filiz Kerestecioğlu Demir Mithat
Sancar  Ziya Pir
 İstanbul Mardin
 Diyarbakır
 Müslüm Doğan Ayşe
Acar Başaran  Mahmut Toğrul
 İzmir  Batman Gaziantep
Aynı mahiyetteki
diğer önergenin imza sahipleri:
 Utku Çakırözer Bülent
Kuşoğlu Zekeriya Temizel
 Eskişehir Ankara İzmir
 Bihlun Tamaylıgil Lale
Karabıyık Musa Çam
 İstanbul Bursa İzmir
 Burcu Köksal 
 Afyonkarahisar
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın Başkan.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılmıyoruz Sayın Başkan.
BAŞKAN – Aynı
mahiyetteki önerge sahiplerinden Milliyetçi Hareket Partisi sanırım gerekçe
okutacak.
ERKAN AKÇAY
(Manisa) - Gerekçe okunsun.
BAŞKAN –
Gerekçeyi okutuyorum:
Gerekçe: 
Kanun
tasarısıyla birçok vergide artışa gidilirken kamu özel iş birliği finansmanına
ilişkin işlemlere yargı harçları dışındaki harçlardan istisna tutulması
getirilmesi uygun değildir.
BAŞKAN – Aynı
mahiyetteki diğer önerge üzerinde Gaziantep Milletvekili Sayın Mahmut Toğrul
konuşacak. (HDP sıralarından alkışlar) 
Süreniz beş
dakika, buyurun.
MAHMUT TOĞRUL
(Gaziantep) – Teşekkürler Sayın Başkan.
Değerli
milletvekilleri ve Genel Kurulun sevgili emekçileri; hepinizi saygıyla
selamlıyorum.
Değerli
arkadaşlar, hepinizin bildiği gibi, AKP iktidarı tüm yasal mevzuatı dağıtan,
yasama yapma iradesini torba yasa yapmayla daraltan bir mantıkla Parlamentoyu
âdeta kısıtlamaktadır ve bunu yapmaya da devam etmektedir. Yasaya göre hareket
eden değil, harekete göre yasa çıkaran bir aklın öne çıkması söz konusudur.
“Yasa ve Anayasa bu işe ne der?” değil, “Bir şahıs bu işlere ne der?” AKP için
daha önemli. Yasanın harekete uydurulmasının tarihteki örnekleri de kabile
devletleri ve feodal beyliklerde görülür. 
Makroekonomik
çerçeve çökertildikçe, ülkenin tüm kaynakları pervasızca har vurup harman
savruldukça ekonomi daha da derin bir kısır döngünün içine itilmektedir. 
Değerli
arkadaşlar, söz konusu torba yasa aslında yoksulu daha yoksullaştıran, tüm
vergiyi yoksula yükleyen bir mantıkla yapılıyor. Bunun en önemli maddelerinden
bir tanesi -biraz önce oylarınızla geçti ama ben yine o maddeye dönmek
istiyorum- örneğin bu tasarının 29’uncu maddesi. Yapılan düzenlemeyle 474
sayılı Gümrük Giriş Tarife Cetveli Hakkında Kanun’da ve Kanun’un eki olan
Gümrük Giriş Tarife Cetveli’nde değişikliğe gidilmiş ve maddenin Komisyonda
kabul edilmesiyle cetvelde yer alan eşyalardan gümrük vergi had ve nispetleri
muaf olanların gümrük vergisi had ve nispetleri sıfır olmuştur. Değişiklikle
Bakanlar Kurulunun cetvelde yer alan eşyaların gümrük vergisi had ve
nispetlerini yüzde 50'ye kadar yükseltebilmesinin ya da sıfıra kadar
indirebilmenin önü açılmıştır. Maddenin görüşmeleri esnasında bahsi geçen
cetvelde yer alan ürünlerin listesine fırsat sunulmamış ve 1964 tarihli yasayla
muafiyet tanınan bu ürünlerin hangi ihtiyaca binaen muafiyetlerinin
kaldırıldığı açıklanmamıştır. Kimi ürünlerin muafiyetlerinin devamı hâlinde
kamu yararı olup olmadığının incelenmesine dair verilen öneri kabul
edilmemiştir. Ayrıca, Bakanlar Kuruluna vergi konusunda maddeyle verilen yetki
oldukça geniştir. Vergilerin kanunlarla düzenlenmesi hukuk devleti açısından
bir temel koşuldur ve iktidar sürekli torba yasalarla vergi oranlarını
değiştirme yetkisini Bakanlar Kuruluna veya Maliye Bakanlığına devretmektedir.
Bu durum, kabul edilemez olup maddenin tasarı metninden mutlak çıkarılmasını
gerektirir.
Değerli
milletvekilleri, AKP'nin ekonomi politikaları tarihine baktığımızda bu durumu
net şekilde görebiliriz. İktidara geldiğinde Kemal Derviş reçetesini devam
ettiren iktidarın temel vaadi ekonominin özerkleştirilmesiydi. Bir süre bu
şekilde devam eden AKP ekonomi politikaları ne zaman kendi sermaye birikim
süreçlerini yaratmaya başladı o zaman ekonomiye siyasetin müdahalesini öncülüne
alarak tüm özerk alanları yok etmeye yöneldi. Bu durum, belki AKP'li sermaye
için kısa vadeli kârlar yaratsa da ülke ekonomisi için olumsuz sonuçlar
yarattı. İşte bugün görüyoruz ki işsizlik 5 milyon kişiye varmış, dolar 4 TL
sınırına dayanmış, cari açık ülkenin boyunu aşmış, enflasyon yüzde 12'ye
varmış, üretici enflasyonu yüzde 15'i aşmıştır. Ve AKP Hükûmeti temel
müdahaleci mantığını değiştirmeksizin bu tabloyu düzeltmeye yönelik attığı her
adımda ekonominin toparlanmak yerine daha da kötüye gittiği görülmektedir. 
Değerli arkadaşlar,
bir ülkede ekonominin toparlanması ancak barış ve kardeşlik ortamının
yaratılmasına bağlıdır. Maalesef bugün, ülkede herkes hayatından endişe eder
bir pozisyondayken, işverenin yatırım yapması ve bu kazançtan herkesin adilce
faydalanması imkânı AKP tarafından neredeyse ortadan kaldırılmıştır. Böyle
olduğunda zengin daha zengin olmuştur ama yoksul daha da yoksullaşmaya
başlamıştır. En zengin yüzde 1’lik kesim, yüzde 39’dan yüzde 60’lara
tırmanırken yoksul kesim daha da artmıştır. Dolayısıyla AKP’nin politikası,
başından beri, kendi sermayesini yaratmak ve kendi rant çevresini
zenginleştirirken ülkeyi yoksulluğa ve yoksunluğa itmektir.
Bu vesileyle
Genel Kurulu saygıyla selamlıyorum. (HDP sıralarından alkışlar) 
BAŞKAN –
Teşekkür ederiz Sayın Toğrul.
Aynı mahiyetteki
diğer önerge üzerinde, Afyonkarahisar Milletvekili Sayın Burcu Köksal. (CHP
sıralarından alkışlar) 
Süreniz beş
dakika.
Buyurun.
BURCU KÖKSAL
(Afyonkarahisar) – Sayın Başkan, değerli milletvekilleri; yine, bir AKP klasiği
torba yasayla karşı karşıyayız. Bu seferki torba yasada, maalesef, tabiri
caizse ekonomik yaptırımlar var.
AKP olarak,
mevcut borçlanma yetkisinin ötesinde bir borçlanma yetkisi istiyorsunuz yani
diğer bir anlatımla kanunlarda olmayan bir yetkiyi torba yasayla almak istiyorsunuz.
Şimdi, merak
ettiğim bir şey var: “Millî gelir arttı.” diyorsunuz, “Yatırımlar ulusal
gelirin yüzde 28’ine ulaştı.” diyorsunuz ama her ne hikmetse engelli arabası
olanlardan bile vergi almaya kalkıyorsunuz. Büyük gelir elde edenlerin yerine
ekstra vergileri dar gelirliye yüklüyorsunuz. Ekonomi bu kadar iyiyse, durumu
kötü olanın vergi yükünü artırmak niye? “Ekonomi uçuyor.” diyorsunuz, bakın,
Kasım 2002’de dolar 1,67 iken, bugün 3,88 lira. Çeyrek altın Kasım 2002’de 29
lirayken, bugün 270 lira. Benzin Kasım 2002’de 1,64 iken bugün 5,50’yi geçmiş
durumda. “Ekonomi iyi.” diyorsunuz, Ağustos 2017 verilerine göre, kapanan
şirket sayısı geçen yılın aynı ayına göre yüzde 105 oranında artmış gözüküyor.
“Ekonomi iyi.” diyorsunuz, 2016 yılı Ocak-Eylül dönemi bütçe açığı 12 milyar
lira iken bugün, 2017 yılı Ocak-Eylül dönemi bütçe açığı 31,6 milyar lira
olmuş. “Ekonomi iyi.” diyorsunuz, akaryakıttan yüzde 60’ın üzerinde niçin vergi
alıyorsunuz? “Ekonomi iyi.” diyorsunuz, açlık sınırının 1.544 lira olduğu,
yoksulluk sınırının 5.030 lira olduğu bir ülke olduk. 20 milyon yurttaşımız
yoksulluk sınırının altında yaşıyor. “Ekonomi iyi.” diyorsunuz, icra daireleri
ful çekiyor. “Ekonomi iyi.” diyorsunuz, 2016 yılı sonunda hanelerin kredi
borçları 457 milyara ulaşmış durumda. “Ekonomi iyi.” diyorsunuz, 2014 yılında 3
milyon 5 bin 898 haneye bedava gıda ve kömür yardımı yapılırken bu sayı 2016
yılında 3 milyon 154 bin 69’a çıkmış durumda. Üstüne üstlük sosyal yardımları
artırmakla övünüyorsunuz yani bir anlamda kendi yurttaşını fakirleştirip
yardımlara muhtaç hâle getirdiği için övünen bir iktidar var karşımızda. (CHP
sıralarından alkışlar) “Ekonomi iyi.” diyorsunuz, Çin’den 5 milyar dolar kredi
talebinde bulunuyorsunuz. “Ekonomi iyi.” diyorsunuz, her gün birçok küçük esnaf
kepenk kapatıyor, memur, işçi 2 çocuğunu okutabilmek için kılı kırk yarıyor bu
ülkede. 
İsterseniz bir
de sizlerin araç ve kırtasiye giderlerine göz atalım. Bakalım ki israfı
görelim, israfınıza dağ taş dayanmıyor çünkü. Bakın, Maliye Bakanlığının
Muhasebat Genel Müdürlüğü verilerine göre, 2017’nin Ekim ayına kadar devlet
kasasından taşıt kiralamaya 5 milyon lira, bu araçların yakıt giderlerine 4,5
milyon lira, kırtasiye ve büro malzemesi alımı için de 314 milyon lira
harcanmış durumda. Maliye Bakanlığının Bütçe Tasarısında köprü, otoyol ve tünel
geçişi için verdiği garanti araç sayısı ve şehir hastaneleri için garanti hasta
sayısına karşılık bütçede 6,2 milyar liralık fon ayrılmış durumda. Yani memura,
işçiye, emekliye yapılacak maaş zamları eğitime, sağlığa, sosyal güvenliğe
ayrılması gereken paralar, işsiz gençlerimize iş olanağı sağlayabilecek
istihdama yönelik yatırımlar maalesef 25, 30 sene boyunca yandaş müteahhitlere
ve işletmeci şirketlerin cebine gidecek. Kısacası ekonomi AKP ve yandaşları
için sütliman ama vatandaş için perperişan. Genel Başkanınız sizin
başarısızlığınızla ilgili “Metal yorgunluğu var.” diyor. Ben de şu ekonomi
verilerine bakıp diyorum ki: O metali 2019 seçimlerinde sandıkta biz bükeceğiz.
Herkese
saygılarımla. (CHP sıralarından alkışlar)
BAŞKAN –
Teşekkür ederiz Sayın Köksal.
Aynı mahiyetteki
önergeleri oylarınıza sunuyorum: Kabul edenler… 
ENGİN ÖZKOÇ
(Sakarya) – Karar yeter sayısı istiyoruz.
BAŞKAN – Karar
yeter sayısı arayacağım.
Kabul edenler…
Kabul etmeyenler… Karar yeter sayısı yoktur.
Birleşime on
dakika ara veriyorum.
Kapanma Saati: 21.22
ON BİRİNCİ OTURUM
Açılma Saati: 21.35
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Mücahit DURMUŞOĞLU (Osmaniye)
-----0-----
BAŞKAN – Türkiye
Büyük Millet Meclisinin 21’inci Birleşiminin On Birinci Oturumunu açıyorum.
32’nci madde
üzerinde aynı mahiyetteki önergelerin oylamasında karar yeter sayısı
bulunamamıştı.
Şimdi, aynı
mahiyetteki önergeleri tekrar oylarınıza sunacağım ve karar yeter sayısı
arayacağım.
Kabul edenler…
Kabul etmeyenler… Kabul edilmemiştir, karar yeter sayısı vardır. 
502 sıra sayılı
Kanun Tasarısı’nın görüşmelerine devam ediyoruz.
Komisyon ve
Hükûmet yerinde. 
Şimdi 32’nci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
33’üncü
madde üzerinde üç önerge vardır; önergeleri aykırılık sırasına göre işleme
alacağım. 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 33’üncü maddesinin tasarı metninden
çıkartılmasını arz ve teklif ederiz.
 Mustafa Kalaycı Emin
Haluk Ayhan İsmail Faruk Aksu
 Konya Denizli İstanbul
 Fahrettin Oğuz Tor Erkan
Akçay
 Kahramanmaraş Manisa

BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ERGÜN TAŞCI (Ordu) – Katılamıyoruz efendim.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Önerge
üzerinde Denizli Milletvekili Sayın Emin Haluk Ayhan.
Süreniz beş
dakika.
Buyurun. (MHP
sıralarından alkışlar) 
EMİN HALUK AYHAN
(Denizli) – Teşekkür ediyorum Sayın Başkan. 
Görüşülmekte
olan tasarının 33’üncü maddesi üzerine Milliyetçi Hareket Partisi Grubunun
verdiği önerge üzerinde görüş bildirmek için söz aldım. Yüce heyeti saygıyla
selamlıyorum.
Sayın Bakanım,
bu AKP sizi yoruyor. Burada neticede 130-140 madde var, burada da bir borçlanma
maddesi var; önemli de bunun çıkması lazım, ihtiyacınız var; yoksa olmayacak,
bütçe olmayacak. Bir de şu vergi artışı sadece mali kurumlar üzerine geliyordu;
o 2 puanı hepsine bindirdiniz, gelir ve kurumlar vergisinden, bir de o vardı.
İlave bir de 3 tane iletişim şirketine ne yapıyor? Vazgeçme, onlara verilen
vergilerden vazgeçme olayı. Bu üçünü zaten getirseydiniz bu kadar da bunun
üzerinde durulmazdı. Bakın, gerçekten AKP Grubunda da sıkıntı var, Doğan Bey’e
eziyet ediyoruz.
Şimdi, bizim
önergemiz iyi bir önerge, olayı kolaylaştırıyor. Gelin, bunu tasarıdan
çıkaralım, hallolsun gitsin, siz de rahat edin. Çünkü her seferinde benzer
problemlerle karşılaşıyoruz.
Tasarının
genelini değerlendirirken söyledim: Ekonomide yaşanan sıkıntıların çözümüne
yönelik pek çok alanda düzenleme yapma ihtiyacı bulunabilir. Görüşmelerde
amacımız zaten muhalefet etmiş olmak için muhalefet etmek değil, fayda
sağlamak, faydayı bir an önce de hızlandırmak, kanun tasarısının ülke
menfaatlerine en uygun ve zamanlı şekilde değerlendirilmesini sağlamaktır.
Sayın Başkan,
değerli milletvekilleri; bu düzenlemede bir yandan geniş kesimlerin vergi
yükünü artıracak ağır vergi düzenlemeleri geliyor, motorlu taşıtlar vergisi,
vesaire, bir yandan da bazı iktisadi faaliyet kollarına, işlemlere, vergi ve
harç indirimi, istisna ve borçlarına da örtülü af getiriyorsunuz. Bu ikisi,
haddizatında, geniş halk yığınları üzerine vergi getirmeye baktığınız zaman,
diğer taraftan da birkaç şirketi rahatlatmaya yönelik operasyon yaptığınız
zaman bir anlamda örtülü af ve geniş yığınlara da, halk kesimine de eziyet
anlamına gelir. Tasarının gerekçesi ve ruhuna da aykırılık teşkil ediyor bu
olay. Daha önce görüştüğümüz maddelerde bu tür düzenlemelerin kabul edilemez
olduğunu ifade ettik.
Şimdi,
görüştüğümüz tasarının 33’üncü maddesi kamu-özel iş birliği projelerinde
transfer fiyatlandırmasıyla ilgili yöntem belirleme anlaşmasını, harçların
kaldırılmasını öngörüyor. Esasen ihale yapılırken daha önceki adam veya
kaybeden, ihaleyi alamayan böyle bir düzenleme yapılacağını bilseydi o da bu
tür bir teklifi verirdi, ihalenin düzgün olmasını sağlamak lazımdı, o zaman o
olurdu. Şimdi, 492 sayılı Harçlar Kanunu’nun tarifede değişikliğe gidilerek
yöntem belirleme anlaşması sürecinde ödenmesi gereken başvuru harcı ve yenileme
harcının kaldırılması düzenleniyor. Bu öngörü, önümüzdeki dönemde kamu
hastaneleri başta olmak üzere kamu-özel iş birliği projelerinin yoğunlaşması
nedeniyle önemli ölçüde de artacak, dolayısıyla bütçeye olan yükü Maliye
Bakanlığının tahminlerinin çok ötesine geçebilecektir. Vatandaşların gelir ve
servetine bakılmaksızın alınan damga vergisinin kamu-özel iş birliği yüklenici
firmalarının maliyetini düşürmek için bu işlemlerden alınmaması hakkaniyete de
aykırı. Bakınız, bu bütçenin en ciddi sorunu hakkaniyettir. Vergi gelirlerinin
sadece yüzde 31’i gelir ve servetten alınıyor, yüzde 56’sı tüketicilerden gelir
ve servet ayrımı yapılmaksızın tahsil edilen harcama vergileri. Bu dağılım 2018
yılında vergi adaletinin sağlanamayacağının önemli bir işareti. Bunlara
Hükûmetin sıklıkla başvurduğu af ve yapılandırma düzenlemeleri eklendiğinde
vergi adaleti, vergi tahsilat ve ahlakı da bozuluyor. Bunu daha önce de
söyledim. Vergi konusunda esasen -siz de söylüyorsunuz- adil bir reforma
ihtiyaç var. Siz ondan kaçınıyorsunuz.
(Mikrofon
otomatik cihaz tarafından kapatıldı) 
EMİN HALUK AYHAN
(Devamla) - Belki süreniz yetmedi ama gelin, bizim bu önergemizi kabul edin,
milleti rahatlatalım, bütçeye de biraz kaynak gelsin diyorum. Yüce heyeti
saygıyla selamlıyorum.
Teşekkür
ediyorum Sayın Başkan. (MHP sıralarından alkışlar)
BAŞKAN –
Teşekkür ederiz Sayın Ayhan.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 33’üncü maddesinde yer alan “başlıklı
bölümü” ibaresinin “başlığındaki bölüm” şeklinde değiştirilmesini arz ve teklif
ederiz.
 Filiz Kerestecioğlu Demir Mithat
Sancar  Ziya Pir
 İstanbul Mardin
 Diyarbakır
 Müslüm Doğan Ayşe
Acar Başaran  Behçet Yıldırım
 İzmir  Batman Adıyaman
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ERGÜN TAŞCI (Ordu) – Katılamıyoruz efendim.
BAŞKAN – Hükûmet?
MALİYE BAKANI
NACİ AĞBAL (Bayburt) – Katılamıyoruz Sayın Başkanım.
BAŞKAN – Önerge
üzerinde Adıyaman Milletvekili Sayın Behçet Yıldırım. 
Buyurun. (HDP
sıralarından alkışlar)
Süreniz beş
dakika.
BEHÇET YILDIRIM
(Adıyaman) – Teşekkürler Başkanım.
Sayın Başkan,
değerli milletvekili arkadaşlarım; önergemiz üzerinde konuşmadan önce bir iki
noktaya değinmek zorundayım. 
Bunlardan
birincisi, öncelikle, dün akşam bu saatlerde Irak ve İran’daki Kürt illerinde
meydana gelen depremden dolayı ölenlere rahmet, yaralılara acil şifalar
diliyorum. Ama sosyal medyada bu konuda ayrımcı, kutuplaştırıcı, nefret dili
kullanan, insanlıktan nasibini alamamış zavallıları da buradan kınıyorum. 
Bir ikincisi,
yine hafta sonu Sayın Cumhurbaşkanımız 10-15 çocuk söyleminden bahsetti. Bu,
kadınları ve Kürtleri çok yaralamıştır, bunu belirtmek zorundayım. Kadınlar bir
tek çocuk mu doğurur? 10-15 çocuk sahibi olan kesim kimlerdir? “Efendim,
Kürtleri kastetmedi.” savunmalarını kabul etmiyorum. Kürtler ve Kürt anaları bu
sözden incinmiştir. Sizin de bunun savunulacak bir söylem olmadığını kabul
etmeniz gerekir. Cumhurbaşkanının her sözünü haşa hadis gibi algılayıp böyle
tepki göstermemenizi anlamış değilim. Cumhurbaşkanı bile bazen öz eleştirisini
yapıyor, örneğin “Çevreyi mahvettik, İstanbul’u mahvettik.” derken kendisinin
suçlu olduğunu söylüyor. Aynı şekilde “Kandırıldık.” dedi, FETÖ konusunda ve
diğer konularda birçok kez kandırıldığının öz eleştirisini yaptı ama siz
hiçbiriniz kalkıp da Cumhurbaşkanının bu söyleminin, bu 10-15 çocuk meselesinin
kötü olduğunu, iyi bir söylem olmadığını söyleme cesareti bulamıyorsunuz. Ama
bir konuda cesaretlisiniz; hem tütün yasasını getiriyorsunuz hem de… 
Dün yaşadığım
bir olayı anlatmak zorundayım. Dün Adıyaman’dan Sivas’a tütün götüren bir
kamyonette 7,5 ton tütüne el konuldu. Sayın Bakanım, duyuyor musunuz? Faruk
Özlü Bakanım da şahittir, Ahmet Aydın da şahittir, dün Sivas’a götürülen 7,5
ton tütüne el konuldu hem de bu tasarının görüşüldüğü günlerde ve Sivas Valisi
aranıyor, diğer yetkililer aranıyor, “Artık işleme konulmuştur, gerekli cezalar
kesilmiştir.” deniliyor. Helal olsun! Hem bu yasakları getiriyorsunuz hem de
tütünün önünü açtığınızı söylüyorsunuz. Bu konuda cesursunuz ama eleştiri
konusunda, özellikle Cumhurbaşkanını eleştiri konusunda hiçbir cesaretinizi
göremiyorum. Bu tütün meselesi daha bitmedi. Onunla ilgili kanun maddeleri
geldiği zaman çok daha çarpıcı örnekler vereceğim. 
Sayın Başkan,
değerli milletvekili arkadaşlarım; şimdi, bu kanun tasarısını görüşüyoruz,
kalıcı olan şey ne Başbakanlar ne Cumhurbaşkanları ne de milletvekilleridir.
Kalıcı olan, istikrar getiren şey hukuk yani adalettir. Hukuk sisteminiz
bozulursa ardında, arkasında ne varsa bozulmaya mahkûmdur. Olağanüstü halle
yönetilen, yasaması kanun hükmündeki kararname olan bir yönetim anlayışı
bozulmaya mahkûmdur. İstikrar adına geldiniz, şu an hiçbir alanda istikrar
bırakmadınız. Gelecek tamamen belirsizliğe büründü. Eğitim sisteminde bir
istikrar var mı? Hukuk sistemimizde bir istikrar var mı? Hep övündüğünüz
ekonomide, maliyede bir istikrar var mı? Yaşamın her alanında sosyal, siyasal,
ekonomik bir istikrar var mı? Evrensel demokratik değerlerde bir istikrar var
mı? Dış politikada bir istikrar var mı? İyice düşünün, bu alanların hangisinde
bir istikrar var, görüyor ve yaşıyoruz hiçbirinde istikrar yok.
Bu ülkede
yaşayan vatandaşlar geleceğinden emin mi? Hukuk güvenliği var mı? Yarattığınız
bu istikrarsızlığın maliyetini, bedelini bu halka torba yasalarla ödetmeye
çalışıyorsunuz. Bu torba yasada ne var? Fakir, fukaraya fazladan vergi,
zengine, sermayedara af ve rant alanı açma var. Bunun adı fakirden alıp zengine
peşkeş çekmektir. Fazladan getirdiğiniz vergilere, artırdığınız vergi
oranlarına gerekçe olarak savunma sanayi olarak gösteriyor. İyi de bu ülkenin
savunması için yoksullar zaten her gün canını veriyor, canı yetmiyor fakir
fukaranın, malına da mı göz diktiniz? Dediğim gibi, bu ülkenin savunmasına
fakir fukara canını veriyor, bir zahmet zenginler de biraz malını versin. Bu
vatan fakir fukaranın sırtından savaşa sürüklenir ancak sefasını hep zenginler
sürer. Bu Meclise teşvik yasaları gelir, kime gelir? Sermayelere gelir. Bu
Meclise vergi artışı gelir, kime gelir? Fakir fukaraya. Bu tasarıda emekçiye,
emekliye, işçiye, çiftçiye bir şey var mı? Var, fazladan vergi var. Kendinize
gelince “İtibardan tasarruf olmaz.” diyorsunuz; peki, yoksulluktan, açlıktan
tasarruf olur mu? Fakir fukaranın itibarını geçtim, insanlar itibardan geçmiş,
insanlar ayın sonunu nasıl getireceği kaygısıyla yaşıyor diyor, Genel Kurulu
saygıyla selamlıyorum. (HDP sıralarından alkışlar) 
BAŞKAN –
Teşekkür ederiz Sayın Yıldırım. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 33’üncü
maddesinin aşağıdaki şekilde değiştirilmesini arz ve teklif ederiz. 
Saygılarımızla. 
 Bihlun Tamaylıgil Bülent
Kuşoğlu Zekeriya Temizel
 İstanbul Ankara İzmir
 Utku Çakırözer Lale
Karabıyık Musa Çam
 Eskişehir Bursa İzmir
 Okan Gaytancıoğlu
 Edirne
MADDE 33 – 492
sayılı Kanuna bağlı (8) sayılı Tarifenin “XII- Transfer fiyatlandırması ile
ilgili yöntem belirleme anlaşması harçları:” başlıklı kısmı yürürlükten
kaldırılmıştır.
BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ ERGÜN TAŞCI (Ordu) – Katılamıyoruz efendim. 
BAŞKAN – Hükûmet
katılıyor mu? 
MALİYE BAKANI
NACİ AĞBAL (Bayburt) – Katılmıyoruz Sayın Başkanım. 
BAŞKAN – Sayın
Muş, sisteme girmişsiniz ama önerge sahibini dinlesek, sonra size söz versek?
MEHMET MUŞ
(İstanbul) – Tamam.
BAŞKAN - Önerge
üzerinde Edirne Milletvekili Sayın Okan Gaytancıoğlu.
Buyurun. (CHP
sıralarından alkışlar) 
Süreniz beş
dakika. 
OKAN
GAYTANCIOĞLU (Edirne) – Sayın Başkan, değerli milletvekilleri; 33’üncü madde
üzerine Cumhuriyet Halk Partisi olarak verdiğimiz önergeyle ilgili söz almış
bulunmaktayım. Yüce Meclisi saygıyla selamlarım. 
33’üncü madde
transfer fiyatlandırmasındaki harçların kaldırılmasıyla ilgili.
Yurttaşlarımızın beklediği bir madde, ondan dolayı Cumhuriyet Halk Partisi
olarak tabii ki destek veriyoruz. Ama, bizim Cumhuriyet Halk Partisi olarak
anlayamadığımız ya da anlamakta zorluk çektiğimiz konu şu: Her 5 kişiden 1’i
çiftçi. Siz bu çiftçiyi görmüyorsunuz. Acaba gözlüğünüz mü yok? Çiftçimiz ciddi
anlamda borçlu. Bankalardan kredi alabilmek için tarlasını ipotek ediyor. Siz
ne yapıyorsunuz? “Gıda enflasyonu” diyorsunuz, sanki gıda enflasyonunu çiftçi yaratıyor.
Uygulamalarınızla çiftçiyi cezalandırıyorsunuz. Enflasyonu düşürmenin bütün
dünyada bir tek yolu vardır, o da üretimi artırmak, verimliliği artırmak,
üreticiyi destekleyerek maliyetleri düşürmek. Siz gıdadaki fiyat artışlarını
çiftçinin yaptığını düşünüyorsunuz. Çiftçiden ne istiyorsunuz?
Üç üründen
bahsedeceğim: Bir, buğday. Türkiye'nin birçok bölgesinde buğday yetiştirilir.
Mayıs ayından başlayarak temmuz ayının ortalarına kadar hasat yapılır, çiftçide
bir beklenti oluşur. Niye? Alın terinin karşılığını alacak, borçlarını
ödeyecek, çoluğuna çocuğuna harçlık verecek ve geçimini sağlayacak. Siz ne
yapıyorsunuz? Bayramın 3’üncü günü bir kararname çıkarıyorsunuz, ithalattaki
gümrük vergilerini düşürüyorsunuz. Ama önce bazı bölgeleri kayırıyorsunuz. 1
lira 20 kuruştan bazı bölgelerde buğday satılıyor, Trakya bölgesine gelince 85
kuruşa düşüyor. Niye? Bayramın 3’üncü günü Resmî Gazete’yi basıyorsunuz,
diyorsunuz ki: “750 bin ton buğday bu ülkeye sıfır gümrükle girecek.” Kimi
düşünüyorsunuz, çiftçiyi mi? Hayır, sanayiciyi düşünüyorsunuz. Bayramda
insanlara hediye verilir. Sizin çiftçiye verdiğiniz hediye, Allah aşkına, bu
mu?
Gelelim ikinci
ürüne, kırmızı et. Ya, artık, dilimizde tüy bitti yani hiçbir şekilde ithalatla
bir ülke kalkınabilmiş mi? Kim kazanıyor bundan? Başka ülkelerin çiftçileri
kazanıyor, bunu taşıyanlar kazanıyor, bunu satanlar kazanıyor. Kim kaybediyor?
Yine bizim çiftçi kaybediyor. Ne zaman bunu yapıyorsunuz? Son altı yıldan beri
yapıyorsunuz. Tam 5 milyar dolar verdik. 5 milyar doların karşılığında et
fiyatı düştü mü, kıyma fiyatı düştü mü? Hayır. 
Bakın, bugün
TÜİK verilerini açıkladı. Kırmızı et üretimi düştü Türkiye'de. Yani diyorsunuz
ki: “Ey besici, bu et fiyatını sen artırıyorsun.” Hâlbuki siz o besicinin
hayvanına dünyanın en pahalı yemini yediriyorsunuz, ondan sonra da fiyatı
düşürmesini bekliyorsunuz. Fiyatı düşürmenin tek yolu iki tane kayırdığınız 81
ilde mağazası olan market zinciri mi? Artık birazcık üreticiyi düşünelim,
besiciyi düşünelim. 
Biraz
çıkın sorun bakalım seçim bölgelerinizde hayvan pazarlarında hareket var mı,
hayır, yok, artık hayvan bile satılmıyor. Neden? E, çünkü siz ithalatla ayda 10
bin ton eti sözüm ona yoksul vatandaşlara yediriyorsunuz, insanları da
kategorize ediyorsunuz. O marketlerden biri poşetle et, kıyma aldığı zaman
dışarıdaki ne diyor? “Bakın, bu yoksul.” Niye? Çünkü 29 liradan kıyma almış.
İnsanları hemen toplumda afişe ediyorsunuz. Bunlar yanlış arkadaşlar.
Üçüncü
ürün… Bakın, pazar günü bir kararname daha çıkardınız. Üçüncü ürün de, yine,
Edirne’nin çok önemli bir ürünü olan ayçiçeği. Yılda 3,5-4 milyar dolarlık biz
yağa para ödüyoruz. Bunun da en önemli kalemi ayçiçeğinde. Ayçiçeğinde geçen
sene güzel bir durum yaşandı, üretimde 200 bin tonluk bir artış vardı. Şimdi,
3,5-4 milyar para verdiğiniz bir üründe 200 bin ton üretim artmış, “Aferin”
demeniz lazım çiftçiye. Siz ne yapıyorsunuz? Pazar günü bir kararname
çıkarıyorsunuz ve gözetim fiyatını 540 dolardan 400 dolara düşürüyorsunuz. Yani
kime çalışıyorsunuz? Acaba çiftçiye mi çalışıyorsunuz, yoksa ithalat lobilerine
mi çalışıyorsunuz? Yazık, günah! Artık bu çiftçinin cebinden elinizi çekin ya.
Bu kadar da olmaz arkadaşlar. Borçlandırdınız… Gıda enflasyonunu yaratan çiftçi
değil sizin ekonomi politikalarınız. 
Teşekkür
ediyorum. (CHP sıralarından alkışlar) 
BAŞKAN
– Teşekkür ederiz Sayın Gaytancıoğlu. 
ENGİN
ÖZKOÇ (Sakarya) – Karar yeter sayısı…
BAŞKAN
– Önergeyi oylarınıza sunacağım ve karar yeter sayısı arayacağım.
Kabul
edenler… Kabul etmeyenler… (Gürültüler)
Elektronik
cihazla oylama yapacağız.
Oylama
için iki dakika süre veriyorum ve oylama işlemini başlatıyorum.
(Elektronik
cihazla oylama yapıldı) 
BAŞKAN
– Sayın milletvekilleri, karar yeter sayısı vardır, önerge kabul edilmemiştir. 
Sayın
Muş, sisteme girmiştiniz, buyurun. 
IV.- AÇIKLAMALAR (Devam)
28.- İstanbul Milletvekili Mehmet Muş’un, Adıyaman Milletvekili Behçet
Yıldırım’ın 502 sıra sayılı Kanun Tasarısı’nın 33’üncü maddesiyle ilgili önerge
üzerinde yaptığı konuşmasındaki bazı ifadelerine ilişkin açıklaması
MEHMET MUŞ
(İstanbul) – Sayın Başkan, az önceki bir konuşmada Genel Başkanımızın bir
sözünün bağlamından koparılmak suretiyle belli bir gruba sarf edildiği ifade
edilmiştir. Bu, doğru değildir, açıklama çok nettir. Türkiye’de yaşayan
herhangi bir etnik gruba karşı değil, Türkiye'nin geneliyle alakalı bir
değerlendirme söz konusudur. Herhangi bir etnik grup burada hedef alınmamıştır.
Açıklama çok nettir. Bağlamından koparıp bunu bir etnik gruba, oradaki annelere
bağlamak doğru değil. Bunu yanlış bulduğumuzu ifade etmek isterim.
Teşekkür ederim.
MAHMUT TOĞRUL
(Gaziantep) – Kiminle ilgili kullandığını da açıklasaydınız bari.
MEHMET MUŞ
(İstanbul) – “Terör örgütü.” dedi, “Terör örgütü mensupları.” dedi.
MAHMUT TOĞRUL
(Gaziantep) – Terör örgütü kimdir yani mesela?
MEHMET MUŞ
(İstanbul) – Merak etme, yarası olan gocunur Sayın Hocam.
BEHÇET YILDIRIM
(Adıyaman) – Sayın Başkan…
BAŞKAN –
Efendim?
BEHÇET YILDIRIM
(Adıyaman) – Sayın Başkan, ben sadece bir soru soracağım kendisine.
BAŞKAN –
Konuşmayı yapan Sayın Yıldırım. 
Sayın Yıldırım
da söz istiyor. Sisteme girin.
Buyurun.
29.- Adıyaman Milletvekili Behçet Yıldırım’ın, İstanbul Milletvekili
Mehmet Muş’un yaptığı açıklamasındaki bazı ifadelerine ilişkin açıklaması
BEHÇET YILDIRIM
(Adıyaman) – Teşekkürler Başkanım.
Ben bu konuyu
fazla uzatmak niyetinde değilim ama bütün Türkiye bilir bu coğrafyayı; bırakın
Türk’ü, Kürt’ü, hangi coğrafyada 10-15 çocuk var? İstanbul’daki bir annenin 1
veya 2 çocuğu vardır. En fazla Kürt illerinde 10-15 çocuklu aileler var. Ben
olayı fazla germek de istemiyorum. Bu 10-15 çocuklu aileler 25 metrekarelik
çadırkentlerde depremden korunmak zorundalar. Özellikle bunu belirtmek istedim.

Bir de
cinsiyetçi bir söylem var; burada hem kadına yönelik bir söylem var hem de Kürt
ve Kürt analarına yönelik bir söylem olarak değerlendiriyorum.
Genel Kurulu
saygıyla selamlıyorum.
BAŞKAN – Peki,
teşekkürler.
MEHMET MUŞ
(İstanbul) – Sayın Başkan, açıklamam açık. Niyet okumaya gerek yok, niyet
okuyarak biz açıklama yapamayız. Orada “Kürt” ifadesi geçmemektedir. Niyet
okumanın anlamı yok. Belli bir isteğe bunu bağlayıp insanları üzmenin anlamı
yok.
Teşekkür ederim.
HAYATİ TEKİN
(Samsun) – Sayın Başkan, bu “Kürt illeri” nedir, bunu bir açıklasınlar.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (Devam)
BAŞKAN – Sayın
milletvekilleri, 33’üncü maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir. 
34’üncü madde
üzerinde ikisi aynı mahiyette olmak üzere üç önerge vardır. İlk okutacağım iki
önerge aynı mahiyettedir. 
Önergeleri
okutup birlikte işleme alacağım: 
Türkiye Büyük
Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 34’üncü maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Mithat
Sancar Ziya Pir
 İstanbul Mardin Diyarbakır
 Müslüm Doğan Ayşe
Acar Başaran Ertuğrul Kürkcü
 İzmir Batman İzmir
Aynı mahiyetteki
diğer önergenin imza sahipleri:
 Mustafa Kalaycı Emin
Haluk Ayhan İsmail Faruk Aksu
 Konya Denizli İstanbul
 Fahrettin Oğuz Tor Erkan
Akçay 
 Kahramanmaraş Manisa

BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ ERGÜN TAŞÇI (Ordu) – Katılamıyoruz Başkanım. 
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Aynı
mahiyetteki önergeler üzerinde ilk konuşmacı İzmir Milletvekili Sayın Ertuğrul
Kürkcü. (HDP sıralarından alkışlar)
Süreniz beş
dakika Sayın Kürkcü. 
Buyurun.
ERTUĞRUL KÜRKCÜ
(İzmir) – Sayın Başkan, sevgili arkadaşlar; bu torba yasa kapsamında, hepimiz
biliyoruz, birbirinden pek çok farklı alanlarda yasama yapıyoruz ve bunun problemleri
üzerinde defaatle konuştuk ama bunun düzeleceği yok, ne yazık ki önümüze
geldiği şekilde de tartışmak zorundayız. 
Doğrusu, bu
torba yasanın 34’üncü maddesi, 1211 sayılı Kanun’un daha önce ortadan
kaldırılmış 44’üncü maddesini yeniden düzenliyor ve bu düzenleme Merkez
Bankasını Türkiye'de başka hiçbir kuruma, hatta emniyet müdürlüklerine bile
verilmiş olmayan, Millî İstihbarat Teşkilatına bile verilmiş olmayan ekonomik
veri talep etme, işleme ve bunları paylaşma konusunda mutlak bir hakimiyetle
donatıyor. Böyle bir durum hiçbir kurum için kabul edilebilir değil çünkü
geçmesi istenilen maddede Merkez Bankasına verilen yetki şu: “Banka, gerçek ve
tüzel kişilerin döviz pozisyonunu etkileyen işlemlerini izlemek amacıyla
belirleyeceği gerçek ve tüzel kişilerinden her türlü bilgi ve belgeyi istemeye
yetkilidir.” Ve devam ediyor: “Bu bilgilerin kapsamı, toplanma ve izleme
yöntemi, doğruluğunun denetimi, paylaşımı, destek hizmeti temini de dâhil olmak
üzere usul ve esaslar bankaca belirlenir.” Yani Merkez Bankasından başka hiç
kimse bunu bilemez, elde ettiği bilgiyi kimle paylaşacağı da hiçbir şekilde
kayıt altına alınamaz. Bu kadar yüksek bir yetki hangi nedenle -isterse Merkez
Bankası olsun- verilebilir? Doğrusu bu ne Anayasa’ya ne de diğer yasalara,
Bilgi Edinme Hakkı Yasası dâhil hiçbir şeye uymayan bir durum. 
Merkez
Bankasının bağımsızlığını biliyoruz ama nihayet bu fiyat istikrarını sağlamayla
ilgili bir bağımsızlık. Bilgi toplama, işleme ve dağıtma konusunda Merkez
Bankasının, diğer yurttaşların ve diğer kurumların sahip oldukları kayıtlardan
azade kılınması için bir tek şey gerekir. Esasen Hükûmet çok ağır bir döviz
krizi beklentisi içindedir. Bu yüzden bir komuta ekonomisi mantığıyla zamanında
hareket edebilmelidir. Bu nedenle de döviz pozisyonu açığı yaratan bütün
unsurların ensesine o an çökebilmek için elinde bir yetki bulundurmak
istemektedir. Fakat bunun bile bu şekilde yapılabilmesi Anayasa’nın ilgili
hükümleri karşısında ve birbirleriyle rakip durumdaki mali kuruluşlar, tüzel ve
özel kişiler arasında Hükûmetin taraf tutabilmesine, bu bilgileri birbirlerine
rakip kuruluşların paylaşabilmesine de imkân sağlayan, açık sunan bir uygulama
bu. 
Hatırlayalım
geçmiş dönemin bütün uygulamalarını. Kamu kurumları içerisinde birbirlerine
rakip siyasi kurumlar ve iktisadi kuruluşlar arasında nasıl bilgi aşırma,
bunları birbirlerine karşı koz olarak kullanma yönünde ağır krizlerden geçtik.
Doğrudan doğruya Hükûmet, bakanlar, o zaman Başbakan olan şimdiki
Cumhurbaşkanı, kendileri nasıl bu durumlarla karşı karşıya kaldılar, bunu
bilmiyor olamazlar. O nedenle, ben Merkez Bankasına da hiçbir kuruma da
kişilere, kurumlara ve mali kuruluşlara ilişkin bunca bilginin, Merkez
Bankasının tekelinde ve hiç kimseye hesap vermeden, hiçbir davranışı
dolayısıyla hiçbir kayıt altına alınmadan bunca bilginin sağlanmasının son
derece abartılı bir önlem olduğunu düşünüyorum. 
Dediğim gibi, bu
aslında büyük ve başa çıkılması güç bir döviz krizi beklentisi karşısında bir
acil önlem olarak düşünülmüş olmalıdır. Ama o zaman da bu kadar iyimser
iktisadi tablolar, bu kadar iyimser mali tablolar çizmek ile bu tedbiri
düzenlemek arasındaki çelişkiyi açıklamak da Hükûmete kalır.
Hepinizi sevgi
ve saygıyla selamlıyorum. (HDP sıralarından alkışlar)
BAŞKAN –
Teşekkür ederiz Sayın Kürkcü.
Aynı mahiyetteki
diğer önergenin gerekçesini okutuyorum:
Gerekçe:
Merkez
Bankasının, gerçek ve tüzel kişilerin döviz pozisyonunun etkileyen işlemlerini
izlemek amacıyla belirleyebileceği gerçek ile tüzel kişilerden her türlü bilgi
ve belgeyi isteyebilmesi uygun görülmemektedir. 
BAŞKAN - Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Kabul edilmemiştir.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 34’üncü
maddesinin aşağıdaki şekilde değiştirilmesini arz ve teklif ederiz.
 Utku Çakırözer Lale
Karabıyık Musa Çam
 Eskişehir Bursa İzmir
 Bülent Kuşoğlu Zekeriya
Temizel Bihlun Tamaylıgil
 Ankara İzmir İstanbul
MADDE 34- 1211
sayılı Kanunun mülga 44 üncü maddesi aşağıdaki şekilde yeniden düzenlenmiştir.
"Gerçek ve
tüzel kişilerden bilgi isteme yetkisi:
MADDE 44- Banka,
gerçek ve tüzel kişilerin döviz pozisyonunu etkileyen işlemlerini izlemek
amacıyla belirleyeceği gerçek ve tüzel kişilerden her türlü bilgi ve belgeyi
istemeye yetkilidir. İstenilecek bilgi ve belgelerin kapsamı, toplanma ve
izlenme yöntemi, doğruluğunun denetimi, paylaşımı, destek hizmeti temini de
dahil olmak üzere usul ve esaslar Bankaca belirlenir. Bu nedenle edinilen bilgi
ve rakamlar başka amaçlarla kullanılamaz.
Bu maddenin
uygulanmasında destek hizmeti kuruluşu çalışanları hakkında da bu Kanunun 35
inci maddesi ve 68 inci maddesinin (II) numaralı fıkrasının (a) bendi hükümleri
tatbik olunur.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ERGÜN TAŞCI (Ordu) – Katılamıyoruz efendim.
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılamıyoruz Sayın Başkanım.
BAŞKAN – Önerge
üzerinde İstanbul Milletvekili Sayın Bihlun Tamaylıgil. 
Süreniz beş
dakika. 
Buyurun. (CHP
sıralarından alkışlar)
BİHLUN
TAMAYLIGİL (İstanbul) – Sayın Başkan, saygıdeğer milletvekilleri; görüşmekte
olduğumuz yine bir “torba yasa” diye başlıyoruz hepimiz çünkü torba yasalar
bizim Meclisimizde, temmuz ayı, Meclis tatile girmeden önce gündeme gelir ya da
yılbaşı olduğu zaman yılbaşında “Aman, tarihi uzatmamız gerekiyor. Uygulamada
eksiklik var, burada şunu tamamlayalım.” diye bakanlıklar bir telaş içinde
gelir. Karman çorman, çorbaya dönmüş, torbadan çok çuvala gelen bir yasama
mantığıyla bu torba yasa da karşımıza geldi. 130 maddeydi, bir kısmı çekildi.
İçinde birçok tutarsızlık ve uygulama hataları kendini gösteriyordu ve yine
Merkez Bankasıyla ilgili olarak birkaç maddeden oluşan bir tasarı karşımızda
oldu.
Şimdi, ilk önce,
bir maddesi şuydu: Denetim. Denetim kurulu oluşuyor ama öyle bir denetim ki,
denetim kendi kendini denetleyecek denetim kurulunun oluşması; tam bir
tekerleme gibi. Bu çekildi Allah’tan. Şimdi, bilgi ve belge alınması için
gerçek ve tüzel kişilerden -o da bir geniş kapsamdaydı- döviz işlemleri için
diye sınırlandı ve bugünkü hâliyle karşımıza geldi. 
Şimdi, değerli
arkadaşlar, yapılan işlerde bir tutarlılık olmalı. Tutarlılık, öngörü,
önümüzdeki süreçte yıllar içinde karşımıza çıkacak riskler, o risklerin
getirdiği ön alıcı kararlar ve uygulamalar olarak kendini gösterir.
Şimdi, 2009
yılına dönüyoruz. 2009 yılına döndüğümüz zaman, yine Merkez Bankası... Ki,
döviz borçlanmaları ve dövize endeksli borçlanmalarla ilgili olarak Türk
Parasını Koruma Kanunu’nun içerisinde 32 sayılı Karar vardır. Bu 32 sayılı
Karar’la bir düzenleme yapıldı bundan sekiz sene önce ve denildi ki... O zamana
kadar döviz geliri olmayan kimse dövizle borçlanamazdı. Bunun önü açıldı, on
sekiz aylık sürenin önü açıldı ve herkes gelsin, dövizle borçlanabilsin imkânı
tanındı. Öyle bir dolarizasyon oluştu ki, her işlemde, her konuda dövize
bağımlılıkla kendini gösteren bir tablo yaşadık. O zaman döviz varlığı boldu,
iki dönem. Ki iki dönemde bize fırsat veren yani 2001-2002 kriz döneminden
sonra oluşan dünyadaki dolar artışı, döviz artışı, ikincisi de 2008 krizinden
sonra yine dünyada ortaya çıkan döviz artışının getirdiği fırsatları kullanmak
için imkân varken biz o iki dönemde de treni kaçırdık. Gelen parayı, “Aman ne
kadar güzel, bol.” dedik, “Borçlanalım.” dedik ama nereye yatırdık? Taşa
toprağa yatırarak bir yerde baktığımızda bugün likit sıkıntısıyla karşı karşıya
geldik. 
Doğrudan sermaye
yatırımı on beş senede 187 milyar; bunun 40 milyarı gayrimenkul, geri kalan
yüzde 60’ı banka ve finansal kuruluş alımları, diğer kısmı da gerçek anlamda
üretim ortaya koyan yatırımlar. Şimdi, üretim ortaya koyan bir model olmadan
tüketime ve gayrimenkule, taşa toprağa yatırılan bir dış varlığın, bugün
dünyadaki değişen rüzgârla ihtiyacı söz konusu olduğunda Merkez Bankasının “Ben
önlem alayım.” diye ortaya çıktığı kararlar… Birincisi, 6 Kasım. 6 Kasım
tarihinde bir karar alındı ve dendi ki: 1 Şubat 2018 dâhil olmak üzere, o güne
kadar reeskont kredisi almış yani Merkez Bankasından kredi kullanma imkânı
sağlamış olanlara bir imkân veriyoruz, doları 3,7 TL sabit kur… Bakın,
Türkiye’de sabit kur uygulamasına kadar giden bir düzenlemeyle bir ön alış
çıktı ve burada da yine dövizle borçlanma olayı yok. Yani normalde, eğer bu
şirketlerin döviz geliri getiren bir kaynakları olsa dövizle borçlandığında
onları hiçbir zaman etkilemez, aldığı döviz verdiği döviz olacak. Demek ki açık
bir borçlanma var. 
Bu düzenleme,
geçmişte, 2009’da muslukları açan düzenleme, bugün ticari sırra varan, Merkez
Bankasına geniş bir yetki tanıyan düzenlemeyle baktığınızda özel sektörün
üstündeki Demokles’in kılıcını iyi bilmek lazım. 211 milyar net döviz pozisyon
açığı var, baktığımızda sadece 216 milyar da uzun vadeli döviz borcu var. 
Bir risk var
önümüzde. Geçmişe dayalı gayrisafi millî hasıla rakamlarının hesaplanışını
kendimize örnek almadan hepimiz şapkamızı önümüze koyup dünya gerçeği
içerisinde ne durumdayız, onu kabul etmemiz lazım. 
(Mikrofon
otomatik cihaz tarafından kapatıldı)
BİHLUN
TAMAYLIGİL (Devamla) – Bugün baktığınızda, Amerika’nın kendi Merkez Bankasını
yüzde 20 küçültmesi 900 trilyonluk döviz kapasitesinin çekilmesi demektir, 900
trilyon dolarlık rakam bu. Bu çekildiğinde eski parasal genişlik olmayacak. Hem
genel, kamu açısından hem de özel şirketler açısından riskli ve önemli bir
döneme geçiyoruz. 
Bu uyarıları
dikkate alın, Merkez Bankası bu uyarıyla bu kanun maddesinin içeriğini istiyor.
Siz de sakın kulak arkası etmeyin diyorum, yüce Meclisi saygıyla selamlıyorum.
(CHP sıralarından alkışlar) 
BAŞKAN –
Teşekkür ederiz Sayın Tamaylıgil. 
MEHMET MUŞ
(İstanbul) – Sayın Başkan… 
BAŞKAN – Sayın
Muş…
MEHMET MUŞ
(İstanbul) – Sayın Başkan, aslında çeşitli dönemlerde ihtiyaca göre
düzenlemeler yapılabiliyor. Yani, geçmişte o şartlara göre bazı düzenlemeler
yapıldı, bugün geldiğimiz noktada dünyadaki gelişmelere, etrafımızdaki
gelişmelere, finansal piyasalardaki gelişmelere, tüm bunlara bağlı olarak,
geçmişte yapılan düzenlemelere bağlı olarak bugün farklı düzenlemeler
yapılıyor. 
Dolayısıyla,
ekonomi dinamik bir şeydir, şartlara göre yeni düzenlemelere ihtiyaç
duyulabilir. Aslında bu bağlamda yapılan bir düzenleme. Geçmişteki düzenleme
yapıldı, doğru ama şartlara göre yeni düzenlemelere ihtiyaç duyulduğu müddetçe
de yapılacak bunlar. 
BAŞKAN – Peki,
teşekkür ederiz Sayın Muş. 
ENGİN ÖZKOÇ
(Sakarya) – Karar yeter sayısı… 
BAŞKAN – Karar
yeter sayısı istiyorsunuz Sayın Özkoç. 
ENGİN ÖZKOÇ
(Sakarya) – Evet efendim. 
BAŞKAN –
Önergeyi oylarınıza sunacağım, karar yeter sayısı arayacağım. 
Kabul edenler…
Kabul etmeyenler… Karar yeter sayısı vardır, önerge kabul edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
35’inci madde
üzerinde ikisi aynı mahiyette olmak üzere üç önerge vardır.
Okutacağım ilk
iki önerge aynı mahiyettedir. Önergeleri okutup birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 35’inci maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Ziya
Pir Mehmet Ali Aslan
 İstanbul Diyarbakır Batman
 Ahmet Yıldırım Müslüm
Doğan Mithat Sancar
 Muş İzmir Mardin
Aynı mahiyetteki
diğer önergenin imza sahipleri:
 Mustafa Kalaycı Emin
Haluk Ayhan Erkan Akçay
 Konya Denizli Manisa
 İsmail Faruk Aksu Fahrettin
Oğuz Tor
 İstanbul Kahramanmaraş
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ ERGÜN TAŞCI (Ordu) – Katılamıyoruz Başkanım.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılmıyoruz Başkanım.
BAŞKAN – Aynı
mahiyetteki önergeler üzerinde ilk konuşmacı Muş Milletvekili Sayın Ahmet
Yıldırım.
Süreniz beş
dakika.
Buyurun. (HDP
sıralarından alkışlar)
AHMET YILDIRIM
(Muş) - Teşekkür ederim Sayın Başkan.
Sayın Başkan,
değerli milletvekilleri; neredeyse 2018 merkezî yönetim bütçesinin bir ön
hazırlığı olarak getirilmiş ama toplumsal yaşamın çok farklı veçhelerini
etkileyen bir torba yasa gerçekliğiyle karşı karşıyayız. Ülke ekonomisinin
siyasi iktidar tarafından alabildiğine dış siyasi gelişmelere bağımlı hâle
getirildiğini her geçen gün biraz daha yakıcı bir şekilde izliyoruz. Öyle ki
bugün de tartışması yürüdüğü üzere döviz hedeflerinin, tahminlerinin,
varsayımlarının veya adı ne olursa olsun tutturulamayışının anlaşılabilir
tarafı şurasıdır: Ülkede iç siyasi gelişmeleri, iç ekonomik dengeleri
alabildiğine dış siyasi gelişmeler belirlemektedir. 
Şimdi şuradan
vereceğim iki örnekle bu ülke ekonomisinin ne kadar kırılgan ve zayıf temeller
üzerine oturduğunu göreceğiz. Geçen hafta bugün özellikle Amerika’yla yaşanan
vize krizi sonrası tam da bu saatlerde Amerika Birleşik Devletleri’yle vize
krizinin kısmi olarak aşıldığı açıklandı ve bir saat içerisinde Amerikan doları
yüzde 2,8 düşüş yaşadı yani 3,89’dan 3,82’ye düştü. Şimdi, bu kadar hızlı düşüş
sadece bir vize krizinin kısmi aşılmış olmasıyla açıklanabilir bir durum
değildi ancak gecenin ilerleyen saatlerinde, biz sabaha uyandık ki Türkiye’nin
Washington Büyükelçisi “Biz herhangi bir güvence vermedik.” dedi, ondan sonra,
iki saat içerisinde bir gün önceki seviyesine yine yükseldi. Düşünün, bir
ülkedeki dövizin değerinin ülke para birimi karşısındaki seyrinin “peak”
diyebileceğimiz, bir saat içerisinde yüzde 3 düşüş, birkaç saat sonra tekrar
yüzde 3 yükseliş göstermesi, bir ülke ekonomisinin ne kadar zayıf temeller
üzerine oturduğu açısından önemli bir karinedir. 
Bir diğer husus
–bugün örneğini vermiştim- bu ülke, ülkenin ekonomik kurmayları nefesini
tutmuş, Amerika Birleşik Devletleri Merkez Bankası Başkanının kim olacağına
kendini bağımlı hâle getirmiş. Yani, oradaki ismin A, B, C, X, Y, Z, kim
olacağı üzerinden biz döviz hedeflerini tartışmaya devam ediyoruz. Ne yaparsak
yapalım…
Bakın, şu 502
sıra sayılı torba yasanın 77’nci maddesinde, özellikle gerekçe bölümünü
okuyorum; hani, bugün döviz, dolar varsayımı, hedefi veya tahminleri açısından.
77’nci madde Hükûmetin 37 milyar liralık yani 37 katrilyonluk bir borç talebi
için yasal güvence istemesi üzerine kurulu. Orada, 77’nci madde de çok net bir
biçimde 2018 bütçesindeki çarpıcı gelişmeler açısından da bir nişanedir. “2017
yılında büyümenin desteklenmesi amacıyla geçici olarak yürürlüğe konulan
teşviklerin finansmanı Orta Vadeli Program’da öngörülenin üzerinde gerçekleşen
döviz kur artışının borç servisini artırması” diye bir ibare geçiyor. Yani bu,
Hükûmetin aynı yıl içerisinde döviz hedeflerini tutturamayışı ve tutturamayışı
üzerinden de ülkeyi Hükûmet eliyle 37 milyar liralık yeni borç altına alması
üzerine kuruludur. Tabii, orada istenen 37 milyarlık borcu son beş-altı yılda
bu ülke Hükûmet marifetiyle nereye dağıttı? Bakın, Kanal A’nın sahibi olduğu
Elektromedin cezalarıyla birlikte 139 milyon liralık borcunun 17 Ağustos 2010;
2010/36 sayılı Karar’la Merkez Bankası Merkezî Uzlaşma Tutanağı’nda yüzde
99’unun silinmesi ya da Cengiz Holdingin 424 milyon liralık yani eski parayla
424 trilyonluk borcunun tamamının silinmesi ya da Albayrak Grubunun 100 milyon
368 bin liralık borcunun yine Merkezî Uzlaşma Tutanağı’nda yazıldığı üzere 1
milyon 220 bin liraya düşürülmesi. İşte, fakirden alıp vergiyi zengine dağıtan
bir zihniyetin ülkeyi böyle kriz içerisinde debelenen…
(Mikrofon
otomatik cihaz tarafından kapatıldı) 
AHMET YILDIRIM
(Devamla) - …bir ekonomiye geri döndürmesi de beklenen bir sonuç oluyor. (HDP
sıralarından alkışlar) 
BAŞKAN –
Teşekkür ederiz Sayın Yıldırım. 
Aynı mahiyetteki
diğer önergenin gerekçesini okutuyorum: 
Gerekçe: İstenen
bilgi ve belgelerin verilmemesi, gerçeğe aykırı verilmesi ya da usule uygun
olmayan biçimde verilmesi adli suç olarak düzenlemekte, bu suçu işleyen kişiler
ile tüzel kişilerin görevli ve ilgilileri hakkında bin günden iki bin güne
kadar adli para cezası uygulanması uygun görülmemektedir. 
Ayrıca, Merkez
Bankasına böyle bir yetki verilmesinin gerekçesi yeterince izah edilememiştir.
ÖZGÜR ÖZEL
(Manisa) – Karar yeter sayısı talep ediyorum. 
BAŞKAN – Aynı
mahiyetteki önergeleri oylarınıza sunacağım, karar yeter sayısı arayacağım. 
Kabul edenler…
Kabul etmeyenler…
MEHMET MUŞ
(İstanbul) – Elektronik yapın Sayın Başkan.
BAŞKAN – Karar
yeter sayısı yoktur, birleşime on dakika ara veriyorum. 
Kapanma Saati: 22.22
ON İKİNCİ OTURUM
Açılma Saati: 22.33
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Mücahit DURMUŞOĞLU (Osmaniye)
-----0-----
BAŞKAN – Türkiye
Büyük Millet Meclisinin 21’inci Birleşiminin On İkinci Oturumunu açıyorum.
35’inci madde
üzerinde aynı mahiyetteki önergelerin oylamasında karar yeter sayısı
bulunamamıştı.
Şimdi, aynı
mahiyetteki önergeleri tekrar oylarınıza sunacağım ve karar yeter sayısı
arayacağım.
Kabul edenler…
Kabul etmeyenler… Karar yeter sayısı vardır, önergeler kabul edilmemiştir. 
502 sıra sayılı
Kanun Tasarısı’nın görüşmelerine devam ediyoruz.
Komisyon ve
Hükûmet yerinde. 
Şimdi diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 35’inci
maddesinin aşağıdaki şekilde değiştirilmesini arz ve teklif ederiz. 
Saygılarımızla.
 Bihlun Tamaylıgil Bülent
Kuşoğlu Zekeriya Temizel
 İstanbul Ankara İzmir
 Utku Çakırözer Lale
Karabıyık Musa Çam
 Eskişehir Bursa İzmir
 Muhammet Rıza Yalçınkaya
 Bartın
MADDE 35- 1211
sayılı Kanunun 68 inci maddesine aşağıdaki (IV) numaralı fıkra ilave edilmiştir.

“IV- Bu Kanunun
44 üncü maddesi uyarınca Bankaca istenilen bilgi ve belgeleri vermeyen, gerçeğe
aykırı bilgi ve belge veren veya belirlenen usul ve esaslara aykırı olarak
veren gerçek kişiler ile tüzel kişilerin görevli ve ilgilileri hakkında bin
günden ikibin güne kadar adli para cezasına hükmolunur.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ERGÜN TAŞCI (Ordu) – Katılamıyoruz Başkanım.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Önerge
üzerinde Bartın Milletvekili Sayın Muhammet Rıza Yalçınkaya. 
Süreniz beş
dakika.
Buyurun. (CHP
sıralarından alkışlar)
MUHAMMET RIZA
YALÇINKAYA (Bartın) – Sayın Başkan, değerli milletvekilleri; hepinizi saygıyla
selamlıyorum. 
Değerli
milletvekilleri, Hükûmet ülkemizin döviz açığı had safhada iken, bu açığı
kapatmak için gerekli kaynaklar ortada iken en önemli varlık ve verimlilik
başlıklarını yok ediyor. Bu varlıklardan bir tanesi de TTK’dır. Ülkemizde
“havza madenciliği” denilince akla ilk gelen yer Türkiye Taşkömürü Kurumuna ait
üretim sahasıdır. Bu havzaya 2004 yılında Maden Kanunu’nda yapılan değişiklikle
özel sektörün redevans yoluyla girmesinin önü açılmıştır. Bu redevansçı
firmalardan birisi de TTK’ya ait Amasra-B sahasını 2005 yılında alan ve yirmi
yılda 56 milyon ton kömür çıkarma taahhüdünde bulunan ama o günden bugüne kadar
devlete taahhüdünü yerine getirmeyen bir firmadır. Bu firma, sahaya ilk geldiği
günden itibaren taahhüt ettiği kömür çıkartmayı bir kenara bırakmış, sadece
kurmak istediği termik santralle ilgili çalışmalarını hızlandırarak devleti
oyalama taktiği içerisinde olmuştur. Hükûmet ise taahhütlerini yerine
getirmeyen bu firmaya sesini çıkarmamış, hesap sormamış, ne hikmetse termik
santral konusundaki çalışmalarına hep arka çıkmış, kolaylık ve iltimas
tanımıştır, firmanın yaptığı usulsüzlüklere ve hukuksuzluklara göz yummuştur. 
Değerli
arkadaşlar, firmaya yapılan son güzellik, santralini kurmak istediği Amasra
ilçesinin Gömü ve Tarlaağzı köyleri üzerinde olmuştur. Köylerinde yıllardır
yaşayan vatandaşlarımıza ait olan taşınmazlara yönelik, TTK tarafından, kamu
yararı iddiasıyla kamulaştırma kararı alınmış ve kurumun aldığı bu karar
Bakanlık tarafından onanmıştır. Ne olduğu, niçin yapıldığı tam olarak bilinmeyen,
sadece “kamu yararı” denilerek yapılan bu işlemle, yıllardır köylerinde yaşayan
vatandaşların sahip oldukları taşınmazlarına el atılmıştır. Hatta bu yapılan
kamulaştırma içerisine köyün mezarlığı olarak belirlenen alanlar da dâhil
edilmiştir. Yani vatandaşların üzerinde yaşadıkları taşınmazlar yetmemiş,
öldükten sonra gömülecekleri alanlar da kamulaştırma içerisine alınmıştır.
Üstelik bütün bunlar o köylerde TTK’nın herhangi bir yatırımı, faaliyeti,
tesisi veya çalışması yokken yapılmaktadır. Dikkatinizi çekiyorum, TTK’nın
herhangi bir yatırımı yok, faaliyeti yok, tesisi yok, kömür çıkarma çalışması
yok, dolayısıyla TTK’nın ve kamunun da bu uygulamadan bir çıkarı da yok. 
Değerli
arkadaşlar, “kamu yararı” diyerek bu uygulamaya talimat verenleri, uygulamayı
yapanları anlamak gerçekten zor. Kime hizmet ediyorsunuz, kime çıkar
sağlıyorsunuz; bunu bilmemiz lazım. “Kamu yararı” diyerek vatandaşın yaşam
alanlarını elinden almak kimin işine yarayacak? TTK’ya mı yarayacak yoksa
termik santral kuracak firmaya mı yarayacak? Kesinlikle kuruma bir faydası yok,
bölgede yaşayan vatandaşa da bir faydası yok; birine faydası varsa o fayda da
sadece termikçi şirkete olacak. Eğer “kamu yararı” diyorsak, “toplum yararı”
diyorsak orada zaten termik santralin kurulmaması lazım. Kurulmak istenen
termik santral vatandaşlarımızın yaşam alanlarını yaşanamaz hâle getirecek,
orada yaşayan insanların sağlığına zarar verecek, tarım alanlarını yok edecek,
doğal güzelliği ortadan kaldıracak. Bu nedenle, ölüm bacalarının oraya dikilmesinin
ne bölge insanına ne de kamuya bir faydası olacak. Yani, kamu yararına değil,
toplum zararına olacak bir uygulama bu. Yazık değil mi? Yıllardır orada yaşayan
Tarlaağzı ve Gömü köyü sakinlerine yazık değil mi? O insanları yerinden
yurdundan etme, yaşam alanlarını, çevresini ve doğasını talan etme, yaşanmaz
hâle getirme asla kamu yararı değildir, olsa olsa firmaya yeni bir iltimasın,
yeni bir kolaylığın tanınmasıdır. Böyle bir durum Anayasa’mıza, demokratik ve
sosyal hukuk devletimize yakışan bir durum değildir. Bu ne insanlığa ne de
vicdana sığan bir uygulamadır. Yapılan bu uygulama devlet sorumluluğuyla
bağdaşmamaktadır. 
Saygılarımla.
(CHP sıralarından alkışlar) 
BAŞKAN –
Teşekkür ederiz Sayın Yalçınkaya. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
36’ncı madde
üzerinde üç önerge vardır; önergeleri aykırılık sırasına göre işleme alacağım. 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 36’ncı maddesinin tasarı metninden
çıkarılmasını arz ve teklif ederiz. 
 Filiz Kerestecioğlu Demir  Ziya
Pir Mehmet Ali Aslan
 İstanbul Diyarbakır Batman
 Garo Paylan  Müslüm
Doğan Mithat Sancar
 İstanbul İzmir Mardin
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ERGÜN TAŞCI (Ordu) – Katılamıyoruz Başkanım.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Önerge
üzerinde İstanbul Milletvekili Sayın Garo Paylan. 
Buyurun. (HDP
sıralarından alkışlar)
GARO PAYLAN
(İstanbul) – Sayın Başkan, değerli milletvekilleri; hepinizi saygıyla
selamlıyorum. 
Evet, emlak
vergisiyle ilgili çok önemli bir düzenleme arkadaşlar. Biliyorsunuz, emlak
vergisi bir servet vergisidir ve servete orantılı olarak alınması gereken bir
vergidir ve biliyorsunuz, dört yılda bir takdir komisyonları toplanır,
emlaklerin değerlerini belirler. Nitekim bu yıl da takdir komisyonları
toplandı, emlaklerin değerlerini belirledi. Bir baktık, bazı yerlerde yüzde 20,
yüzde 30 artışlar var, bazı yerlerde 10 katına yakın, 20 katına yakın artışlar
var bu vergilerde. Kıyamet koptu “Ya, olur mu bu kadar artışlar?” denildi. Çok
haklıdır vatandaşlarımız, vatandaşlarımızın çok büyük bir çoğunluğu çok
haklıdır; bu kadar artış olmaz. Ama kimler haklıdır biliyor musunuz? Bir, zaten
evi ve dükkânı, gayrimenkulü olmayan ciddi bir çoğunluk haklıdır; ikincisi,
yalnızca başını sokacağı bir evi olanlar veya bir dükkânı olanlar yalnızca
haklıdır ama arkadaşlar, bir de çok küçük bir azınlık var, hani yüzde 1, yüzde
2, yüzde 3 diyebileceğimiz küçük bir azınlık var ki onların 20 tapusu var, 50
tapusu var, bin tapusu, 5 bin tapusu olan var arkadaşlar ve bunlar, katlana
katlana servetlerini artıranlar. Şimdi, bunlar gitmişler belli yerlerde 100
tapu, 200 tapu daha almışlar. Ee? Üzerinden de belli yakınlıklarla imarlar
geçmiş. Ee? Rant gelmiş, milyarlarca dolarlık servete sahip olmuşlar.
Arkadaşlar, bu maddeyi eğer ki böyle geçirirsek biz bunlara bu maddeyle diyoruz
ki: “O milyarlarca dolarlık serveti olanlara vergiyi yüzde 50’den fazla
artıramazsın.” Ne oldu servet vergisi? 
Elbette, bakın,
Batı’da da bu uygulamalar var; “Bir evi, bir dükkânı olana asla enflasyondan
fazla artıramazsın.” diye koruma sağlıyor, Ayşe Teyze’nin evine, Agop Amca’nın
dükkânına koruma getiriyor. Ama arkadaşlar, siz o beton lobisinin binlerce
tapusuna bu korumayı aynı şekilde getirmemelisiniz. Hatta ve hatta, Maliye
Bakanına da önerdim, bakın, bu servet vergisiyse artan oranlı olmalı. Batı’da
belli uygulamaları var. Bin tapusu olana artan oranlı vergi gelmesi lazım. Eğer
ki, arkadaşlar, bunu yapmazsak… 
Bakın, yıllardır
Hükûmete çağırımızdır: “Rant vergisi getirin.” diyoruz. Niye? Ya, bu kadar,
biliyorsunuz, kent rantları gelmiş, imar artışları gelmiş. Maliye Bakanımız
Mehmet Şimşek buralardaydı, üç yıl önce söz vermişti “Rant vergisi
getiriyoruz.” diye; o rant vergisi üç yıldır tozlu raflarda duruyor herhâlde
Sayın Bakan. 
Ya, şu emlak
vergisini niye bin tapusu olana artırmıyorsunuz Sayın Bakan? Niye
sınırlıyorsunuz bin tapusu olanlara? 
Bakın
arkadaşlar, gelin -önergemizdir- bunu çekelim; bir evi olanı, bir dükkânı
olanı, iki evi olanı koruyalım. Ama bin evi olanı, o rantiyecileri korumayın
arkadaşlar, beton lobisine yenilmeyelim.
Bakın, vergiyi
adaletli bir şekilde toplayamıyoruz. Servet küçük bir elde toplanmış durumda.
Eğer ki bu serveti adaletli bir şekilde vergilendirmezseniz hep o rant iştahı
kabarır ve kaynaklar o ranta doğru akar. Üreten ekonomisinde değil, çiftçide
değil, emeklide değil, işçimizde değil, o rantiyecilerin elinde bütün servet
toplanır. Sayın Bakan, değerli arkadaşlar; bir yolunu bulup bu rantı, emlakte
toplanan o rantı vergilendirmemiz gerekiyor. 
Maliye Bakanının
bir kaybı daha olacak. Şimdi, diyor ki: “Diyelim ki 1 milyonluk bir araziyi 1,5
milyon yapabilirsin.” Ama o arazi belki 10 milyon lira ediyor. Ee, alım satımda
ne yapacak bu arkadaş? 1,5 milyon lira gösterecek hem harçtan kaçıracak hem
değer artış vergisinden kaçıracak hem de bu cukkalar cepte kalacak arkadaşlar.
Bu, hak mıdır Sayın Bakan? “Hak.” diyorsanız bu maddeyi geçirsin
arkadaşlarımız. Sizin bu anlamda bize destek vermeniz lazım. 
Bakın, değer
artışlarını yüzde 50’yle sınırlı tutarsanız o 10 milyon, 100 milyon eden arazileri
5 milyona, 10 milyona tapuda gösterecekler. Sonra ne olacak? Vergisini
vermeyecekler, değer artış vergisini vermeyecekler, alım satım harçlarını
ödemeyecekler arkadaşlar. Ben bu elleri kaldırmayacağınızı umut ediyorum. 
Hepinize
saygılar sunuyorum. (HDP sıralarından alkışlar)
BAŞKAN –
Teşekkür ederiz Sayın Paylan.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 36’ncı maddesinde geçen "%50
fazlası esas alınır” ifadesinin "yeniden değerleme oranında arttırılmış
değeri esas alınır.” şeklinde değiştirilmesini arz ve teklif ederiz.
 Mustafa Kalaycı Emin
Haluk Ayhan Erkan Akçay
 Konya Denizli Manisa
 Erkan Haberal Arzu
Erdem
 Ankara İstanbul
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ERGÜN TAŞCI (Ordu) – Katılamıyoruz efendim.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN –
Gerekçeyi okutuyorum:
Gerekçe:
Emlak vergisine
konu arazi, arsa metrekare birim değerlerinin 2017 yılı için uygulanan birim
değerlerinin yüzde 50'sinden fazlasını aşması durumunda, 2018 yılına ilişkin
bina ve arazi vergi değerlerinin hesabında, 2017 yılı için uygulanan asgari
ölçüde arsa ve arazi metrekare birim değerlerinin yeniden değerleme oranında
arttırılmasının esas alınması hedeflenmekledir.
BAŞKAN -
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 36’ncı maddesinin
aşağıdaki şekilde değiştirilmesini arz ve teklif ederiz.
Saygılarımızla.
 Bihlun Tamaylıgil Bülent
Kuşoğlu Zekeriya Temizel
 İstanbul Ankara İzmir
 Utku Çakırözer Lale
Karabıyık Musa Çam
 Eskişehir Bursa İzmir
 Yakup Akkaya
 İstanbul
MADDE 36 -
29/7/1970 tarihli ve 1319 sayılı Emlak Vergisi Kanununa aşağıdaki geçici madde
ilave edilmiştir.
"GEÇİCİ
MADDE 23- Takdir komisyonlarınca 2017 yılında 2018 yılı için takdir edilen
asgari ölçüde arsa ve arazi metrekare birim değerleri, 2017 yılı için uygulanan
birim değerlerinin %50'sinden fazlasını aşması durumunda, 2018 yılına ilişkin
bina ve arazi vergi değerlerinin hesabında, 2017 yılı için uygulanan asgari
ölçüde arsa ve arazi metrekare birim değerlerinin %50 fazlası esas alınır.
Takip eden 2019, 2020 ve 2021 yıllarında 29 uncu madde kapsamında bina ve arazi
vergisi matrahları ile asgari ölçüde arsa ve arazi metrekare birim değerleri bu
şekilde belirlenen değerler üzerinden hesaplanır.
Emlak vergi
değeri veya asgari ölçüde arsa ve arazi metrekare birim değerleri esas alınarak
uygulanan vergi, harç ve diğer mali yükümlülükler için de birinci fıkra
hükümlerine göre belirlenen değerler dikkate alınarak uygulanır.
Bu maddenin
uygulamasına ilişkin usul ve esasları belirlemeye Maliye Bakanlığı
yetkilidir."
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ERGÜN TAŞCI (Ordu) –
Katılamıyoruz Başkanım.
BAŞKAN – Hükûmet katılıyor mu?
MALİYE BAKANI NACİ AĞBAL (Bayburt) – Katılmıyoruz Sayın
Başkanım.
BAŞKAN – Önerge üzerinde İstanbul Milletvekili Sayın
Yakup Akkaya. 
Buyurun. (CHP sıralarından alkışlar)
YAKUP AKKAYA (İstanbul) – Teşekkür ediyorum Sayın
Başkan.
Değerli milletvekilleri, 36’ncı madde üzerinde
Cumhuriyet Halk Partisi adına söz almış bulunuyorum. Hepinizi sevgi ve saygıyla
selamlıyorum.
Değerli milletvekilleri, geçenlerde Mahfi Eğilmez’in
bir yazısını okudum. Bu torba yasa faciasıyla ilgili ilginç bir yazıydı. Ben
hukukçu değilim ama hukukçu arkadaşlarım hukuk fakültelerinde roma hukukunu
temel ders olarak okuttuklarını söylerler. Mahfi Eğilmez buna işaret ederek diyor
ki: “Roma hukukunun önemli yasalarından birisi de ‘Lex Caecilia Didia yasası…’”
Milattan önce 98 yılında çıkarılmış, iki maddeden oluşuyormuş. Yasanın 2’nci
maddesi şuymuş: “İnsanlar tek bir karmaşık yasada toplanmış farklı konular
hakkında bir sonuca varmaya zorlanamaz.” diye… Yani bundan iki bin yüz on bir
yıl önce roma hukukunda torba yasayla yasal düzenlemelerin yapılamayacağına
hükmedilmiş. Biz ne yapıyoruz burada Mecliste? Torba yasayla birbiriyle alakası
olmayan yasal düzenlemeleri buraya getirip buradan geçirmeye çalışıyoruz. Yani
geldiğimiz duruma bakın, iki bin yüz on bir yıl sonra, 21’inci yüzyılın 17’nci
yılını geride bıraktığımız bu süreçte demokrasi anlayışına bakın AKP
iktidarının. Ben ne diyeyim “Allah sizin müstahakınızı versin.” demekten başka
bir şey söyleyemiyorum.
Değerli
arkadaşlar, bakın, bu torba kanun 125 maddelik bir kanun, tam 60 kanunu da
ilgilendiren, birbirinden değişik, farklı kanunları ilgilendiren bir düzenleme.
Temel kanun yapılıyor, niçin? İçinde iyi maddeler de var. Geçmişte marketler
çok satılanları ucuza yapar, vatandaşlar gelsin, onları oradan alsın diye bir
politika üretirlerdi. Siz de 1-2 tane iyi madde koyup bütün torba yasanın
içine, farklı maddeleri de koyarak, şöyle bir algı yaratıyorsunuz: İşte,
muhalefet partisi karşı çıktığında, sanki o doğru maddelere karşı çıkıyormuş
algısı yaratıyorsunuz. Biz yılardır AKP’nin demokrasiyi içine sindiremediğini
hep iddia ettik burada. İktidar olduğu günden beri Meclisin yasamasına burada
işlettiği bu torba yasalar bunun en somut örnekleridir. Yani biz “otoriter ve
totaliter bir parti” dediğimizde hemen AKP grup başkan vekilleri yerlerinden
zıplıyorlar ama getirdiğiniz bu torba yasayı gördüğümüzde antidemokratik bir
uygulama olduğunu görüyoruz değerli arkadaşlar.
Şimdi, bu getirilen
düzenleme, doğru bir düzenleme, bir sınırlama getiriliyor. Peki niye geçici
olarak yapılıyor, niye kalıcı olarak yapılmıyor? Çünkü önümüzde yerel seçimler
var. Siz vatandaşın doğal tepkisini haklı olarak buraya getirdiniz ama “2019
yerel seçimlerinden sonra bunları tekrar düzeltiriz.” mantığıyla bunu geçici
olarak buraya getirdiniz. Eğer bu konuda ciddiyseniz bunu kalıcı bir madde
olarak getirmeniz en doğrusu olurdu. Bizim tekliflerimiz de bu maddelerin
kalıcı olarak bu maddenin içine yerleşmesi yönündeydi ama siz her zaman
yaptığınız gibi, daha sonra buradan siyasi rant elde edebilmek amacıyla bunu
yapıyorsunuz ama bundan sonraki süreçte, tekrar, bunlara bildiğinizi
okuyacaksınız.
Peki, değerli
milletvekilleri, işverenler böyle bir teklif yaptığında işverenlerin
isteklerini burada yerine getiriyorsunuz. Onlara vergi indirimleri
yapıyorsunuz, vergi cezaları varsa erteliyorsunuz. Peki, işçilerin, emekçilerin
bu konudaki taleplerini niye yerine getirmiyorsunuz? Bakın, işçilerin vergi
sistemi, en adil olmayan sistemdir. Siz, “Artan oranda bir kazanç sağlıyor.”
mantığıyla işçilerin vergilerini, kazançlarını artırıyorsunuz. Hâlbuki işçinin
bir maaşı var. Tamam, yıl içinde o maaşı biriktirmiyor ki onu harcıyor. Ama,
sanki, her ay farklı maaş alıyormuşçasına o maaşları topluyorsunuz ve artan
oranda vergilendirme sistemini getiriyorsunuz.
Biz, hep şunu
söylerdik toplu iş sözleşmelerinde, derdik ki: “Ya, bize zam vermeyin. Bize ilk
dilimden vergi dilimini uygulayın, bütün bir yıl boyunca bize zam vermeyin.”
diye bu hesapları işverenlerin önüne koyardık. Bu mantıkla, AKP’nin de
düzenlemeleri bu şekilde getirdiğini görüyoruz. Bunun doğru bir düzenleme
olmadığını düşünüyor ve yüce Meclisi saygıyla selamlıyorum. 
Teşekkür
ediyorum. (CHP sıralarından alkışlar) 
BAŞKAN –
Teşekkür ederiz Sayın Akkaya. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
GARO PAYLAN
(İstanbul) – Rantçıları kurtardınız Sayın Bakan. 
MUSTAFA ELİTAŞ
(Kayseri) – Başkan, önerge kabul edildi değil mi? 
BAŞKAN – Hayır,
önerge kabul edilmedi, madde kabul edildi. 
MUSTAFA ELİTAŞ
(Kayseri) – Sayın Başkan, önergeyi oyladınız, kabul ettik önergeyi. 
MEHMET MUŞ
(İstanbul) – Önergeyi kabul ettik, kabul ettik önergeyi.
BAŞKAN – Kabul
edildi mi?
MUSTAFA ELİTAŞ
(Kayseri) – Sayın Başkan, önergeyi kabul ettik, siz “ret” diye şey yaptınız. 
MEHMET MUŞ
(İstanbul) – Kabul edildi. 
MUSTAFA ELİTAŞ
(Kayseri) – Önergeyi yeniden oylar mısınız? 
BAŞKAN – Tamam,
kabul edildiyse…
MEHMET MUŞ
(İstanbul) – “Kabul edildi.” dediniz. 
MUSTAFA ELİTAŞ
(Kayseri) – Önergeyi yeniden oylayın. 
BAŞKAN – “Kabul
edildi.” dediysem düzeltiyorum, kabul edilmedi. 
MUSTAFA ELİTAŞ
(Kayseri) – “Kabul edilmemiştir.” dediniz.
MEHMET MUŞ
(İstanbul) – Sayın Başkan, biz “evet” oyu verdik bu önergeye. 
BAŞKAN – Siz
önergeyi kabul mu ediyorsunuz arkadaşlar? 
MEHMET MUŞ
(İstanbul) – Evet, kabul ediyoruz. 
MUSTAFA ELİTAŞ
(Kayseri) – Evet efendim, kabul ediyoruz. 
BAŞKAN – Tamam,
o zaman, önerge kabul edilmiştir. 
MUSTAFA ELİTAŞ
(Kayseri) – Evet efendim, sonra maddeyi oylayalım. 
MEHMET DOĞAN
KUBAT (İstanbul) – Kabul edilen önerge doğrultusunda…
BAŞKAN – Kabul
edilen önerge doğrultusunda maddeyi tekrar oylarınıza sunuyorum: Kabul edenler…
Kabul etmeyenler… Kabul edilmiştir. 
Şimdi, 37’nci
madde üzerinde üç önerge vardır, önergeleri aykırılık sırasına göre işleme
alacağım. 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 37’nci maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir  Mithat
Sancar  Ziya Pir 
 İstanbul Mardin Diyarbakır
 Mehmet Ali Aslan Müslüm
Doğan 
 Batman İzmir
BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ ERGÜN TAŞCI (Ordu) – Katılamıyoruz Başkanım. 
BAŞKAN – Hükûmet
katılıyor mu? 
MALİYE BAKANI
NACİ AĞBAL (Bayburt) – Katılamıyoruz Sayın Başkan. 
MERAL DANIŞ
BEŞTAŞ (Adana) – Gerekçe…
BAŞKAN –
Gerekçeyi okutuyorum:
Gerekçe: 
Yapılan
düzenlemeyle yıl boyunca hareket hâlinde olan mevsimlik tarım işçilerinin
bulundukları illerde kayıt altına alınmaları düzenlenmektedir. Mevsimlik tarım
işçilerinin her anlamda dezavantajlı grupta olduğu, nefret suçlarına maruz
kaldıkları ve kolluk kuvvetlerinin de kendilerini kollamadığı ortadayken,
düzenlemeyle yapılması talep edilen kayıtlar kolluk görevlileri tarafından
alınmaktadır. Oysa bu kayıtların Çalışma ve Sosyal Güvenlik Bakanlığı
tarafından alınması gerekmektedir. Mevsimlik tarım işçilerinin hiçbir sorununa
dair gerekli düzenlemeler yapılmamışken sadece e-METİP kurularak kayıt işlemi
gerçekleştirilmesi, mevsimlik tarım işçilerinin temel ihtiyaçlarının
giderilebilmesi, çocuklarının okula gidebilmesi gibi sorunları çözmezken, daha
çok denetim altında tutma gayretli bir güvenlik politikası olarak
görünmektedir. Ayrıca, Türkiye Cumhuriyeti vatandaşı olmayan, özellikle
Suriyeli mevsimlik tarım işçileriyle ilgili nasıl bir uygulama yapılacağı
komisyon sürecinde belirsizliğini koruduğundan Suriyeli işçilerle ilgili de
ivedilikle bir çalışma yürütülmesi gerekmektedir. Sağlık, Aile ve Çalışma
Komisyonunun ihtisas alanına giren ve mevsimlik tarım işçilerini âdeta bir
suçlu gibi kabul eden bu düzenlemenin tasarı metninden çıkarılması
gerekmektedir.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 37'nci maddesinin
aşağıdaki şekilde değiştirilmesini arz ve teklif ederiz. 
Saygılarımızla.
 Bihlun Tamaylıgil  Bülent
Kuşoğlu  Zekeriya Temizel
 İstanbul  Ankara
 İzmir 
 Utku Çakırözer  Lale
Karabıyık  Musa Çam
 Eskişehir Bursa İzmir
 Barış Yarkadaş
 İstanbul
MADDE 37-
26/6/1973 tarihli ve 1774 sayılı Kimlik Bildirme Kanununun 7nci maddesine
aşağıdaki fıkra eklenmiştir.
"Mevsimlik
tarım işçisi olarak bir başka ilde çalışmak amacıyla geçici olarak yer
değiştirenlerin kimlik bildirimleri bu kişilerin yaşadıkları geçici yerleşim
alanlarında doğrudan kolluk kuvvetlerince alınır ve bu bildirimler Çalışma ve
Sosyal Güvenlik Bakanlığı ile elektronik ortamda paylaşılır. Bu bildirimler
tarım sektöründe çalışan ve ülkemizde bulunan yabancı uyruklu kişiler için de
alınır ve Çalışma ve Sosyal Güvenlik Bakanlığı ile elektronik ortamda
paylaşılır.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ERGÜN TAŞCI (Ordu) – Katılamıyoruz efendim.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Önerge
üzerinde İstanbul Milletvekili Sayın Barış Yarkadaş konuşacaktır.
Buyurun. (CHP
sıralarından alkışlar) 
BARIŞ YARKADAŞ
(İstanbul) – Sayın Başkan, Süleymaniye ve Halepçe’deki depremde hayatını
kaybedenlere Allah'tan rahmet, yakınlarına başsağlığı diliyor ve acılarını
paylaşıyorum. 
Ne yazık ki adım
adım yaklaşan bir deprem gerçeğiyle karşı karşıyayız ama Hükûmetimiz, şu anda
Türkiye'yi yönetenler depremin yıkıcılığına karşı önlem almak yerine hâlâ rant
peşinde koşmaya devam ediyorlar. Bakın, İstanbul'un can damarı kuzey
ormanlarına hançer gibi saplanan üçüncü havalimanının hemen yanındaki 185
dönümlük araziye kanun hükmünde kararnameyle imar planı tadilatı yapma yetkisi
verildi. E, hani siz bu KHK’larla güya teröre karşı mücadele edecektiniz? Sizin
KHK’ları çıkarma sebebinizin teröre karşı mücadele değil, ranta daha kolay
ulaşmak için yeni bir mücadele olduğunu görüyoruz. 
Rant
ihtiyacınız, rant hasretiniz, rant aşkınız bununla da bitmiyor. İstanbul'da
1999 ve 2003 yılları arasında ayrılan tam 493 deprem toplanma merkezi var.
Bugün merak ettim ve bu deprem toplanma merkezlerinin nerede olduğunu
Başbakanlığa sordum. Başbakanlığa bağlı İstanbul İl Afet ve Acil Durum
Müdürlüğünden gelen yazı şu, resmî yazıda deniyor ki: “Deprem toplanma
alanlarında zaman zaman azalma oluyor, o yüzden listeyi güncelliyoruz.” Aslında
müdürlük şunu söylüyor: Bağlı bulunduğumuz iktidar 493 alanı ranta açtı,
yandaşlara peşkeş çekti, Zorlu AVM’yi yaptırdı. Başka neyi yaptırdı?
Karayolları 17’nci Bölge Müdürlüğünün arazisini ranta açtı, Zaman Gazetesine
deprem toplanma alanının yerini verdi ve Zaman Gazetesi deprem toplanma
alanının üstüne binasını kurdu. Sadece buralar mı? Tabii ki buralar değil.
Ünalan Mahallesinde 80 bin kişinin sığınacağı yeşil alan ve deprem toplanma
bölgesi Katarlı Emaar firmasına verildi, yetmedi, mahalle halkı isyan etti
“Yapmayın, deprem olduğunda nereye saklanacağız?” dedi, sanki Nasreddin Hoca ve
Timur’un o meşhur fıkrası yeniden gerçekleşiyormuş gibi diğer deprem toplanma
alanı da Bilal Erdoğan’ın yöneticisi olduğu TÜRGEV’e peşkeş çekildi. Şu anda
Üsküdar’ın Ünalan Mahallesinin 80 bin kişilik nüfusunun deprem olduğunda
kaçacak, sığınacak yeri yok. Ha, AKP yönetimi şunu diyebilir: Efendim, AVM’ye
sığınsınlar. Emin olun ki sizin rant uğruna yaptırdığınız o AVM’ler 20
milyonluk İstanbul halkının âdeta mezarı olacak. Siz İstanbul’a iyilik
yapmıyorsunuz; İstanbullulara koca koca, dikine dikine, dikey binalarla
mezarlıklar yapıyorsunuz. İşte bunun adı AKP Genel Başkanı Erdoğan’ın da dediği
gibi “İstanbul’a ihanettir.” Ve ne yazık ki bu ihanet her geçen gün artarak
devam ediyor. İstanbul’a ihanet edenler aslında 20 milyon insanı ölüme terk
ediyor, ceplerini parayla doldururken o paraları yiyecekleri bir şehir bile
bırakmıyor. Şu anda beni bir şaşkınlıkla izliyorsunuz, evet, farkındayım. “Bu
kadar parayı gerçekten nerede yiyeceğiz?” diye düşünüyorsunuz. Emin olun ki şu
yarattığınız İstanbul cangılı tam bir cehenneme dönüştü ve cebinizdeki parayla,
cebinizdeki maaşlarınızla artık güvenli bir şekilde sokağa çıkıp para dahi
harcayamayacaksınız. Bakın, Süleymaniye’de ve Halepçe’de depremde neler
olduğunu gördük. Deprem adım adım yaklaşıyor. Ama ne yazık ki Hükûmetiniz 493
arsayı AVM’lere, iş adamlarına, Katarlı büyük holdinglere peşkeş çekerek
İstanbul’da nefes alabileceğimiz yer dahi bırakmıyor. Öyle “Biz ihanet ettik.”
diyerek bu işin içinden sıyrılamazsınız. Eğer ortada bir ihanet varsa bu hem
İstanbul hem Türkiye halkına yapılmış bir ihanettir ve halkımız hiçbir ihaneti
karşılıksız bırakmaz, hiçbir ihaneti cezasız bırakmaz. Bu ihanetin bedelini de
2019 yılında yapılması planlanan seçimlerde ağır bir şekilde ödeyeceksiniz
çünkü İstanbullular artık nefes alamıyorlar. İstanbul’da bir yerden bir yere gitmek
âdeta bir zulme dönüşüyor. Belediye başkanlarına faturayı keserek de
kurtulamazsınız. Burada çıkardığınız imar rantları yüzünden İstanbul halkı
ölüme terk edilmiştir. Depremde yaşanacak her can ve mal kaybından bu rant
politikalarına destek veren sizler de sorumlusunuz.
Teşekkür
ediyorum. (CHP sıralarından alkışlar) 
BAŞKAN
– Teşekkür ederiz Sayın Yarkadaş. 
MEHMET
MUŞ (İstanbul) – Sayın Başkan…
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Buyurun
Sayın Muş.
MEHMET
MUŞ (İstanbul) – Sayın Başkan, baştan aşağı konuşması bize, Genel Başkanımıza
sataşma üzerine kurulmuş. Bu açıdan söz istiyorum.
ÖZGÜR
ÖZEL (Manisa) – Yok, bir iki örnek alalım.
BARIŞ
YARKADAŞ (İstanbul) – Ne demiştim mesela?
MEHMET
BEKAROĞLU (İstanbul) – “Parayı nerede yiyeceksiniz?” dedin.
BAŞKAN
– Buyurun. 
VII.- SATAŞMALARA İLİŞKİN KONUŞMALAR (Devam)
10.- İstanbul Milletvekili Mehmet Muş’un, İstanbul Milletvekili Barış
Yarkadaş’ın 502 sıra sayılı Kanun Tasarısı’nın 37’nci maddesiyle ilgili önerge
üzerinde yaptığı konuşması sırasında AK PARTİ Genel Başkanına sataşması
nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; bir kere sayın
konuşmacının burada gelip heyecanlı heyecanlı anlatıp…
ÖZGÜR
ÖZEL (Manisa) – Heyecan suç değildir.
MEHMET
MUŞ (Devamla) – 493 tane deprem toplanma merkezi varmış, bunlar ranta, AVM’ye
açılmış. Depremde toplanılacak olan, iddia ettiği bu 493 tane arsa, arazi her
neyse, bunların listesini, pafta, parsel numaralarını, nerede olduklarını bize
bir getirsin önce. Biz bunları bir görelim. Neresiymiş bunlar? Bu listeyi bir
getirsin, nerelermiş, hangileriymiş, neymiş bir bakalım bunlara. Buradan bol
kepçe sallıyor arkadaş. Böyle bir şey yok. Bunları bir getireceksiniz önce. Bir
getir, bir görelim. 
İkincisi,
değerli milletvekilleri, Sayın Genel Başkanımız Türkiye’de, İstanbul’da
şehircilikle alakalı bir değerlendirme yaptılar. O değerlendirmeyi bağlamından
koparıp başka yerlere çekmeye çalışmanın bir anlamı yoktur. 
MEHMET
GÖKDAĞ (Gaziantep) – Bağlam değil, “İhanet ettik.” diyor. Daha ne bağlamı
olacak yani? Açık, net. 
MEHMET
MUŞ (Devamla) - Yani biz İstanbul’u devraldığımız zaman hangi hâlde, hangi
şartlarda devraldığımızı iyi biliyoruz. Vatandaşı duş alacak suyu bulamayan bir
İstanbul’du.
HAYDAR
AKAR (Kocaeli) – Ya “İhanet ettik.” diyor, sen ne anlatıyorsun?
ÖZGÜR
ÖZEL (Manisa) – Yok artık ya.
MEHMET
MUŞ (Devamla) - İstanbul’un nüfusu o zaman neydi, İstanbul’un nüfusu şimdi ne
oldu? Bu gerçekler acıdır, sizi güldürebilir. 
Üçüncüsü,
değerli milletvekilleri, İstanbul’da 2.275 herhangi bir olası afette toplanma
yeri vardır. Bu toplanma alanlarının metrekaresi, toplam metrekaresi 10 milyon
705 bin 479 metrekaredir. Türkiye'nin, İstanbul’un 39 ilçesinde muhtelif
yerlerinde planlanmış, olası -Allah muhafaza- herhangi bir ihtiyaç durumunda
kullanılmak üzere böyle bir planlama yapılmıştır. Hangi ilçede kaç tane var,
tek tek listesi elimde. Bu noktada açılanları, 99’da belirlenip 2017’ye kadar
bu 493 tane ve hepsi imara açılmış olanları bir getirsin arkadaş. 
Teşekkür
ediyorum. (AK PARTİ sıralarından alkışlar) 
BAŞKAN
– Teşekkürler Sayın Muş.
ENGİN
ÖZKOÇ (Sakarya) – Efendim, söyledikleri sözlerle sataşarak konuşmacıyı tahkir
etmiştir. Bu yüzden…
BAŞKAN
– Sayın Yarkadaş, buyurun, size de sataşmadan söz veriyorum. (CHP sıralarından
alkışlar) 
11.- İstanbul Milletvekili Barış Yarkadaş’ın, İstanbul Milletvekili
Mehmet Muş’un sataşma nedeniyle yaptığı konuşması sırasında şahsına sataşması
nedeniyle konuşması
BARIŞ
YARKADAŞ (İstanbul) – Sayın Başkan, ben, Başbakanlığa bir soru sordum ve
Başbakanlığa sorduğum sorunun cevabı da İstanbul İl Afet Acil Durum
Müdürlüğünden geldi. 
Cevap
derken, hakiki bir cevap zannetmeyin, bir kâğıt parçası. İstanbul İl Afet Acil
Durum Müdürlüğü diyor ki: “Efendim, bu yeşil alanlarda zaman zaman azalma
olduğu için şu anda size bu listeyi veremiyoruz, güncelliyoruz. Güncelleme
bitince veririz.”
MEHMET
MUŞ (İstanbul) – Siz nereden biliyorsunuz?
BARIŞ
YARKADAŞ (Devamla) – Ben de bugün Başbakanlığa tekrar bir soru sordum. Ne oluyor
bu yeşil alanlara, bu yeşil alanlar buharlaşıyor mu? (AK PARTİ sıralarından
gürültüler)
OKTAY
ÇANAK (Ordu) – İyi atıyorsun!
BARIŞ
YARKADAŞ (Devamla) – Hani derste anlatırlardı ya katı maddeler buharlaşıyor. Ne
yaptınız bu yeşil alanları, ne yaptınız? Kimlere peşkeş çektiniz? 
OKTAY
ÇANAK (Ordu) – Sen kestiğin faturaları söyle!
BARIŞ
YARKADAŞ (Devamla) – Ünalan Mahallesi’nde deprem toplanma merkezini Katarlı
Emaar grubuna verdiniz. Ünalan Mahallesi’nin ikinci deprem toplanma merkezini
TÜRGEV’e peşkeş çektiniz. 60 dönümlük arazide çocuklar koşuyor, oynuyordu,
yaşlılar orada dolaşıyordu; bundan bile rahatsız oldunuz. Emir büyük yerden
gelince TÜRGEV’e koşa koşa araziyi hediye ettiniz. 
OKTAY
ÇANAK (Ordu) – Sen kestiğin faturaları söyle.
BARIŞ
YARKADAŞ (Devamla) - Şimdi soruyorum: Üsküdar Ünalan Mahallesi’nin 80 bin
nüfuslu halkı deprem olduğunda nereye sığınacak Sayın Mehmet Muş?
İktidardasınız, bu listeyi siz getireceksiniz. Biliyorum, listeyi
getiremiyorsunuz çünkü liste yok.
OKTAY
ÇANAK (Ordu) – Faturaları getir, faturaları. 
BARIŞ
YARKADAŞ (Devamla) - 493 tane yeri Zorlu’ya, Torunlar’a, Karayolları Bölge
Müdürlüğünün arazisini Katarlı bir şirkete peşkeş çektiniz. Sermayeyi görünce
duramıyorsunuz, heyecanlanıyorsunuz; heyecanlanan ben değilim. Katarlı sermaye
gelecek diye gözünüz ne yeşil alan görüyor ne başka bir şey görüyor.
İstanbul’da yaşayamıyoruz Sayın Mehmet Muş, yaşayamıyoruz. İstanbul’da
yaşayamıyoruz. 
MEHMET
MUŞ (İstanbul) – İzmir’dekilere sor…
BARIŞ
YARKADAŞ (Devamla) - İzmir’e sadece 2016 yılında 180 bin kişi göç etmiş. Diyor
ki: İzmir güzel, ben İzmir’de yaşamak istiyorum. İstanbul’dan gidiyor insanlar
dikkatinizi çekerim. Öğrenin bunları. (CHP sıralarından alkışlar)
BAŞKAN
– Teşekkürler Sayın Yarkadaş. 
MEHMET
MUŞ (İstanbul) – Sayın Başkan….
BAŞKAN
– Sayın Muş…
MEHMET
MUŞ (İstanbul) – Aynı “peşkeş çekme” tabirlerini kullanıyor bize karşı. 
BAŞKAN
– Buyurun. 
12.- İstanbul Milletvekili Mehmet Muş’un, İstanbul Milletvekili Barış
Yarkadaş’ın sataşma nedeniyle yaptığı konuşması sırasında Adalet ve Kalkınma
Partisine sataşması nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; çok açık bir şey
söylüyorum, adam çıkıyor “493 tane deprem toplanma alanı vardı, bunların
hepsini imara açtınız.” diyor. 
MEHMET
BEKAROĞLU (İstanbul) – İki dakikada sayılmaz onlar. 
MEHMET
MUŞ (Devamla) – “493 tane” söylüyor… Şimdi diyor ki: “Liste yok elimde.” Bende
mi olacak liste? Peki, elinizde olmayan listeye göre nasıl bunları ifade
ediyorsunuz? Getireceksin bunları Sayın Barış Yarkadaş, bu listeyi getireceksin
bize. Çıkart kardeşim. Hangisiymiş bunlar? 
MEHMET
BEKAROĞLU (İstanbul) – Liste sizde. 
MEHMET
MUŞ (Devamla) – Pafta, parsel numaralarını getir bize. İki üç tane yer sayıyor
ne olduğu belirsiz. 493 tane yerin… 
HAYDAR
AKAR (Kocaeli) – Ya, Mehmet Muş, sen de biliyorsun nereler olduğunu. 
MEHMET
MUŞ (Devamla) – Bakın açık soruyorum: 493 tane belirlenen alanı getir. 
MEHMET
BEKAROĞLU (İstanbul) – İstanbullu biliyor. 
MEHMET
MUŞ (Devamla) – “Ben sordum, bana liste vermediler.” Madem sana liste
vermediler neye dayanarak bu iddiaları ortaya atıyorsun? Neye dayanarak?
GARO
PAYLAN (İstanbul) – Görüyoruz, AVM’ler yapılıyor.
MEHMET
MUŞ (Devamla) – Temelsiz, doğru olmayan iddialar üzerinden konuşuyor arkadaş.
Getir. Az önce Grup Başkan Vekiline söyledim, Özgür Özel’e dedim ki: “Arkadaş,
bak, arkadaşlarınıza söyleyin getirsin.” Haydar Akar aynısını söyledi, “Getir.”
dedim. Getir kardeşim listeyi. 
HAYDAR
AKAR (Kocaeli) – Getiririz, getiririz. 
MEHMET
MUŞ (Devamla) – Pafta, parsel numaralarına kadar istiyorum. Getirin bakalım
neymiş bunlar, hangi 493 taneymiş?
HAYDAR AKAR
(Kocaeli) – Bakanlıklarınız bilgi versin önce. 
MEHMET
MUŞ (Devamla) – Ne olduğu belirsiz. Ellerinde bir liste yok, sürekli konuşuyor
arkadaş. 
Bir
ikincisi, bakın, ranttan bahsediyor. Az önce burada Kartal Belediyesinin
yapmaya çalıştığı bir düzenlemeyi anlattım. 30 bin metrekareden fazla bir
inşaat alanı oluşturmak istiyor.
MEHMET BEKAROĞLU
(İstanbul) – Pafta getir, pafta. Parsel getir.
HAYDAR AKAR
(Kocaeli) – Ada parsel getir.
MEHMET MUŞ
(Devamla) – Bende pafta, parseller var, bak. Bende pafta, parseller var. 
HAYDAR AKAR
(Kocaeli) – İçişleri Bakanına yolla onları, İçişleri Bakanına; cumhuriyet
savcılarına yolla.
MEHMET BEKAROĞLU
(İstanbul) – Suç duyurusunda bulun.
MEHMET MUŞ
(Devamla) – 139/8 pafta, 44.085 ada, 17, 184, 190, 192, 289… Bende var,
Kartal’da. 30 bin metrekare fazladan inşaat alanı oluşturmak için bir imar
planı yapmak istiyor, plan tadilatı. 
ÖZGÜR ÖZEL
(Manisa) – Hayır, doğru değil o. Doğru değil, hayır. 
MEHMET MUŞ (Devamla)
– Buna AK PARTİ’li Meclis üyeleri ile 3 CHP’li Meclis üyesi karşı oy veriyor.
İki sefer getiriyor iki sefer de kabul etmiyor. Üçüncü sefer ya da ikinci sefer
başkanın oyuyla bu geçiyor, Büyükşehirden geri geliyor ve bu düzenlemeye karşı
oy veren 3 CHP’li Meclis üyesini bir yıllığına geçici olarak ihraç ediyorlar. 
HAYDAR AKAR
(Kocaeli) – Akit mi yazmış onu, Akit mi yazmış?
MEHMET BEKAROĞLU
(İstanbul) – Gönderin müfettişi ya, Hükûmet değil misiniz?
MEHMET MUŞ
(Devamla) – Şimdi, rant istiyorsanız buraya bakacaksınız. 
(Mikrofon
otomatik cihaz tarafından kapatıldı)
MEHMET MUŞ
(Devamla) – Rant yapmaya çalışırken yakalandılar. Ada soruyor, pafta soruyor,
söylüyorum. Bu da, Meclise sunulan Meclis kararı değerli dostlar, bu da Meclis
kararı. Eğer bir şey istiyorsanız buralara bakın. Listeyi de getirin, bir
bakalım neymiş.
Genel Kurula
saygılarımı sunuyorum. (AK PARTİ sıralarından alkışlar) 
BAŞKAN –
Teşekkürler Sayın Muş.
HAYDAR AKAR
(Kocaeli) – Hükûmet değil misiniz? Gönder müfettiş. Zaten bütün belediyeler müfettişten
geçilmiyor.
ENGİN ÖZKOÇ
(Sakarya) – Sayın Başkan…
BAŞKAN – Sayın
Özkoç…
ENGİN ÖZKOÇ
(Sakarya) – Doğru olmadığını söyleyerek sataşmıştır efendim. 69’uncu maddeye
göre Barış Bey’e söz verilmesini rica ediyorum.
BAŞKAN – Sayın
Yarkadaş, buyurun. (CHP sıralarından alkışlar) 
Yeni bir
sataşmaya mahal vermeyin lütfen. Yoksa ara vermek durumunda kalacağım.
MEHMET MUŞ
(İstanbul) – 493’ü istiyorum, 493’ü bir versin.
13.- İstanbul Milletvekili Barış Yarkadaş’ın, tekraren, İstanbul
Milletvekili Mehmet Muş’un sataşma nedeniyle yaptığı konuşması sırasında
şahsına sataşması nedeniyle konuşması
BARIŞ YARKADAŞ
(İstanbul) – Arkadaşlar, 1999-2003 yılları arasında İstanbul’da 493 alan yeşil
alan olarak deprem toplanma merkezi olarak belirlenmiştir.
SABRİ ÖZTÜRK
(Giresun) – Aynı şeyi tekrarlama, ispatla, ispatla!
BARIŞ YARKADAŞ
(Devamla) – Şimdi, ispatlıyorum, söylüyorum: Deprem toplanma merkezi olarak
ayrılan yer: Mecidiyeköy’deki Torun Center, AKP Genel Başkanı Recep Tayyip
Erdoğan’ın sınıf arkadaşına peşkeş çekildi, 10 işçi orada katledildi, o yasa
dışı inşaatta. Ali Sami Yen Stadı’nın yanındaki alan, Zorlu AVM’nin yer aldığı
alan, Kadıköy Meteoroloji binasının olduğu alan, Akasya AVM’nin olduğu alan,
Ünalan Mahallesi’nde TÜRGEV’e ve Katarlı Emaar Grubuna verilen iki alan.
Bunların tamamı yeşil alandı ve tamamı imara açıldı. Şu anda İstanbul
milletvekilleri vardır aramızda.
MEHMET MUŞ
(İstanbul) – Toplanma alanı mıydı?
BARIŞ YARKADAŞ
(Devamla) – İstanbul milletvekillerinin vicdanına soruyorum: Deprem olduğunda
nereye kaçıp saklanacaksınız? 
MEHMET MUŞ
(İstanbul) – Söyledik. 
HAYDAR AKAR
(Kocaeli) – Ilgaz Tüneli, Ilgaz Tüneli…
BARIŞ YARKADAŞ
(Devamla) – Kaçıp saklanabileceğiniz, toplanabileceğiniz bir alan bile
bırakmadınız. 
Sizin yeşili
sevmediğinizi biliyoruz, yeşili sadece doların yeşilinde seviyorsunuz, onu da
biliyoruz. O yüzden ağaçları kesip yerine milyon dolarlık, dolarla yapılan,
yeşil dolarla yapılan AVM’ler dikiyorsunuz. Boşuna yanlış bir şeyi savunmayın. 
MEHMET MUŞ
(İstanbul) – O listeyi getir, listeyi getir. 
BARIŞ YARKADAŞ
(Devamla) – Bugün, Türkiye Mimar ve Mühendisler Odası ile Jeofizik Mühendisleri
Odası İstanbul’da ayrılan 493 alanın neredeyse dörtte 4’ünün inşaata ve imara
açıldığını söyledi. 
MEHMET MUŞ
(İstanbul) – Yahu, listeyi ver ya. 
BARIŞ YARKADAŞ
(Devamla) – Bu gece bir deprem olursa 20 milyonluk İstanbul’da yurttaşların
saklanabileceği, yan yana geleceği tek bir alan bile bırakmadınız. 
Bize hikâye
anlatmayın. 
UĞUR AYDEMİR
(Manisa) – Sen anlatıyorsun hikâye. Hikâye anlatma. 
BARIŞ YARKADAŞ (Devamla)
– Efendim, “Heyecanlanıyor.”muş. Heyecanlanan sizsiniz, doları gördüğünde
heyecanlanıyorsun Mehmet Muş.
MEHMET MUŞ
(İstanbul) – Sen kitap satmaya devam et Yarkadaş, kitap satmaya devam et. 
BARIŞ YARKADAŞ
(Devamla) – Doları görüyorsun, “Tamam, keseyim buradan yeşil ağaçları, hemen
peşine AVM’leri dikelim.” diyorsun. Yapmayın. Yeşil alan bırakmadınız, koşacak,
gezecek yer bırakmadınız. Burada raporlar. (CHP sıralarından alkışlar)
MEHMET MUŞ
(İstanbul) – Sayın Başkan…
BAŞKAN –
Buyurun. 
MEHMET MUŞ (İstanbul)
– Saydıklarına da bakacağım. “493 tane istiyorum.” dedim. 
HAYDAR AKAR
(Kocaeli) – Ya, hepsini sayamaz ki. 
MEHMET BEKAROĞLU
(İstanbul) – İki dakikada ne kadar sayılır ya?
MEHMET GÖKDAĞ
(Gaziantep) – Zaman yetmez ona, zaman yetmez zaman. 
MEHMET MUŞ
(İstanbul) – Hâlen çıkıyor, 6-7 tane sayıyor, 10’uncu yok. 
BARIŞ YARKADAŞ
(İstanbul) – Arkadaş, sayıyorum işte, sayıyorum. 
MEHMET MUŞ
(İstanbul) – 493 taneden eminsen getir şu listeyi bir görelim, getir bakalım. 
BARIŞ YARKADAŞ
(İstanbul) – Başbakanlık cevap veremiyor. 
MEHMET MUŞ
(İstanbul) – Teşekkür ediyorum. 
BAŞKAN – Sayın
milletvekilleri, birleşime on dakika ara veriyorum. 
Kapanma Saati: 23.14
ON ÜÇÜNCÜ OTURUM
Açılma Saati: 23.27
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Mücahit DURMUŞOĞLU (Osmaniye)
-----0-----
BAŞKAN – Türkiye
Büyük Millet Meclisinin 21’inci Birleşiminin On Üçüncü Oturumunu açıyorum.
502 sıra sayılı
Kanun Tasarısı’nın görüşmelerine devam ediyoruz.
Komisyon ve
Hükûmet yerinde.
Şimdi 37’nci
madde üzerindeki son önergeyi okutuyorum.
Sayın Özkoç,
önce size söz verelim, buyurun.
IV.- AÇIKLAMALAR (Devam)
30.- Sakarya Milletvekili Engin Özkoç’un, İstanbul Milletvekili Mehmet
Muş’un sataşma nedeniyle yaptığı konuşmasındaki bazı ifadelerine ilişkin
açıklaması
ENGİN ÖZKOÇ
(Sakarya) – Sayın Başkan, biz özellikle grup başkan vekilleri hatiplerle ilgili
sözlerimizde bir nezaket kuralı içerisinde hareket etmeliyiz. “Adam buraya
çıkmış…” gibi veyahut da başka kasıtlı cümlelerle eğer sözlerimize başlarsak
bir kere hatip ve milletvekili arkadaşlarımıza saygısızlık etmiş oluruz,
birincisi bu.
İkincisi: Kartal
Belediyesinin bahsedilen arazisi… Kesinlikle rant alanıyla ilgili tek bir konu
gündemde değildir, arkadaşlarımızın bahsettiği konu deprem alanlarının rant
alanına çevrilmesiyle ilgilidir. Grup başkan vekili arkadaşımızın bu konudaki
benzetmesi doğru bir benzetme değildir.
Üçüncüsü: Bu
konuda AK PARTİ grup başkan vekillerinin söyleyecek bir sözünün olmaması
gerekir. Sizin Genel Başkan Yardımcınız Anakent Belediyesinin Belediye
Başkanıyla ilgili “Senin peşkeş çektiğin arsaları, arazileri tek tek açıklamak
zorunda bırakma beni.” dedi mi demedi mi? 
MEHMET METİNER
(İstanbul) – Açıklasaydı, tutan mı var?
ENGİN ÖZKOÇ
(Sakarya) – Sizin Genel Başkanınız “Biz bu kenti doğru yönetemiyoruz. Biz
buraları devraldığımızda 4 tane gökdelen vardı, şimdi 124 tane gökdelen var.”
dedi mi demedi mi? Sizin zamanınızda bunlar oldu mu olmadı mı?
(Mikrofon
otomatik cihaz tarafından kapatıldı)
BAŞKAN – Lütfen
tamamlayınız.
ENGİN ÖZKOÇ
(Sakarya) – Tüm bunlardan sonra siz kendi belediye başkanlarınızı görevden
aldığınız hâlde gerekçesini sadece metal yorgunlukla mı açıklıyorsunuz? Yani
eğer bunlar bir hukuksuzluk yaptılarsa bu hukuksuzlukların arkasında kendi
başkanlık dönemlerinde yaptıkları rant yatmıyor mu? Bu insanlar ağlayarak ve
tehdit altında neden görevlerini bırakmak zorunda bıraktırılmışlardır, bunları
açıklayın.
Teşekkür
ediyorum.
BAŞKAN –
Teşekkürler Sayın Özkoç.
Sayın Muş…
31.- İstanbul Milletvekili Mehmet Muş’un, Sakarya Milletvekili Engin
Özkoç’un yaptığı açıklamasındaki bazı ifadelerine ilişkin açıklaması
MEHMET MUŞ
(İstanbul) – Sayın Başkan, ben Parlamentoda şahıslarla kesinlikle uğraşmam,
fikirlerle sert tartışma da yaşarım, partimin fikirlerini her zaman söylerim.
Sayın Yarkadaş’ın alınacağı bir ifade olmuşsa onu düzeltirim her zaman, ben
kendisini kıracak, incitecek -şahıs olarak- bir şey söylemem. Burada ortaya
koyduğum… Kendisi bir şeyler söyledi, “493 tane deprem toplanma alanı var.”
dedi. “Bunu söylüyorsanız, bu iddiayı ortaya koyuyorsanız bunların listesini
bize bir getirin.” dedim. İki üç sefer kürsüye çıktı, ısrarla birkaç yer
sayıyor ama “Bu liste bana gelmiyor, vermiyorlar bize.” diyor. Vermiyorlarsa
böyle bir iddia ortaya koyduğunuz zaman bu iftiradır. İfade ettiğiniz alanla
ilgili veya iddia ettiğiniz meseleyi bizimle paylaşmanız lazım burada. Burada
sadece söylemle alakalıdır. Ben çok açık bir şey söylüyorum: Bu yerler
nerededir? Bunların pafta numaralarını bizim görüp tespit edebileceğimiz
şekilde bize bir verin, biz bakalım neymiş bunlar. 
Bir diğer konu:
Az önce ifade ettim, burada biz hiç kimseyle ne parti belediyelerimizi ne
partimizi mukayese etmeyiz. AK PARTİ olarak iktidara geldiğimiz günden itibaren
ortaya koyduğumuz hizmetler bellidir. Belediye başkanlarıyla alakalı
değişikliğe gitmemizi sizden anlamanızı zaten beklemeyiz. Bu, partimizle
alakalı bir meseledir; arkadaşlar bırakmıştır, yerine başka arkadaşlar
seçilmiştir. 
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen.
MEHMET MUŞ (İstanbul)
– Tamamlayacağım.
Burada ben
herhangi bir mukayese yapmıyorum, sadece bazı örnekler ortaya koyuyorum. “Bizim
rantla işimiz olmamıştır.” dedim. İfade ettiğimde kendi... Bakın, ben pafta,
parsel numarası verdim, isterseniz karar numarası da vereyim: Karar No:
2015/91, gelmiş bu karar, oylanmış, reddolmuş. Eğer bu geçmiş olsaydı 30 bin
metrekareden fazla inşaat alanına verilecekti, benim söylediklerim bunlar. Bu
yanlış bir şey, reddolmuş, zaten Anakent Belediyesine gelince de Anakent
Belediyesi tarafından da reddedilmiş. Anlattığım somut olaylar var. Bizim
gözlerimizi hiçbir zaman dolar bürümedi.
Bakın,
İstanbul’da meşhur Albatros Parkı vardır; tek tek ağaçları kesildi, kurutuldu,
sonra satıldı. Sonra, oradaki yapılaşmayla alakalı, Şehircilik Bakanlığı, diğer
yetkililer bazı düzenlemeler yaptılar yani burada biz kendimizi, kimseye,
yaptığımız hizmetlerimizle alakalı bir değerlendirmeye tabi tutturmayız.
Milletimiz, en güzel kararı, her seçimde olduğu gibi yine gelecek seçimlerde
verecektir.
Teşekkür ediyorum.
BAŞKAN –
Teşekkürler Sayın Muş.
Sayın Özkoç...
ENGİN ÖZKOÇ
(Sakarya) – Sayın Başkan, yine konuşmasında konuşmacının gerçeği yansıtmadığını
söyleyerek yani yalan ifadede bulunduğunu söyleyerek konuşmacının...
BAŞKAN – Sayın
Özkoç, şimdi, 2 grup başkan vekili olarak bir önceki oturumda karşılıklı
söylenen sözler üzerinden farklı ithamlarda bulundunuz. Siz de konuştunuz,
Sayın Muş da konuştu. Şimdi burada bir sataşma yok, herkes kendi düşüncesini
farklı bir şeklide yansıtıyor. O yüzden ben Sayın Yarkadaş’a sataşmadan değil,
belki bu konuya ilişkin bir açıklama yapmak isterse yerinden bir dakikalık söz
verebilirim. 
ENGİN ÖZKOÇ
(Sakarya) – Tamam, çok iyi olur efendim. 
BAŞKAN –
Buyurun. 
32.- İstanbul Milletvekili Barış Yarkadaş’ın, İstanbul Milletvekili Mehmet
Muş’un yaptığı açıklamasındaki bazı ifadelerine ilişkin açıklaması
BARIŞ YARKADAŞ
(İstanbul) – Polemiği uzatma niyetinde değilim, sadece Sayın Mehmet Muş’a iki
yer daha söylemek istiyorum. Florya Şenlikköy askerî arazi de deprem toplanma
alanı olarak ayrılmıştı, şu anda üzerinde bir konut projesi var. Yine Ayazağa
Jandarma Genel Komutanlığının yanındaki arazi deprem toplanma alanı olarak
ayrılmıştı, Ali Ağaoğlu’na peşkeş çekildi, 1453 İstanbul Projesi yapılıyor.
Bunların ikisi de deprem toplanma alanıydı, şu anda her ikisi de konut alanı
olarak hizmet veriyor. Eğer Sayın Mehmet Muş daha çok liste istiyorsa
Başbakanlığın kendisine vermediği listeyi yarın AKP Grubuna ileteceğim. 
BAŞKAN – Peki,
teşekkür ederiz Sayın Yarkadaş. 
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı "Hazineye
Ait Taşınmaz Malların Değerlendirilmesi ve Katma Değer Vergisi Kanununda
Değişiklik Yapılması Hakkında Kanun"da Değişiklik Yapılması Hakkında Kanun
Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN – Şimdi
diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 37’nci maddesinde geçen “bir başka
ilde” ifadesinden önce gelmek üzere “sürekli ikametinin dışında” ifadesinin
eklenmesini arz ve teklif ederiz. 
 Mustafa Kalaycı Emin
Haluk Ayhan Erkan Akçay
 Konya Denizli Manisa
 Erkan Haberal Arzu
Erdem  Fahrettin Oğuz Tor
 Ankara İstanbul Kahramanmaraş
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ERGÜN TAŞCI (Ordu) – Katılmıyoruz Başkanım.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılmıyoruz Sayın Başkan.
BAŞKAN – Önerge
üzerinde Kahramanmaraş Milletvekili Sayın Fahrettin Oğuz Tor... (MHP
sıralarından alkışlar) 
Buyurun. 
FAHRETTİN OĞUZ
TOR (Kahramanmaraş) – Sayın Başkan, değerli milletvekilleri; 502 sıra sayılı
Kanun Tasarısı’nın 37’nci maddesi üzerinde Milliyetçi Hareket Partisi adına söz
almış bulunuyorum. Genel Kurulu saygılarımla selamlıyorum. 
Değerli
milletvekilleri, 1774 sayılı Kimlik Bildirme Kanunu’nun 7’nci maddesi geçici
yer değiştirmelerde bildirimleri düzenlemektedir. Görüşmekte olduğumuz
tasarıyla bu maddeye bir fıkra ilave edilerek mevsimlik tarım işçisi olarak bir
başka ilde çalışmak amacıyla geçici olarak yer değiştiren bu kişilerin yaşadıkları
geçici yerleşim alanlarında kimlik bildirimleri doğrudan kolluk kuvvetlerince
alınacak ve bu bildirimler Çalışma ve Sosyal Güvenlik Bakanlığıyla elektronik
ortamda paylaşılacaktır. Önergemizdeki “sürekli ikametinin dışında” ibaresi,
ilave edilen fıkrayı daha güçlü hâle getirecektir, kabul edilmesini bekliyoruz.

Getirilen
fıkrayla, mevsimlik tarım işçisi olarak başka bir ile çalışmak için gidenlerin
kimliklerinin tespit edilmesi doğrudan kolluk kuvvetlerince yapılacaktır. Bunca
iş arasında, polis ve jandarma veya diğer görevliler yaklaşık 1 milyon olduğu
ifade edilen geçici çalışmak için göç etmiş, tarlada, bahçede çadır kurmuş,
devamlı yer değiştiren kişileri toplayarak kimliklerini tespit edecek, sonra da
Çalışma ve Sosyal Güvenlik Bakanlığına bildirecektir. Kısaca, kolluk yağmurda
çamurda, toz toprak içinde tarlada göçmen işçi kovalayacaktır. Kolluğun işinin
zor olduğunu belirtmek istiyorum. 
Değerli
arkadaşlar, göçerleri, misafirleri de tespit edelim, kayıt altına alalım,
tamam. Mevsimlik tarım işçisi olarak başka bir ile çalışmak amacıyla göç
edenleri de tespit edelim, veri tabanı oluşturalım Bakanlıkta, bu da tamam.
Ancak, kolluk ve Çalışma Bakanlığının enerjisini mevsimlik tarım işçisi olarak
başka ile çalışmak amacıyla göç edenlerden önce, yerleşik ancak kaçak
istihdamla mücadeleye ayırması gerekmez mi diyorum.
Bugün “merdiven
altı” tabir edilen iş yerlerinde çalışanların yüzde 90’dan fazlası kaçak ve
eksik işçiliklidir. Bu tür iş yerlerinin birçoğunun işçi sağlığı ve iş
güvenliği açısından şartları insanlık dışıdır. Öyle ki birçoğunda ayrı ayrı
kadın-erkek tuvaleti yoktur. Önceliği zor şartlarda çalışan bu kardeşlerimizin
kayıt altına alınmasına vermemiz, enerjimizi bunlar için sarf etmemiz
gerekirken kolluk kuvvetlerine tarlada göçmen işçi kovalatmanın ne faydası
olacaktır? 
Bakınız, Ocak
2016’dan 2017’ye bir yılda istihdamda 583 bin azalma olmuştur. İşsiz sayısı,
geçen yılın aynı dönemine göre 119 bin kişi artarak 3 milyon 443 bin kişiye
çıkmıştır, mevsim etkilerinden arındırılmış işsizlik oranı yüzde 11,2’ye
yükselmiştir, genç nüfusta işsizlik yüzde 21’i aşmıştır. Bunlardan çok daha
önemlisi, Temmuz 2017 verilerine göre ekonomide kayıt dışılık yüzde 35’i
aşmıştır. 
Bunca problem
varken, önceliği bu problemlere vermemiz gerekirken biz tarlada çalışanların
kim olduğuyla uğraşacağız, bu doğru bir yaklaşım değildir. Siz ne kadar
benzine, motorine zam yaparsanız yapın, motorlu taşıt vergisini ve diğer
vergileri ne kadar artırırsanız artırın bir yılda kayıt dışı ekonomi yaklaşık
yüzde 1 arttığı müddetçe vergi gelirlerindeki, prim gelirlerindeki azalmayı
maalesef önleyemeyiz. 
Merdiven altı
üretimdekileri kayıt altına almak mı istiyoruz, bunun kolayı var, tarlada
çalışanları kolluk güçlerine tespit ettireceğinize öncelikle merdiven altını
tespit ettiriniz diyorum. Misafirlerin, göçerlerin bildirimini aile reisi
yaptığı gibi merdiven altında çalışanların bildirimlerini kendileri yaptığında
problem büyük ölçüde çözülecektir. Ekonominin 1/3’ünden fazlasının kaçak hâline
gelmesi nedeniyle öncelikle, tarlada çalışan göçebeleri kayıt altına almadan
önce enerjimizi yeri yurdu belli, kayıt dışı, çağ dışı şartlarda kaçak
çalıştırılanlara ayırmamız, kaçak, merdiven altı ekonomisini yok etmemiz, zor
şartlarda çalışan kardeşlerimizi kayıt altına alarak geleceğini teminat altına
almamız, kısaca esaretten kurtarmamız gerektiğini ifade ediyorum.
Bu vesileyle
önergemizin de bu şartlarda kabul edilmesini bekliyor, saygılar sunuyorum. (MHP
sıralarından alkışlar)
BAŞKAN –
Teşekkür ederiz Sayın Tor.
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmiştir.
Kabul edilen
önerge doğrultusunda maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
38’inci madde
üzerinde ikisi aynı mahiyette olmak üzere üç önerge vardır.
Okutacağım ilk
iki önerge aynı mahiyettedir. Önergeleri okutup birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 38’inci maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Ziya
Pir Mehmet Ali Aslan
 İstanbul Diyarbakır Batman
 Meral Danış Beştaş Müslüm
Doğan Mithat Sancar
 Adana İzmir Mardin
Aynı mahiyetteki
diğer önergenin imza sahipleri:
 Mustafa Kalaycı Emin
Haluk Ayhan Erkan Akçay
 Konya Denizli Manisa
 Arzu Erdem İsmail
Faruk Aksu Erkan Haberal 
 İstanbul İstanbul Ankara

BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ ERGÜN TAŞCI (Ordu) – Katılamıyoruz Başkanım.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılamıyoruz Sayın Başkanım.
BAŞKAN – Aynı
mahiyetteki önergeler üzerinde ilk konuşmacı Adana Milletvekili Sayın Meral
Danış Beştaş. 
Buyurun. (HDP
sıralarından alkışlar) 
MERAL DANIŞ
BEŞTAŞ (Adana) – Sayın Başkan, değerli milletvekilleri; 37 ve 38’inci
maddedeki, özellikle 37’nci maddedeki hususu değerlendireceğim. Bu maddeyle yıl
boyunca hareket hâlinde olan mevsimlik tarım işçilerinin kayıt altına alınması
hususu düzenleniyor. Peki, nedir, mevsimlik tarım işçilerinin kayıt altına
alınmasıyla ne amaçlanıyor? Gerçekten bu soruya cevap arayıp bulmamız
gerekiyor. 
Şimdi, mevsimlik
tarım işçilerinin her anlamda dezavantajlı bir grup olduğunu, iş
güvenliklerinin olmadığını, sigortalarının olmadığını, sıklıkla iş kazalarında
yaşamlarını yitirdiklerini, nefret suçlarına maruz kaldıklarını hepimiz
gazetelerden, televizyonlardan ya da bulunduğumuz ilde yakından biliyoruz,
tanıyoruz. Ben Adana Milletvekili olarak orada, bir tarım bölgesi olduğu için,
mevsimlik tarım işçilerinin de normal yerleşik işçilerin de ne kadar güç
şartlarda yaşadıklarına ve gerçekten hiçbir güvenceleri olmadığına bizzat
defalarca ziyaret ederek tanıklık etmiş bir arkadaşınızım. 
Şimdi, bu
maddeyle gerçekten Komisyon ve Hükûmet ne hedefliyor? Yani mevsimlik tarım
işçilerini kolluk gidecek, alanda tek tek tespit edecek, kayıt altına alacak.
Neden? Niye kayıt altına alıyoruz? Bunu ne için yapıyoruz? Yani ihtisas
komisyonu yok mu, niye Plan Bütçe Komisyonuna gidiyor bu, niye Plan Bütçe
Komisyonuna gidiyor? İhtisas komisyonuna gider, mevsimlik tarım işçilerinin bu
konuda bizlerin de, muhalefet partilerinin de, kendilerinin de yıllardır talep
ettiği, iş güvenliği, sigorta hakkı, yaşam koşulları, bu iş cinayetleri, iş
kazaları konusunda yaşamlarını yitirmeleriyle ilgili taleplerin hepsi bir özel
yasayla düzenlenebilir. Böylece, bilebiliriz ki o zaman, deriz ki: Gerçekten,
Hükûmet mevsimlik tarım işçilerinin sorunlarını önemsiyor, buna çözüm arıyor ve
biz de buna muhalefet partisi olarak katkı sunalım. 
Şimdi, kolluk
tespit edecek. Peki, kolluk, mevsimlik tarım işçilerine dair ne yapıyor?
Perihan Akın, bir Kürt kadını -tarihini tam hatırlayamıyorum- iki ay önce
Samsun’da ırkçı bir saldırıyla öldürüldü, kendi çadırında öldürüldü. Kolluk
onları korumuyor ki. Kolluk korumadığı, kollamadığı kişileri gidip tespit
edecek. Niye kolluk tespit etsin? Çalışma Bakanlığı bu konuda kendi veri
tabanını oluşturacaksa başka memurlar vasıtasıyla bunu rahatlıkla tespit
edebilir. Ayrıca buradaki gayeyi gerçekten anlamamız mümkün değil. Sadece bir
veri toplama işi, bunu kolluğa havale etme işi ve kolluk tarafından o toplanan
bilgilerin Bakanlığa devredilmesi işi var. 
Bu sorun, evet,
önemli bir sorun Sayın Bakan. Mevsimlik tarım işçileri gerçekten şu anda
Türkiye’de en dezavantajlı grupların başında geliyor. Nefret suçlarına maruz
kalmaları da… Özellikle son dönemlerde siyaset ortamında gelişen gerilim
sonucunda sıklıkla Trabzon’da, Rize’de, Giresun’da, Adana’da, Mersin’de
saldırılara maruz kalıyorlar. Bunların hiçbir güvencesi yok, sosyal güvenceleri
yok. 
Geçen, Plan
Bütçe Komisyonunda da söyledim, yirmi beş yıldır çadırda yaşayan tarım işçileri
var Adana’da, yirmi beş yıl. İmar izni de verilmediği için tuvaletin olmadığı,
çocukların çadırda doğduğu, kadınların ve erkeklerin bir arada yaşamak zorunda
kaldığı, aynı tuvaleti kullandıkları, kanalizasyonun bile olmadığı Tuzla’dan
söz ediyorum, Adana’ya 20 kilometre. Bu nedenle mevsimlik tarım işçilerine el
atacaksak buna köklü çözüm aramak zorundayız. İhtisas komisyonu, bu konudaki
sorunları tespit eder, buna çözüm olanaklarını yaratmak için bir çaba gösterir.
Bizler de Halkların Demokratik Partisi olarak bu konuda her türlü desteği
vermeye hazırız. Zaten kendilerinin de talebi budur. 
Bu maddenin
gerçekten Suriyeli mevsimlik tarım işçilerine ilişkin de hiçbir öngörüsü yok
yani bununla ilgili de bir çalışma yürütülmesi gerekiyor. 
Sonuç olarak
şunu söylemek istiyorum: Gerçekten sadece bir kayıt tutma işleminin bir torba
yasada yer almasıyla yani iktidarın her zamanki yöntemle bir meseleyi
üstünkörü, öylesine “Bu torbada bu da olsun.” mantığının bir sonucudur. Bu ne
bir çaredir ne bir derde deva olur. Mevsimlik tarım işçileri her gün ölmeye,
acı çekmeye, kötü koşullarda yaşamaya devam ediyorlar. Gelin onlara hep
birlikte çözüm arayalım diyorum. 
Teşekkür
ediyorum. (HDP sıralarından alkışlar) 
BAŞKAN –
Teşekkür ederiz Sayın Beştaş.
Aynı mahiyetteki
önerge üzerinde ikinci konuşmacı İstanbul Milletvekili Sayın İsmail Faruk Aksu.

Buyurun. (MHP
sıralarından alkışlar) 
İSMAİL FARUK
AKSU (İstanbul) – Sayın Başkan, sayın milletvekilleri; 502 sıra sayılı Kanun
Tasarısı’nın 38'inci maddesi hakkında Milliyetçi Hareket Partisi Grubu adına
söz aldım. Genel Kurulu ve aziz milletimizi saygıyla selamlıyorum. 
38'inci maddeyle
Bilgi Teknolojileri ve İletişim Kurumuna münhasıran alacakları ve borçlarına
ilişkin olarak Maliye Bakanlığının görüşlerini almak suretiyle hazırlayacağı
usul ve esaslar çerçevesinde ve maddede düzenlenen esaslar dâhilinde uzlaşma
yetkisi verilmektedir.
Gerekçede,
kurumun muhataplarının yargısal yollara daha az başvurmasının sağlanması ve
kurum üzerindeki dava/takip yükünün azaltılmasıyla kurum alacağının daha hızlı
tahsil edilmesinin amaçlanmakta olduğu ifade edilmektedir. Ne var ki görüşmekte
olduğumuz madde, vatandaşlardan tahsil edilen verginin bazı özel şirketler
tarafından zamanında hazineye aktarılmamış olması sebebiyle oluşan ciddi bir
devlet alacağından feragat edilmesi anlamına gelmektedir. Kamu alacaklarının
yapılandırılması bu tasarıda da olduğu gibi son yıllarda sıkça başvurulan bir
yöntem hâline gelmiştir. Bu tür yapılandırmalar alacakların tahsilini
hızlandırmak ve kamu maliyesinin finansmanı için uygulanmaktaysa da aslında
bazı mükellefleri ödüllendirirken bazılarını cezalandıran bir nitelik
taşımaktadır. Vergi affının alışkanlık hâline gelmesi sonucunda vergi, ceza ve
diğer borçların ödenmesi konusunda hem şirketlerin hem de vatandaşların
"Nasıl olsa af çıkar.” düşüncesiyle yükümlülüklerini yerine getirmekten
imtina ettikleri görülmektedir.
Değerli
milletvekilleri, vergilerin millî geliri kesimler arasında yeniden dağıtma
işlevinin yüksek gelirlilerden düşük gelirlilere doğru olması ve kamusal
hizmetlerin yükünü adil kabul edilecek biçimde dağıtıyor olması istenir ve bu
nedenle de vergi sisteminin bu bilinci desteklemesi beklenir. Oysa vergi
sistemimizdeki adaletsizlikle kurumlara yönelik yapılan yeniden yapılandırma
düzenlemeleri hem yükümlülüklerin ertelenmesi sonucunu doğurmakta hem de
mükellefiyetlerini yerine getirenler bakımından bir haksızlık ortaya
çıkarmaktadır. Dahası, sürekli af getiriliyor olması "Birileri kayırılıyor
mu?” sorusunun vatandaşların vicdanlarında sorgulanmasına yol açmaktadır. Çünkü
bu tür düzenlemeler yapılırken yükümlülüklerini yerine getiren mükellefleri
ödüllendirecek, dolayısıyla vergi adaletinin ve bilincinin yerleşmesini
sağlayacak bir mekanizma ne yazık ki oluşturulamamıştır.
Devletin temel
hedefi, istikrarlı büyümenin sağlanması ve güçlü bir üretim ekonomisinin tesisi
suretiyle üreten, istihdam yaratan ve üretilen değerden bu süreçte yer alan her
kesimin adil pay almasını sağlayan, yoksulu gözeten ve gelir dağılımını
adaletli kılan bir sosyal refah düzeni oluşturmak olmalıdır. Kuşkusuz ekonomiyi
büyütebilmek için yatırıma, yatırım için de kaynağa ihtiyaç bulunmaktadır.
Esasen yaşadığımız sorun ülkemizin yurt içi kaynaklarının yani iç tasarrufların
düşük düzeylerde olmasıdır. 
Bir başka
problem de yatırımcı için belirleyici temel faktörlerden olan hukuk sistemi,
idarenin işleyişi, iş gücünün niteliği, şeffaflık ve öngörülebilirlik yönündeki
belirsizlik ve güvensizliktir.
Sağlıklı işleyen
ve güven duyulan bir ekonominin tesisi ancak bu temel problemlerin aşılmasıyla
mümkün olabilecektir. Aslolan, kuralların ve kurumların sağlıklı işlediği
öngörülebilir bir devlet ve toplum düzeninin tesisidir, ancak bu şekilde huzur
ve barışa, sosyal adalete ve demokrasinin gelişmesine katkı sağlanabilecektir.
Unutulmaması gerekir ki vergileme, devlet-toplum ve devlet-birey ilişkilerinin
bir yansımasıdır. Devlet ile vatandaş arasındaki vergi ilişkisine bakılarak
toplumun ve idarenin ne kadar demokratik olduğunu anlamak bile mümkündür.
Milliyetçi
Hareket Partisi olarak hassasiyetle üzerinde durduğumuz ve beklediğimiz tavır,
devlet idaresinin milletimizin bir emaneti olarak görülerek yetimin hakkını
koruyan bir anlayışla meselelere yaklaşılmasıdır, kamunun kaynaklarının ve 80
milyonun hakkının haksız yere bir kişiye ya da zümreye aktarılmaması, onların
emanetine sahip çıkılmasıdır.
Bu düşüncelerle,
önergemize destek vermenizi bekliyor, sizleri saygıyla selamlıyorum. (MHP
sıralarında alkışlar)
BAŞKAN –
Teşekkür ederiz Sayın Aksu.
Aynı mahiyetteki
önergeleri oylarınıza sunacağım. 
ENGİN ÖZKOÇ
(Sakarya) – Karar yeter sayısı…
BAŞKAN – Karar
yeter sayısı arayacağım. 
Aynı mahiyetteki
önergeleri oylarınıza sunuyorum: Kabul edenler… Kabul etmeyenler… 
MEHMET MUŞ
(İstanbul) – Sayın Başkan, elektronik cihazla…
BAŞKAN -
Elektronik cihazla oylama yapacağız. 
Oylama için iki
dakika süre veriyorum ve oylama işlemini başlatıyorum.
(Elektronik
cihazla oylama yapıldı)
BAŞKAN – Sayın
milletvekilleri, karar yeter sayısı yoktur. 
Birleşime on
dakika ara veriyorum.
Kapanma Saati: 23.54
ON DÖRDÜNCÜ OTURUM
Açılma Saati: 00.07
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Mücahit DURMUŞOĞLU (Osmaniye)
-----0-----
BAŞKAN – Türkiye
Büyük Millet Meclisinin 21’inci Birleşiminin On Dördüncü Oturumunu açıyorum.
38’inci madde
üzerinde aynı mahiyetteki önergelerin oylamasında karar yeter sayısı
bulunamamıştı. Şimdi, aynı mahiyetteki önergeleri tekrar oylarınıza sunacağım
ve karar yeter sayısı arayacağım.
Kabul edenler…
Kabul etmeyenler… Karar yeter sayısı vardır, aynı mahiyetteki önergeler kabul
edilmemiştir. 
502 sıra sayılı
Kanun Tasarısı’nın görüşmelerine devam ediyoruz.
Komisyon ve
Hükûmet yerinde. 
Şimdi diğer
önergeyi okutuyorum:
Türkiye Büyük
Millet Meclisi Başkanlığına
Görüşülmekte
olan 502 sıra sayılı “Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı”nın 38’nci maddesinde
geçen “eklenmiştir” ibaresinin “ilave edilmiştir” şeklinde değiştirilmesini arz
ve teklif ederiz.
 Bihlun Tamaylıgil  Bülent
Kuşoğlu  Zekeriya Temizel
 İstanbul  Ankara
 İzmir 
 Utku Çakırözer  Lale
Karabıyık  Musa Çam
 Eskişehir Bursa İzmir
 Haydar Akar
 Kocaeli
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ERGÜN TAŞCI (Ordu) – Katılamıyoruz Başkanım.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılamıyoruz Sayın Başkanım.
BAŞKAN – Önerge
üzerinde Kocaeli Milletvekili Sayın Haydar Akar konuşacaktır. (CHP sıralarından
alkışlar) 
HAYDAR AKAR
(Kocaeli) – Sayın Başkan, değerli milletvekilleri; bir torba kanunu
görüşüyoruz. Torba kanunun içinde çok sayıda madde var ama asıl maddelere
bakıldığında daha çok vatandaşı ilgilendiren, kamu maliyesini ilgilendiren ve
kamu maliyesinin açığını kapatmak üzere vatandaşın üzerine yeni yükler bindiren
bir torba kanun olduğunu hep beraber görüyoruz, konuşmalardan da arkadaşların
ifadelerinden de bunu çok rahatlıkla görüyoruz. 
Bu torba
kanundaki vatandaşı ilgilendiren en önemli maddeleri motorlu taşıtlar vergisi,
kurumlar vergisi, talih oyunlarında yapılan vergi artışları olarak sayabiliriz,
belli başlı vergiler olarak sayabiliriz. Bunların her biri vatandaşa yük
getiriyor. Niçin yapılıyor bu? Kamu maliyesi açık vermiş, yapılan 2017 bütçesi
tutmamış, daha önceki artırma oranlarını aşmış ve yeni nakitlere ihtiyaç var;
bu da karşılanabilmek için kimden alınacak? Vatandaştan alınacak. Tabii ki o
yap-işlet-devret modelleriyle verdikleri büyük firmalarla vergi uzlaşmaları
yapacaklar, onların borçlarını silecekler, onların borçlarını sildikleri zaman
da ne yapacaklar? Vatandaşın sırtından, vatandaşın cebinden bunları
çıkaracaklar diye düşünüyorum.
Şimdi, Sayın
Maliye Bakanına ben bir öneride bulunmuştum bundan üç dört ay önce. 37 milyar açık
var, bunun için borçlanma istiyor, aslında Türkiye’de internet vasıtasıyla yasa
dışı oynatılan talih ve şans oyunlarında yıl içerisinde 40 milyar ile 50 milyar
arasında bir paranın döndüğünü hepimiz biliyoruz, bunu Maliye Bakanlığı da
biliyor. Bu konuyla ilgili çalışmalar da yaptılar, kanun hükmünde bir kararname
de çıkarttılar, bir ekip de kurdular. Daha önce TİB’e bildiriyordu Millî
Piyango. Bir yıl içinde 1.300 tane, 1.400 tane bildirmiş. TİB bu siteleri
kapatıyor ama işte adresi X olan bir site; X1, X2, X3 diye yeniden açıyordu.
Orada önleme şansları kalmamıştı bu işi. Bunu hangi kanallarla oynuyor, nasıl
oynanıyor, buna bakmak gerekiyordu. Bakıldığı zaman da bankaların bu işin
içinde olduğunu görüyoruz. Türkiye’deki tüm bankalar bu işin içerisinde. Bütün
bankalarda bu hesaplar açılabiliyor. Normal bir vatandaşa gidiyorlar, 5 lira,
10 lira teklif ediyorlar; iki gün, üç gün, dört gün bu hesaplarda paralar
birikiyor ve bu paralar daha sonra transfer ediliyor. Bankalar var. Sadece
bankalar mı var? Mesela, size çok yakın duran, o kabadayı tipli mafya liderleri
de var bu işin içerisinde, onlar da var bu işin içerisinde, herkes var bu işin
içinde ama bir türlü önlem alınamadı. Bununla ilgili bir çözüm önerisi
getirdik. Bununla ilgili bir çalışma da yaptılar. MASAK da işin içinde, Millî
Piyango da işin içinde. Yalnız, bir şeyi yapamıyorlar, bunları devlet
memurlarına havale etmişler, bu işi yine. 10 kişilik, 15 kişilik devlet memuru
ekibi kurulmuş, sabah sekizden akşam beşe kadar hesapları takip ediyorlar. Hafta
sonu bunlar evlerinde izindeler. Ama, asıl oynanan zaman, asıl bahislerin
yapıldığı dönem hafta sonları; o paraları bulmaları mümkün olmuyor. 
Yine, dört aylık
süre içerisinde MASAK 180 tane hesap bulabilmiş. Aslında, baktığınız zaman,
günde 180 tane hesap açılıyor. Baktığınız zaman, günde 180 tane hesap açılıyor.
Yani, MASAK’ın ve Millî Piyangonun tek başına bu işi becermesi mümkün değil.
Çünkü, ben nasıl oynandığını bilmem, belki de bu işe bakan arkadaşlarımızın
birçoğu, tespit ettikleri, bu işin nasıl oynandığını bilmiyor. Burada yapılması
gereken, gerçekten, bu işi bilenler, uzmanlardan, dışarıdan hizmet almalıdır,
bu işi bilenlerden destek almalıdır. Ama, o konuda bir eksiklik olduğunu
görüyorum. 
Şimdi,
aslında, bu zamlara, bu vergilere hiç ihtiyaç yok. Niye ihtiyaç yok? Bakınız,
dolar artıyor, benzin fiyatı artıyor değil mi? Dolar artıyor, benzin fiyatı
artıyor. Niye benzinin fiyatı artıyor? Ekonomi Bakanı dalga geçer gibi ne
diyor? “Otomatiğe bağladık.” diyor, diğer bakanlar da bunu tekrarlıyor, otomatik
hesaplanıyormuş. Hükûmetin bunda hiç suçu yok arkadaşlar, bu ülkeyi onlar
yönetmiyor, otomatiğe bağlamışlar, bir de yazılım var, bu yazılım sürekli zam
yapıyor, vatandaş da bu zammı karşılıyor. Çok güzel iş, bunun için uzman olmaya
gerek yok, bunun için bakan olmaya gerek yok, bağlarsınız otomatiğe, milletin
cebinden tık tık alırsınız. 
Şimdi,
yüzde 66 benzindeki devletin vergi oranı. Yüzde 22 üretici firma kazanıyor.
Üretici firma içerisinde bunun ham madde maliyeti de var, petrol maliyeti de
var, kârı da var, yüzde 22 kazancı; yani 100 liranın 22 lirasını üreten
kazanıyor, 66 lirasını Maliye kazanıyor, devlet alıyor, 12 lirası da bayilere
ve dağıtım şirketlerine kalıyor. Doğrusu bu değil mi Sayın Bakanım? Şimdi,
petrol fiyatları -benzin fiyatları, motorin fiyatları- Avrupa’dan ucuz değil
bizde, Avrupa’yla yarışırız bir şekilde. 34 tane OECD ülkesinde 10’uncu
sıralarda falanız. Bizden gelişmiş ülkelerde bile…
(Mikrofon
otomatik cihaz tarafından kapatıldı)
HAYDAR AKAR
(Devamla) – Bir söz daha alayım daha sonraki başka maddede, devamını anlatayım.

Teşekkür
ediyorum. (CHP sıralarından alkışlar)
BAŞKAN –
Teşekkür ederiz Sayın Akar. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
39’uncu madde
üzerinde iki önerge vardır. Aynı mahiyetteki bu önergeleri birlikte işleme
alacağım, talepleri hâlinde önerge sahiplerine ayrı ayrı söz vereceğim veya
gerekçelerini okutacağım. 
Şimdi aynı
mahiyetteki önergeleri okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 39’uncu maddesinin tasarı metninden
çıkarılmasını arz ve teklif ederiz. 
 Filiz Kerestecioğlu Demir Mithat
Sancar Ziya Pir
 İstanbul Mardin Diyarbakır
 Mehmet Ali Aslan Müslüm
Doğan  Ayşe Acar Başaran
 Batman  İzmir
 Batman
Aynı mahiyetteki
diğer önergenin imza sahipleri:
 Bihlun Tamaylıgil  Bülent
Kuşoğlu  Zekeriya Temizel 
 İstanbul Ankara
 İzmir 
 Utku Çakırözer  Lale
Karabıyık Musa Çam
 Eskişehir Bursa
 İzmir
 Mehmet Bekaroğlu
 İstanbul
BAŞKAN –
Komisyon aynı mahiyetteki önergelere katılıyor mu? 
PLAN VE BÜTÇE
KOMİSYONU SÖZCÜSÜ ERGÜN TAŞCI (Ordu) – Katılamıyoruz Başkanım. 
BAŞKAN – Hükûmet
katılıyor mu? 
MALİYE BAKANI
NACİ AĞBAL (Bayburt) – Katılamıyoruz Sayın Başkan. 
BAŞKAN – Aynı
mahiyetteki önergeler üzerinde ilk konuşmacı Batman Milletvekili Sayın Ayşe
Acar Başaran. (HDP sıralarından alkışlar) 
Buyurun.
AYŞE ACAR
BAŞARAN (Batman) – Sayın Başkan, değerli milletvekilleri; aslında ben ayın
13’ünde konuşacaktım ama maalesef, Mecliste bir türlü çoğunluğu
sağlayamadığımız için bir sonraki güne kalmış oldu. Biz zaten İç Tüzük
konuşulduğunda da söylemiştik, aslında yoklama sizin için çok faydalı, sizin bu
koşturmalarınızı bir nebze engelliyordu, e, bu durumda gördüğünüz gibi ne
Meclis çalışabiliyor ne de siz koşturmaktan birazcık geri durabiliyorsunuz. 
Ayın 13’ünde
niye konuşacaktım? Çünkü dün Suruç katliamının duruşması vardı. Biliyorsunuz,
Suruç katliamı Türkiye tarihi açısından çok önemli bir yerde duruyor. Aslında
bir tarihin kırılma noktası olan bir noktada duran Suruç katliamının duruşması
her defasında farklı farklı tarihlere erteleniyor, yine aynı şekilde dün de
Suruç katliamının duruşması vardı ve tekrar ileri bir tarihe ertelendi,
sanıklar da mahkemeye getirilmedi. Yine, Suruç katliamının avukatları geçen
haftalar içerisinde gözaltına alındı, tutuklandı. Yine, Suruç katliamında
yaralananlardan biri Elâzığ T Tipi Cezaevinde. Elâzığ T Tipi Cezaevi şu anda
etrafı kapatılmış, neler yaşandığını bilmediğimiz bir cezaevi çünkü dayatılan
kimlik nedeniyle oradakiler görüşe çıkmıyorlar, görüşe çıkmadıkları için de
neler yaşandığını, ne tür işkencelere maruz kaldıklarını sadece mektuplar
üzerinden öğrenebiliyoruz ama öğrendiğimiz kadarıyla yine Suruç katliamında
yaralı olan gazilerden biri bugün cezaevinde, Elâzığ T Tipi Cezaevinde
işkenceye maruz kalıyor. İşte Türkiye'nin bir günlük aslında bir nebze dışarıda
yaşananlar ve bugün burada konuştuklarımız arasındaki fark. 
Yine, “Dün itibarıyla,
ayın 13'ü itibarıyla Türkiye yargısı açısından nasıl bir tablo vardı?” diye
sorarsanız, ÇHD Genel Başkanı Selçuk Kozağaçlı tutuklandı. Yine bir duruşmada,
Altan kardeşlerin duruşmasında avukatlar savunma yapmak isterken tek tek
mahkeme salonundan atıldılar. İşte Türkiye’nin aslında bir günlük yargı tablosu
ve bizim burada konuştuğumuz. Peki, biz neyi tartışıyoruz? “Halka daha fazla
nasıl vergi yükleriz?ii gün boyu tartışıyoruz ve iktidar sırasındaki
milletvekili arkadaşlarımız ne oy verdiklerini bile bilmiyorlar, hangi önergeyi
reddettiklerini, hangi önergeyi onayladıklarını… Bu konuda hiçbir fikirleri
yok. Tek fikirleri var, daha önce de söylemiştim: Nasıl halka daha fazla yük
yükleriz, nasıl doğayı daha çok talan ederiz, nasıl daha çok zenginleşiriz.
Başka da hiçbir düşüncesi yok şu anda iktidar sıralarındaki milletvekillerinin.

Değerli
arkadaşlar, yine ana akım medyaya yansımayan ama aslında Türkiye’de olan bir
gelişme daha var. Biliyorsunuz üçüncü havalimanı yapılıyor ve bu üçüncü
havalimanında 107 bin ağaç kesilecekmiş. İşte Türkiye’nin asıl konuşması
gereken ama bizim konuştuklarımız arasındaki farklardan bir tanesi daha. 
Yine
bugün AKP Genel Başkanı Putin’le bir görüşme yapmış. Nasıl sürprizlerle
döndüğünü bilmiyoruz açıkçası. Bir yıl içerisinde 15’inci görüşmesiymiş ama her
gittiğinde ve döndüğünde Türkiye cephesinden farklı bir sürprizle karşı karşıya
kalıyoruz. 
Yine,
Çorum’da bir işçi iş kazasında hayatını kaybetti. Yine gündeme yansımayan, yine
bu Meclisin gündemine almadığı meselelerden biri bunlardan biriydi. 
Değerli
arkadaşlar, yine Meclisin gündemine yansımayan bir mesele daha var: Çocuklar,
cezaevindeki çocuk mahpuslar. Bakın, 2017 tarihi itibarıyla 12-18 yaş arası
1.778 tutuklu, 1.022 hükümlü olmak üzere 2.800 çocuk cezaevinde ve bu çocuklar
her türlü tacize, işkenceye sömürüye açık bir şekilde cezaevlerinde tutuluyor. 
Eğer
gerçekten Türkiye’nin gündemini takip etmek istiyorsanız, halkın gündemini
takip etmek istiyorsanız, bence, bu sıraladığım birkaç mevzuya biraz baksanız
iyi olur. Halk, sizin koyduğunuz vergiler üzerindeki meseleyi düşünmüyor. Halk,
sizin borçlarınızı kendi sırtlarından nasıl ödeyeceğinizi de hesap etmiyor.
Halk, şu anda, birincisi, geçim derdine bakıyor; ikincisi, yargının içerisinde
olduğu durumu ve kendine yansıdığı durumu görüyor; üçüncüsü de oluşturduğunuz
havuz medyası üzerinden kendilerine dayatılan ırkçı, nefret söylemlerinden
illallah ediyor. 
Bence, eğer
gündem olacaksa, buyurun, gelin, bunu konuşalım diyorum.
Teşekkür ederim.
(HDP sıralarından alkışlar) 
BAŞKAN –
Teşekkürler Sayın Başaran.
Sayın Muş,
sisteme girdiniz galiba?
MEHMET MUŞ
(İstanbul) – Sayın Başkan, kısa bir…
BAŞKAN –
Buyurun.
IV.- AÇIKLAMALAR (Devam)
33.- İstanbul Milletvekili Mehmet Muş’un, Batman Milletvekili Ayşe Acar
Başaran’ın 502 sıra sayılı Kanun Tasarısı’nın 39’uncu maddesiyle ilgili önerge
üzerinde yaptığı konuşmasındaki bazı ifadelerine ilişkin açıklaması
MEHMET MUŞ
(İstanbul) – Sayın Başkan, az önceki ifadelerde iktidar partisi sıralarında
oturan milletvekillerinin gündeminin kendilerini zenginleştirmek olduğu gibi
bir ifade kullanıldı. Bu, talihsiz bir ifade, çirkin bir ifade. Buradaki kürsü
ile Meclise yakışan bir şey değildir. Bunu kabul etmemiz mümkün değildir. AK
PARTİ girdiği bütün seçimlerde şimdiye kadar milletin teveccühüyle iktidara
getirilmiştir. Her şey sandıkta millet tarafından değerlendirilir, en ince
teraziye konur ve bir karar verir millet. O açıdan, bu ifadeleri kesinlikle
kabul etmediğimizi ifade etmek isterim. Şöyle bir söz vardır: Dervişin zikri
neyse fikri de odur.
Teşekkür ederim.
AYŞE ACAR
BAŞARAN (Batman) – Başkan, çirkin ifadeler, bir. Ayrıca “Dervişin fikri neyse
zikri de odur.” iki. 2 defa sataşmada bulundu, söz istiyorum.
BAŞKAN – Sataşma
değil Sayın Başaran. Sayın Grup Başkan Vekili yerinden söz alarak size cevap
verdi.
AYŞE ACAR
BAŞARAN (Batman) – Tamam, ben de yerimden söz istiyorum o zaman.
BAŞKAN - Ben de
size yerinizden söz veriyorum. Mikrofonunuzu açıyorum.
Buyurun.
SAİT YÜCE
(Isparta) – Esas bize o sataştı. “İktidar sırasındakiler mal mülk peşindeymiş.”
dedi. Nasıl bir hakaret o? Utanmıyor musun sen bunu söylemeye? Sen kendine bak!
Kendi suratına bak. Ahlaksız!
34.- Batman Milletvekili Ayşe Acar Başaran’ın, İstanbul Milletvekili
Mehmet Muş’un yaptığı açıklamasındaki bazı ifadelerine ilişkin açıklaması
AYŞE ACAR
BAŞARAN (Batman) – Değerli arkadaşlar, her defasında Malta’da şirketlerinizin
olduğu, kendi çocuklarınızın her yerde gemiciklerinin olduğunu ben
söylemiyorum. 
SAİT YÜCE
(Isparta) – Sen kendi çocuklarına bak. 
AYŞE ACAR
BAŞARAN (Batman) - Şu anda boy boy dünya kamuoyuna yansıyan belgelerde çıkıyor.
Ben bunu söylemiyorum ve yine, dediğimiz gibi her defasında, evet, iktidar
sırasındakiler kendilerini zenginleştiriyor, doğrudur. 
SAİT YÜCE
(Isparta) – İktidar sırasındakilere niye laf söylüyorsun? Buradakilerin ne suçu
var? Ne suçu var buradakilerin iktidar sırasındakilere laf söylüyorsun?
Utanmıyor musun sen? Biz sen miyiz? Ahlaksız!
AYŞE ACAR
BAŞARAN (Batman) - Eğer gerçekten biraz halkın gündemi sizin gündeminiz olmuş
olsaydı bugün vergileri, MTV’yi yüzde 40’a çıkarıp “Yüzde 25’e çekiyoruz.” diye
müjde vermezdiniz. Yine eğer halkın gündemi sizin gündeminiz olsaydı bugün
burada yine cezaevlerini konuşurdunuz, eğer halkın gündemi sizin gündeminiz
olsaydı bugün tutsak edilen milletvekillerini konuşurdunuz, yine halkın gündemi
sizin gündeminiz olsaydı bugün avukatları konuşurdunuz ve yine, savaşa
sürüklediğiniz bu ülkeden nasıl çıkacağımızı konuşurdunuz. Halkın gündemi sizin
gündeminiz değil. Siz, nasıl daha fazla zenginleşirsiniz diye düşünüyorsunuz.
Ben hâlâ bu sözlerimin arkasındayım. 
Teşekkür ederim.

MUSTAFA ELİTAŞ
(Kayseri) – Sayın Başkanım, hâlâ aynı çirkinliğe devam ediyor, hâlâ aynı
çirkinliğe devam ediyor. 
SAİT YÜCE
(Isparta) – Biz öyle düşünmüyoruz, sen söylüyorsun. Sen kendin zenginleşiyorsun.
Cinayet işliyorsun. Kimse zenginleşmiyor burada. 
MUSTAFA ELİTAŞ
(Kayseri) – Halkın gündeminin nasıl olduğunu sandıkta millet verir. Sandığa
gideriz, halk kime oy veriyorsa onun gündemi oluşmuş olur. Burada kendi
fikirleriyle milletvekillerine hakaret etmesine izin vermemeniz gerekir. 
SAİT YÜCE
(Isparta) – Bize hakaret ediyor. Başkan, bunun hesabını sorun. 
MEHMET MUŞ
(İstanbul) – Sayın Başkan…
BAŞKAN – Sayın
Muş…
MEHMET MUŞ
(İstanbul) – Sayın Başkan, aslında, biz nezaketle, gece bu saate kadar yürüyen
çalışmaların bitmesi noktasında çaba sarf ederken, bazı düzeltmelerde
bulunurken hâlen hiç oralı olmayarak aynı ifadeleri söylemek suretiyle, 316
kişilik AK PARTİ Grubuna açık bir şekilde tekrar bir sataşmada bulunulmuştur.
Bununla alakalı, uygun görürseniz, cevap vermek isterim. 
BAŞKAN –
Buyurun. 
VII.- SATAŞMALARA İLİŞKİN KONUŞMALAR (Devam)
14.- İstanbul Milletvekili Mehmet Muş’un, Batman Milletvekili Ayşe Acar
Başaran’ın yaptığı açıklaması sırasında Adalet ve Kalkınma Partisine sataşması
nedeniyle konuşması
MEHMET MUŞ
(İstanbul) – Sayın Başkan, değerli milletvekilleri; bizim “İşimiz millet,
gücümüz hizmet.” Bu, bizim partimizin önemli söylemlerinden bir tanesidir.
Şimdiye kadar pek çok seçime girdik, herkes eteğinde ne varsa döktü, milletin
karşısında ne varsa söyledi. Millet, bizi tek başına iktidara getirdi; birileri
de kıl payı barajı geçti. 
Bizim gündemimiz
milletin huzur ve refahıdır. Mahkemeler, hapishaneler, cezaevleri milletin ne
kadar gündemindeyse bizim de o kadar gündemimizdedir. Cezaevlerinde… (AK PARTİ
sıralarından gürültüler)
BARIŞ YARKADAŞ
(İstanbul) – Milletin gündemi arkada işte. 
MEHMET MUŞ
(Devamla) – Oradaki yargılamalar, oradaki iddialar, meselelerin ne olduğu gayet
açıktır. 
Her zaman, bizi
aynı şeyleri söylemek zorunda bırakıyorsunuz burada. Girmemeye çalışıyoruz,
bunları ifade etmemeye çalışıyoruz ama Türkiye'nin meselelerini konuşmak,
Türkiye'nin sorunlarıyla alakalı çözüm üretmek yerine aynı noktada dönüp
dolaşıyorsunuz. 
Arkadaşlar, kim
ne yapıyorsa onun karşılığını bulacak, onun hesabını verecek. 
MERAL DANIŞ
BEŞTAŞ (Adana) – Kararı siz mi veriyorsunuz?
MEHMET MUŞ
(Devamla) – Türkiye’yi bölmek, Türkiye’yi parçalamak için çaba sarf eden bölücü
terör örgütüne kim hangi şekilde destek verdiyse hesabını verecek. (AK PARTİ
sıralarından alkışlar)
Bakın, 1
polisimizi şehit eden, 9 polisimizi yaralayan teröristin cenazesine
milletvekilleri katılıyor, parti yöneticileri katılıyor. Yahu, gidin de polisin
cenazesine katılın, onun taziyesine gidin, yaralı polisleri bir ziyaret edin
be! Ne işiniz var o teröristin cenazesinde? Hâlen, arkadaşlar, birkaç gün
önceki hadiseyi söylüyorum size. Bunların hesabı sorulacak değerli dostlar,
bunların hesabı sorulacak.
Teşekkür ederim.
(AK PARTİ sıralarından alkışlar)
BAŞKAN – Sayın
Yıldırım, buyurun.
AHMET YILDIRIM
(Muş) – Sayın Başkan, konuşmasının başından sonuna grubumuzu eliyle de işaret
ederek açık sataşmada bulunmuştur.
BAŞKAN –
Buyurun.
MUSTAFA ELİTAŞ
(Kayseri) – “Teröristin cenazesine gittiniz.” diyor. Gitmediyseniz “Gitmedik.”
deyin.
SAİT YÜCE (Isparta)
– Gitmedin mi? Bir tane polis cenazesine gittin mi? Onu gel söyle burada.
15.- Muş Milletvekili Ahmet Yıldırım’ın, İstanbul Milletvekili Mehmet
Muş’un yaptığı açıklaması sırasında Halkların Demokratik Partisine sataşması
nedeniyle konuşması
AHMET YILDIRIM
(Muş) – Senden mi izin alacağım?
SAİT YÜCE
(Isparta) – Tabii. Gittin mi? Soruyorum.
AHMET YILDIRIM
(Devamla) – Bakın, Genel Kurulu gecenin bu saatinde germeyin, önce dinleyin.
(AK PARTİ sıralarından gürültüler) 
BAŞKAN –
Karşılıklı konuşmayın lütfen.
SAİT YÜCE
(Isparta) – Benden izin almaya gerek yok, millete söyle, millete. Bir tane
cenazeye gittin mi, polis, asker?
AHMET YILDIRIM
(Devamla) – Sen konuşmanı bitir, sonra ben konuşacağım.
SAİT YÜCE
(Isparta) – Bir tanesine gittin mi? Millete söyle, bana söylemene gerek yok.
AHMET YILDIRIM
(Devamla) – Sen konuşmanı bitir.
SAİT YÜCE
(Isparta) – Bitti.
BAŞKAN – Sayın
Yıldırım, buyurun.
AHMET YILDIRIM
(Devamla) – Sayın Başkan, süremi yeniden başlatacak mısınız?
BAŞKAN –
Buyurun, daha yeni başladı zaten.
Yeniden
başlatın, tamam.
AHMET YILDIRIM
(Devamla) – Teşekkür ederim Sayın Başkan.
Şimdi, hatip
çıkıp konuşmasının bir bölümünde millet iradesinden dem vurup ondan sonra adı,
sözüm ona “yargı kararı” olan ama “Biz yaparız, bir hesap sorarız.” diyerek
kendini yargının yerine koyup aylardan, yıllardan beri burada yargının ne kadar
siyasallaştığı, bu siyasi soykırım operasyonlarının arkasında siyasi iktidarın
ne kadar olduğunu kendisi itiraf etmiştir.
SAİT YÜCE
(Isparta) – “Hesabı millet sorar.” dedim, burada yanlış anlatma.
AHMET YILDIRIM
(Devamla) – Madem millet iradesi sizin için bu kadar önemliydiyse peki, siz
seçimle geldiniz de burada kalkıp seçimlerden dem vurup da… 
AKİF ÇAĞATAY
KILIÇ (Samsun) – “PKK terör örgütüdür.”, o kürsüden bir kere söyle. 
MAHMUT TOĞRUL
(Gaziantep) – IŞİD’le ilişkilerinizden bahsedin, IŞİD’le.
AKİF ÇAĞATAY
KILIÇ (Samsun) – Ne bağırıyorsun!
MAHMUT TOĞRUL
(Gaziantep) – Sen ne bağırıyorsun, ne müdahale ediyorsun! Ne müdahale
ediyorsun! Hayret bir şey ya!
AKİF ÇAĞATAY
KILIÇ (Samsun) – PKK terör örgütü diyorum. 
AHMET YILDIRIM
(Devamla) – Peki, seçimle gelen milletvekillerini az önce itiraf ettiğiniz
üzere niye esir aldınız? Demek ki yargı tarafsızlığı ve bağımsızlığı hikâyedir.
Burada siyasallaştırılmış yargı üzerinden siyasi rövanşizmle siz muhalefet
partisinden, sandıkta baş edemediğiniz ve -sizin de söylediğiniz üzere-
sandıkta baraj altında bırakamadığınız için burada çoğunlukçuluk yaparak,
yargının yerine kendinizi koyarak rövanş almaya çalışıyorsunuz. 
AKİF ÇAĞATAY
KILIÇ (Samsun) – PKK terör örgütü diyorum. Haydi söylesene, işte böyle
susarsın.
MÜSLÜM DOĞAN
(İzmir) – İşine bak, işine.
MAHMUT TOĞRUL
(Gaziantep) – Kayyum atandı senin yerine, sen sus.
AHMET YILDIRIM
(Devamla) - Burada yargının tarafsızlığı, bağımsızlığı safsatadır. Yargıyı
derdest etmiş siyasi iktidar seçimde antidemokratik seçim barajlarına rağmen,
partimizi baraj altında bırakamayışının öcünü çoğunlukçu olmak üzerinden… 
AKİF ÇAĞATAY
KILIÇ (Samsun) – PKK bir terör örgütüdür. Bunu söylemiyorsunuz. Ne oldu,
dilinizi mi yuttunuz?
MAHMUT TOĞRUL
(Gaziantep) – Biraz efendiliğin olsa susarsın.
BAŞKAN – Sayın
Toğrul, Sayın Yıldırım konuşuyor.
AHMET YILDIRIM
(Devamla) – İşte, söylediğiniz üzere, neymiş? “Haddini bildiririz, hesap
sorarız.” Hesabı soran sizseniz bu ülke hukuk devleti değildir, hesabı soran
sizseniz bu ülkede tarafsız ve bağımsız yargı yoktur. Böyle doğruyu söyleyin,
ondan sonra gelin, esaslı konuşun, bizden şeyinizi söyleyin. 
SAİT YÜCE
(Isparta) – Cevap versene, bu milletin vekili olarak bir tane şehit cenazesine
gittin mi? Versene cevabı, versene hadi! Bir tane şehit cenazesine gittin mi?
Bu milletin vekiliysen eğer cevap ver, kıvırma öyle.
MUSTAFA ELİTAŞ
(Kayseri) – Teröriste… Teröriste…
AHMET YILDIRIM
(Devamla) – Polis, asker kurşunuyla öldürülen bir sivili siz hiç ziyaret
ettiniz mi? Bana o zaman bunu söyletmeyin. Bizim kimi ziyaret edip
etmeyeceğimizi, nasıl siyaset yapacağımızı, hangi ilkeler üzerinden hangi
sosyolojik tabanla siyaset yapacağımızı size sormayacağız.
SAİT YÜCE
(Isparta) – Halk karar verir, millet karar verir.
AHMET YILDIRIM
(Devamla) – Teşekkür ediyorum. (HDP sıralarından alkışlar)
SAİT YÜCE
(Isparta) – Cevap veremedin, gördün mü? Cevap veremedin, hadi oradan.
AKİF ÇAĞATAY
KILIÇ (Samsun) – Ne oldu, bir şey mi oldu? Çok mu sinirlendin, ne oldu?
MAHMUT TOĞRUL
(Gaziantep) – Sen adam değilsin be, sus! Sus be!
MERAL DANIŞ
BEŞTAŞ (Adana) – Ya bir de bakan olacaksın yani.
AYŞE ACAR
BAŞARAN (Batman) – Devrik, devrik. 
MERAL DANIŞ
BEŞTAŞ (Adana) – Bir de devrik; oradan sataşıyor, ayıp!
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (Devam)
BAŞKAN – Sayın
milletvekilleri, aynı mahiyetteki diğer önerge üzerinde İstanbul Milletvekili
Sayın Mehmet Bekaroğlu konuşacak.
AKİF ÇAĞATAY
KILIÇ (Samsun) – Ne oldu, çok mu sinirlendin? Ne oldu, he? Çok mu sinirlendin?
MAHMUT TOĞRUL
(Gaziantep) – Sende bu kadar yürek mi var be, sen sus!
AKİF ÇAĞATAY
KILIÇ (Samsun) – Senden fazla var, merak etme, senden çok daha fazla. 
MAHMUT TOĞRUL
(Gaziantep) – Oradan öt, öt oradan.
AKİF ÇAĞATAY
KILIÇ (Samsun) – Gel! 
MÜSLÜM DOĞAN
(İzmir) – Gelse ne yapabilirsin!
MAHMUT TOĞRUL
(Gaziantep) – Nereye geleyim, nereye? 
AKİF ÇAĞATAY
KILIÇ (Samsun) – Gel, hadi gel!
MAHMUT TOĞRUL
(Gaziantep) – Nereye davet ediyorsun?
BAŞKAN - Buyurun
Sayın Bekaroğlu. (CHP sıralarından alkışlar)
MEHMET BEKAROĞLU
(İstanbul) – Sayın Başkan, değerli milletvekilleri; hepinizi saygıyla
selamlıyorum.
AKİF Çağatay
KILIÇ (Samsun) – Hadi gel!
MAHMUT TOĞRUL
(Gaziantep) – Otur oturduğun yere! Terbiyesizlik yapıyorsun sabahtan beri!
BAŞKAN – Sayın
milletvekilleri, lütfen…
Sayın Toğrul…
MAHMUT TOĞRUL
(Gaziantep) – Sabahtan beri terbiyesizlik yapıyorsun.
BAŞKAN - Sayın
milletvekilleri, lütfen…
AKİF ÇAĞATAY
KILIÇ (Samsun) – Terbiyesiz de sensin.
BAŞKAN - Sayın
milletvekilleri, lütfen hatibi dinleyelim.
MEHMET BEKAROĞLU
(Devamla) – 502 sıra sayılı Kanun Tasarısı’nın 39’uncu maddesi üzerine söz
aldım.
Bu torba yasalar
çok ilginç, vatandaş bile sokakta çevirip “Plan ve Bütçe Komisyonu üyesi
misiniz ya? Yakında bir torba olacak, şu konuyu da atar mısınız?” diyor,
bürokrasi de aynı şeyi yapıyor. Torba olunca bütün devletteki bürokrasi
ayaklanıyor, “Biz de şunu atalım.” diyorlar. 39’uncu madde de bu şekilde
Vakıflar Genel Müdürlüğü tarafından atılmış. Bu maddeye göre, Vakıflar Genel
Müdürlüğünün idaresindeki mazbut vakıflarla mülhak vakıflara ait olan, onların
yönetmiş olduğu kültür ve tabiat varlıklarının onarımı, bakımı,
değerlendirilmesi Vakıflar Genel Müdürlüğü tarafından yapılacak ama diğer kamu
kurum ve kuruluşları ile gerçek ve tüzel kişilerin mülkiyetinde bulunanları o
kişiler, yönetimdeki kişiler yapacak. 
Değerli
arkadaşlarım, bu düzenlemeyle, hepimizin olan, bütün halkın olan, milletin
olan, hatta insanlığa ait olan çok önemli kültür varlıklarını ve tabiat
varlıklarını korumak mümkün değil. Çünkü birçok zaman bu vakıfları idare eden
insanların bunları onarmaya gücü yetmiyor. Bununla ilgili çok örnekler var, siz
de kendi şehirlerinizden biliyorsunuz, ben Trabzon’dan, Rize’den biliyorum. Her
gün koruma, kültür varlığı olan Trabzon, Rize evleri yıkılıyor ve hiçbir şey
yapamıyor insanlar. Dolayısıyla, bu yanlış bir düzenlemedir, gecenin bu vakti
bizim önergemizi kabul ederek bu düzenlemeyi reddedin. 
Değerli
arkadaşlarım, bu vesileyle -bunu söyledim size- geçen gece burada gündeme
getirdiğim bir başka konuyu tekrar gündeme getirmek istiyorum Sayın Bakanım.
Bakın, 5520 sayılı Kurumlar Vergisi Yasası, 2006 tarihli bu yasanın 20/7’nci
maddesi “offshore” dediğimiz, vergi cenneti olarak bilinen ülkelere, her ne
şekilde giderse gitsin para giderse bu paralardan yüzde 30 vergi alınacağını
söylüyor. Ama bunun olabilmesi için yine aynı düzenleme diyor ki: “Bakanlar
Kurulu bu ülkelerin listesini yayınlar.” 13 Haziran 2006’da çıkmış bu yasa,
şimdi 13 Kasım 2017’deyiz, -14 Kasıma döndük değerli arkadaşlarım- on bir yıl
beş ay geçmiş ve bu düzenleme yapılmamış. Bu düzenleme yapılmadığından dolayı
milyarlarca lira hiçbir vergi ödemeden bu vergi cennetlerine kaçmıştır. Daha
başka bir şey yaptı sizin Hükûmetiniz, Varlık Barışı diye bir düzenleme yaptı,
bu paralar yine hiçbir vergi incelemesine, soruşturmaya tabi tutulmadan tekrar
gelmiştir. Buradan da milyarlarca lira kaybetmiştir halkımız. Şimdi o kayıplar
dolayısıyla vergi çıkarıyoruz, uçan kuşa, her şeye vergi salıyoruz değerli
arkadaşlarım. Sadece bu bile nasıl bir Hükûmet olduğunuzu, nasıl bir ekonomi
yaptığınızı, idare ettiğinizi çok açık bir şekilde gösteriyor. 
Sizin
Hükûmetiniz on beş seneden beri “orta direk” dediğimiz kesimi iyice zayıflattı,
zaten aşağı tabakaları da -yani gelir düzeyi açısından söylüyorum- onları da
yok etti değerli arkadaşlarım. Siz sürekli şekilde fakirden alıp zengine veren
bir Hükûmetsiniz. 
Şimdi
tartışıyoruz “Sayın Başbakanın çocuklarının ‘off shore’da, işte, Malta’da
gemileri var mı yok mu?” falan diye tartışıyoruz. Bırakın değerli arkadaşlarım,
Sayın Bakanımız ile bir başka Bakanımız da burada oturuyor. Bu Bakan arkadaşlarımızın
içinde bulunduğu Bakanlar Kurulu böyle bir listeyi yayınlamadığından dolayı bu
millet milyarlarca lira kaybetti; o sebepten dolayı emekli daha az alıyor, işçi
daha az alıyor, o sebepten dolayı asgari ücret açlık seviyesinin altında
değerli arkadaşlarım. 
Bu
böyledir. “Böyle değildir bu, hayır, işte, bizim Başbakanımız bunu yapmaz.”
falan. Zaten hiç kimseyi suçlamıyoruz, kim yaptı demiyoruz; genel bir şey
söylüyoruz. Soruyorum, hem size soruyorum hem Sayın Maliye Bakanına soruyorum
hem diğer Bakan arkadaşımıza soruyorum: Gerçekten Hükûmet on bir seneden beri
niçin vergi cenneti ülkelerin listesini yayınlamıyor? Bu sebepten dolayı,
Hükûmette olan ya da olmayan kimler milyarlarca lira cebine indirdi?
Saygılarımla.
(CHP sıralarından alkışlar) 
ÖZGÜR
ÖZEL (Manisa) – Sayın Bakan, bu konuya bir cevap vereceksiniz herhâlde. 
BAŞKAN
– Teşekkür ederiz Sayın Bekaroğlu. 
ÖZGÜR
ÖZEL (Manisa) – Vergi cenneti ülkeleri neden yayınlamıyorsunuz? Ne kadar vergi
zararı var? 
MEHMET
BEKAROĞLU (İstanbul) – Kurumlar vergisi 20/7; niye gereğini yapmıyorsunuz?
Kurumlar Vergisi Yasası 20/7… 
BAŞKAN
– Aynı mahiyetteki önergeleri oylarınıza sunuyorum: Kabul edenler… Kabul
etmeyenler… Aynı mahiyetteki önergeler kabul edilmemiştir. 
Maddeyi
oylarınıza soruyorum: Kabul edenler… Kabul etmeyenler… Madde kabul edilmiştir. 
40’ıncı
madde üzerinde iki önerge vardır. Önergeleri aykırılık sırasına göre işleme
alacağım. 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 40’ıncı maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Ziya
Pir Mehmet Ali Aslan
 İstanbul Diyarbakır Batman
 Meral Danış Beştaş Müslüm
Doğan Mithat Sancar
 Adana İzmir Mardin
BAŞKAN –
Komisyon önergeye katılıyor mu?
PLAN VE BÜTÇE KOMİSYONU
SÖZCÜSÜ ERGÜN TAŞCI (Ordu) – Katılamıyoruz Başkanım.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılamıyoruz Sayın Başkan.
BAŞKAN – Önerge
üzerinde Adana Milletvekili Sayın Meral Danış Beştaş.
Buyurun. (HDP
sıralarından alkışlar) 
MERAL DANIŞ
BEŞTAŞ (Adana) – Sayın Başkan, değerli milletvekilleri; doğrusu, burada
sorunları sağlıklı bir şekilde tartışmak, çözüm üretmek ve siyasetin siyaset
üretmesi için çabalamak galiba nafile bir çaba, her geçen gün buna kendi adıma
daha çok inanmaya başladım. Yani burada hepimiz özgür irademizle objektif
mevcut koşullara göre bir değerlendirme yaparsak eminim çözemeyeceğimiz hiçbir
problem yok. Tartışmalar dönüp dolaşıyor birkaç cümleye sıkışıyor ve oradan bir
çıkış bulmamız mümkün değil. Biz çözüm arıyoruz, burada çözümsüzlük
dayatılıyor. Biz savaşa karşı olduğumuzu, demokratik siyaset yapmak
istediğimizi ve bütün koşullara rağmen bunu zorladığımızı her anlamda ifade
ediyoruz, bize ha bire aynı kelimelerle yüklenme oluyor. 
Şimdi, Goebbels’i
çok sık anmaya başladık, hani “Bir yalanı ne kadar büyük söylerseniz
inandırıcılığı o kadar büyük olur ya da bir yalanı kırk kere söylerseniz
kendiniz de inanırsınız.” diyor. Şimdi, yalan üzerine, gerçek dışı iddialar
üzerine burada siyaset yaparsak hiçbirimiz diğerini dinlemeyiz, burada
birbirimizi dinlemiyoruz aslında. Birbirimizi dinlersek anlama şansımız olur. 
Biz baştan beri
diyoruz ki şu anda cezaevinde bulunan eş genel başkanlarımız,
milletvekillerimiz, 5 bin siyasetçi, il başkanı, ilçe başkanı yargının
kararıyla tutuklanmadı. Ben adımın Meral olduğuna ne kadar eminsem buna da o
kadar eminim. Her gün yeni bir belge getiriyoruz size, “gizli” ibareli, Adalet
Bakanlığının yazıları, basındaki demeçler… Şöyle bir tesadüf olabilir mi?
Ankara’da bir konuşma oluyor, yerel mahkeme aynı konuda tutuklama kararı
veriyor. Biz Meclis kürsüsünden yaptığımız konuşmalardan dolayı yargılanıyoruz.
Bakın, ayrıntılı bir şekilde kendi dava dosyamı getireceğim. Adana’da iki genç
öldürüldü, iki genç… Ben olay yerine gittim. Polislerin öldürdüğüne dair görgü
tanıkları var. Bir cümle sarf etmişim Twitter’da, taziyeye gitmişim, tek cümle
-belgelerini sunacağım- “Polis yine öldürdü ve delilleri ve delilleri
temizledi.” Aileye başsağlığı diliyorum ve suç duyurusu yapıyorum aynı zamanda.
301’den iki yıl üç ay bana ceza verdiler biliyor musunuz? Ben burada hiç
söylememişsem yüz defa “katliam” “polis cinayeti” “Bu ülkede cezasızlık var.”
demişim, mahkeme zahmet edip bütün taleplerimize rağmen Meclisten talepte
bulunmuyor. Şimdi, bunun adı yargı bağımsızlığı mı? Siz siyasetçisiniz, biz de
siyasetçiyiz; “millî irade” diye dolaşıyoruz ortalıkta, en çok da siz
söylüyorsunuz ama millî irade bize gelince… Milyonlarca insan halk değil mi,
vatandaş değil mi gerçekten? Niye bu tip şeylerle yargılıyorsunuz? Biz burada
bu kanın durması için kendi bütün bedenimizi bu işin altına koyuyoruz, siz
gelip bizi başka bir şeyle itham ediyorsunuz ve diyorsunuz ki: “Bunu biz
yaptık.” Demin Sayın Muş itiraf etti, “Bunun hesabını vereceksiniz.” dedi.
Yandaş medyada hangi milletvekili işaret edildiyse o şu anda cezaevinde ya da
ceza alıyor dışarıdan. Bu bir tesadüf değil. Önceden karar veriliyor ilgili
birimlerde, denetleniyor, yönetiliyor, mahkemelere talimat gidiyor, talimat
gitmesine de gerek yok, mahkemeler durumdan vazife çıkarıyor ve ilgili cezayı
veriyor.
DHKP-C’ye
teşekkür ettiğimi defalarca söylediniz. Olayı keşke anlatabilsem. Adana il
binamız bombalandı, basın toplantısında dediler ki: “DHKP-C mi yaptı?” Ben
“Bilmiyoruz.” dedim. Sonra basın mensubu “Size çok sayıda geçmiş olsun dileği
geldi.” dedi. “Geçmiş olsun dileğinde bulunan herkese teşekkür ediyorum.”
dedim, Anadolu Ajansı ve yandaş medya “Beştaş DHKP-C’ye teşekkür etti.” diye
manşet attı ve dilinize pelesenk oldu. Şimdi ben onu ne kadar anlatırsam
anlatayım siz böyle bir yalan üzerinden ya da böyle bir iddia üzerinden gelip
siyaset yapıyorsunuz. Herkes hakkında yaptığınız bu. Bu, karalama siyasetidir.
Yargıyı da, kararı da, hükmü de, infazı da siz yapıyorsanız çıkın mertçe
söyleyin, deyin ki: “Biz kendimiz dışında bir siyaset istemiyoruz, milletvekili
istemiyoruz, biz tek başımıza her şeye yeteriz.” (AK PARTİ sıralarından
gürültüler)
Yani
lütfen konuşurken de müdahale etmeyin. Hele bir kadının müdahale etmesi çok
üzücü. Ben buradan size hakikatleri anlatıyorum. 
RADİYE
SEZER KATIRCIOĞLU (Kocaeli) – Sizden mi öğreneceğiz? Sizin müdahalelerinizi biz
görüyoruz. Senden mi öğreneceğim ben neye müdahale edeceğimi?
MERAL
DANIŞ BEŞTAŞ (Devamla) – Siz müdahale etmeden önce gelin burada konuşun,
burada. Burada cevap verin. 
(Mikrofon
otomatik cihaz tarafından kapatıldı) 
RADİYE
SEZER KATIRCIOĞLU (Kocaeli) – Konuşuruz gerekirse. Sana mı soracağım ben
konuşacağımı?
MERAL
DANIŞ BEŞTAŞ (Devamla) – Böyle sataşma sizin geleneğiniz olmuş. Sataşmayla bu
işi çözemezsiniz.
RADİYE
SEZER KATIRCIOĞLU (Kocaeli) – Sen kendi terbiyeni öğren, ondan sonra…
MERAL
DANIŞ BEŞTAŞ (Devamla) – Tamam mı? Bu işlere siz de inanmıyorsunuz ama
yapacağınız hiçbir şey yok. El mahkûm! (HDP sıralarından alkışlar) 
BAŞKAN
– Teşekkürler Sayın Beştaş.
MEHMET
MUŞ (İstanbul) – Sayın Başkan, ismimi kullanmak suretiyle bir sataşmada
bulunmuştur hatip.
BAŞKAN
– Buyurun Sayın Muş. 
VII.- SATAŞMALARA İLİŞKİN KONUŞMALAR (Devam)
16.- İstanbul Milletvekili Mehmet Muş’un, Adana Milletvekili Meral Danış
Beştaş’ın 502 sıra sayılı Kanun Tasarısı’nın 40’ıncı maddesiyle ilgili önerge
üzerinde yaptığı konuşması sırasında şahsına sataşması nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; biz burada Türkiye’nin
karşı karşıya kalmış olduğu bütün meseleleri çözmekten yanayız, çözümünden
yanayız. Bu anlamda AK PARTİ iktidarı olarak elimizden gelen her şeyi
Türkiye’nin sorunlarının çözümü için ortaya koyduk. 
MEHMET
GÖKDAĞ (Gaziantep) – Ama yapamıyorsunuz. 
MEHMET
MUŞ (Devamla) – Dağ gibi sorunlar vardı, çözdük, çözmeye çalıştığımız sorunlar
var. 
Şimdi,
şimdi bakın, siyaset alanı Türkiye’de herkese açıktır. Meşru siyaset yapmak
istiyorsanız yapabilirsiniz. Bunda hiçbir mahzur, hiçbir beis yok. İsteyen
herkes Türkiye’de meşru zeminde siyaset yapabilir. Ama o sırada oturup PKK’yı
eleştirme yetkimiz yok, diyemezsiniz. Siz milletvekilisiniz. “Biz PKK’yı terör
örgütü olarak görmüyoruz.” diyemezsiniz arkadaşlar çünkü PKK bölücü bir terör
örgütüdür, Türkiye’yi bölmeye çalışan bir örgüttür. Siyaset yapmak
istiyorsanız, yıllarca bu kürsüden de söyledik, onlarca kez tekrarladık:
Onlarla aranıza bir mesafe koyacaksınız. Ama siz onlarla mesafe koymak yerine
onlara yapışmış durumdasınız, söylediğimiz bu. Tabii ki siyaset yapmak herkesin
hakkıdır ama devlet yol yapar, baraj yapar, onun adı, KCK’nın da dediği gibi
“Biz bunu askeri baraj olarak değerlendiriyoruz.” Arkadaşlar, barajın askerîsi
olur mu ya?
AYŞE ACAR
BAŞARAN (Batman) – Olur, olur.
MAHMUT TOĞRUL
(Gaziantep) – Siz ismini koydunuz.
MEHMET MUŞ (Devamla)
– Velev ki askerî barajdır, niye rahatsız oluyorsunuz siz bundan? Yol, velev ki
askerî yoldur, siz niye rahatsız oluyorsunuz askerî yoldan? Bunu sormak
hakkımız değil mi arkadaşlar? Meydan boş mu kalacak?
7 Haziran
seçimleri bitti. İçerdeki Genel Başkanınız, korkmayın. “Sizi yargılayacağız.”
diye konuşuyordu ortalıkta. Hâkim miydi o zaman, savcı mıydı, sormak lazım.
Bunun cevaplarını vereceksiniz arkadaşlar. “Korkmayın, sizi yargılayacağız.”
Hangi kimlikle bunları söylüyordu? 
MERAL DANIŞ
BEŞTAŞ (Adana) – Şimdi siz yargılıyorsunuz, değil mi?
MEHMET MUŞ
(Devamla) – Değerli arkadaşlar, lütfen, bakın, bizi…
(Mikrofon
otomatik cihaz tarafından kapatıldı)
MEHMET MUŞ
(Devamla) – …kendinizin olduğu duruma benzetmeyin, Goebbels olan sizsiniz.
Kendi söylediklerinize inanmış durumdasınız.
AYŞE ACAR
BAŞARAN (Batman) – Kendin de gülüyorsun ya, vallahi kendin de gülüyorsun, bir
şey demiyorum artık sana. Bak, kendi de gülüyor. Çizgi film gibi ya!
MAHMUT TOĞRUL
(Gaziantep) – Şaka yapıyor kendisine.
MEHMET MUŞ
(Devamla) – Bir kere çıkıp da “Ya, şu terör örgütü, lanet olsun size. Şu
ülkeden çekin elinizi. Biz siyaset yapacağız, meşru zeminde fikirlerimizi ifade
edeceğiz.” diyemediniz şu kürsüden.
SAİT YÜCE
(Isparta) – Diyemezler.
TAHİR ÖZTÜRK
(Elâzığ) - Diyemez onlar.
MEHMET MUŞ
(Devamla) – Arkadaşlar, Türkiye’nin bir terör sorunu vardır, bir PKK sorunu
vardır. Onun da başını ezeceğiz şüpheniz olmasın. Bunun haricinde Türkiye’nin
meselesi kalmamıştır. (AK PARTİ sıralarından alkışlar)
BAŞKAN – Sayın
Yıldırım, sisteme girmişsiniz.
Buyurun.
IV.- AÇIKLAMALAR (Devam)
35.- Muş Milletvekili Ahmet Yıldırım’ın, İstanbul Milletvekili Mehmet
Muş’un sataşma nedeniyle yaptığı konuşmasındaki bazı ifadelerine ilişkin
açıklaması
AHMET YILDIRIM
(Muş) – Teşekkür ederim Sayın Başkan.
Şimdi, Sayın
Hatip hiçbir zaman ispat edemeyeceği, zaten ispat etmesi mümkün olmayan
iftiralar atmaya devam ediyor. Eş Genel Başkanımız hiçbir zaman kimseyi kendini
savcı ve hâkimin yerine koyarak yargılayacağını söylemedi. (AK PARTİ
sıralarından gürültüler) “Yargılanacaksınız.” demek farklı bir şeydir, bir
kişinin işlemiş olduğu suçlar üzerinden yargılanacağını söylemek ki bunu yargı
kurumunun yapacağını söylemek farklı bir şeydir, bir de işte az önceki hatip
gibi “Biz yargılayacağız, cezasını biz vereceğiz.” demek farklı bir şeydir.
Burada bir suç üzerinden yargıyı işaret etmek ile “Ben yargılayacağım, biz
yargılayacağız, cezasını biz vereceğiz.” demek arasında yapısal bir farkın
olduğunu aklı basan herkes iyi bilir diyorum. 
Teşekkür ederim.
BAŞKAN –
Teşekkürler Sayın Yıldırım.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (Devam)
BAŞKAN – Şimdi
önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 40’ıncı
maddesiyle değiştirilen 14/10/1983 tarihli ve 2920 sayılı Türk Sivil Havacılık
Kanunu’nun 40’ıncı maddesinin 2 numaralı fıkrasının aşağıdaki şekilde değiştirilmesini
arz ve teklif ederiz.
Saygılarımızla.
 Bülent Kuşoğlu Zekeriya
Temizel Bihlun Tamaylıgil
 Ankara İzmir İstanbul
 Utku Çakırözer Lale
Karabıyık Musa Çam
 Eskişehir Bursa İzmir
 Haluk Pekşen
 Trabzon
“Sivil havacılık
güvenliği ile ilgili politikaların belirlenmesi ile kurumlar arasında
koordinasyonun sağlanmasından sorumlu olmak üzere, içişleri Bakanlığı Müsteşarı
veya güvenlikten sorumlu Müsteşar Yardımcısının başkanlığında, Gümrük ve
Ticaret Bakanlığı ile Ulaştırma, Denizcilik ve Haberleşme Bakanlığı
Müsteşarları veya Müsteşar Yardımcıları, Maliye Bakanlığı Mali Suçları
Araştırma Kurumu Başkanı, Emniyet Genel Müdürlüğü ve Jandarma Genel Komutanlığı
temsilcileri, Gümrükler Genel Müdürü ve Gümrükler Muhafaza Genel Müdürü, Sivil
Havacılık Genel Müdürü ve Devlet Hava Meydanları İşletmesi Genel Müdürünün
katılımıyla Milli Sivil Havacılık Güvenlik Kurulu oluşturulur. Kurulun üyeleri,
görev ve yetkileri, Kurul kararıyla havaalanlarında da dahil oluşturulacak alt
kurullar ve alt kurulların görev ve yetkileri İçişleri Bakanlığı ve Ulaştırma,
Denizcilik ve Haberleşme, Maliye Bakanlığınca müştereken çıkarılan yönetmelikle
düzenlenir.
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ERGÜN TAŞCI (Ordu) – Katılamıyoruz Başkanım.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılamıyoruz Sayın Başkan.
BAŞKAN – Önerge
üzerinde Trabzon Milletvekili Sayın Haluk Pekşen konuşacak. (CHP sıralarından
alkışlar) 
Buyurun.
HALUK PEKŞEN
(Trabzon) – Sayın Başkan, saygıdeğer milletvekilleri; bu 40’ıncı madde
gerçekten çok güzel, çok da beğendim bu maddeyi, sivil havacılık güvenliği.
Emin olun, size taahhüt ediyorum, dünyada en güvenlikli sivil havacılık
Türkiye’de. Uçağa bindiğinizde yarısının belinde tabanca var, çok rahat olun. Dünyanın
hiçbir yerinde buna rastlamanız mümkün değil. Dünyada, uçağa binen güvenlik
personelinin kim olduğunu, belinde tabancası var mı yok mu hiç kimse bilmez ama
bizde maşallah, tabancalar gösteriliyor, hatta kulaklığı var “Ben güvenlik
personeliyim, belimde de tabancam var, filan yerde de oturuyorum, orada da
uyuyorum.” diyebiliyor. Neyse bu, işin dramatik bir yanı ama bu, bir gerçek,
bunun defalarca altını çizdim. 
Şimdi, 22 Temmuz
2016 yılında Türk Hava Yolları bir basın açıklaması yapıyor, diyor ki: “211
personelin görevine son verdik.” Basına yansıyan niteliğiyle Türk Hava Yolları
FETÖ temizliği yapmış. Olabilir, bütün kurumlarda olduğuna göre Türk
Havayollarında olmasında da bir gariplik yok, gayet doğal, Türk Havayollarında
da FETÖ’cü personelin olması gayet doğal. Ama, ertesi gün personel kuruma
gidiyor, iş ilişkisinin kesilmesine başvuruda bulunuyor, personelin önüne şöyle
bir iş ilişiği kesme belgesi koyuyorlar, diyorlar ki: “İşletmesel gereklilikler
sebebiyle kıdem ve ihbar tazminatınız ödenmek suretiyle iş akdiniz
feshedilmiştir.” Hani basın açıklamanız FETÖ’ydü? Önlerine koyduğunuz belgeye
bakar mısınız “Kıdem tazminatını ödüyorum, ihbar tazminatını ödüyorum, iş
akdini feshediyorum.” Personel şaşıyor, mahkemeye gidiyor, dava açıyor, diyor
ki: “Bizim işimize niye son verdiniz?”, diyorlar ki: “Siz dua edin ki sizi
FETÖ’cü yapmadık.” Bak FETÖ’cü nasıl olunuyormuş, anlıyor musunuz? Yaftalama
nasıl oluyormuş? İşte, bunun adı hukuk güvenliği. Eğer bir ülkede hukuk
güvenliği yoksa kimin ne zaman FETÖ’cü olacağına kim karar veriyormuş? O evrakı
düzenleyen iktidarın yandaş bürokratı karar verebiliyormuş. Geliyor, evrak
mahkemeye. Şimdi, mahkemeye verilen beyana bir bakarsanız, diyor ki: “Efendim,
işletmesel gereklilikler sebebiyle personelin işine son verdik.” Niye peki?
İşletmesel gereklilikler neymiş? Onlar da diyor ki: “Şu anda takdir edileceği
üzere, turizm sektörü çok kötü, 300’den fazla uçağımız var, uçaklarımıza yolcu
bulamıyoruz, uçuş hattı da bulamıyoruz; bu sebeple.” Olabilir, gayet makul. Bu
doğrultuda personel azaltmasına gidebilir mi? Gidebilir, çok makul. Bir
şirketin buna ilişkin ticari tedbirler almasını gayet doğal karşılıyorum. Ama,
arkasından diyor ki: “Efendim, biz zaten borsaya tabi bir şirketiz, bu durumu
da borsaya bildirdik.” Olabilir, gayet iyi, doğru bir şey yapmışlar. Ama iki ay
sonra açıklama yapmış, borsaya demiş ki: “Türk Hava Yolları inanılmaz kâr
ediyor.” Üç ay sonra bilançoyu vermiş, zarar 2 milyar dolar. Dünyada buna
“borsa manipülasyonu suçu” deniliyor. Bunu yapanları, bir dakika o görevde
oturtmazlar. Bitmemiş, eleman azaltmış ya, 211 kişiyi işten atmış, kurumda
tasarrufa gidiyor. Uçak sayısı ne olmuş? 334’ten 275’e düşmüş. Hani, Türk Hava
Yollarını uçurmuştunuz ya? Bakın, nereye uçmuş? 275 olmuş. Ama bitmemiş,
personel azaltmaya gitmişsiniz, sonra elimdeki şu kocaman listedeki personel
işe alınmış. 
Arkadaşlar, bu
tam o tarihte, bir gün sonra başlamış almaya. 16 pilotun işine son vermişler
bugün, yarın 18 pilot alınmış; bir gün sonra. Sonra, 64 pilot alınmış. Niçin,
hangi gerekçeyle? Belli, siyasi bir gerekçeyle, bir yandaş, bir kayırma
gerekçesiyle. 
İşte, hukuk
güvenliğinin olmadığı bir ülkede, bu utanç vesikaları böyle şakır şakır gelir
masanın üzerine konulur. 
Şimdi, kıymetli
milletvekilleri, havacılık öyle şakaya gelecek bir iş değil. Bakın, çok açık
bir şey anlatacağım size, isterseniz teyit edebilirsiniz: Havacılıkta
Türkiye’yi taşıdığınız yer, on beş yıl, on beş şirket batması. O büyük eseriniz
var ya, başarmışsınız ya, havacılıkta çok büyük iş başarmışsınız; on beş yılda,
on beş şirket batırdınız. Bunların hiçbirisi sizin döneminizde kurulmuş
şirketler değildir. Döneminizde kurulan bir tane şirket var, adını da
söyleyeyim -battığı için mahzur görmüyorum- bir tane Turkuaz isimli şirket
kuruldu sizin iktidarınız döneminde, altı ay sonra onu da batırdınız. Şu anda
döneminizde kurulup da batmayan hiçbir hava yolu şirketi yok. Maşallah, Türk
Hava Yollarını da batırmak için elinizden gelen gayreti gösteriyorsunuz.
Batırmamak için de Varlık Fonu’nu kurdunuz ama Fon da, yavaş yavaş Abbas yolcu.

Genel Kurulu
saygıyla selamlıyorum. (CHP sıralarından alkışlar)
BAŞKAN –
Teşekkür ederiz Sayın Pekşen. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
MEHMET MUŞ
(İstanbul) – Sayın Başkan, bir şey eklemek istiyorum: Türkiye serbest piyasa
ekonomisidir. Biz, herhangi bir şirketi batırıp çıkartmayız. Serbest piyasa
ekonomisinde şartlar vardır, şirketler ona göre hareket ederler. Büyüyenler
vardır, küçülenler vardır. Bu, piyasa ekonomisinin bir doğasıdır. Bununla
alakalı özel sektörde büyüyorken bize bir şey söylenmiyor...
ENGİN ÖZKOÇ
(Sakarya) – Kim, hangisi büyüyor?
MEHMET MUŞ
(İstanbul) – …e, küçüldüğü zaman iktidara bunu yazmak doğru değil. 
HALUK PEKŞEN
(Trabzon) – Kamu şirketinden bahsediliyor. 
MEHMET MUŞ
(İstanbul) – Serbest piyasa ekonomisi bu.
ENGİN ÖZKOÇ
(Sakarya) – Hangisi büyüyor efendim? 
BAŞKAN – Sayın
Pekşen… 
HALUK PEKŞEN
(Trabzon) – Sayın Başkan, bu söylemlerle benim anlattıklarımın hiçbir ilgisi
yok. Bunlara cevap vermek istiyorum. 
BAŞKAN – Yok,
şimdi siz de oradan söyleyin, kayıtlara geçsin Sayın Pekşen. 
Buyurun. 
HALUK PEKŞEN
(Trabzon) – Bu ülkede serbest piyasa ekonomisi varlığını kabul ediyoruz, doğru.
Peki, o hâlde serbest piyasa ekonomisi varken Türk Hava Yollarını 2 milyar dolar
zarar ettirip, borsaya yanlış bilgi verdirttirip ondan sonra serbest bölgeli
diğer özel sektörleri batırmanın hangi serbest piyasayla izahı mümkün?
Diğerleri niye battı o zaman? Varlık Fonu’nundan alacaksın 2 milyar doları Türk
Hava Yollarına vereceksin, Türk Hava Yollarının 2 milyar dolarını batıracaksın
ama diğer 15 şirket batarken, bu vatandaşın vergileriyle kurulmuş, devletin
teşvik ettiği 15 şirket batarken onların batırılmasına da sen onlara vermediğin
uçuş notlarıyla sebep olacaksın. 
BAŞKAN – Peki. 
Teşekkürler
Sayın Pekşen. 
Sizin de
sözleriniz kayıtlara geçti.
Şimdi, 40’ıncı
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
41’inci madde
üzerinde bir önerge vardır.
Önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 41’inci
maddesinin aşağıdaki şekilde değiştirilmesini arz ve teklif ederiz. 
 Utku Çakırözer Haydar
Akar Lale Karabıyık
 Eskişehir Kocaeli
 Bursa
 Musa Çam  Bülent
Kuşoğlu Zekeriya Temizel
 İzmir Ankara İzmir
MADDE 41- 2920
sayılı Kanuna aşağıdaki ek madde ilave edilmiştir.
"EK MADDE
1- Havaalanlarında altı aydan fazla süreyle bekleyen ve sahipleri tarafından
alınmayan Türk siciline kayıtlı hava araçlarının maliklerine ve/veya
işleticilerine, Sivil Havacılık Genel Müdürlüğü tarafından 11/2/1959 tarihli ve
7201 sayılı Tebligat Kanunu hükümleri çerçevesinde veya bu şekilde tebligat
yapılamaması durumunda Türkiye genelinde yayımlanan ve tirajı yüzbinin üzerinde
olan bir gazetede ilanen; otuz gün içinde konma-konaklama ücretleri ile vergi
borçlarının ödenmesi ve hava aracının bulunduğu havaalanından kaldırılması
konusu tebliğ olunur.
Birinci fıkrada
belirtilen hava araçları ile aynı durumda olan yabancı bir ülkenin siciline
kayıtlı hava araçlarında ise Sivil Havacılık Genel Müdürlüğü tarafından hava
aracının siciline kayıtlı olduğu ülke sivil havacılık otoritesine, doksan gün
içinde ilgili hava aracının sahipleri tarafından kaldırılması, kaldırılmadığı
takdirde tasfiye edileceği hususu bildirilir. Ayrıca, müteakiben tescil sahibi
ülke genelinde ulusal yayın yapan gazetede iki gün süre ile hava aracının
bulunduğu havaalanından kaldırılması ilan edilir.
Türk tesciline
kayıtlı hava aracı malikinin ve/veya işleticisinin tebligat veya ilan
tarihinden itibaren otuz gün içinde gerekli iş ve işlemleri yapmaması halinde;
kaza durumlarında Ulaştırma, Denizcilik ve Haberleşme Bakanlığı Kaza Araştırma
ve İnceleme Kurulu, diğer durumlarda ise Sivil Havacılık Genel Müdürlüğü ve
ihtiyaç duyulacak ilgili uzmanlardan oluşan ekip tarafından hava aracının
itibari ya da fiili harabiyete uğradığına dair rapor verilmesi halinde ilgili
hava aracı üzerindeki her türlü vergi borcu ve gümrük mevzuatından doğan
yükümlülükler ile diğer takyidatlara bakılmaksızın sicilden terkini yapılarak
hurdaya ayrılır.
Yabancı sicile
kayıtlı hava aracı yönünden ise bildirim tarihini izleyen doksan günün sonunda
gerekli iş ve işlemlerin yapılmaması durumunda, sicile kayıtlı olduğu ülke
sivil havacılık otoritesince sicilden terkin edilip edilmediğine ve her türlü
vergi borcu ve gümrük mevzuatından doğan yükümlülükler ile diğer takyidatlara
bakılmaksızın hurdaya ayrılır.
Hurdaya ayrılan
hava araçları, Sivil Havacılık Genel Müdürlüğünün ruhsatlandırdığı havaalanı
işleticisi tarafından ayrıştırılmaksızın bütün donanımları ile birlikte açık
artırma usulü ile satılarak, bedelden konma-konaklama bedeli alınmaksızın ilan,
terkin ve satışa ilişkin masraflar düşüldükten sonra kalan bedel Genel
Müdürlüğün emanet hesabına yatırılır. Hava araçları üzerinde bulunan ipotek,
haciz ve mevcut takyidatlar bu bedel üzerinden devam eder. Alacakların
tasfiyesinden sonra kalan miktar satıştan itibaren beş yıl içinde hak sahiplerinin
müracaatları halinde ilgililerine iade edilir. Beş yıl içinde herhangi bir
müracaatın olmaması halinde söz konusu bedel Genel Müdürlük bütçesine gelir
kaydedilir. Gelir kaydedilen bu tutarların harcanacağı yerler Maliye
Bakanlığının uygun görüşü üzerine Genel Müdürlük tarafından belirlenir.
Bu madde
çerçevesinde yapılacak ilan, terkin, hurdaya ayırma, tasfiye ve ödeme
işlemlerine ilişkin usul ve esaslar Sivil Havacılık Genel Müdürlüğü tarafından
çıkarılan yönetmelikle belirlenir.”
BAŞKAN – Komisyon
önergeye katılıyor mu?
PLAN VE BÜTÇE
KOMİSYONU SÖZCÜSÜ ERGÜN TAŞCI (Ordu) – Katılamıyoruz Başkanım.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılmıyoruz Sayın Başkan.
BAŞKAN – Önerge
üzerinde Kocaeli Milletvekili Sayın Haydar Akar…
Buyurun. (CHP
sıralarından alkışlar)
HAYDAR AKAR
(Kocaeli) – Sayın Başkan, değerli milletvekilleri; konuşmama bir soruyla
başlayayım, maddeyle ilgili bir soruyla başlayayım, sonra da başka konuya
geçeceğim, biraz evvel kaldığım konuya geçeceğim. 
Hurdaya ayrılan
hava araçlarının parçaları sökülmüş müdür; sökülmüşse bu parçalar ne
yapılmıştır? Makul bir süre içerisinde bu cevabı verirseniz mutlu oluruz,
vermezseniz de biz kamuoyuyla paylaşacağız; bu parçaların nasıl götürüldüğüne
dair anlatırız.
Sayın Bakanım,
geçen hafta araçların vergilendirilmesiyle ilgili bir konuşma yaptım,
konuşmanın sonunda siz de bana bir cevap verdiniz, dediniz ki: “Bu vergileri
vatandaşa yatırım yapmak için, vatandaşların ihtiyaçlarını gidermek için
topluyoruz.” Özeti buydu, yani “Topladığımız vergileri yatırım amaçlı
topluyoruz.” dediniz. 
Ben de size
yaptığınız yatırımlardan örnekler vermek istiyorum aslında. Örneğin, Marmaray’ı
bu vatandaştan topladığınız vergilerle mi yaptınız? Hayır. Japon kredisiyle
yaptık değil mi Marmaray’ı? Ya da hızlı treni bu vatandaşlardan topladığınız
vergilerle mi yaptınız? Hayır, İspanyol kredisiyle yaptınız. Ya da benim
kentimden geçen Osmangazi Köprüsü’nü vatandaşlardan topladığınız vergilerle mi
yaptınız? Hayır, özel şirketlere yaptırdınız, şimdi vatandaşın sırtına
bindiniz. 
Yine devam
ediyorum, Avrasya Tüneli’ni topladığınız vergilerle mi yaptınız? Hayır,
yapmadınız.
MEHMET GÖKDAĞ
(Gaziantep) – Vergiler nereye gidiyor o zaman?
HAYDAR AKAR
(Devamla) – Yavuz Sultan Selim Köprüsü’nü vatandaştan topladığınız vergilerle
mi yaptınız? Hayır, yapmadınız. Övünerek anlattığınız Üçüncü Havalimanını
vatandaşlardan topladığınız vergilerle mi yaptınız? Hayır, yapmadınız.
Bakın, size bir
şey söyleyeyim ben: O beğenmediğiniz dönemde, “tek partili” diye eleştirdiğiniz
dönemde, vatandaştan toplanan vergilerle Devlet Demiryollarına ait olmayan,
yabancıların işlettiği 4 bin kilometrelik demiryolları satın alındı, yine aynı
dönemde limanlar devletleştirildi ve paraları tıkır tıkır ödendi, yine aynı
dönemde o yoksul vatandaştan toplanan vergilerle Osmanlı’nın borcu ödendi, yine
aynı dönemde -geçen hafta MHP grubundan bir kadın arkadaşımız Sümerbankı
anlattı- Sümerbanklar yapıldı, yine aynı vergilerle Etibanklar yapıldı, yine
aynı vergilerle hidroelektrik santraller yapıldı. Bu ülkede bunlar vatandaştan
toplanan vergilerle yapıldı. 
Siz
şimdi şehir hastanesi yapıyorsunuz, değil mi? Şehir hastaneleri yapıyorsunuz
övünerek. Yapmıyorsunuz aslında, yapılmasına izin veriyorsunuz, öyle diyelim,
yumuşak bir şekilde söyleyeyim ben bunu, yapılmasına izin veriyorsunuz.
Köprüleri, tünelleri kim yapıyor? Özel sektör yapıyor ama övünerek
anlatıyorsunuz “Biz yaptık.” diye, benzin zammına gelince “Otomatik olarak
bilgisayar yapıyor.” Bu ülkeyi başkaları yönetiyor, siz yönetmiyorsunuz;
başkaları yönetiyor, siz yönetmiyorsunuz.
Şimdi, biraz
evvel şehir hastanelerini söyledim. Şehir hastaneleri ve bu saydığım 3 köprü,
tünel için, yanılmıyorsam, 6,3 milyar gelecek yıl bütçesine ödenek koydunuz,
garanti ödemeleri yapabilmek için bütçe koydunuz. Bakın, şehir hastaneleri
devreye girdiğinde 23 milyarlık döner sermaye bunların kirasına yetmeyecek,
devlet hastanelerinde toplanan döner sermaye bunların kirasına yetmeyecek. Bir
sonraki yıl Allah size iktidarı nasip etmesin, eğer iktidarı nasip ederse bu
bütçeye garantiler için en az 30 milyar, 40 milyar, belki 50 milyar para koymak
zorunda kalacaksınız; vatandaşın cebinden çekerek o kayırdığınız şirketlere, o
“Yapıyoruz.” diye övündüklerinizi yaptırdığınız şirketlere ödemek zorunda
kalacaksınız. 
Çok basit bir
şey söyleyeceğim ben size: Birkaç hafta önce Zafer Havaalanı’nı örnek verdim,
Zafer Havaalanı’nı. “3 ilin toplam nüfusu 1 milyon 300 bin. 850 bin yolcu
garantisi verilmiş, yılda 5 milyon ödüyorsunuz.” dedim. O havaalanının maliyeti
ne kadar, biliyor musunuz arkadaşlar? 50 milyon, maliyeti 50 milyon, yaklaşık
50 milyon, 46 veya 50 milyon yanlış hatırlamıyorsam. Yılda 5 milyon euro
ödeyeceğiz o işletmeci firmaya, otuz altı sene ödeyeceğiz. 
Bu devletin 50
milyonu yok mu arkadaşlar, bu devletin 50 milyonu yok mu? Hani büyüktük, hani
ekonomimiz iyiydi, büyük yatırımlar yapıyorduk? 50 milyonu ödemekten aciz bir
devletten bahsediyoruz; aciz devlet demeyeyim, yanlış olur, aciz bir Hükûmetten
bahsediyoruz. 
Yap-işlet-devret
bir soygun projesidir, ülkenin soyulması projesidir. Bu kadar basiretsiz bir
Hükûmetle karşı karşıyayız. On beş yıldır bu ülkeyi getirdiğiniz durum bu.
Bunun acısı gelecek yıllarda çıkacak hepimizden. Bunun acısı sizden
çıkmayacaksa çocuklarınızdan çıkacak gelecek yıllarda. Allah, sizin bu
vatandaşın başına açtığınız beladan herkesi korusun diyor, saygılar sunuyorum.
(CHP sıralarından alkışlar) 
BAŞKAN
– Teşekkür ederiz Sayın Akar.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
42’nci
madde üzerinde bir önerge vardır, okutuyorum:
Türkiye Büyük
Millet Meclisi Başkanlığına
Görüşülmekte
olan 502 sıra sayılı “Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı”nın 42’nci maddesinin
aşağıdaki şekilde değiştirilmesini arz ve teklif ederiz. 
 Bihlun Tamaylıgil  Bülent
Kuşoğlu  Zekeriya Temizel
 İstanbul  Ankara
 İzmir 
 Okan Gaytancıoğlu Lale
Karabıyık  Musa Çam
 Edirne Bursa İzmir
MADDE 42-
25/10/1984 tarihli ve 3065 sayılı Katma Değer Vergisi Kanunu’nun 9 uncu
maddesinin (1) numaralı fıkrasına aşağıdaki cümleler ilave edilmiştir.
"Şu kadar
ki Türkiye'de ikametgâhı, işyeri, kanuni merkezi ve iş merkezi bulunmayanlar
tarafından katma değer vergisi mükellefi olmayan gerçek kişilere elektronik
ortamda sunulan hizmetlere ilişkin katma değer vergisi, bu hizmeti sunanlar
tarafından beyan edilip ödenir. Maliye Bakanlığı elektronik ortamda sunulan
hizmetlerin kapsamı ile uygulamaya ilişkin usul ve esasları belirlemeye
yetkilidir.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ERGÜN TAŞCI (Ordu) – Katılamıyoruz Başkanım.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN
– Önerge üzerinde Edirne Milletvekili Sayın Okan Gaytancıoğlu…
Buyurun.
(CHP sıralarından alkışlar) 
OKAN
GAYTANCIOĞLU (Edirne) – Sayın Başkan, değerli milletvekilleri; 42’nci madde
Türkiye'de ikametgâhı, iş yeri, iş merkezi bulunmayanlara KDV’de kolaylıklar
sağlanmasını öngörüyor. Peki, kim bunlar, iş yerleri yok, ikametgâhları yok
Türkiye'de? Tabii ki, Suriyeliler. Biz böyle anlıyoruz. Kim bu Suriyeliler,
neden Türkiye'de yaşıyorlar, sayıları kaç? E, sizin uyguladığınız niteliksiz
dış politika sayesinde Türkiye’ye gelmiş, bizim baştan misafirimiz olarak
gördüğümüz ama sizin övünerek 30 milyar dolar harcadığınız Suriyeliler. 
Şimdi biz burada
günlerdir torba yasalarda tartışıyoruz, diyoruz ki: “İşte, devletin vergi açığı
var, bütçe açığı var, vergi toplayalım, bu açıkları kapatalım.” Doğru bir dış
politika uygulasaydınız, Türkiye’nin klasik dış politikası olan yurtta barış,
dünyada barış politikasını uygulasaydınız bu Suriyeliler burada olur muydu?
Evlerinde rahat ve huzurlu bir şekilde yaşarlardı. Türkiye de klasik olarak ara
bulucu ülke rolüne soyunmuş olurdu ve tüm dünyaya olduğu gibi, bu coğrafyaya da
barış getirirdi. 
Şimdi, siz bu 30
milyar doları gözünüzü kırpmadan bunlara harcıyorsunuz, çiftçiye gelince hiçbir
şey yok. Ya, yasa var, “Gayrisafi millî hasılanın yüzde 1’i çiftçiye destek
olarak verilir." diyorsunuz. Ben de hesapladım, tam 4 milyar dolar yani 17
milyon çiftçiye 4 milyar dolar para veriyorsunuz yılda ama 3 milyon Suriyeliye
30 milyar doları gözünüzü kırpmadan verebiliyorsunuz. Sonra da piyasaları
düzenleyemiyorsunuz, ne et fiyatını düşürebiliyorsunuz ne ekmek fiyatını
düşürebiliyorsunuz, hiçbir şeyi düşüremiyorsunuz, çözümü yine gümrük
vergilerini sıfırlamakta buluyorsunuz; yazıktır günahtır arkadaşlar. 
Bakın, geçen
maddede konuşurken yarım kaldı, oradan devam etmek istiyorum. Yağlı tohumlu
bitkiler 4 milyar dolar, yazık günah ya, 4 milyar dolar... 17 milyon kişiye bir
yılda verdiğiniz parayı sadece bitkisel yağı tüketmek için veriyoruz. 
HAYDAR AKAR (Kocaeli)
– Kimden alıyorlar, onu da söyle.
OKAN
GAYTANCIOĞLU (Devamla) – Evet, yani bunu arabaya koymuyoruz arkadaşlar,
beslenmek için harcıyoruz. 50 milyon dönüm arazimiz boş iken biz her yıl 4
milyar doları Rusya’nın çiftçisine, Arjantin’in çiftçisine, Ukrayna’nın
çiftçisine veriyoruz; yazık günah değil mi? Ve 200 bin ton üretim arttı, siz
bunu bile desteklemekten acizsiniz. Ya, üretimi artan, dışarıya döviz
ödediğimiz bir üründe daha nitelikli bir politika uygulamamız gerekmez mi? Daha
fazla destek vermeniz gerekmez mi? Evet, bunun vergisi vardı çünkü Dünya
Ticaret Örgütü Tarım Anlaşması’nı imzalamışız. Gümrük vergilerini
artıramıyoruz. Koruma oranımız yüzde 27, daha yukarı çıkartamıyoruz. Başka
politikalar uyguluyorsunuz, doğru. 540 dolara çıkarmışsınız ithalat gözetim
fiyatını. Bunu niye 400 dolara düşürüyorsunuz? Neden çiftçi biraz para
kazanmaya başlamışken, tonunu 2 bin liradan sattığı ürünü, şimdi siz gümrük
vergisini düşürüyorsunuz, yine aracılara, yine ithalatçılara para
kazandırıyorsunuz, 400 dolara düşürüyorsunuz. Şimdi, birdenbire, ben
Edirne’deki arkadaşlarla konuşuyorum, tonu 2 bin lira olan ayçiçeği 1.700
liralara düşüyor. Kim kazanıyor? Yine aracılar kazanıyor, yine ithalatçılar
kazanıyor. Kim kaybediyor? Ette olduğu gibi, buğdayda olduğu gibi, arpada,
mısırda, soyada, tütünde, daha birçok üründe olduğu gibi, kim kaybediyor?
Çiftçilerimiz kaybediyor. Yazık günah değil mi! O çiftçiler bu Kurtuluş
Savaşı’nı yapmadı mı? O çiftçiler Çanakkale’de savaşmadı mı? Mustafa Kemal
Atatürk ne dedi onlara: “Köylü milletin efendisidir.” Siz efendiyi ne duruma
getirdiniz? Yani, lütfen, bunları görelim. Birazcık dişimizden, tırnağımızdan
esirgediğimiz paraları, elin yabancısına veriyorsunuz ama bize geldiği zaman,
gençlerimiz işsiz, gençlerimiz iş bulamıyor, hele üniversite mezunu…
AYŞE SULA
KÖSEOĞLU (Trabzon) – Olayı saptırmayalım, gerçek bağlamından uzaklaştırmayalım.
Suriyelilere verilen paranın her kaynağı belli. Milletin vergilerini oraya
vermiyoruz, saptırmayın. 
OKAN
GAYTANCIOĞLU (Devamla) – Bakın, üniversite mezunu insanlar arasında ciddi
bunalım var, depresyon ilacı kullanan dünya kadar insan var, bunu
görmüyorsunuz, hep kendi yandaşlarınızı düşünüyorsunuz. Yazıktır, günahtır ya! 
Genel Kurulu
saygıyla selamlıyorum. (CHP sıralarından alkışlar) 
BAŞKAN – Teşekkürler
Sayın Gaytancıoğlu. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Birleşime iki
dakika ara veriyorum. 
Kapanma saati: 01.09
ON BEŞİNCİ OTURUM
Açılma Saati: 01.10
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Mücahit DURMUŞOĞLU (Osmaniye)
-----0-----
BAŞKAN – Türkiye
Büyük Millet Meclisinin 21’inci Birleşiminin On Beşinci Oturumunu açıyorum.
502 sıra sayılı
Kanun Tasarısı’nın görüşmelerine devam edeceğiz.
Komisyon? Yok.
Ertelenmiştir.
2’nci sırada yer
alan 457 sıra sayılı Kanun Tasarısı ve Dışişleri Komisyonu Raporu’nun
görüşmelerine başlayacağız.
2.- AB-EFTA Ortak Transit Ortak Komitesinin 20 Mayıs 1987 Tarihli Ortak
Transit Rejimine İlişkin Sözleşmeyi Değiştiren 28/04/2016 Tarihli ve 1/2016
Sayılı Kararının Onaylanmasının Uygun Bulunduğuna Dair Kanun Tasarısı (1/745)
ve Dışişleri Komisyonu Raporu (S. Sayısı: 457)
BAŞKAN –
Komisyon? Yok.
Ertelenmiştir.
3’üncü sırada
yer alan 385 sıra sayılı Kanun Tasarısı ve Dışişleri Komisyonu Raporu’nun
görüşmelerine başlayacağız.
3.- Geçici İthalat Sözleşmesinde Yapılan Değişikliklere İlişkin
Belgelerin Onaylanmasının Uygun Bulunduğuna Dair Kanun Tasarısı (1/712) ve
Dışişleri Komisyonu Raporu (S. Sayısı: 385)
BAŞKAN –
Komisyon? Yok.
Ertelenmiştir.
Bundan sonra da
komisyonun bulunmayacağı anlaşıldığından, alınan karar gereğince kanun tasarı
ve teklifleri ile komisyonlardan gelen diğer işleri sırasıyla görüşmek için 14
Kasım 2017 Salı günü saat 15.00’te toplanmak üzere birleşimi kapatıyorum. 
Kapanma Saati: 01.11




(x) Bu bölümlerde hatip tarafından Türkçe
olmayan kelimeler ifade edildi. 


(x) 502 S.
Sayılı Basmayazı 2/11/2017 tarihli 17’nci Birleşim Tutanağı’na eklidir.




