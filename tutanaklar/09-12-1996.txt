


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















T.B.M.M.

TUTANAK DERGİSİ

CİLT : 15

28 inci Birleşim

9 . 12 . 1996  Pazartesi



İÇİNDEKİLER

 I. - GEÇEN TUTANAK ÖZETİ

 II. - GELEN KÂĞITLAR

III. - BAŞKANLIĞIN GENEL KURULA SUNUŞLARI

A)  TEZKERELER VE ÖNERGELER

1. - Kırşehir Milletvekili Mehmet Ali
Altın'ın vefatına ilişkin Başkanlık
tezkeresi (3/559)

B) ÇEŞİTLİ İŞLER

1. -1997 malî yılı bütçe
kanunu tasarılarının TBMM Genel Kurulunda
yapılan görüşmelerinde Başbakan Necmettin
Erbakan'ın slayt göstermek suretiyle istifade ettiği
36 sayfalık doküman

IV. -KANUN TASARI VE TEKLİFLERİYLE
KOMİSYONLARDAN GELEN DİĞER İŞLER

1. -1997 Malî Yılı Bütçe
Kanunu Tasarısı ve Plan ve Bütçe Komisyonu
Raporu (1/518) (S. Sayısı :134)

2. -1994 Malî Yılı Genel Bütçeye
Dahil Kuruluşların Kesinhesaplarına Ait Genel
Uygunluk Bildiriminin Sunulduğuna İlişkin Sayıştay
Başkanlığı Tezkeresi ile 1994 Malî
Yılı Kesinhesap Kanunu Tasarısı ve
Plan ve Bütçe Komisyonu Raporu (1/282, 3/414) (S.
Sayısı :103)

3.-1995 Malî Yılı Genel Bütçeye
Dahil Kuruluşların Kesinhesaplarına Ait Genel
Uygunluk Bildiriminin Sunulduğuna İlişkin Sayıştay
Başkanlığı Tezkeresi ile 1995 Malî
Yılı Kesinhesap Kanunu Tasarısı ve
Plan ve Bütçe Komisyonu Raporu (1/492, 3/516) (S.
Sayısı :151)

4. -Katma Bütçeli İdareler 1997
Malî Yılı Bütçe Kanunu Tasarısı
ve Plan ve Bütçe Komisyonu Raporu (1/519) (S. Sayısı
:135)

5. -1994 Malî Yılı Katma Bütçeli
İdarelerin Kesinhesaplarına Ait Genel Uygunluk Bildiriminin
Sunulduğuna İlişkin Sayıştay Başkanlığı
Tezkeresi ile 1994 Malî Yılı Katma Bütçeli
İdareler Kesinhesap Kanunu Tasarısı ve Plan
ve Bütçe Komisyonu Raporu (1/283, 3/415) (S. Sayısı
:102)

6. -1995 Malî Yılı Katma Bütçeli
İdarelerin Kesinhesaplarına Ait Genel Uygunluk Bildiriminin
Sunulduğuna İlişkin Sayıştay Başkanlığı
Tezkeresi ile 1995 Malî Yılı Katma Bütçeli
İdareler Kesinhesap Kanunu Tasarısı ve Plan
ve Bütçe Komisyonu Raporu (1/493, 3/517) (S. Sayısı
:150)

V. -SATAŞMALARA İLİŞKİN
KONUŞMALAR

1. -Ankara Milletvekili Mehmet Gölhan'ın,
İstanbul Milletvekili Bülent Ecevit'in, basında
çıkan sözlerini yanlış aksettirmesi
nedeniyle konuşması

VI. -SORULAR VE CEVAPLAR

A) YAZILI SORULAR VE CEVAPLARI

1.-Manisa Milletvekili Hasan Gülay'ın,
1996 yılı Ege kuru üzüm taban fiyatına
ve TARİŞ ve Tekel'in kuru üzüm alımına
ilişkin Başbakandan sorusu ve Devlet Bakanı
Lütfü Esengün'ün yazılı cevabı
(7/1359)

2.-Yozgat Milletvekili Kâzım Arslan'ın,
Yozgat-Şefaatli Karayolunun durumuna ilişkin sorusu
ve Bayındırlık ve İskân Bakanı
Cevat Ayhan'ın yazılı cevabı (7/1620)

3. -Konya Milletvekili Nezir Büyükcengiz'in,
Susurluk'ta meydana gelen bir trafik kazasında ölen
bir şahsın suçlu olarak aranmakta olup olmadığına
ilişkin sorusu ve İçişleri Bakanı
Meral Akşener'in yazılı cevabı (7/1626)

4. -Ordu Milletvekili Müjdat Koç'un,
Gençlik ve Spor'dan sorumlu Devlet Bakanının
bedelli askerlik uygulamasından gerçeğe aykırı
belgelerle faydalandığı iddiasına ilişkin
sorusu ve Millî Savunma Bakanı Turhan Tayan'ın
yazılı cevabı (7/1638)



I.-GEÇEN TUTANAK ÖZETİ

TBMM Genel Kurulu saat 14.00'te açılarak
iki oturum yaptı.

Tokat Milletvekili Bekir Sobacı, toplum-devlet
ilişkilerine,

İzmir Milletvekili İ. Kaya Erdem de,
Türkiye Büyük Millet Meclisinin kamu oyundaki itibar
ve saygınlığına,

İlişkin Gündemdışı
birer konuşma yaptılar.

İzmir Milletvekili Birgen Keleş'in,
5 Aralık kadınlara seçme ve seçilme
hakkının verilişinin yıldönümüne
ve kadın haklarına ilişkin gündemdışı
konuşmasına, Devlet Bakanı Işılay
Saygın cevap verdi.

Birleşik Arap Emirliklerine gidecek olan Devlet
Bakanı Lütfü Esengün'e, dönüşüne
kadar, Devlet Bakanı Abdullah Gül'ün vekillik
etmesinin uygun görülmüş olduğuna ilişkin
Cumhurbaşkanlığı tezkeresi Genel Kurulun
bilgisine sunuldu.

Adalet Komisyonu Başkanlığının,
(1/465) esas numaralı Diyanet İşleri Başkanlığı
Kuruluş ve Görevleri Hakkında Kanuna Bir Ek
Madde Eklenmesine Dair Kanun Tasarısının
(S. Sayısı :41) bir kez daha incelenmek üzere
Komisyona geri verilmesine ilişkin tezkeresi okundu; gündemin
15 inci sırasında bulunan tasarının
komisyona geri verildiği bildirildi.

İzmir Milletvekili Atilla Mutman ve 21 arakadaşının,
Ege kıyılarında kurulan balık çiftliklerinin
ülke turizmini tehdit ettiği iddialarının,

İstanbul Milletvekili Zekeriya Temizel ve
21 arkadaşının, izlenmeye alınan ve
faaliyetine son verilen bankaların kanuna aykırı
işlemlerinin,

Araştırılarak alınması
gereken tedbirlerin belirlenmesi amacıyla birer Meclis
araştırması açılmasına
ilişkin önergeleri (10/134), (10/135) okundu; önergelerin
gündemdeki yerlerini alacağı ve öngörüşmelerinin,
sırasında yapılacağı açıklandı.

Gündemin “Kanun Tasarısı
ve Teklifleriyle Komisyonlardan Gelen Diğer İşler”
kısmının :

1 inci sırasında bulunan 23,

2 nci sırasında bulunan 132,

Sıra sayılı kanun tasarılarının
görüşmeleri, komisyon yetkilileri Genel Kurulda
hazır bulunmadıklarından, ertelendi;

3 üncü sırasında bulunan,
4139 sayılı 1996 Malî Yılı Bütçe
Kanunu ile Bağlı (A) İşaretli Cetvelde
Değişiklik Yapılmasına Dair Kanun Tasarısının
(1/540) (S. Sayısı :152) görüşmelerden
sonra yapılan açık oylama sonucunda kabul
edildiği ve kanunlaştığı açıklandı.

Alınan karar gereğince, 1997 Malî
Yılı Genel ve Katma Bütçe Kanunu Tasarıları
ile 1994 ve 1995 Yılları Genel ve Katma Bütçe
Kesinhesap Kanunu Tasarılarını görüşmek
için, 9 Aralık 1996 Pazartesi günü saat
10.00'da toplanmak üzere, grupların mutabakatıyla,
18.55'te birleşime son verildi.

Hasan Korkmazcan

Başkanvekili

 Ahmet Dökülmez Fatih Atay

 Kahramanmaraş Aydın

 Kâtip Üye Kâtip Üye


II. -GELEN KÂĞITLAR

6.12.1996 CUMA

Raporlar

1.-1997 Malî Yılı Bütçe
Kanunu Tasarısı ve Plan ve Bütçe Komisyonu
Raporu (1/518) (S. Sayısı :134) (Dağıtma
tarihi :6.12.1996) (GÜNDEME)

2.-1994 Malî Yılı Genel
Bütçeye Dahil Kuruluşların Kesinhesaplarına
Ait Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi
ile 1994 Malî Yılı Kesinhesap Kanunu Tasarısı
ve Plan ve Bütçe Komisyonu Raporu (1/282, 3/414) (S.
Sayısı :103)  (Dağıtma tarihi :6.12.1996)
(GÜNDEME)

3.-1995 Malî Yılı Genel Bütçeye
Dahil Kuruluşların Kesinhesaplarına Ait Genel
Uygunluk Bildiriminin Sunulduğuna İlişkin Sayıştay
Başkanlığı Tezkeresi ile 1995 Malî
Yılı Kesinhesap Kanunu Tasarısı ve
Plan ve Bütçe Komisyonu Raporu (1/492, 3/516) (S.
Sayısı :151)  (Dağıtma tarihi :6.12.1996)
(GÜNDEME)

4. -Katma Bütçeli İdareler 1997
Malî Yılı Bütçe Kanunu Tasarısı
ve Plan ve Bütçe Komisyonu Raporu (1/519) (S. Sayısı
:135) (Dağıtma tarihi :6.12.1996) (GÜNDEME)

5.-1994 Malî Yılı Katma
Bütçeli İdarelerin Kesinhesaplarına
Ait Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi
ile 1994 Malî Yılı Katma Bütçeli
İdareler Kesinhesap Kanunu Tasarısı ve Plan
ve Bütçe Komisyonu Raporu (1/283, 3/415) (S. Sayısı
:102) (Dağıtma tarihi :6.12.1996) (GÜNDEME)

6. -1995 Malî Yılı Katma Bütçeli
İdarelerin Kesinhesaplarına Ait Genel Uygunluk Bildiriminin
Sunulduğuna İlişkin Sayıştay Başkanlığı
Tezkeresi ile 1995 Malî Yılı Katma Bütçeli
İdareler Kesinhesap Kanunu Tasarısı ve Plan
ve Bütçe Komisyonu Raporu (1/493, 3/517) (S. Sayısı
:150) (Dağıtma tarihi :6.12.1996) (GÜNDEME)

Yazılı Soru Önergeleri

1.-İstanbul Milletvekili Ercan Karakaş'ın,
İstanbul -Güngören İlçesinin bazı
sorunlarına ilişkin Başbakandan yazılı
soru önergesi (7/1718) (Başkanlığa geliş
tarihi :4.12.1996)

2.- İstanbul Milletvekili Ercan Karakaş'ın,
1978 yılında İstanbul Üniversitesi Eczacılık
Fakültesinde meydana gelen bombalama olayının
faillerine ilişkin İçişleri Bakanından
yazılı soru önergesi (7/1719)  (Başkanlığa
geliş tarihi :4.12.1996)

3. -İzmir Milletvekili Sabri Ergül'ün,
pratisyen ve uzman doktorların iller itibariyle dağılımına
ilişkin Sağlık Bakanından yazılı
soru önergesi (7/1720)  (Başkanlığa geliş
tarihi :4.12.1996)

4. -İzmir Milletvekili Sabri Ergül'ün,
OHAL Bölgesi ve mücavir illerde güvenlik nedeniyle
öğretim yapılmayan okullara ilişkin Millî
Eğitim Bakanından yazılı soru önergesi
(7/1721)  (Başkanlığa geliş tarihi :4.12.1996)

5.-İzmir Milletvekili Sabri Ergül'ün,
Ankara DGM'nin verdiği kararlar doğrultusunda bazı
telefonların dinlendiği iddiasına ilişkin
Adalet Bakanından yazılı soru önergesi
(7/1722)  (Başkanlığa geliş tarihi :4.12.1996)

6.-İzmir Milletvekili Sabri Ergül'ün,
Diyarbakır Etipi Cezaevinde meydana gelen ve bazı
tutukluların ölümüyle sonuçlanan
olaya ilişkin İçişleri Bakanından
yazılı soru önergesi (7/1723)  (Başkanlığa
geliş tarihi :4.12.1996)

7.-İzmir Milletvekili Sabri Ergül'ün,
Manisa İl Emniyet Müdürlüğünde
bazı gençlerin maruz kaldığı işkence
olayına ilişkin İçişleri Bakanından
yazılı soru önergesi (7/1724)  (Başkanlığa
geliş tarihi :4.12.1996)

8.-İzmir Milletvekili Sabri Ergül'ün,
OHALBölgesi ve mücavir illerde güvenlik ve terör
nedeniyle boşalan yerleşim birimlerine ilişkin
Başbakandan yazılı soru önergesi (7/1725)
 (Başkanlığa geliş tarihi :4.12.1996)

9.-İzmir Milletvekili Sabri Ergül'ün,
faili meçhul cinayetlere ve OHAL Bölgesindeki terör
olaylarına ilişkin Başbakandan yazılı
soru önergesi (7/1726)  (Başkanlığa geliş
tarihi :4.12.1996)

10.-İzmir Milletvekili Sabri Ergül'ün,
öğrenci yurtlarına ilişkin Başbakandan
yazılı soru önergesi (7/1727)  (Başkanlığa
geliş tarihi :4.12.1996)

11. -İzmir Milletvekili Sabri Ergül'ün,
Kur'an kursları ve ibadet yerleri ile din görevlilerine
ilişkin Başbakandan yazılı soru önergesi
(7/1728)  (Başkanlığa geliş tarihi :4.12.1996)

12. -İzmir Milletvekili Sabri Ergül'ün,
eski Başbakanlardan Mesut Yılmaz, Tansu Çiller
ve Başbakan Necmettin Erbakan'ın hediye ettiği
silahlara ilişkin Başbakandan yazılı
soru önergesi (7/1729)  (Başkanlığa geliş
tarihi :4.12.1996)



9.12.1996 PAZARTESİ

Teklifler

1. -Erzurum Milletvekili İsmail Köse'nin;
Bir İlçe Kurulması Hakkında Kanun
Teklifi (2/587) (İçişleri ve Plan ve Bütçe
komisyonlarına) (Başkanlığa geliş
tarihi :5.12.1996)

2. -Erzurum Milletvekili İsmail Köse'nin;
1076 sayılı Yedek Subaylar ve Yedek Askerî
Memurları Kanunu ile 1111 Sayılı Askerlik
Kanunlarına 1 Ek ve 2 Geçici Madde Eklenmesi Hakkında
Kanun Teklifi (2/588) (İçişleri ve Millî
Savunma komisyonlarına) (Başkanlığa geliş
tarihi :5.12.1996)

3. -Erzurum Milletvekili İsmail Köse'nin;
Bir İlçe Kurulması Hakkında Kanun
Teklifi (2/589) (İçişleri ve Plan ve Bütçe
komisyonlarına) (Başkanlığa geliş
tarihi :5.12.1996)

4. -Erzurum Milletvekili İsmail Köse'nin;
657 Sayılı Devlet Memurları Kanununda Değişiklik
Yapılmasına Dair Kanun Teklifi (2/590) (Plan ve
Bütçe Komisyonuna) (Başkanlığa geliş
tarihi :5.12.1996)

5. -Erzurum Milletvekili İsmail Köse'nin;
3201 Sayılı Emniyet Teşkilatı Kanununa
Bir Ek Madde İlave Edilmesine Dair Kanun Teklifi (2/591)
(İçişleri ve Plan ve Bütçe komisyonlarına)
(Başkanlığa geliş tarihi :5.12.1996)

6. -Erzurum Milletvekili İsmail Köse'nin;
Bir İlçe Kurulması Hakkında Kanun
Teklifi (2/592) (İçişleri ve Plan ve Bütçe
komisyonlarına) (Başkanlığa geliş
tarihi :5.12.1996)

7. -Erzurum Milletvekili İsmail Köse'nin;
Güvenlik Şeref Madalyası ve Güvenlik Üstün
Hizmet Madalyası Kanunu Teklifi (2/593) (İçişleri
Komisyonuna) (Başkanlığa geliş tarihi :5.12.1996)

8. -Erzurum Milletvekili İsmail Köse'nin;
Yükseköğretim Kurumları Teşkilatı
Hakkında 41 Sayılı Kanun Hükmünde
Kararnamenin Değiştirilerek Kabulüne Dair Kanunun
Bir Maddesinde Değişiklik Yapılmasına
ve Aynı Kanuna Bir Geçici Madde Eklenmesine İlişkin
Kanun Teklifi (2/594) (Millî Eğitim, Kültür,Gençlik
ve Spor ve  Plan ve Bütçe komisyonlarına) (Başkanlığa
geliş tarihi :5.12.1996)

9. -Erzurum Milletvekili İsmail Köse'nin;
Talih Oyunları Kanun Teklifi (2/595) (Adalet ve Plan ve
Bütçe komisyonlarına) (Başkanlığa
geliş tarihi :5.12.1996)

10. -Erzurum Milletvekili İsmail Köse'nin;
3.4.1930 Tarih ve 1580 Sayılı Belediye Kanununun
Bir Maddesinde Değişiklik Yapılmasına
İlişkin Kanun Teklifi (2/596)  (İçişleri
Komisyonuna) (Başkanlığa geliş tarihi :5.12.1996)

11. -Erzurum Milletvekili İsmail Köse'nin;
Bir İlçe Kurulmasına Dair Kanun Teklifi (2/597)
(İçişleri ve Plan ve Bütçe komisyonlarına)
(Başkanlığa geliş tarihi :5.12.1996)

12. -Erzurum Milletvekili İsmail Köse'nin;
Kamu Alımlarının Ekonomik Etkilerinin İyileştirilmesi
Kanun Teklifi (2/598) (Adalet ve Plan ve Bütçe komisyonlarına)
(Başkanlığa geliş tarihi:5.12.1996)

13. -Erzurum Milletvekili İsmail Köse'nin;
Bir İlçe Kurulmasına İlişkin
Kanun Teklifi (2/599) (İçişleri ve Plan ve
Bütçe komisyonlarına) (Başkanlığa
geliş tarihi :5.12.1996)

14. -Erzurum Milletvekili İsmail Köse'nin;
Yükseköğretim Kurumları Teşkilatı
Hakkında 41 Sayılı Kanun Hükmünde
Kararnamenin Değiştirilerek Kabulüne Dair Kanunun
 Bir Maddesinde Değişiklik Yapılması Hakkında
Kanun Teklifi (2/600) (Millî Eğitim, Kültür,
Gençlik ve Spor ve Plan ve Bütçe komisyonlarına)
(Başkanlığa geliş tarihi :5.12.1996)

15. -Erzurum Milletvekili İsmail Köse'nin;
Yükseköğretim Kurumları Teşkilatı
Hakkında 41 Sayılı Kanun Hükmünde
Kararnamenin Kabulüne Dair 2809 Sayılı Kanuna
Bir MaddeEklenmesi Hakkında Kanun Teklifi (2/601) (Millî
Eğitim, Kültür,Gençlik ve Spor ve Plan ve
Bütçe komisyonlarına) (Başkanlığa
geliş tarihi :5.12.1996)

16. -Erzurum Milletvekili İsmail Köse'nin;
Yükseköğretim Kurumları Teşkilatı
Hakkında 41 Sayılı Kanun Hükmünde
Kararnamenin Değiştirilerek Kabulüne Dair 2809
Sayılı Kanun ile 78 ve 190 Sayılı
Kanun Hükmünde Kararnamelerde Değişiklik Yapılması
Hakkında Kanun Teklifi  (2/602) (Millî Eğitim,
Kültür, Gençlik ve Spor ve Plan ve Bütçe
komisyonlarına) (Başkanlığa geliş
tarihi :5.12.1996)

17. -Erzurum Milletvekili İsmail Köse'nin;
Esenyurt Adında Bir İlçe Kurulması
Hakkında Kanun Teklifi (2/603) (İçişleri
ve Plan ve Bütçe komisyonlarına) (Başkanlığa
geliş tarihi :5.12.1996)

18. -Erzurum Milletvekili İsmail Köse'nin;
Sızar Adıyla Bir İlçe Kurulması
Hakkında Kanun Teklifi (2/604) (İçişleri
ve Plan ve Bütçe komisyonlarına) (Başkanlığa
geliş tarihi :5.12.1996)

Sözlü Soru Önergesi

1.-Yozgat Milletvekili Kâzıma Arslan'ın,
Sultanbeyli İlçesinde bazı cadde isimlerinin
değiştirildiği iddialarına ilişkin
Millî Savunma Bakanından sözlü soru önergesi
(6/383) (Başkanlığa geliş tarihi :5.12.1996)

Yazılı Soru Önergeleri

1.-İzmir Milletvekili Sabri Ergül'ün,
ceza ve tutukevlerine ilişkin Adalet Bakanından yazılı
soru önergesi (7/1730) (Başkanlığa geliş
tarihi :4.12.1996)

2.-İzmir Milletvekili Sabri Ergül'ün,
iç ve dış borca ilişkin Başbakandan
yazılı soru önergesi (7/1731) (Başkanlığa
geliş tarihi :4.12.1996)

3.-İzmir Milletvekili Sabri Ergün'ün,
yabancı uyruklu mültecilere ilişkin İçişleri
Bakanından yazılı soru önergesi (7/1732)
(Başkanlığa geliş tarihi :4.12.1996)

4.-İzmir Milletvekili Sabri Ergül'ün,
silah taşıma ve bulundurma ruhsatlarına ilişkin
İçişleri Bakanından yazılı
soru önergesi (7/1733) (Başkanlığa geliş
tarihi :4.12.1996)

5.-İzmir Milletvekili Sabri Ergül'ün,
polisle girdiği bir çatışma sonucunda
hayatını kaybeden bir şahsa ilişkin
İçişleri Bakanından yazılı
soru önergesi (7/1734) (Başkanlığa geliş
tarihi :4.12.1996)

6.-Ordu Milletvekili Müjdat Koç'un, FİSKOBİRLİKtarafından
yapılan fındık küspesi ihalesine ilişkin
Sanayi ve Ticaret Bakanından yazılı soru
önergesi (7/1735) (Başkanlığa geliş
tarihi :4.12.1996)

7. -Yozgat Milletvekili Kâzım Arslan'ın,
bazı kurumların yeni lojman aldıkları
iddiasına ilişkin Başbakandan yazılı
soru önergesi (7/1736) (Başkanlığa geliş
tarihi :5.12.1996)

8.-Aydın Milletvekili Yüksek Yalova'nın,
maç yayınlarında uygulanan havuz sistemine
ilişkin Devlet Bakanından yazılı soru
önergesi (7/1737) (Başkanlığa geliş
tarihi :5.12.1996)

9.-Aydın Milletvekili Yüksek Yalova'nın,
Yıldız Sarayı dış karakol binasına
Kültür Bakanlığı tarafından
 mahkeme kararına rağmen el konulduğu iddialarına
ilişkin Başbakandan yazılı soru önergesi
(7/1738) (Başkanlığa geliş tarihi :5.12.1996)

10.-İstanbul Milletvekili Bülent Akarcalı'nın,
Artvin Trafik Denetleme Müdürlüğünde görevli
bir şahsa ilişkin İçişleri Bakanından
yazılı soru  önergesi (7/1739) (Başkanlığa
geliş tarihi :5.12.1996)

11. -Konya Milletvekili Nezir Büyükcengiz'in,
belediyelere yapılan yardım mikatarına ilişkin
Maliye Bakanınadan yazılı soru önergesi
(7/1740) (Başkanlığa geliş tarihi :5.12.1996)

12. -Konya Milletvekili Nezir Büyükcengiz'in,
belediyelere yapılan yardım miktarına ilişkin
Çevre Bakanınadan yazılı soru önergesi
(7/1741) (Başkanlığa geliş tarihi :5.12.1996)

13. -Manisa Milletvekili Tevfik Diker'in, telefonların
dinlenip dinlenmediğine ilişkin Başbakandan yazılı
soru önergesi (7/1742) (Başkanlığa geliş
tarihi :5.12.1996)

14. -Adana Milletvekili Orhan Kavuncu'nun, İstanbul
-Eminönü İsa Yusuf Alptekin Parkıyla ilgili
gönderdiği bir yazıya ilişkin Dışişleri
Bakanı ve Başbakan Yardımcısından
yazılı soru önergesi (7/1743) (Başkanlığa
geliş tarihi :5.12.1996)

15.-Aydın Milletvekili Yüksek Yalova'nın,
Kültür Bakanlığı yetkililerince İstanbul
3 üncü İdare Mahkemesince verilen yürütmeyi
durdurma kararına uyulmadığı iddiasına
ilişkin Adalet Bakanından yazılı soru
önergesi (7/1744) (Başkanlığa geliş
tarihi :6.12.1996)

16.-Kocaeli Milletvekili Bekir Yurdagül'ün,
Interpol tarafınadan aranan bir şahsa ilişkin
İçişleri Bakanından yazılı
soru önergesi (7/1745) (Başkanlığa geliş
tarihi :6.12.1996)

17. -Kırıkkale Millevtekili Kemal Albayrak'ın,
kamu kurum ve kuruluşlarında kullanılan araç
sayısına ilişkin Maliye Bakanından
yazılı soru önergesi (7/1746) (Başkanlığa
geliş tarihi :6.12.1996) 


BİRİNCİ OTURUM

Açılma Saati: 10.00

9 Aralık 1996 Pazartesi

BAŞKAN: Başkanvekili Hasan
KORKMAZCAN

KÂTİP ÜYELER:Kâzım
ÜSTÜNER (Burdur), Zeki ERGEZEN (Bitlis)



 

BAŞKAN - Türkiye Büyük Millet
Meclisinin 28 inci Birleşimini açıyorum.

Görüşmelere başlıyoruz.

Kırşehir Milletvekili Mehmet Ali Altın'ın
vefatına ilişkin Türkiye Büyük Millet
Meclisi Başkanlığının bir tezkeresi
vardır; okutuyorum:

III. - BAŞKANLIĞIN GENEL KURULA
SUNUŞLARI

A)  TEZKERELER VE ÖNERGELER

1. - Kırşehir Milletvekili Mehmet
Ali Altın'ın vefatına ilişkin Başkanlık
tezkeresi (3/559 

Türkiye Büyük Millet Meclisi
Genel Kuruluna

Kırşehir Milletvekili Mehmet Ali Altın,
6 Aralık 1996 günü vefat etmiştir. Merhuma
Tanrı'dan rahmet, yakınlarına başsağlığı
dilerim.

Aziz arkadaşımızın yüce
hatıraları önünde Genel Kurulu 1 dakikalık
saygı duruşuna davet ediyorum.

  Mustafa Kalemli

  Türkiye Büyük Millet Meclisi Başkanı

(Saygı duruşu yapıldı)

BAŞKAN - Allah rahmet eylesin, ruhu şad
olsun.

Sayın milletvekilleri, gündeme geçiyoruz.

IV. -KANUN TASARI VE TEKLİFLERİYLE
KOMİSYONLARDAN

GELEN DİĞER İŞLER

1. -1997 Malî Yılı Bütçe
Kanunu Tasarısı ve Plan ve Bütçe Komisyonu
Raporu (1/518) (S. Sayısı :134) (x)

2. -1994 Malî Yılı Genel Bütçeye
Dahil Kuruluşların Kesinhesaplarına Ait Genel
Uygunluk Bildiriminin Sunulduğuna İlişkin Sayıştay
Başkanlığı Tezkeresi ile 1994 Malî
Yılı Kesinhesap Kanunu Tasarısı ve
Plan ve Bütçe Komisyonu Raporu (1/282, 3/414) (S.
Sayısı :103) (x)

3.-1995 Malî Yılı Genel Bütçeye
Dahil Kuruluşların Kesinhesaplarına Ait Genel
Uygunluk Bildiriminin Sunulduğuna İlişkin Sayıştay
Başkanlığı Tezkeresi ile 1995 Malî
Yılı Kesinhesap Kanunu Tasarısı ve
Plan ve Bütçe Komisyonu Raporu (1/492, 3/516) (S.
Sayısı :151) (x)

4. -Katma Bütçeli İdareler
1997 Malî Yılı Bütçe Kanunu Tasarısı
ve Plan ve Bütçe Komisyonu Raporu (1/519) (S. Sayısı
:135) (x)

5. -1994 Malî Yılı Katma Bütçeli
İdarelerin Kesinhesaplarına Ait Genel Uygunluk Bildiriminin
Sunulduğuna İlişkin Sayıştay Başkanlığı
Tezkeresi ile 1994 Malî Yılı Katma Bütçeli
İdareler Kesinhesap Kanunu Tasarısı ve Plan
ve Bütçe Komisyonu Raporu (1/283, 3/415) (S. Sayısı
:102) (x)

6. -1995 Malî Yılı Katma Bütçeli
İdarelerin Kesinhesaplarına Ait Genel Uygunluk Bildiriminin
Sunulduğuna İlişkin Sayıştay Başkanlığı
Tezkeresi ile 1995 Malî Yılı Katma Bütçeli
İdareler Kesinhesap Kanunu Tasarısı ve Plan
ve Bütçe Komisyonu Raporu (1/493, 3/517) (S. Sayısı
:150)  (x)

BAŞKAN - Gündemimize göre, 1997 Malî
Yılı Genel ve Katma Bütçe Kanunu Tasarıları
ile 1994 ve 1995 Malî Yılları Genel ve Katma
Bütçe Kesinhesap Kanunu Tasarılarının
görüşmelerine başlıyoruz.

Komisyon ve Hükümet yerlerini aldılar.

Sayın milletvekilleri, kanun tasarıları
ve komisyon raporları bastırılıp dağıtılmıştır.


Şimdi, komisyon raporlarının
okunup okunmaması hususunu oylarınıza sunacağım:
Raporların okunmasını kabul edenler... Kabul
etmeyenler... Kabul edilmemiştir.

Şimdi, bütçe kanunu tasarılarının
sunuş konuşmasını yapmak üzere,
Hükümete söz vereceğim.

Maliye Bakanı Sayın Abdüllatif
Şener; buyurun efendim. (RP ve DYP sıralarından
alkışlar)

MALİYE BAKANI ABDÜLLATİF ŞENER
(Sıvas) - Sayın Başkan, sayın milletvekilleri;
54 üncü Türkiye Cumhuriyeti Hükümetinin
ilk bütçesi olan 1997 konsolide bütçesi,
Anayasamızda öngörülen sürede Türkiye
Büyük Millet Meclisine sevk edilmiştir. 

Plan ve Bütçe Komisyonunda bir aya yaklaşan
süreyle incelenmiş olan bütçe, bugünden
itibaren Yüce Meclisin takdirlerine sunulmaktadır.
Plan ve Bütçe Komisyonunun Değerli Başkan
ve üyelerine, görüşlerini belirten diğer
milletvekillerimize, katkıları için, huzurlarınızda,
şahsım ve Hükümetim adına teşekkür
ediyorum. 

Bütçelerle, millî gelirin yaklaşık
dörtte biri vergi veya diğer vasıtalarla ekonomiden
kamuya çekilmekte ve harcamalar yoluyla da, tekrar ekonomiye
geri dönmektedir. Bu büyüklükteki bir hareketin
genel ekonomik dengeleri etkileyeceği açıktır.
Bu itibarla, bütçeler, maliye politikasının
en önemli araçlarından biridir. Bu yönüyle
bütçeler, hükümetlerin icra programı
niteliğini taşıdıkları için,
Mecliste görüşülmeleri sırasında,
sadece bütçe değil, ülkenin tüm ekonomik
ve siyasî durumu da değerlendirilmektedir. 

Refah Partisi ve Doğru Yol Partisi olarak, Hükümeti
kurup göreve başladığımızda,
ülkemizin içerisinde bulunduğu temel sorunları
biliyorduk. Bu nedenle, bütün hazırlıklarımızı,
bu sorunları çözmeye yönelik olarak yaptık.
Sonuçta, ülkemizin bugünü ve geleceğini
ipotek altına almış olan borç-faiz
kısır döngüsünü kıracak,
gelir dağılımındaki bozuklukları
giderecek, fiyat istikrarıyla birlikte yatırım,
istihdam, üretim ve ihracat artışı sağlayarak
insanlarımızın refah seviyesini yükseltecek
olan bir bütçe hazırlanıp Yüce
Meclise takdim edilmiştir. 

Sayın Başkan, değerli milletvekilleri;
bu bütçenin daha sağlıklı değerlendirilebilmesi
bakımından, önce dünyadaki ve ülkemizdeki
genel ekonomik durumdan bahsetmek istiyorum. 

Günümüz üretim teknolojisinin
geldiği noktada, dar olan ülke pazarlarına hitap
eden küçük boyutlu sanayileşme politikalarının
geçerliliği kalmamıştır. Bir sanayiin
kurulabilmesi ve dış pazarlarda rekabet edebilir
hale ulaşabilmesi için, her şeyden önce
büyük çaplı bir iç pazara ihtiyaç
olduğu, artık, herkes tarafından kabul edilmektedir.


Bu anlayış, ülkeleri ekonomik -bölgesel-
entegrasyonlara yöneltmiştir. 

Küreselleşme ve bölgesel entegrasyonlar,
dünya ekonomisinin gündeminde, bugün, önemli
bir yer işgal etmektedir. 

Avrupa Birliği (AB), Kuzey Amerika Serbest Ticaret
Alanı (NAFTA), Asya Pasifik Ekonomik İşbirliği
(APEC) bölgesel entegrasyonların en büyükleri
ve dünya ticaretinde en çok söz sahibi olanlarıdır.


Her üç blok da bir taraftan genişleme
diğer taraftan da kendi aralarındaki ilişkileri
geliştirme gayreti içerisindedirler. 

Küreselleşme ve bölgesel entegrasyonların
hazırladığı uygun ortam sebebiyle, dünya
ekonomisinde ticaret hacminin büyüme hızı,
üretim büyümesinin üzerinde seyretmektedir.


“Uruguay Round” olarak bilinen çok
taraflı ticaret görüşmelerinin sonuçlanarak,
Gümrükler ve Ticaret Genel Anlaşmasının
(GATT) yerine Dünya Ticaret Örgütünün
kurulması da, dünya ticaretinde yeni bir dönem
başlatmıştır.

En son verilere göre, dünya ekonomisinin,
1995 yılında yüzde 3,5 olan ortalama büyüme
hızının, 1996 yılında yüzde
3,8 olarak gerçekleşeceği ve 1997 yılında
da yüzde 4,1 olacağı tahmin edilmektedir.

Diğer taraftan, 1995 yılında 8,9
artış göstermiş olan dünya ticaret
hacminin, 1996 yılında yüzde 6,7 ve 1997 yılında
da yüzde 7,2 oranında artması beklenmektedir.

Dünya ekonomisindeki büyüme ve ticaret
hacmi artışları, daha çok gelişmekte
olan ülkelerin, özellikle de Asya Pasifik bölgesindeki
ülkelerin ulaştıkları büyüme
ve ticaret hacmi hızlarından kaynaklanmaktadır.

Sanayileşmiş ülkelerde büyüme
1995 yılında yüzde 2,1 olmuştur. Bu ülkelerde,
1996 yılında yüzde 2,3, 1997 yılında
da yüzde 2,5 civarında bir büyüme olacağı
tahmin edilmektedir.

Gelişmekte olan ülkelerin 1995 yılı
büyüme hızı ise yüzde 5,9'dur. Bu
ülkelerin, 1996 ve 1997 yıllarında yüzde
6 civarında büyüme göstermeleri beklenmektedir.

Geçiş sürecindeki ülkelerde
ise üretim azalışları durmuş, hatta
bazılarında artış başlamıştır.

Ticaret hacmindeki büyüme açısından
da, sanayileşmiş ülkeler, gelişmekte olan
ülkelerin gerisinde kalmaktadırlar.

1995 yılı itibariyle sanayileşmiş
ülkelerin ihracat hacimleri yüzde 7,3 artarken, gelişmekte
olan ülkelerin ihracat hacmi yüzde 11,5 artmıştır.

1996 yılında ise ihracat hacmindeki
artışın, sanayileşmiş ülkelerde
yüzde 4,3'e gerilemesi, gelişmekte olan ülkelerde
ise 10,3 olması beklenmektedir.

Sanayileşmiş ülkelerin 1995 yılında
yüzde 7,8 olan ithalat hacmindeki artış, 1996
yılında yüzde 5,3'e düşecektir.
Buna karşılık, gelişmekte olan ülkelerin
ithalat artış hızı 1995 yılında
yüzde 11,6 olup, 1996 yılında da yüzde
11,3 olacağı tahmin edilmektedir.

Ancak, gelişmekte olan ülkeler, sanayileşmiş
ülkelerin enflasyonu kontrol altına almadaki başarısını
gösteremedikleri gibi, bütçe dengelerini sağlama
konusunda da bir hayli zorlanmaktadırlar.

Bununla birlikte, hem sanayileşmiş ülkelerin
hem de gelişmekte olan ülkelerin önemli ve ortak
sorunlarından biri kamu borçlarının
millî gelirlerine oranının yüksek oluşudur.

Ülkelerin gündemini işgal eden bir
başka ortak sorun da işsizliktir. Sanayileşmiş
ülkelerde ortalama işsizlik yüzde 7,7 civarındadır;
Avrupa Birliği ülkelerinde ise ortalama yüzde 11'in
üzerinde seyretmektedir. Bütün ülkeler işsizliği
önlemek için yeni istihdam alanları yaratmaya
çalışmaktadırlar. 

Günün teknolojisini yakalamış,
dünyayla rekabet edebilen bir sanayi kurabilmenin, geniş
bir içpazara sahip olmaktan geçtiğinin bilincinde
olan Hükümetimiz, bölgesel ve tarihî bağlarla
yakın irtibat içinde olduğumuz komşularımızla
iktisadî ve siyasî işbirliği faaliyetlerine
büyük önem vermektedir. Bu bağlamda, Avrupa
Birliğiyle ilişkilerimiz önemle ele alınmış,
bunun sonucu olarak ciddî gelişmeler elde edilmiştir.


Ülkemiz, aynı zamanda, çoğu
Karadeniz'e kıyısı olan ülkelerin oluşturduğu
Karadeniz Ekonomik İşbirliği Örgütünün
de kurucu üyesidir. 

Türkiye, İran ve Pakistan tarafından
kurulmuş olan Ekonomik İşbirliği ve Kalkınma
Teşkilatı ise, Orta Asya Türk Cumhuriyetlerinin
de katılımıyla, üye sayısını
10'a yükseltmiştir. 

Türkiye, 50'nin üzerinde üyesi bulunan
İslam Kalkınma Teşkilatının
da üyesidir. Kasım ayında İstanbul'da
 yapılan toplantıda İslam ülkeleri arasında
işbirliğinin güçlendirilmesi ve ticaretin
artırılması amacıyla çok önemli
kararlar alınmıştır. 

Ülkemiz tarihî geçmişi içinde
hep önemli bir ülke olmuş, soğuk savaşın
bitmesi ülkemizin önemini bir kat daha artırmıştır.
Balkan ülkeleri, Orta Asya Türk Cumhuriyetleri ve Ortadoğu
Ülkeleri ile mevcut olan tarihî ve manevî bağlarımız
önümüze büyük fırsatlar çıkarmıştır.
Bu fırsatlardan daha iyi yararlanabilmek için, başta
yakın komşularımız olmak üzere
İslâm Ülkeleri, Orta Asya Türk Cumhuriyetleri
ve Balkan Ülkeleri ile mevcut işbirliği ve ticaret
imkânlarını daha da artırmak gayreti
içerisindeyiz.

Sayın Başkan, değerli milletvekilleri;
ülkemizde kamu açıkları ile kronikleşen
yüksek enflasyon, yatırım eksikliği, bölgelerarası
kalkınmışlık farkları, gelir
dağılımındaki bozukluk ve işsizlik
gibi sorunlar önemini korumaktadır.

Ülkeler ve insanların zenginlik ve refah
düzeylerinin belirlenmesinde kullanılan göstergelerin
en başında, millî gelirin büyüklüğü
ile millî gelirde meydana gelen artışlar gelmektedir.

Ekonomi büyüdükçe toplumun
genel refah seviyesi yükselmektedir. Ancak, millî gelirin
istikrarlı bir şekilde büyütülmesi
yanında, insanlarımızın bu refah artışından
hak ettikleri payı alabilmeleri bakımından,
gelir dağılımının da adil olması
gerekmektedir. 

Ülkemizde millî gelirdeki büyüme,
istikrarsız ve dalgalı bir yapıda seyretmektedir.
1990 yılında yüzde 9.4 olan büyüme
hızı, 1991 yılında binde 3'e düşmüş;
1992 ve 1993 yıllarında yüzde 6.4 ve 8.1 oranlarında
artış göstermiş, 1994 yılında
ise yüzde 6.1 oranında gerilemiştir.

1995 yılında iç talepteki genişlemeye
bağlı olarak ekonomik faaliyetlerde canlanma olmuş
ve gayri safi millî hasıla sabit fiyatlarla yüzde
8 oranında büyümüştür. 

1996 yılının ilk üç
aylık döneminde yüzde 9.6, ikinci üç
aylık döneminde  de yüzde 8.9 oranında
artış gösteren gayri safi millî hasıla,
yılın üçüncü çeyreğinde
de yüzde 5.4 oranında artmıştır.
Böylece, dokuz aylık dönemdeki büyüme
yüzde 7.5 olmuştur.

Bu büyüme, sanayi, ticaret ve ulaştırma
sektörlerindeki üretim artışlarından
kaynaklanmaktadır. 

1996 yılında, tarımda yüzde
2,8, sanayide yüzde 6,9 ve hizmetlerde yüzde 8,8 olmak
üzere, yüzde 7,5 oranında bir büyüme
beklenmektedir.

Yayımlanan son istatistikler, millî
gelirin, bölgeler, üretim faktörleri ve fertler
arasında dağılımında dengesizlikler
olduğunu ortaya koymaktadır. Nitekim, Marmara Bölgesi,
yurtiçi hâsılanın yüzde 36,8'ini
alırken, Doğu Anadolu Bölgesi yüzde 4'ünü
almaktadır. 

Aynı şekilde, nüfusun en zengin
yüzde 20'lik bölümü, millî gelirin yüzde
54,9'unu alırken, diğer yüzde 80'lik bölümü
ise, yüzde 45,1'ini alabilmektedir. 

Büyümenin istikrarlı, paylaşımın
daha adil olduğu durumlarda, sosyal sorunlar azalmakta, bu
da, gelişme için daha uygun bir ortam hazırlamaktadır.


Millî gelirin dağılımındaki
dengesizlikler ile büyümedeki iniş ve çıkışların
mevcudiyeti, ekonomimizin istikrarlı ve sürdürülebilir
bir büyüme için, bazı potansiyel yapısal
reformlara ihtiyacı olduğunu göstermektedir. 

Sürdürülebilir hızlı
bir büyümenin sağlanması, toplumun refah
seviyesinin yükseltilmesi, gelir dağılımının
iyileştirilmesi ve istihdamın artırılması,
ekonomideki kaynakların etkin bir şekilde kullanılmasıyla
mümkündür. 

Bu çerçevede, bir taraftan enflasyonla
ciddî bir mücadele yapılırken, diğer
taraftan da, rant ekonomisinden üretim ekonomisine geçişi
sağlayacak politikalara öncelik verilecektir. 

Üretim ve istihdamın artırılması,
ihracatın canlandırılması, bölgelerarası
kalkınmışlık farkları ile gelir
dağılımındaki bozulmanın düzeltilerek,
toplumun genel refah seviyesinin yükseltilmesi ve hedeflenen
büyümenin sağlanabilmesinde, yatırımların
özel bir yeri bulunmaktadır.

Toplam sabit sermaye yatırımlarının
gayri safî millî hâsıla içindeki
payı 1990-1995 döneminde yüzde 23 ilâ 25
arasında değişmektedir. Son yıllarda,
özellikle faiz ödemeleri, KİT'ler ve sosyal güvenlik
kuruluşlarına ayrılan kaynaklar sebebiyle
kamu yatırımlarına yeterince kaynak tahsis
edilememesi sonucunda kamu yatırımlarının
gayri safî millî hâsıla içindeki
payı giderek azalan bir seyir göstermiştir.
Nitekim, kamu sabit sermaye yatırımlarının
gayri safî millî hâsıladaki payı
1991 yılında yüzde 7,5 iken, 1993 yılında
yüzde 7,2'ye, 1994 yılında yüzde 4,9'a
ve 1995 yılında da yüzde 4,2'ye düşmüştür.
1996 yılında ise bu payın yüzde 4,6
olması beklenmektedir. 

Alt sektörler itibariyle incelendiğinde
ise, enerji sektörü yatırımlarının
1990-1994 döneminde reel olarak sürekli ve önemli
oranda gerilediği görülmektedir. Öte yandan,
toplam sabit sermaye yatırımları içerisinde
kamunun payı, 1985 yılındaki yüzde 45,5
seviyesinden, sürekli azalarak 1995 yılında
yüzde 17,8'e gerilemiştir. 1996 yılında
ise, bu oranın yüzde 19,1 olması beklenmektedir.


Yatırımların arzu edilen düzeylere
çıkarılması, her şeyden önce,
kaynak meselesinin çözülmesine bağlıdır.
Bugüne kadar yapmış olduğumuz çalışmalardan
da anlaşılacağı üzere, ülke
kaynaklarının ekonomiye kazandırılması
Hükümetimizin en önemli ve öncelikli hedefidir.
Kaynakların geliştirilmesi ve üretim seferberliğinin
yaratacağı gelir artışları yanında,
kamu maliyesinde israfın önlenmesi, malî disiplinin
sağlanması yoluyla yaratılacak ilave kaynaklarla
kamu yatırımlarını arzulanan düzeye
çıkarmayı hedefliyoruz. 

Yatırımlar için gerekli kaynakların
ayrılması kadar önemli olan bir diğer husus
da, bu kaynakların etkin ve verimli şekilde kullanılmasıdır.


Bunu dikkate alan Hükümetimiz, 80 ilimiz
ve ilçelerindeki bütün kamu ve özel sektör
yatırımlarını tek tek izlemeye almıştır.

Bu uygulama ile, verimliliği en yüksek ve
tamamlanmaya en yakın yatırımlar belirlenecek,
bir an önce ekonomiye kazandırılmaları
sağlanacaktır.

Böylece, işsizliğin azaltılarak
göçün önlenmesi, ülke refahının
artırılması, üretim ve ihracat artışı
sağlanması yönünde önemli bir adım
atılmış olmaktadır.

Hükümetimiz, yatırım hamlesinin
gerçekleşmesinde özel teşebbüsümüze
de önem vermektedir.

Bu çerçevede, üretim ve istihdam
açısından büyük bir potansiyele
sahip olan KOBİ'leri, ekonomideki ağırlıkları
ile orantılı olarak vergi ve kredi yoluyla teşvik
etmek üzere, özel bir yardım kararını
yürürlüğe koymuş bulunuyoruz.

Diğer yandan, özel kesimin eğitim ve
sağlık sektörlerindeki yatırımları
özendirilirken, enerji, ulaştırma ve haberleşme
gibi büyük altyapı projelerinin gerçekleştirilmesinde
yap-işlet-devret ve benzeri modeller çerçevesinde
özel kesimin ve yabancı sermayenin katılımını
hedeflemekteyiz.

Türkiye'de, bugün, uzunca bir süreden
beri devam eden ve yüksek düzeyde kronikleşmiş
olan ciddî bir enflasyon sorunu vardır.

Toptan eşya fiyatları, 1995 yılında,
yıllık olarak yüzde 65,6 artış
göstermiştir; tüketici fiyatlarındaki artış
ise yüzde 76 olmuştur.

Bu yılın Ocak-Kasım döneminde
toptan eşya fiyatlarındaki kümülatif artış
yüzde 77,9'a, tüketici fiyatlarındaki artış
ise yüzde 73,8'e ulaşmıştır.

Kasım ayı itibariyle, geçen
yılın Kasım ayına göre yıllık
artış ise, toptan eşya fiyatlarında
yüzde 74,4, tüketici fiyatlarında da yüzde
80'1'dir.

ALGAN HACALOĞLU (İstanbul) - Sayın
Bakan, yüzde 84,4.

MALİYE BAKANI ABDÜLLATİF ŞENER
(Devamla) - Enflasyonun normal sayılacak tek haneli rakamlara
düşürülememesinin en önemli sebebini,
sürekli büyüyen kamu kesimi açıkları
ile bu açıkların finansman yöntemi oluşturmaktadır.


Kamu açıklarının borçlanma
ile finansmanı, bir taraftan faiz ve kurlar üzerinde
yükseltici yönde baskı yaratırken, diğer
taraftan da enflasyonu düşürme gayretlerini engellemektedir.


Enflasyon, dar ve sabit gelirlilerden alınan
ilave ve adaletsiz bir vergi niteliğindedir. Aynı zamanda
kısa vadeli spekülatif yatırımları
hızlandırırken uzun vadeli üretken yatırımları
önler, tüketim harcamalarını artırır
ve gelir dağılımını bozar. 

Bu nedenle, ekonomik ve sosyal yönden sayısız
olumsuzlukların kaynağı olan enflasyonla mücadele,
ekonomik programımızın öncelikleri arasında
yer almaktadır. 

Bütçe ve kamu açıklarının
azaltılmasına ve kaynak ve üretim seferberliğinin
gerçekleştirilmesine yönelik makroekonomik politikaların
uygulanmasıyla, hem istikrarlı bir büyüme
sağlanacak hem de enflasyonla ciddî bir şekilde
mücadele edilecektir.

Sayın Başkan, sayın milletvekilleri;
zaman zaman gelişmemizin önünde önemli bir
engel oluşturan dış ödeme güçlüklerinin
ekonomimizi etkilememesi için, ödemeler dengesinin
sağlıklı bir yapıya kavuşturulması
gerekmektedir. 

Bunun için de, istikrarlı bir döviz
girdisinin sağlanması büyük önem taşımaktadır.


Döviz girişinin en sağlıklı
kaynağı ise, ihracattır.

İhracat artışının
süreklilik kazanabilmesi ve beklenen hamlenin gerçekleşmesi
açısından; dış rekabet gücünün
verimlilik artışı sağlanarak yükseltilmesi,
ürün çeşitliliğinin artırılması
ve gerçekçi bir döviz kuru politikası
uygulanması yanında, finansman için kredi
ve garanti programlarına yeterli kaynak ayrılması
gerekmektedir.

Bunlarla beraber diğer önemli bir husus
da yeni ihracat pazarlarına girilmesidir.

Bu çerçevede, Hükümetimiz,
her türlü imkân kullanılarak ihracatın
artırılması için azami çabayı
göstermektedir.

1995 yılında, ihracatımız
yüzde 19,5 oranında artarak  21,6 milyar dolara yükselmiştir.
Toplam ihracat içerisinde sanayi malları ihracatının
payı yüzde 87,4; tarım ürünlerinin
payı yüzde 10,7 ve madenciliğin payı da
yüzde 1,9 olmuştur. 1996 yılında ihracatımızın,
yüzde 13,2 artışla, 24,5 milyar dolar olması
beklenmektedir.

İthalatımız ise, 1995 yılında
yüzde 53,5 artış göstererek 35,7 milyar
dolara yükselmiştir. 1996 yılı sonunda,
ithalatın yüzde 26 artışla, 45 milyar
dolar olacağı tahmin edilmektedir.

1994 yılında yüzde 77,8 olan ihracatın
ithalatı karşılama oranı, ithalatın
ihracattan daha hızlı artmasına paralel olarak,
1995 yılında yüzde 60,6'ya düşmüştür;
1996 yılında ise yüzde 54,4 olacaktır.

İthalatta ve ihracattaki gelişmeler
sonucunda, 1994 yılında 5,2 milyar dolara gerileyen
dışticaret açığımız,
1995 yılında 14,1 milyar dolara ulaşmıştır;
1996 yılında da 20,5 milyar dolar olacağı
tahmin edilmektedir. 

Öte yandan, 1995 yılında 2,3 milyar
dolar açık veren cari işlemler dengesinin,
1996 yılında 6,9 milyar dolar açık
vermesi beklenmektedir.

Diğer taraftan, uluslararası rezervlerde
1994 yılının Haziran ayında başlayan
artış, 1995 yılında da devam etmiş
ve aralık sonu itibariyle 23,9 milyar dolara, Merkez Bankası
döviz rezervleri de 12,4 milyar dolara ulaşmıştır.
15 Kasım 1996 tarihi itibariyle ise, uluslararası
rezervler 27,7 milyar dolara, Merkez Bankası döviz
rezervleri de 17,2 milyar dolara yükselmiştir.

Devletin üstlenmiş olduğu görevleri
yerine getirmesinde, gelirlerin giderleri karşılamaya
yetmemesi sebebiyle, son yıllarda özellikle, borçlanma
vazgeçilmez bir kaynak haline gelmiştir. 

KİT'ler, sosyal güvenlik kuruluşları
ve mahallî idarelerle, fonlardan kaynaklanan finansman açıkları
da eklendiğinde, içborçlanma ihtiyacı
daha da artmış ve buna bağlı olarak toplam
borç stoku hızla yükselmiştir.

1991 yılında 97,6 trilyon lira olan
içborç stoku, 1993 yılında 357,3 trilyon
liraya, 1995 yılında yaklaşık 1,4 katrilyon
liraya ve Ekim 1996 sonu itibariyle de 2,9 katrilyon liraya yükselmiştir.

İçborç stokunun gayri safî
millî hâsılaya oranı ise, 1991 yılında
yüzde 15,4 iken, 1994 yılında yüzde 20,6,
1995 yılında ise yüzde 17,3 civarında
gerçekleşmiştir.

İçborç stokunda gözlenen
bu yükselmede, konsolide bütçe açıkları
yanında, bütçe dışı bazı
harcamaların özel amaçlı tahvil ve bono
yoluyla finansmanı da etkili olmuştur.

KİT'lere görev zararı olarak verilen
kâğıtlarla, Hazine garantili borçlanmalarda,
yükümlülüğün ilgili kamu kuruluşu
tarafından yerine getirilememesi dolayısıyla,
borcun Hazinece üstlenilerek karşılığında
tahvil ve bono verilmesi bu niteliktedir.

1995 yılında, özel amaçlı
tahvil ve bonolordan oluşan nakit dışı
borç stoku, yüzde 93,4 oranında artarak 410
trilyon liraya, 1996 yılının Ekim ayı
itibariyle ise, yüzde 84,8 oranında artışla
758 trilyon liraya yükselmiştir.

Başka bir anlatımla, nakit dışı
borç stoku, toplam borç stokunun 1995 yılında
yüzde 30,1'ine, 1996 Ekim ayı itibariyle yüzde
26,2'sine ulaşmıştır.

1990 yılında toplam içborç
stokunun yüzde 9,6'sını bono stoku oluştururken,
bu oran, 1994 yılında yüzde 38,1'e, 1995 yılında
yüzde 46,4'e ve 1996 yılı Ekim sonu itibariyle
de yüzde 64,9'a yükselmiştir.

Görüleceği üzere, içborçlanma
yapısındaki en önemli gelişme, borçlanma
vade yapısının kısa vadeli borçlanma
yönünde değişmesidir. Bu durum ise, hem borçlanma
imkânını zorlamakta hem de faizlerin aşağıya
çekilmesi çabalarını engellemektedir.

Türkiye'nin dış borç stoku,
1995 yılı sonu itibariyle 73,3 milyar dolar iken,
1996 yılının Haziran ayı sonunda 75,8
milyar dolar olmuştur.

Dışborcun yüzde 75,6'sı
orta ve uzun vadeli, yüzde 24,4'ü de kısa vadeli
borçlardan oluşmaktadır.

Dışborçların gayri safi
millî hasılaya oranı ise 1992 yılında
yüzde 35,2, 1993 yılında yüzde 37,7, 1994
yılında yüzde 49,6 ve 1995 yılında
da yüzde 43,1 olmuştur. 

Diğer taraftan, son altı yılın
dışborç servisi incelendiğinde, 1993 yılı
hariç, Türkiye'nin net dışborç
ödeyicisi durumunda olduğu görülmektedir. Özellikle,
1994 ve 1995 yıllarında, Türkiye her yıl
dışarıya yaklaşık 5 milyar dolar
net transfer yapmıştır.

Sayın Başkan, sayın milletvekilleri;
1997 yılı konsolide bütçesiyle birlikte
görüşülecek olan 1994 ve 1995 Yılları
Kesinhesap Kanun Tasarıları hakkında kısaca
bilgi sunmak istiyorum. 

1994 yılında konsolide bütçe
giderleri 902 trilyon 454 milyar lira olmuştur. Bu tutarın
273 trilyon lirası personel giderleri, 74 trilyon lirası
diğer cari giderler, 77 trilyon lirası yatırım,
478 trilyon lirası transfer giderleridir. Transfer giderlerinin
298 trilyon lirası faiz giderleridir. 

Konsolide bütçe gelirleri ise 752 trilyon
lira olarak gerçekleşmiştir. Bu tutarın
588 trilyon lirası vergi gelirleridir.

1994 yılı konsolide bütçe
açığı, 151 trilyon liradır.

1994 yılı konsolide bütçe
giderlerinin gayri safî millî hâsılaya
oranı, yüzde 23,2'dir. Bütçe giderlerinin
yüzde 33,1'ini faiz, yüzde 30,3'ünü personel
giderleri oluşturmaktadır.

Konsolide bütçe gelirlerinin gayri safî
millî hâsılaya oranı, yüzde 19,3'tür.
Vergi gelirlerinin gayri safî millî hâsılaya
oranı ise, yüzde 15,1 olmuştur.

Bütçe gelirlerinin bütçe
giderlerini karşılama oranı, yüzde 83,3;
vergi gelirlerinin bütçe giderlerini karşılama
oranı ise, yüzde 65,1 olmuştur.

1995 yılında ise konsolide bütçe
giderleri, 1 katrilyon 724 trilyon lira olmuştur. Bu tutarın;
503 trilyon lirası personel giderleri, 143 trilyon lirası
diğer carî giderler, 103 trilyon lirası yatırım,
975 trilyon lirası transfer giderleridir.

Transfer giderlerinin 576 trilyon lirası,
faiz giderleridir.

1995 yılı konsolide bütçe
gelirleri ise, 1 katrilyon 409 trilyon lira olarak gerçekleşmiştir.
Bu tutarın, 1 katrilyon 84 trilyon lirası vergi
gelirleridir.

1995 yılı konsolide bütçe
açığı, 315 trilyon liradır.

1995 yılı konsolide bütçe
giderlerinin gayri safî millî hâsılaya
oranı, yüzde 22'dir. Bütçe giderlerinin
yüzde 33,4'ünü faiz, yüzde 29,1'ini personel
giderleri oluşturmaktadır.

Konsolide bütçe gelirlerinin gayri safî
millî hâsılaya oranı, yüzde 17,9'dur.
Vergi gelirlerinin gayri safî millî hâsılaya
oranı ise, yüzde 13,8 olmuştur.

Bütçe gelirlerinin bütçe
giderlerini karşılama oranı, yüzde 81,7;
vergi gelirlerinin bütçe giderlerini karşılama
oranı ise, yüzde 62,9'dur.

1994 ve 1995 yılları kesin hesabı
hakkındaki bu bilgilerden sonra, 1996 yılı
bütçe uygulamasına geçiyorum.

1996 konsolide bütçesinin ekim ayı
sonuçları alınmıştır.
Konsolide bütçe giderleri, ekim ayı sonu itibariyle,
2 katrilyon 975 trilyon liradır. Bunun; 782 trilyon lirası
personel, 170 trilyon lirası diğer carî, 147
trilyon lirası yatırım, 1 katrilyon 875 trilyon
lirası transfer harcamalarıdır.

Transfer harcamalarının 1 katrilyon
203 trilyon lirası iç ve dışborç
faiz ödemelerine, 276 trilyon lirası da sosyal güvenlik
kuruluşlarına yapılan ödemelere aittir.

Bütçe giderlerinin yüzde 26,3'ünü
personel giderleri, yüzde 40,4'ünü de iç
ve dışborç faiz giderleri oluşturmaktadır.


Aynı dönemde bütçe gelirlerimiz
yüzde 90 artarak 2 katrilyon 105 trilyon lira olmuştur.
Bu gelirlerin, 1 katrilyon 751 trilyon lirasını
vergi gelirleri, 124 trilyon lirasını vergidışı
normal gelirler, 198 trilyon lirasını özel
gelirler ve fonlar, 33 trilyon lirasını da katma
bütçe gelirleri oluşturmaktadır.

Vergi gelirlerindeki artış yüzde
103,7 olup, 1996 yılı bütçe hedefinin
12,5 puan üzerindedir.

Konsolide bütçe gelir ve giderlerindeki
bu gelişmeler sonucunda, ekim ayı itibariyle bütçe
870 trilyon lira açık vermiştir.

Sayın Başkan, sayın milletvekilleri;
1997 yılı bütçesinin hazırlanmasına
esas oluşturan makroekonomik hedeflerden bazıları
şöyledir: 1997 yılı programında
yüzde 4 oranında bir büyüme öngörülmüştür.
Bu büyümenin, tarım sektöründe yüzde
3, sanayi sektöründe yüzde 4,5, hizmetler sektöründe
yüzde 4 olarak gerçekleşmesi hedeflenmiştir.
Buna göre gayri safî millî hâsıla
1997 yılında 25 katrilyon 360 trilyon lira olacaktır.
Gayri safî millî hâsıla deflatörü
yüzde 65, yıl sonu TEFE artışı
ise yüzde 57,7'dir.

1997 yılında ithalat yüzde 11,1'lik
bir artışla 50 milyar dolar, ihracat yüzde 20,4'lük
bir artışla 29,5 milyar dolar ve buna göre dışticaret
açığı da 20,5 milyar dolardır.

1996 yılı için 81 250 lira olarak
tahmin edilen ortalama dolar kurunun 1997 yılında
135 bin lira olması beklenmektedir.

1997 yılında toplam 6.3 katrilyon lira
yatırım büyüklüğü hedeflenmiştir.
Bu yatırımın, 1.3 katrilyon liralık
kısmı kamu yatırımlarıdır,
özel sektör yatırımlarının
ise 5 katrilyon liraya ulaşması beklenmektedir. 

Bu hedefler çerçevesinde 1997 yılı
konsolide bütçesi 6 katrilyon 255 trilyon liralık
ödenek teklifi ve aynı miktarda gelir tahminiyle denk
bir bütçe olarak Yüce Meclisimize sevk edilmişti.

Plan ve Bütçe Komisyonunda bütçeye
55 trilyon lirası Yetki Kanunu çerçevesinde
kamu personeli aylıklarında yapılacak ilave
iyileştirmeleri karşılamak üzere, toplam
106 trilyon 685 milyar lira ödenek eklenmiştir.

Bütçe dengelerinin bozulmaması
için, bu ilave ödenek, yine bütçe içinden
bazı istisnalar hariç olmak üzere, yüzde
5 oranında, 106 trilyon 765 milyar lira kesinti yapılmak
suretiyle karşılanmıştır.

Sonuçta, bütçe ödenekleri
ile gelir tahmini 79 milyar liralık bir azalışla
6 katrilyon 254 trilyon 921 milyar lira olarak Genel Kurulun onayına
sunulmuştur.

Buna göre, 1997 yılı için,
personel giderlerine 1 katrilyon 729 trilyon lira, diğer cari
hizmetlere 636 trilyon lira, yatırım harcamalarına
495 trilyon lira, transfer giderlerine 3 katrilyon 395 trilyon
lira tutarında ödenek ayrılmış
bulunmaktadır.

Bütçe büyüklüğü
içinde, personel ödenekleri yüzde 27.6, diğer
cari ödenekler yüzde 10.2, yatırım ödenekleri
yüzde 7.9, transfer ödenekleri yüzde 54.3 paya
sahiptir.

Transfer giderleri içinde 1 katrilyon 864
trilyon lira olan iç ve dış borç faiz
ödemelerinin toplam ödenekler içindeki payı
ise yüzde 29.8'dir. Diğer taraftan, transfer ödeneklerinde,
kamu iktisadi teşebbüsleri için 86 trilyon lira,
sosyal güvenlik kuruluşları için 530
trilyon lira, tarımsal destekleme için 95 trilyon
lira, kredi ve yurtlar için 23 trilyon lira tutarında
ödenek ayrılmıştır.

1997 yılı için tahmin edilen
bütçe gelirlerinin, türler itibariyle dağılımıysa
şöyledir: Vergi gelirleri 4 katrilyon 368 trilyon lira,
vergidışı normal gelirler 1 katrilyon 445
trilyon lira, özel gelirler ve fonlar 425 trilyon lira, katma
bütçe gelirleri 17 trilyon liradır. Konsolide
bütçe gelir ve giderlerinin gayri safi millî
hâsılaya oranı da yüzde 24,7'dir. 

Sayın Başkan, sayın milletvekilleri;
Türkiye'de, son yıllarda hazırlanan bütçelerin
en belirgin özelliği, hepinizin bildiği gibi, açık
bütçe olmalarıdır. 

Harcamalarla kaynaklar arasında sağlıklı
bir denge kurulamaması sonucu oluşan açık
bütçeler, malî dengelerin bozulmasına
sebep olmuştur. 

Bütçe açıklarının
giderek büyümesi ve bu açıkların
borçlanma ile finansmanı, hem içborç
stokunu artırmış, hem de bütçe
giderleri içerisinde, faiz ödemelerinin payını
yükseltmiştir. 

Bütçe ödeneklerinin her yıl
daha da artan bölümünün, faiz ödemeleri
için ayrılması sebebiyle, bütçeler,
etkin bir maliye politikası aracı olma vasfını
kaybetmiştir. 

Bunun sonucunda da, devletin memuruna, işçisine
ve emeklisine verdiği maaş ve ücretler hızla,
reel anlamda, gerilemeye başlamış, eğitim,
sağlık, savunma ve adalet gibi devletin aslî
hizmetlerine ayrılan kaynaklar azalmış, yatırımların
payı hızla düşmüş, bütçe
açıkları büyümüştür.


Bu gidişat karşısında Hükümetimiz,
bozulan malî dengelerin yeniden kurulmasını
temel mesele olarak ele almış, ilk günden itibaren
ülke kaynaklarını harekete geçirmek
için çalışmalar başlatmıştır.
Bütün bakanlıklar seferber edilmiş, bilim
adamlarının düşünceleri alınmış,
değişik kuruluşların görüşleri
değerlendirilmiştir. 

Ayrıca, İktidarı ve muhalefetiyle,
tüm siyasî partilerimizin görüş ve
düşüncelerine açık olduğumuzu
belirterek, bir genel görüşmeyle Genel Kurulumuzda
konunun tartışılması sağlanmıştır.


İlk günden itibaren başlattığımız
bu çalışmalar neticesinde, 1997 bütçesi
denk bir bütçe olarak sunulmuş ve Genel Kurula
da denk olarak getirilmiştir. 

Böylece, uzunca bir süreden beri ilk kez,
malî dengelerin yeniden kurulması ve ekonomik istikrarın
sağlanması yönünde ciddî bir adım
atılmış bulunmaktadır. 

Amacımız, bozulan dengeleri yeniden
kurmaktır. 

Bu denk bütçeyle, bir taraftan, ülkemizin
kaynakları harekete geçirilerek kamunun borçlanma
ihtiyacı azaltılacak ve buna bağlı olarak
faizin yükü hafifletilecek, diğer yandan, ortaya
çıkarılacak ek kaynaklarla, çalışan
ve üreten kesimlere daha fazla imkân sağlanacaktır.


Malî dengelerin bozulmasında etkili
olan faiz ödemelerinin bütçe içerisindeki
payı, 1985 yılında yüzde 10,4 iken;
1990 yılında yüzde 20,4'e; 1995 yılında
da yüzde 33,4'e yükselmiştir. 

1985 yılında vergi gelirlerinin yüzde
17,6'sı faiz ödemelerine giderken, bu oran, 1990 yılında
yüzde 30,8'e; 1995 yılında ise yüzde 53,1'e
çıkmıştır. 

1996 yılında ise, faiz ödemelerinin
1,5 katrilyon lira olarak gerçekleşeceği; bütçe
içerisindeki payının yüzde 38,2; vergi
gelirlerine oranının da yüzde 68,5 olacağı
tahmin edilmektedir. 

Görüldüğü gibi, 1980'li yıllardan
itibaren, faiz ödemelerinin bütçe içerisindeki
payı artmış, buna bağlı olarak
yıldan yıla vergi gelirlerinin daha büyük
dilimi borçlama maliyetlerine ayrılır hale
gelmiştir. 

Ayrıca, kamu finansmanında görülen
kısa vadeye sıkışma ve yüksek
faizle borçlanma olgusu, para ve sermaye piyasalarında
kamunun hakimiyetine yol açarak, özel kesimin borçlanmasını
hemen hemen imkânsız hale getirmiştir. 

Böylece, kamu kesimi borç-faiz döngüsüne
girerken, özel kesim de yatırım ve işletme
sermayesini kullanabileceği fonlardan mahrum kalmıştır.


Öte yandan, faiz-kur makasının
yurtiçi faiz lehine çok açık olması,
dolar bazında yüzde 30'lara varan seviyelerde reel
faizlerin ödenmesine yol açmaktadır. 

Bu kadar yüksek maliyetli borçlanmaya,
dünyanın hiçbir ülkesinin uzun süre
dayanabilmesi mümkün değildir. 

Bu noktada, en kısa zamanda tedbir alınması
gerektiği açıktır ve toplumun her kesiminde
de  bu konuda fikir birliği mevcuttur. 

İşte 1997 Bütçesi, bu olumsuz
gidişi değiştirmek kararlılığı
içerisinde hazırlanmış ve faizlerin
toplam bütçe ödenekleri içerisindeki payının
yüzde 38.2'den yüzde 29.8'e düşürülmesi
hedeflenmiştir. 

Bu bütçe ile 1997 yılı
için kamu personeli ve emeklilerin aylıklarında
reel artışlar sağlanmıştır.


Biraz sonra ayrıntılarıyla açıklayacağım
üzere, önceki yıllarda reel kayıplara
uğrayan kamu personelimizin aylıklarındaki bu
kayıpları telafi etmek üzere, Hükümetimiz,
işbaşına gelmesinin hemen ertesinde maaşlarda
yüzde 50 oranında artış yapmıştır.


1997 yılının Ocak ayından
geçerli olmak üzere de, kamu personeli aylıklarında
enflasyon kadar artışa ilave olarak, refah payını
da eklemek suretiyle, yüzde 30'luk bir artış
yapılması kararlaştırılmıştır.


Ayrıca Yetki Kanunu ile yapılacak ilave
artışın ödeneği de bütçeye
konulmuştur. 

Ülkemizde üretimin ve ihracatın
artırılabilmesi, işsizliğin azaltılabilmesi
ve enflasyonun düşürülebilmesi için,
yatırım yapılması ve buna ayrılan
kaynakların da verimli bir şekilde kullanılması
gerekmektedir. 

Bu hususlar dikkate alınarak, 1996 yılına
göre yüzde 118.7 oranında artışla
1997 yılı bütçesine 495 trilyon lira
tutarında yatırım ödeneği konulmuştur.


1997 yılı bütçesinde en
yüksek artış yatırımlarda yapılmıştır.


Yatırımlarda selektif bir uygulama
başlatılarak, 1997 yılında bitirilecek
yatırımlar ile özel önemi bulunan ve ekonomiye
büyük katkısı olacak projelere öncelik
verilmiştir. 

Diğer taraftan, ödenek yetersizliği
sebebiyle hizmet yapamaz hale gelen yatırımcı
kuruluşların, halkımıza daha fazla
hizmet götürebilmesi hedeflenmiştir. 

Bu çerçevede; Karayolları, Devlet
Su İşleri ve Köy Hizmetleri Genel Müdürlüklerinin
yatırım ödenekleri, önemli oranlarda artırılmıştır.


Ayrıca, kamu sabit sermaye yatırımları
içerisinde, enerjinin payı, yüzde 12,3'ten
16,3'e; eğitimin payı, yüzde 10,7'den yüzde
12,1'e ve sağlığın payı da, yüzde
4,6'dan yüzde 5'e yükseltilmiştir. Böylece,
yatırımlar yeniden canlandırılmakta
ve ülkemizde yeni bir yatırım hamlesi başlatılmaktadır.

Diğer taraftan, araştırma ve geliştirme
faaliyetlerinin desteklenmesi, yerli savunma sanayiinin teşviki
için de gerekli tedbirler alınmıştır.

1997 yılı bütçesinde, harcamaların
yüzde 78,2 oranında artırılması
öngörülürken, devletin aslî görevlerinden
olan adalet, eğitim, sağlık ile savunma ve güvenlik
hizmetlerindeki artış, bu oranın çok
üzerinde tutulmuştur. Bu çerçevede, adalet
hizmetlerine ayrılan ödenekler, yüzde 103,3;
eğitim hizmetlerine ayrılan ödenekler, yüzde
101,9; sağlık hizmetlerine ayrılan ödenekler,
yüzde 108,3; savunma ve güvenlik hizmetlerine ayrılan
ödenekler, yüzde 102,4 oranında artırılmıştır.


Diğer taraftan, son yıllarda, üniversite
sayısındaki artışa rağmen, yükseköğrenime
yeterli kaynak ayrılmaması sebebiyle, eğitim
kalitesinin giderek gerilediği görülmektedir. Yükseköğrenime
özel bir önem veren Hükümetimiz, gençlerimize
daha iyi eğitim imkânı sağlamak amacıyla,
üniversitelere ayrılan ödenekleri yüzde
113,2 oranında artırmıştır.


Sayın Başkan, sayın milletvekilleri;
1997 yılı için, 6 katrilyon 255 trilyon lira
tutarında gelir hedeflenmiştir. Bu tutar, 1996 gerçekleşme
tahminine göre, yüzde 136'lık bir artışı
ifade etmektedir. Bütçe gelirlerinin gayri safi millî
hasılaya oranı da, yüzde 17,9'dan, yüzde
24,7'ye yükselmektedir. 

Kamu harcamalarının finansmanında
kullanılan aslî gelir kaynağı, vergilerdir.
Bu nedenle, bütçe gelirleri içerisinde en büyük
pay, ülkelere ve konjonktüre göre değişmekle
birlikte, vergi gelirlerine aittir.

Vergiler aynı zamanda, gelir dağılımının
düzeltilmesi, yatırım, üretim ve istihdamın
artırılması, işsizliğin önlenmesi,
fiyat istikrarının sağlanması gibi başlıca
ekonomik ve sosyal hedeflere ulaşılmasında
kullanılan temel iktisat politikası aracıdır.

1997 yılı bütçemizde vergi
gelirleri hedefimiz, 1996 gerçekleşme tahminlerine
göre yüzde 98,5 artışla 4 katrilyon 368
trilyon lira olarak belirlenmiştir.

Bu miktar, bütçe gelirlerinin yüzde
69,8'ini oluşturmaktadır ve vergi gelirlerinin bütçe
giderlerini karşılama oranı da yüzde
55,7'den, 1997 yılında yüzde 69,8'e yükseltilmektedir.

Üzerinde durmak istediğim bir husus da,
ülkemizde dolaylı vergilerin toplam vergi gelirleri
içerisindeki payının sürekli olarak
artmasıdır.

Gelir dağılımını
olumsuz etkileyen dolaylı vergilerin toplam vergi gelirleri
içerisindeki payı, son on yılda yüzde
60'lara kadar yükselmiştir.

Biz, 1997 yılında bu eğilimi tersine
çevirerek, dolaylı vergilerin payını
yüzde 58,5 seviyesine indirmeyi hedeflemiş bulunuyoruz

1997 yılı vergi gelirleri tahminlerimizi,
geçmiş yıllar ile bu yılın ilk
dokuz aylık dönemi sonuçları, yıl
sonu gerçekleşme tahminlerimiz ve 1997 yılı
makroekonomik hedefleriyle her bir vergi için mevzuatın
öngördüğü hususları dikkate alarak
yapmış bulunuyoruz.

Bu çerçevede nihaî tahminlere
ulaşırken; vergi kanunlarındaki maktu had
ve tutarların her yıl yeniden değerleme oranında
artırılmasının etkisi, işletmelerin
1996 yılı cirolarında meydana gelen artışların
gelir etkisi, vergilerin yıllık uygulama sonuçlarının
gösterdiği trendler, dışticaret hacminde
meydana gelecek artışlar, idarî ve yasal tedbirlerin
meydana getireceği etkiler özellikle dikkate alınmıştır.

Ayrıca, kaynak paketlerinde açıklandığı
üzere, kamu kâğıtları faizlerine
uygulanacak vergi tevkifatı, altın ve kıymetli
madenler için stok bildirimi, bedelsiz ithalat, sigara
ve alkollü içkiler üzerinden alınan ek
vergide bandrol, maden ruhsat harçları, vergi denetimlerinin
yaygınlaştırılması ve etkinleştirilmesi
gibi, yürürlüğe girmiş ve girecek olan
uygulamaların vergi gelirlerine yapacağı katkılar
da dikkate alınmıştır. 

Hükümetimiz, vergilere, bir yandan, temel
finansman kaynağı olarak önem verirken, öte
yandan, bir iktisat politikası aracı olarak da etkili
bir şekilde kullanmayı hedeflemektedir. 

Vergilerin en az maliyetle toplanması, adaletli
dağılımı, piyasa mekanizmasının
işleyişini bozmaması, basit, anlaşılır
ve kolay uygulanabilir olması temel kuraldır. Bu
çerçevede gerekli çalışmalar
başlatılmıştır.

Kamu kâğıtlarından elde edilen
faiz gelirlerine yüzde 10 tevkifat koymak suretiyle, rant
gelirleri üzerine önemli br vergi yükü getirilmiştir.
Bu düzenleme, vergi adaletinin sağlanması yönünde
son zamanlarda atılan en önemli adımlardan
birisidir.

Bir diğer kanunla da, kuyumculuk ve sarraflık
faaliyetlerinde bulunan mükelleflere, bir defaya mahsus olmak
üzere, kayıtdışı stoklarını
beyan etme imkânı sağlanmıştır.

Böylece, hem kayıtdışı
olan bu stokların sistem içerisine girmesi sağlanmakta
hem de Hazineye ilave bir gelir temin edilmektedir.

Diğer taraftan, gerekli kanunî düzenlemeyi
yaparak, vergiler ile diğer amme alacaklarının,
süresinden önce ödenmesini teşvik etmek amacıyla,
erken ödemede indirim uygulamasını başlatmış
bulunuyoruz. 

Ayrıca, muhtasar beyannameler ile katmadeğer
vergisi beyanname verme sürelerini öne alarak, vergi
tahsilatının bir an önce Hazineye intikalini
sağlayacak tasarı da Yüce Meclisin gündeminde
bulunmaktadır. 

Gelişmiş vergi sistemlerinin en belirgin
özelliği, basit ve kolay anlaşılabilir olmasıdır.
Bu çerçevede, tüketim vergileri sistemimizin
basitleştirilmesi için özel tüketim vergisi
kanun tasarısı hazırlanarak Türkiye
Büyük Millet Meclisine sunulmuş bulunmaktadır.

Yapılacak düzenlemeyle bu vergi kapsamına
giren mallar üzerindeki vergi yükünde önemli
bir değişiklik yapılmayacak, dolayısıyla,
bu verginin yatırım ve üretime olumsuz bir
yansıması olmayacaktır. Sadece, değişik
adlarla tahsil edilen on dolayındaki vergi, fon ve paylar
tek bir vergi altında birleştirilmek suretiyle uygulama
ve kontrol kolaylığı sağlanacaktır.


Benzer şekilde, Katma Değer Vergisi uygulamasının
basitleştirilmesi ve vergi kaçırma eğiliminin
azaltılması amacıyla da oran sayısı
azaltılacaktır. 

Üzerinde önemle durduğumuz diğer
bir konu da, ekonomik faaliyetlerin tümüyle kavranarak,
kayıtdışı ekonominin vergilendirilmesidir.


Bu amaçla, 1997 yılında ekonomik
faaliyetlerin tamamıyla belge düzeni içinde
kayda alınması ve vergilendirilmesinin sağlanması
için bazı yasal ve idarî düzenlemelere
gidilecektir. 

Bu kapsamda, bono, poliçe, çek gibi
ödeme araçlarının sıkı
bir şekilde izlenerek, kayıtdışı
ekonomik faaliyetlerin kavranması amacıyla, Türk
Ticaret Kanunu, Bankalar Kanunu ve diğer ilgili kanunlarda
bazı değişiklikler yapılacaktır.

Vergi tabanını genişletmeye yönelik
olarak alacağımız diğer bir tedbir de kentsel
rantların vergilendirilmesidir. 

Kentleşmenin sonucu ortaya çıkan
konut ve işyeri ihtiyacı nedeniyle büyük
değerlere ulaşan arsa ve arazilerin el değiştirmesi
sırasında oluşan bu rantlar vergilendirilmek
suretiyle, sermayenin yatırım ve üretime yönelmesi
özendirilecektir. 

Bu çerçevede, giderek önemini
ve verimliliğini yitirme trendine giren Emlak Vergisinde,
bir yandan gayrimenkullerin gerçek değerini kavrayacak
şekilde rayiç bedel esası getirilirken, bir
yandan da bu bedelin her yıl enflasyon oranına göre
endekslenmesi sağlanacaktır. 

Emlak Vergisi oranlarıyla birlikte, gayrimenkullerin
alım-satımından alınan yüzde
9,6 oranındaki tapu harçlarında da indirime
gidilecektir. 

Böylece, mahallî idarelere sürekli
ve verimli bir gelir kaynağı sağlanarak bütçe
üzerindeki yükleri hafifletilecektir. 

Emlak Vergisi matrahını artıran,
vergi oranını azaltan bu düzenlemeler sonucunda
inşaat sektöründe de belge düzeni yerleşecek
ve buna bağlı olarak Katma Değer, Gelir ve Kurumlar
Vergilerinde artışlar meydana gelecektir.

Keza, yine, Hükümetimiz döneminde,
4208 sayılı Karaparanın Aklanmasının
Önlenmesine Dair Kanun çıkarılmıştır.


Böylece, suç sayılan fiillerden
sağlanan paranın meşrulaştırılarak
malî sisteme sokulmasını önleme yönünde
çok önemli bir adım atılmıştır.


Buna ilave olarak, kayıtdışı
ekonominin daraltılması amacıyla Bakanlığımızca
bir dizi idarî düzenlemeye de gidilmektedir. 

Bunlardan bazıları şöyledir:
Bugüne kadar 5 617 374 kişiye verilen tek vergi numarası
uygulamasının kapsamının genişletilmesi
ve yaygınlaştırılması, vergi
idaresinde otomasyon uygulamasının il ve ilçeler
itibariyle yaygınlaştırılması;
ayrıntılı mükellef bilgilerini içeren
istihbarî bilgilerin, kurulan iletişim ağı
ile 1997 yılı başından itibaren vergi
inceleme elamanlarının sürekli kullanımına
sunulması; yakında göreve başlayacak
olan vergi istihbarat uzmanları vasıtasıyla
da vergi incelemeleri için gerekli istihbarî bilgilerin
sağlanarak, mevcut kapasitenin artırılması.


Bu uygulamaların aşama aşama devreye
girmesiyle vergi denetiminin bilgisayar destekli olarak daha geniş
mükellef kitlelerini kavraması. 

Mükelleflerin vergiye tabi işlemlerinin
tespiti amacıyla, nakit hareketlerinin yakından
izlenebilmesi için, 1997 yılında banka hesaplarının
ancak vergi hesap numarası kaydedilmek koşuluyla
açılması ve belli meblağın üzerindeki
nakit hareketlerinin banka sisteminden geçirilmesi zorunluluğunun
getirilmesi.

Bu suretle, bir yandan vergi gelirlerinde önemli
artışlar ortaya çıkacak; bir yandan,
vergisini gerçeğe uygun bir şekilde ödeyen
mükellefler aleyhine ortaya çıkan rekabet eşitsizliği
giderilecek; diğer yandan da, vergi tabanı genişletilerek,
vergi yükünün mükellefler arasında
daha adil bir şekilde dağılımı
sağlanacaktır. 

Ayrıca, vergi tahsilatında bankalardan
yararlanma uygulamasına, kapsamı genişletilerek
kararlılıkla devam edilecektir. Hedefimiz, yakın
bir gelecekte vergi tahsilatının büyük
ölçüde bankalara kaydırılması,
vergi dairelerimizin ise, temel vergicilik hizmetlerinde daha
etkin hale getirilmesidir. 

Sayın Başkan, sayın milletvekilleri;
vergilere ilişkin hedeflerin gerçekleştirilebilmesi,
yeterli bir yasal çerçeve yanında, aynı
zamanda, iyi bir vergi idaresini gerektirmektedir. 

Bu bakımdan, gelir idaresini daha etkin bir
hale getirmek için başlatılan yeniden yapılandırma
çalışmalarını sürdüreceğiz.

Bu çerçevede amacımız,
Bakanlığımız bünyesindeki nitelikli
personel sayısının artırılmasıdır.
Bir yandan mevcut personelimiz sürekli eğitime tabi tutulurken,
diğer yandan da uzman personel ve denetim elemanı açığımız
yeni alacağımız elemanlarla kapatılmaktadır.
Bu kapsamda, vergi idaremizde yeni işe başlattığımız
250 civarındaki denetmen ve uzmanın eğitimine
de özel bir önem vermekteyiz. Nitelikli eleman tedariki
çalışmalarımız devam edecektir.

Diğer taraftan, ilk defa maliye teşkilatı
taşra toplantılarını başlatmış
bulunuyoruz. 1997 yılında da bu toplantılara
tüm ülkeyi kapsayacak şekilde devam edeceğiz.
1997 yılı için ortaya koyduğumuz ciddî
ve kararlı politika ve hedeflerin uygulayıcısı
taşra teşkilatımızdır. Personelimizin
yüzde 90'ından fazlası taşradadır
ve mükelleflerle karşı karşıya
gelen onlardır. Bu toplantılarla kendilerine temel
hedeflerimiz verilmekte, motivasyonların sağlanmakta,
sorunlar mahallinde tespit edilerek çözümlenmektedir.

1997 yılı bütçesinde yer
alan ikinci önemli gelir kaynağı, vergidışı
normal gelirlere ait bulunmaktadır. Vergidışı
normal gelirler 1 katrilyon 445 trilyon lira olarak belirlenmiştir.
Vergidışı normal gelirlerin önemli büyük
kalemlerini, özelleştirme gelirleri ile kamu gayrimenkullerinin
satışından elde edilecek gelirler oluşturmaktadır.

1997 yılı için hedeflenen konsolide
bütçe gelirlerine ulaşabilmek için atıl
vaziyette bulunan kamu taşınmazlarının
satışı ve planlanan özelleştirme
hamlesi büyük bir kararlılıkla yürütülecektir.
Kamu taşınmazlarının hızla satılabilmesi
için yasal düzenleme yapılmış,
esas ve usullere ilişkin Bakanlar Kurulu kararı da
yayımlanmış bulunmaktadır.

Özelleştirmek kapsamındaki Telekomun
hisse ve lisans satışı, kamu kuruluşlarına
ait arsa, arazi, sosyal tesis ve lojmanlar ile yarım kalmış
elektrik santrallarının satışı
gibi kaynaklardan elde edilecek gelirlerle vergidışı
normal gelirlerde 1997 yılında çok önemli
ek artışlar sağlanacaktır.

Özelleştirme gelirleri arasında
yer alan GSM lisans satışından beklenen 135
trilyon liranın 1997 yılının ilk yarısında
tahsili beklenmektedir. Diğer özelleştirme gelirleri
ise, Özelleştirme İdaresince yapılan
program çerçevesinde ilk dokuz aylık dönemde
gerçekleşecektir. Bu gelirlerin büyük bölümü,
esas itibariyle, ülkemizin borç-faiz ipoteğinden
mutlaka kurtarılması yönünde 54 üncü
Hükümetin ortaya koyduğu kararlılığın
ve politikaların bir sonucudur. 

Bütçelerin her geçen gün
daha fazla faiz ödeme aracına dönüştüğü
bir ortamda, kamu kesimi borçlanma gereğinin asgariye
indirilmesi kararlılığı içerisinde
bulunan Hükümetimiz, hedeflenen bu gelirlere ulaşacaktır.


Konuşmamın bu bölümünde
de kamu personelinin maaşlarında 1997 yılında
yapılacak artışlarla ilgili açıklamalara
geçmek istiyorum: Hepinizin malumu olduğu üzere,
Hükümetimiz 28 Haziran günü kurulmuş
ve ilk icraatı olarak yaklaşık 7,5 milyon
kamu çalışanı ve emeklilerinin maaşlarında
yüzde 50 oranında artış gerçekleştirerek
aileleriyle birlikte yaklaşık 30 milyon civarındaki
vatandaşımızı memnun etmiştir.


1996 yılının Temmuz-Aralık
dönemi için ilan edilen yüzde 50 oranındaki
maaş artışı, aynı dönem
içinde yüzde 30 civarında gerçekleşeceği
tahmin edilen enflasyonun üzerindedir. Hükümetimiz,
Temmuz-Aralık 1996 döneminde enflasyonun üzerinde
bir maaş artışı sağlayarak, kamu
personeli ve emeklilerin refah düzeyini artırma kararlılığında
olduğunu göstermiştir. 1997 yılı
ücret politikamız aynı çizgide devam
edecektir; dolayısıyla, önümüzdeki
yıl için, enflasyonun üzerinde, millî
gelir artışı kadar da ayrıca reel iyileştirme
yapılacaktır. Bunun dışında,
bütçe faiz yükünden kurtarıldıkça
ve ilave imkânlar temin edildikçe enflasyon artı
millî gelir artışına dayalı bu
asgarî iyileştirme oranı daha da yukarılara
çekilecektir. 

1997 yılının ilk altı
ayındaki enflasyon, yüzde 26 civarında tahmin
edilmektedir. 

Bu ilkeler çerçevesinde, Hükümetimizce,
1997 yılının ilk altı aylık
dönemi için memur ve emeklilerimizin maaşlarında
yüzde 30 artış yapılmasına karar
verilmiştir. Artışlar, katsayıların
artırılması suretiyle gerçekleştirilecektir.


Buna göre, aylık katsayı 2 550'den
3 315'e, taban aylık katsayısı 15 700'den
20 450'ye, yanödeme katsayısı da 850'den 1
100'e çıkarılmıştır.

Katsayı artışlarıyla,
memur emeklilerimizin maaşları da memurlarımıza
paralel bir şekilde artırılmaktadır.


İşçi emeklileri ve Bağ-Kur
emeklilerinin maaşlarındaki artış oranları,
biraz önce açıkladığım katsayılar
dikkate alınarak, memur maaşlarındaki artış
oranında yeniden düzenlenecektir.

Sözleşmeli personelin sözleşme
ücreti tavanlarının da yüzde 30 artırılmasına
karar verilmiştir.

Yapılan bu düzenlemeler göre, en
düşük dereceden maaş alan bir memurun maaşı
18 milyon 375 bin liradan 24 milyon 74 bin liraya; 1 inci derecenin
4 üncü kademesinden maaş alan bir genel müdürün
maaşı da 65 milyon 44 bin liradan 84 milyon 739 bin
liraya; 36 yıl hizmet ettikten sonra 3 üncü derecenin
8 inci kademesinden emekli olan ünvansız bir memurun
emekli maaşı 24 milyon 796 bin liradan 32 milyon
269 bin liraya; genel müdürün emekli maaşıysa
58 milyon liradan 75 milyon 432 bin liraya yükseltilmektedir.

Sayın Başkan, sayın milletvekilleri;
bildiğiniz gibi Hükümetimiz, Yüce Meclisten,
memur maaşlarında iyileştirme yapmak amacıyla,
kanun hükmünde kararname çıkarma yetkisi
almış ve bunun için de gerekli ödeneği,
Plan ve Bütçe Komisyonunda 1997 yılı
bütçesine ilave etmiştir. Bu konudaki çalışmalarımız
sonuçlanmak üzeredir.

Bu bütçeyi önceki bütçelerden
ayıran diğer önemli bir özellik de, gelir
dağılımının düzeltilmesine
yönelik tedbirlere sahip olmasıdır. 

Konuşmanın önceki bölümlerinde
de belirttiğim üzere, yayımlanan son rakamlar,
gelir dağılımında bozulmalar olduğunu
göstermektedir.

Bu gerçeği dikkate alan Hükümetimiz,
bütçede, gelir dağılımını
düzeltici tedbirlere yer vermiştir.

Bu tedbirlerden bazıları şunlardır:

1. Rant geliri sayılan faizin bütçe
içerisindeki payı yaklaşık 10 puan
aşağıya çekilmektedir.

2. Dolaylı vergilerin payı yüzde
60,1'den yüzde 58,5'e düşürülmektedir.

3. Daha önce vergidışı bırakılan
devlet tahvili ve Hazine bonosu faizlerine yüzde 10 stopaj
getirilmiştir.

4. Vergidışı kalan kesimlerin
kayıt altına alınarak vergilendirilmesine
yönelik uygulamalar başlatılmıştır.

5. Gayrimenkul rantları vergilendirilecektir.

6. Kamu personeli ve emeklilerin aylıkları,
enflasyon oranına ilave olarak refah artışı
da eklenmek suretiyle iyileştirilmiştir.

7. Eğitim, sağlık ve altyapı
hizmetlerine ayrılan ödenekler artırılmıştır.

8. Tarımsal desteklemeye daha çok kaynak
ayrılmaktadır.

Bu tedbirlerin, gelir dağılımındaki
dengesizlikleri giderici yönde olumlu etkileri olacaktır.

Sayın Başkan, sayın milletvekilleri;
Hükümetimizin ana gayesi, halkımızın
ve ülkemizin önündeki meseleleri çözmektir.
Hükümeti oluşturan Refah Partisi ve Doğru
Yol Partisi, canla başla ve uyum içerisinde bu amacı
gerçekleştirmek için çalışmaktadır.

54 üncü Türkiye Cumhuriyeti Hükümetini
kurarken, ilk tercihimiz, ülke sorunlarını,
ancak uzun vadeli bir hükümetin cesaretle göğüsleyebileceği
gerçeğinden hareketle, siyasî istikrarın
sağlanması olmuştur.

Diğer bir tercihimiz de, sorunlar aşılırken,
zaten sıkıntıda olan halkımızdan
biraz daha fedakârlık isteyen acı reçeteler
uygulamamaktır.

Bu anlayışla, Hükümetimiz,
bugüne kadar, halkımızın büyük
çoğunluğunu oluşturan dar ve sabir gelirli
memur, işçi, emekli, Bağ-Kur emeklisi ve asgarî
ücretliler ile küçük esnaf ve çiftçimizin
refah seviyesini iyileştirici yönde icraatlar yapmıştır.

Hükümetimiz, bütçe gelirlerinin
ülkemize yeterli hizmet yapacak düzeyde olmadığını,
bu gelirlerin giderek artan kısmının faiz
ödemelerine gittiğini, bunun neticesinde de devlet hizmetlerinde
aksamalar olduğunu tespit etmiştir. Bu olumsuz tabloyu
tersine çevirmek için de, öncelikle, mevcut
ekonomik kaynakların harekete geçirilerek ülkemizin
borç ve faiz batağından kurtarılması
gereğinden hareketle, kaynak paketleri kapsamında bir
dizi yeni düzenlemeyi uygulamaya koymuştur.

Bu düzenlemelerin odak noktasını
oluşturan kamu açıkları, özelleştirmenin
hızlandırılması, ihtiyaç dışı
kamu taşınmazlarının satışı,
sosyal güvenlik kurumlarının malî yapılarının
iyileştirilmesi, kamu nakit yönetiminin etkin hale
getirilmesi ve vergilendirmede etkinliğin artırılması
gibi tedbirlerin de desteğiyle ortadan kaldırılacaktır.

Hedefimiz, devlet bütçesini halka daha
fazla hizmet yapabilecek bir yapıya kavuşturmaktır.
Bu çerçevede, yoğun çalışmaların
ürünü olan ilk bütçemizi denk bütçe
olarak huzurlarınıza getirdik.

Denk bütçe demek, gelirler kadar harcama
yapılacak demektir; biz de, uygulamayı buna göre
yönlendireceğiz.

Bu bütçe, ekonomik potansiyeli hareket
geçiren, dengeleri kuran, borç-faiz sarmalını
kıran, israfı ve enflasyonu önleyen, dargelirlileri
gözeten, daha çok hizmet daha çok yatırım
öngören, ülkemiz insanının refah
seviyesinin yükseltilmesini hedefleyen, bir değişim,
bir istikrar bütçesidir.

Siyasî istikrarı sağladık;
şimdi, ekonomik istikrarı sağlayacağız.

Bütçemizin, ülkemiz ve milletimiz
için hayırlı olmasını temenni
ediyor; hepinize sevgi ve saygılarımı sunuyorum.
(RP ve DYP sıralarından alkışlar)

BAŞKAN - Hükümet adına, 1997
yılı bütçe sunuş konuşmasını
yapan Maliye Bakanı Sayın Abdüllatif Şener'e
teşekkür ediyorum.

Sayın milletvekileri, bütçe görüşmeleri,
26.11.1996 tarihli 22 nci Birleşimde alınan karara
uygun olarak, bastırılıp dağıtılan
programa göre yapılacaktır.

Bu aşamada, görüşme programında
yapılmış olan bir değişikliği
bilgilerinize sunmak istiyorum. Bu değişiklik, her ne
kadar daha önce siyasî parti gruplarına ve ilgili
bakanlıklara yazılı olarak bildirilmiş
ise de, bir kere daha hatırlatmakta yarar görüyorum.


Bastırılıp dağıtılan
programda 7 nci turda yer alan Orman Bakanlığı
bütçesiyle, 12 nci turda yer alan Turizm Bakanlığı
bütçesi yer değiştirmiştir. Buna göre,
Turizm Bakanlığı bütçesi 13.12.1996
Cuma günü yapılacak 7 nci turda, Orman Bakanlığı
bütçesi ise 15.12.1996 Pazar günü yapılacak
12 nci turda görüşülecektir. 

Başlangıçta, bütçenin
tümü üzerindeki görüşmelerde, siyasî
parti grupları ve Hükümet adına yapılacak
konuşmalar 1'er saat -bu süre, iki konuşmacı
tarafından kullanılabilir- kişisel konuşmalar
15'er dakikadır. 

Şimdi, bütçenin tümü
üzerinde gruplar ve şahısları adına
söz alan sayın üyelerin adlarını
sırasıyla okuyorum:

Refah Partisi Grubu adına, Manisa Milletvekili
Bülent Arınç, Bitlis Milletvekili Zeki Ergezen;
Cumhuriyet Halk Partisi Grubu adına, Antalya Milletvekili
Deniz Baykal; Anavatan Partisi Grubu adına, Ankara Milletvekili
Agâh Oktay Güner, İstanbul Milletvekili Güneş
Taner; Doğru Yol Partisi Grubu adına, Şanlıurfa
Milletvekili Necmettin Cevheri; Demokratik Sol Parti Grubu adına,
İstanbul Milletvekili Bülent Ecevit. 

Kişisel söz alanlar; lehinde, Adana Milletvekili
Uğur Aksöz, Rize Milletvekili Ahmet Kabil; aleyhinde,
İstanbul Milletvekili Halit Dumankaya.

Sayın milletvekilleri, 1997 Malî Yılı
Genel ve Katma Bütçe Kanunu Tasarıları
ile 1994 ve 1995 Malî Yılları Genel ve Katma
Bütçe Kesinhesap Kanun Tasarılarının
tümü üzerindeki görüşmelere devam
ediyoruz. 

Şimdi, sırasıyla gruplara söz
vereceğim. 

Sayın Bülent Arınç, Manisa
Milletvekili. (RP sıralarından alkışlar)


Sayın Arınç, grubun konuşma
süresini bütün olarak ayarlıyorum...

 BÜLENT ARINÇ (Manisa) - Eşit olarak
kullanacağız... 

BAŞKAN - Buyurun, konuşma süreniz
 30 dakikadır. 

RP GRUBU ADINA BÜLENT ARINÇ (Manisa)
- Sayın Başkan, sayın milletvekilleri; Refah
Partisi Grubu adına hepinizi hürmetle selamlıyorum.


Bugün, bütçe tasarısı
üzerinde ilk görüşmeleri yapıyoruz.
Refah Partisi Grubu adına, ilk konuşan bendenizim;
bu sebeple, bütçemizin, milletimize, memleketimize,
hayırlı olmasını Cenabı Hak'tan
diliyorum. 

Bütçeler, hükümetlerin ekonomik
ve siyasî tercihlerini gösteren önemli belgeler
ve metinlerdir. Bütçeler, hükümetlerin en
önemli referanslarıdır. 54 üncü Cumhuriyet
Hükümetimizin Yüce Meclise getirdiği bu denk
bütçe, büyük bir çalışmanın,
büyük bir iddianın neticesidir. Bu kıymetli
belge sebebiyle, bütçeyi hedefine ulaştırma
konusunda, memleketimize, halkımıza yararlı
hizmetler yapabilme konusunda Hükümetimize, Sayın
Başbakanımıza, Sayın Başbakan
Yardımcımıza ve onun değerli bakanlarına
yürekten başarılar diliyorum. 

Sayın milletvekilleri, Parlamentomuzda, her
siyasî partiye mensup çok değerli teknisyenler;
maliye, ekonomi ve bütçe uzmanları var; bütçe
üzerinde onlar da konuşacaklar, kıymetli fikirlerini
hep birlikte dinleyeceğiz. Refah Partisi Grubu adına
süremi, bütçenin sosyal yönü üzerinde
konuşmak üzere harcayacağım; bu sebeple
önemli bir tespiti yapmaya kendimi mecbur sayıyorum;
çok da gerilere gitmeden, bulunduğumuz noktayı
tespit edebilme konusunda, 1980 sonrasından başlayacağım.


Bildiğiniz gibi, 1980 sonrası parlamenter
sistem, 1983 seçimleriyle başladı; bu seçimlerden
ve bu  hükümetlerin kurulmasından bu yana tam
13 yıl geçti; 13 yıllık bu periyot
içerisinde bütçemizin, ekonomimizin, sosyal
hayatımızın hangi noktada olduğunu müsaadenizle
tespit etmek istiyorum.

Hatırlayacağınız gibi 24
Ocak 1980 kararları ve sonrasında, uluslararası
finans kuruluşlarının da etkisiyle, gelen
yönetimlerin hemen hepsi, faizlerin serbest bırakılması,
yatırımların durdurulması, işçi
ve memur ücretlerinin yükseltilmemesi, taban fiyatların
sabit tutulması ve devalüasyonların yapılabilmesi
konusunda hemen hemen müştereken hareket ettiler. Maalesef
faizler serbest bırakıldı, tafecilik hortladı,
yatırımlar durduruldu; maalesef işsizlik büyüdü,
işçi ve memur ücretleri, taban fiyatlar, üreticileri
ve çalışanları daima borçlu
hale getirdi. Bunların sonucu olarak da -kısa kısa
ifade ediyorum-  1983'lerde 17 milyar dolar seviyesinde olan dışborcumuz,
her yıl da ödenmesine rağmen, ödenip eksileceği
yerde, şimdilerde 80 milyar dolarlar civarına yaklaştı.
Zamlar geldi, vergiler geldi, mal ve hizmetler sürekli zam
gördü, içborçlanma katrilyonlara yükseldi,
döviz çılgın bir tarmanış
içerisine girdi; 1983'lerde 200 lira civarında olan
doların, bugünlerde 100 binlere gelmesi, fevkalade
önemli bir olaydır. 

Para değerimiz düştü, satınalma
gücü azaldı. 1981'lerde ilk defa 5 binlikler
banknot halinde basılınca, sıfırları
bol rakamlar görülmeye başlayınca, saçımızı
başımızı yolmaya başlamıştık,
ama şimdi milyonluk banknotlar piyasada dolaşıyor.
Yatırımların durması ve işsizliğin
artmasıyla -yüksek faizler sebebiyle- çalışabilir
nüfusumuzun hemen yüzde 20'si bu işsizlikten nasibini
aldı; enflasyon üç rakamlı hale geldi,
tarım ve hayvancılık ülkede çok
önemli bir sektörken, büyük bir krizin içerisine,
maalesef, ölme noktasına geldi. Başka da bir
çare bulunamayınca, susamış bir insanın
tuzlu su içmesi gibi, devlet, bütçedeki açığı
kapatmak ve borç taksitlerini ödeyebilmek için
sürekli yüksek faizle borç aldı, karşılıksız
para bastı; bütün bunların yükü
orta ve dargelirlilerin üstüne geldi, fakir daha fakir,
zengin daha zengin oldu. 

Maalesef, her yıl bütçeler açık
verince, aynı fasit daireyi, aynı kısır
döngüyü tekrar yaşadık, yeniden darphane
çalıştırıldı, karşılıksız
para basıldı, yine işsizler ordusu büyüdü,
faiz ve enflasyon arttı, fakir fukaradan alınan
vergiler daha da çoğaldı, zamlar daha da artarak
şiddetle devam etti; maalesef, gelir dağılımındaki
adaletsizlikler daha da büyüdü. Bu adaletsizlik
ve dengesizlikler sosyal patlamalara yol açabilecek seviyeye
ulaştı; evine sadece ekmek götürebilen
yüzbinlerce aile mevcutken, maalesef banka patronları,
sadece bir ressamın tablosuna milyarlar ödeyerek satınaldı
ve Boğaz kenarında beşinci yalısının
duvarlarına astı; 7,5 metre uzunluğundaki limuzinlerin
milyarlık fiyatları, maalesef, Türkiye'de çok
müşteri bulabildi. 

Bir yanda, televizyon ve basına yansıyan
lüks ve sefahat dolu yaşam sahneleri, bir yanda, çöplükte
yiyecek toplayan, maalesef, emekli devlet memuru fotoğrafları,
bir yandan, çocuğuna milyonlarca liralık oyuncak
otomobil alabilenler, bir yanda, taksi şoförlüğü,
işportacılık yapan emekli öğretmenler,
bir yanda, düğünlerde havaya savrulan paralar, bir
yanda, ailesini geçindirmeye gücü yetmediği
için canına kıyan genç kızlar,
bir yanda acı tablolar, bir yanda rakamlar... İstatistiklere
göre, Türkiye'de işçi ailelerinin üçtebiri,
geçim sıkıntısı yüzünden
çocuklarını okutamıyor, her 3 aileden
biri, geçinebilmek için eşyalarını
satıyor, ailelerin yüzde 62'si, ancak borçla
ayakta durabiliyor, her 100 aileden 34'ü boğazından,
44'ü giyiminden kuşamından kesiyor, toplumun
en fakir yüzde 20'si millî gelirin yüzde 4'ünü
alırken, en zengin yüzde 20'si millî gelirin
yüzde 55'ine sahip çıkıyor ve Türkiye'de,
televizyon reklamlarında, kilosu birkaç yüzbin
lirayı bulan sucuğu, ağzı sulanarak seyreden
çocukların haline bakıp, gözleri yaşaran
babaların sayısı çoğalıyor.


Bir ülkede, eğer, 10 yaşındaki
çocuk, sabahın dondurucu soğuğunda, evdeki
hasta annesine, yatalak babasına bakabilmek için,
simit satmak zorunda kalıyorsa, eğer, her köşe
başında, çocuğuna süt bulabilmek
için, namusunu tezgâha koymuş gencecik kadınlara
rastlanabiliyorsa, eğer, birkaç yıldızlı
otellerin bir gecelik ücretleri, milyonlarca, yüzlerce
aç ve ilaçsız insanın, aylık
kazancını kat kat aşabiliyorsa, ehlinamusun,
başını, ellerinin arasına alıp,
bir daha düşünmesi gerekiyordu.

Başbakanlar itiraf ediyorlardı “sizden
aldığımız vergilerimiz borca ve faize
gidiyor” ve bütün bu tablo karşısında,
Türkiye'de, bir sıkıntı giderek artıyor,
kat kat yükseliyordu. 

Elbette bu saydıklarımın dışında,
bu 13 yıllık periyot içerisinde, ekonomide
olumlu gelişmeler de vardır. Bunlardan, ihracatımız
artmıştır diyebiliriz. Turizm gelirlerimizde
patlama olmuştur diyebiliriz. Büyüme hızında
gelişmeler olmuştur diyebiliriz; ama, 65 milyon insanın,
hemen her kesimini ilgilendiren bu acı ve üzüntü
veren tabloların hepimizi ilgilendirdiğini düşünüyorum
ve sadece ekonomideki bu çöküntü, ekonomiyle
sınırlı da kalmadı. Toplumun bütün
kesimlerini etkilediği gibi, aile yapısını
da etkiledi. İşsizlik ve parasızlık
geçimsizliklere, boşanmalara, cinayetlere, intiharlara
yol açtı. Ahlakî tahribat giderek büyüdü,
haksız ve alın tersiz kazanç, âdeta,
savunulur hale geldi, cazip hale geldi. Ahlakî telakkiler
giderek yoklaştı, namuslu ve ahlaklı olmak,
çağdışı olmakla, enayi olmakla,
âdeta, eşdeğerde görüldü. 

Rüşvet, yolsuzluk, suiistimal arttı.
Mafyalar, çeteleşmeler başladı. Adaletin
durduğu yerde, mafya ve çetelerin adalet dağıtır
hale geldiğini acıyla, üzüntüyle gördük.
Uyuşturucu, maalesef arttı, İçki tüketim
arttı, kumar, sektör haline geldi, sadece millî
piyangoyla sınırlı kalmadı, çok
masum olarak, her çeşidi, her gün, maalesef,
artar hale geldi. Hayalî ihracatlar bundan sonra görünmeye
başlandı. Haksız vergi iadeleri, Susurluklar,
belki, bunların neticesinde karşımıza
geldi. 

Ekonomik çöküntü, ülkemizin
bağımsızlığını, dışpolitikasını
da engelledi. Dördüncü Murat'ın ne güzel
bir sözü var: “Borç alan, buyruk alır.”
Ne kadar büyük bir gerçek ki, borç aldığımız
için, borçlu ve suçlu bir ülke haline
geldik ve maalesef, bunun utancını zaman zaman yaşadık.
Maalesef, Türkiye'nin ekonomideki bu zayıflığı
karşısında, ikinci Sevr'i hortlatmak isteyenler
bile cesaret buldu. Bu yüzden, Çekiç Güç'ü
buyur ettik de gönderemedik. Bunun için, milyarlarca
dolarlık zararımıza rağmen, ambargolara
en önde katıldık, dışpolitikada
atak ve cesur kararlar alamadık. 

Ekonomik çöküntü, maalesef,
ülkeyi sadece bunlarla da sınırlandırmadı;
terör ve anarşi de arttı. On yıldır,
ülkemizin bir büyük kısmında acı
ve ıstırap var. Sadece o bölgeyle de sınırlı
değil, Türkiyemizin her karış toprağında
bu terör ve anarşinin, bu gözyaşı
ve ıstırabın sıkıntısını
hep beraber yaşıyoruz. Ekonomik geri kalmışlık,
büyük bir bölgemizin halkını, açlık,
işsizlik ve göçe mecbur bıraktı.
Trilyonluk harcamalara rağmen, hâlâ terörü
önleyemiyorsak, bunun altında, ekonomik çöküntünün
de olduğunu unutmamamız gerekir. 

Değerli arkadaşlarım, bütün
bu sıkıntıları uzatmak mümkün;
ama, sonuç ortada... İşte, en son 1996 bütçesi...
1 Mayıs 1996'da yürürlüğe girmesine
rağmen -şu kadar aylık bir bütçe-
daha gelirken, 800 küsur trilyon açıkla gelmişti;
giderken, 1,4 katrilyon açıkla gidiyor. Demek ki,
borç-faiz sarmalı devam ediyor. Devlet, büyük
faizlerle borç almaya mecbur tutuluyor; yüzde 120-130'luk
yıllık faizle, devletin bütün kasası
sömürülüyor; olan da, köylüye, işçiye,
memura, esnafa oluyor.

Değerli milletvekilleri, biraz evvel, Sayın
Maliye Bakanımızın, bütçenin
bütün özelliklerini bir bir ortaya koyan konuşmasını
dinledik. Burada, artış ne kadardır, hangi
sahalara daha büyük pay ayrılmıştır,
geçtiğimiz yıllardaki trend nedir; bunları,
hep beraber dinledik ve istifade ettik. Ben, bunun biraz ötesinde
meseleye bakıyorum. 

Şimdi, anlattığım bütün
bu tablodan sonra şunu söylemem gerekir: 1980'den sonra
ülkeyi yönetenlerin, o partiler içerisinde bulunan
yöneticilerin, onlara destek olan muhalefet partilerinin
bu tabloda payı olduğunu söylebilirim; ama, bunu
yapmayacağım, hakkım olduğu halde de yapmayacağım;
çünkü, hiçbirimiz masum değiliz. Zaman,
bu gerçekleri görerek çözüm bulma
zamanıdır; şikâyet ve suçlamayla
vakit geçirme yerine, ilimle, akılla, ülke
yararına çözüm üretmenin zamanıdır;
Refah Partili ve Doğru Yol Partili Hükümet, işte
bunu yapacaktır. (RP ve DYP sıralarından
alkışlar)

Değerli milletvekilleri, inanıyorum ki,
ülkeyi ve ekonomiyi düze çıkarmak, sadece
monetarist bir politikayla da mümkün değil. Yani,
parayı oradan alıp buraya koymakla, enflasyonu belki
geçici bir süre önleyebilirsiniz; ama, toplumun
bütün kesimlerini ilgilendiren bu büyük, bu
global düşünce karşısında
başka desteklere de ihtiyacımız var. 

Yıllardan beri mücadelesini ve tartışmasını
yaptığımız için, yıllardan
beri ülke gerçeklerini bu noktadan incelediğimiz
için, naçizane fikirlerimi ortaya koymak istiyorum.


Yani, salt para politikalarıyla ülkenin
ekonomisini düze çıkarmanın ve böylece
bir nefes almanın da mümkün olamayacağını
söylemek istiyorum. Bize göre, tüm kalkınma
hareketlerinin temelinde, ilim, siyaset, ahlak ve ekonomi, elbette,
birbiriyle ilgili, birbirini tamamlayan önemli bir yapıda
olmalıdır; biri diğerinden farklı, biri
diğeriyle kavga eder tarzda değil, birbiriyle iç
içe geçmiş, yardımcı olan ve
gerçekten, ilimsiz bir ahlakı, siyasetsiz bir ekonomiyi,
ahlaksız bir siyaseti birbirinden ayırmadan, önemli
bir bütünleşmeyle ülke sorunlarına
çare bulabileceğimizi düşünüyorum.


Mesela, enflasyonun önlenmesi de böyledir.
Enflasyonun önlenmesi için faizleri yükseltmenin,
dövizi geriye çekmenin, şöyle veya böyle
yapmanın yararlı olmadığı geçmişimizde
görüldü. İşin ahlak boyutunu da ele
almalıyız. Enflasyonu, ekonomistler başka
türlü tarif edebilir; ama, ahlakî tarifi içerisinde,
bir insanın meşru kazancından çok daha
fazlasını tüketmek, bir enflasyon sebebi olarak
görülmelidir veya en basit tarifiyle, üretmeden
tüketebilmek, bir enflasyon sebebi olarak görülmelidir.
Tasarrufa riayet etmenin, israfı önlemenin, elbette
enflasyonu önlemekle eşanlamlı olduğunu
söylemek istiyorum.

Değerli arkadaşlarım, işte,
bütün bunların ışığında
Hükümetimizin ne yaptığına bir bakmak
gerekiyor. Biraz evvel sözlerimin başında da
ifade etmiştim, bütçe, hükümetlerin
ekonomik ve siyasî tercihlerini gösteren çok
önemli bir belgedir. Bu belgeyi, 1997 bütçesi
olarak, Hükümetimiz denk bütçe şeklinde
getirmiştir. Bu bir iddiadır, alkışlanması
gereken bir çalışmadır; çünkü,
özellikle son yıllarda, hiçbir zaman, denk
bütçe çalışması yapılmamış,
bütçeler daima açıkla gelmiştir.
Elbette, bu iddianın gerçekleşmesi, 1997 yılı
içerisinde hedeflerine varabilmesi, söylenenlerin
yapılabilmesi, Hükümetin bu konuyu sıkı
tutmasına, samimi olmasına ve gayretli çalışmasına
bağlıdır. Biz, bu gayreti ve samimiyeti bu Hükümette
görüyor, o bakımdan onları takdir ve teşvik
ediyoruz. (RP sıralarından alkışlar)

Değerli arkadaşlarım, işte,
bu denk bütçe, en basit tarifiyle, kamu giderlerinin
normal kamu gelirleriyle karşılanabildiği bütçe
demektir. Yani, bir başka tarifle de, ürettiğimiz
kadar tüketmek veya en az ihtiyacımız kadarını
üretebilmektir. Hükümet, bu konuda fevkalade bir
cesur karar almıştır. Önümüze
gelen bütçenin rakamları 6 katrilyon 255 trilyon
lira olarak bağlanmıştır. 

Esasen, Sayın Başbakanın, Hükümet
Programı üzerinde 6 Temmuz tarihli konuşmasında,
bu bütçenin önümüze geleceği belli
idi. Hükümet Programını açıp
okuduğumuz zaman, pek çok yapılacak işler
sıralanmış; altına da “denk bütçe
hazırlanacak” denilmişti. Koalisyon Hükümeti,
bu konuyu, uzun çalışmalardan sonra, önümüze
getirmek durumundadır.

Şimdi, Hükümet, bu programda, özetle
iki ana gaye için kurulmuş; birisi, halka hizmet,
ikincisi de ülkemizin meselelerini çözmek, bu
konuda samimî gayret sarf etmek. 

Bakınız, bu Hükümet Programı
üzerinde, Sayın Başbakanın taahhütleri
ve vaatleri nelerdir... Şöyle diyor Sayın Başbakan:

1. “Biz, bir üretim hükümetiyiz.”
Biz, üretimi artıracağız ve en büyük
hizmeti, ağırlığı kaynak teminine
vereceğiz. Allah'ın verdiği bu nimetleri servete
dönüştürmek için, bu güzel ülkede
bir üretim seferberliği başlatacağız;
çünkü, üretimin artırılması,
enflasyonun önlenmesi için de çok önemli,
çok gerekli bir çalışmadır.

2. “Her türlü gelişmenin önündeki
engelleri kaldıracağız.” Teferruatına
girmiyorum. 

3. “İsrafı önleyeceğiz.”
Çünkü, ülkemizde sayısız israf
var ve bu israflar devam ettiği müddetçe de, üzerine
ne koyarsanız koyunuz, ne kadar çok vergi alırsanız
alınız, maalesef, iki yakamız bir araya gelmemektedir.


Tabirimi mazur görünüz, dibi delik
bir kovaya yukarıdaki musluktan ne kadar su akıtırsanız
akıtın, aşağıdan giden su nedeniyle
kova dolmayacaktır; dolayısıyla, kamudaki
israfın, hatta, özel hayatımızdaki israfın,
Meclisteki israfın her kademede önlenebilmesi; bunun
için, aile terbiyesi, okul terbiyesi, ülkeyi yönetenlerin
dirayeti, ciddiyeti ve samimiyeti çok önemlidir. Yapılabilecek
işlerin belki de en önemlilerinden birisidir.

4. “Kaynakları geliştireceğiz,
verimini artıracağız.” Bunu derken, bugüne
kadar atıl vaziyette kalmış, tamamlanmamış,
hizmete açılmamış pek çok büyük
tesisin maden sahalarının varlığını
söylüyor. 

5. “Devlet yeniden yapılandırılacaktır.”
Bu, çok önemli bir taahhüttür. 

6. “Yerel yönetimler güçlendirilecektir.”
Bu, çok önemli bir taahhüttür.

7. “Şahsiyetli dış politika
izleyeceğiz, takip edeceğiz.” Bu, çok önemli
bir taahhüttür. 

Sayın Hükümet, temmuz ayından
bu yana, geçtiğimiz günler içerisinde,
bu taahhütlerine uygun çalışmalar yapmıştır.
İşte “Kardeş ve Müslüman Türk
Cumhuriyetleriyle ticarî münasebetlerimizi, sosyal,
tarihî, manevî ilişkilerimizi geliştireceğiz
ve böylece, ticaret hacmimizi artıracağız”
derken, yapılan seyahatlerde ve seyahatler sonrası
o ülkelerle yapılan çalışmalarda
çok önemli adımlar atılmıştır.


Yine, Hükümetin önemli bir vaadinde
“köylü, işçi, memur, işsiz,
esnaf, sanayici, ihracatçılarımız
bütün üreticilerimize, işsiz ve emeklilere
sahip çıkacağız; yoksulların,
kimsesizlerin kimsesi olacağız” denilmiştir.

Değerli arkadaşlarım, bu sözlerin
söylenmesi çok güzel; yapılması
ondan daha güzeldir; ama, bu samimî gayretlerin, temmuz
ayından başlayarak bugüne kadar, ne büyük
bir özenle yerine getirildiğini de görmezlikten
gelemeyiz. Bakınız, bu programa göre, temmuz
ayından bu yana, toplumun her kesimini yakından
ilgilendiren ekonomik kararlar alınmıştır.
Mesela, temmuz ayında, memur, işçi ve  emekliler
 sevindirilmiştir. Yapılan  yüzde 50 zam,  Bağ-Kur
emeklileri için yüzde 300'den fazla, işçi
emeklileri için yüzde 100'den fazla olmuştur.
Senenin ikinci yarısı için verilen bu yüzde
50 zammın, elbette memurlarda ve diğer kesimlerde büyük
bir sevinç yarattığını görmekteyiz.


Ağustos ayından itibaren asgarî
ücret yüzde 100'den fazla artırılmıştır;
zorunlu tasarrufa son verilmiştir; veto sebebiyle, belki
tekrar yeni bir şekil verilecektir; ama, yapılan
bu çalışmalar, Hükümet Programındaki
vaatlerin ve taahhütlerin yerine getirilmesidir. 

Üreticilerimiz sevindirilmiştir; fındıktan
başlayarak, ziraatla uğraşan bütün kesimlerimiz,
üzümünde, buğdayında, ayçiçeğinde
ve diğer ürünlerinde, enflasyonun üzerinde
bir imkâna kavuşmuşlar; kendilerine, elbette
hak ettikleri paralar, peşine yakın, hatta peşin
diyebileceğimiz ödemelerle gerçekleştirilmiştir.


Ülkemizin kaynakları harekete geçirilmiştir;
fakir fukaraya yardım dağıtılmış,
envanter yapılmıştır; esnafa yeni kredi
imkânları ve kolaylıklar temin edilmesi için
önemli adımlar atılmıştır.

Değerli arkadaşlarım, bütün
bunları süratli bir şekilde sayarken, benden
sonra bütçenin belki tekniği üzerinde konuşacak
çok değerli arkadaşıma bir imkân
vermek istiyorum. Sayın Başbakanımızın
ve Hükümetimizin göreve başladığı
andan itibaren, kaynak paketleri diye halkımıza
sunduğu yeni, önemli çalışmalar vardır.
Bunlardan birisi, 31 Temmuz 1996'da birinci kaynak paketi olarak
açıklanmıştır, 10 zenginlik
potansiyeli ortaya konulmuştur. Daha sonra 19 Eylül
1996'da ikinci kaynak paketi açıklanmış
ve burada yeni potansiyeller ortaya konulmuştur. Nihayet,
geçtiğimiz günlerde de üçüncü
kaynak paketi açıklanmıştır.


Yeni vergileri ve Hükümetin bizzat kendi
kararlarıyla yapacağı zamları içerisine
almayan ve sadece üretmeyi amaçlayan bu kaynak paketlerinin
ülkemizde bir önemli çalışma ürünü
olarak ortaya konulması, uygulanabilir hale gelmesi, hedeflenen
10 milyar dolarlık bütün gayretlerin, katkıların
büyük bir ölçüde devlet kasasına
girmeye başlaması elbette hepimizi sevindirmektedir.


Hükümet Programında madde madde
sayılan bu konulardan ve atılan adımlardan
sonra, bugünkü bütçenin hedeflerine aynı
ölçüde paralellik arz eden bir şekilde
bakmamız gerekiyor; vaatler, atılan adımlar,
yapılan çalışmalar ve nihayet önümüze
getirilen 1997 malî yılı bütçesi...
Bu bütçenin temel hedefleri nedir; denk olmasıdır.
Yani, ekonomide dengelerin sağlanması, kamu açıklarının
süratle aşağıya çekilmesi hedeflenmektedir.
Bu, bir onüç yıllık, onaltı yıllık
periyot içerisinde, ülkemizin karşı karşıya
bıraktırıldığı bu ekonomik
ve ahlakî çöküntünün önlenebilmesi
ve temelde yatan hastalıkların teşhis edilebilmesi
açısından çok önemli bir çalışmadır.
Dengeleri kurmamız ve kamu açıklarını
süratle aşağıya çekmemiz, faiz ödemelerinden
kurtulmamız ve bunları ekonomiye kazandırarak,
yeni yatırımlar, yeni iş sahaları açabilecek
hale gelmemiz gerekmektedir. 

Yine, bu bütçenin hedefleri içerisinde,
faiz harcamalarının azaltılması, bir
önce söylediğimle paraleldir ve buradan yapılacak
tasarruflar devletin diğer hizmetlerine daha fazla kaynak
olarak aktarılacaktır. Bildiğiniz gibi, Devlet
Su İşleri gibi, Karayolları gibi, Köy
Hizmetleri Genel Müdürlüğü gibi kuruluşların
ödenekleri artırılmıştır.
Ayrıca, enerjinin payı artırılmıştır,
eğitimin payı artırılmıştır,
sağlığın payı artırılmıştır,
üniversitelerin payı artırılmıştır
ve böylece, ülkemizde temel altyapıyı
teşkil eden bu konular, Hükümetimiz tarafından
bütçede gerekli öneme kavuşturulmuştur.


Yine, bu bütçenin hedefleri içerisinde,
personel maaşlarının reel artışlarla
karşılanması, araştırma geliştirme
faaliyetlerine önem verilmesi, yerli savunma sanayiinin teşviki
ve yükseköğretime destek verilmesi hususu vardır.

Dördüncü önemli temel hedef de,
kaynakların harekete geçirilerek, vergi gelirleri
ile vergidışı gelirlerin artırılması
ve toplam bütçe gelirlerinin gayri safî millî
hâsıla içerisindeki payının
yükseltilmesidir.

Değerli arkadaşlarım, bütçe
giderleri 6 katrilyon 255 trilyon liradır ve gelirler de
buna denk olarak bağlanmıştır. Bu konsolide
bütçe ödeneklerinin şu kadarı -rakam
vermiyorum- personel harcamalarına, şu kadarı
yatırım harcamalarına ve şu kadarı
transfer harcamalarına ayrılmıştır.
Bu transfer harcamaları içerisinde 1 katrilyon 864
trilyon lira borç faizlerine gidiyor ve bütçe
büyüklüğü içerisinde de bunların
nispetlerini notlarıma almışım.

Bu teknik konuları sahiplerine bırakarak
huzurlarınızdan ayrılacağım; ancak,
sözlerimin sonunda, özetle şunları tekrarlamak
istiyorum: Gerçekten, bu Hükümetimiz, Parlamento
içerisinden çıkmış, çoğunluğa
dayalı bir Hükümettir. İki partinin müşterek
çalışmalarıyla ve müşterek
kararlarıyla yürümektedir. Bu Hükümetin
başarılı olması, ülkemizin yararınadır.
Bu başarıya bütün Parlamentonun katkıda
bulunmasını, elbette, arzu ediyor ve temenni ediyoruz.
İktidarda olmak, ne kadar büyük bir sorumluluğu
içerisinde taşıyor ve ne kadar büyük
bir gayreti gerektiriyorsa, muhalefet olmak da, o kadar şerefli,
o kadar önemli bir iş yapmak demektir. 

Bu yüzden, bu bütçenin hedeflerine
varabilmesi için, bu Hükümete yardımcı
olabilmek, ikazda bulunmak, destekte bulunmak, önünü
açmak ve yapılamayacak, yapılması
mümkün olmayan işler varsa, bu konularda, Hükümeti,
en yakın şekilde etkileme yolunu seçmek mecburiyetindeyiz.
Yoksa, bu bütçeye -başta da söylendiği
gibi- “'hayalîdir, rüyadır, safsatadır”
diyerek yaklaşmanın, ülkenin meselelerine çok
uzak kalmak olduğunu düşünüyorum. 

Şimdi, bir muhalefet anlayışı,
eğer, karşımıza gelir de “bu, rüyadır,
bu, hayaldir, bununla bir iş olmaz” derse ve bunun
çaresi olarak da “bu Hükümet hemen gitmelidir”
diye konuşursa, hemen şunu ilave etmemiz lazım:
Bu işsizlik nasıl çözülecek, bu
enflasyonla nasıl mücadele edilecek, bu enflasyonla
nasıl mücadele edilecek; bir SSK sınavında
90 bin kişinin Ankara'ya gelmesi karşısında
duyduğumuz üzüntüyü ve utancı,
acaba, Hükümetin istifasıyla nasıl sağlayacağız
ve Türkiye'nin meselelerine, bu Hükümet olmazsa,
bir başka hükümet sahip çıkacağına
göre, bu işlerin Hükümetsiz mi düzeleceğini
ümit ediyoruz?

Elbette, biz, Parlamentomuzda, bundan önce olduğu
gibi, bundan sonra da, büyük bir gayret içerisinde,
ülke meselelerine sahip çıkılmasını
düşünüyor, ümit ediyor ve bekliyoruz.
Böyle olduğu takdirde, ülkede yasadışı
kaynaklar önlenebilir; ülkede yasadışı
çalışmalar bizi  artık üzüntüden
kurtarabilir; hayalî ihracatlarla başlayan ve daha
kötüleriyle devam eden bir ekonomik tablodan kurtulabiliriz;
bir aysberg gibi suyun yüzüne ancak küçük
bir kısmı çıkmış olan
bir olay karşısında duyduğumuz infiali,
başka olaylar karşısında da duymaya
devam ederiz. 

Yıllardan beri ihmal edildiği için
bugün hepimizi sıkıntıya sokan bu tablolar
karşısında, ekonomideki hedefleri nasıl
gerçekleştirmeye çalışıyorsak,
sosyal hedefleri de aynı özenle yürütmeye
mecburuz; ahlakî hayatımızı yeniden
restore etmeye mecburuz. Ülkede bir yılda açılan
boşanma davası milyonun üzerine çıkmışsa,
kadın, erkek ve çocuk olarak toplumun nüvesini
temsil eden bu önemli yapı büyük darbeler
almışsa, aileyi ayağa kaldırmak, ahlak
ve maneviyata önem vermek, eğitim seferberliğini
başlatmak, devletle milleti kaynaştırmak ve
kucaklaştırmak da, o kadar önemlidir. Yoksa,
münferit hadiselere bakmak, sağlıksız bir
vücutta, her gün, cerahat dolu yaraların ve çıbanların
ortaya çıkmasını seyretmekten başka
bir iş yapmayız. Bu yüzden, münferit olaylarla
günlerimizi geçireceğimize, asıl hedeflerimizi,
asıl ilaçlarımızı, çarelerimizi
ortaya koymamız gerektiğine inanıyorum; 65 milyon
insan, bizden bunu bekliyor ve bunu beklemekte de haklı.
Parlamentomuzun, milletimizin meselelerine sahip çıkacağı
ümidini her zaman taşıdık, bundan sonra
da taşıyacağız. 

Değerli arkadaşlarım, sözlerimin
sonunda, ülkemizin bugüne kadar çektiği sıkıntılardan
bir an önce kurtulabilmesi için, elbirliğiyle
yapacağımız çalışmalarda,
Cenab-ı Hak'tan yardım diliyoruz ve bir kardeşlik
içerisinde, bir sevgi, merhamet, aşk içerisinde,
65 milyon insanın, yeniden, layık olduğu büyük
Türkiye'de yaşaması, yeniden, güçlü
hale gelmesi için, bir büyük ümit içerisinde
olduğunu, bu ümidinde, onu, sukutu hayale uğratmamak
gerektiğini düşünüyorum. 

Sayın Hükümetimize, tekrar başarılar
diliyor, Sayın Başkanımıza ve Parlamentomuzun
değerli milletvekillerine saygılar sunuyorum. (RP ve
DYP sıralarından alkışlar) 

BAŞKAN - Refah Partisi Grubu adına konuşan
Manisa Milletvekili Sayın Bülent Arınç'a
teşekkür ediyorum.

Refah Partisi Grubu adına ikinci sözcü,
Bitlis Milletvekili Sayın Zeki Ergezen.

Buyurun Sayın Ergezen. (RP sıralarından
alkışlar)

Süreniz 30 dakikadır. 

RP GRUBU ADINA ZEKİ ERGEZEN (Bitlis) - Sayın
Başkan, sayın milletvekilleri; sözlerime başlarken,
Grubum adına hepinizi saygıyla selamlar, 1997 bütçesinin
milletimize, Hükümetimize hayırlı olmasını
diler, milletimizin ve sizin geçmiş Miraç
Kandilini tebrik eder, iki gün önce vefat eden Anavatan
Partisi Milletvekilimize Allah'tan rahmet, yakınlarına
başsağlığı dilerim. (RP sıralarından
alkışlar)

Sayın Başkan, sayın milletvekilleri;
24 Aralık seçimlerinden sonra olup bitenleri bir
hatırlamaya çalışalım. Gazeteler
başlık atmış, vefasız Hükümet;
herkes başbakan olur; ama, Erbakan olamaz... Millî
irade unutulmuş, halkın sesine kulaklar tıkanmış,
meşru düzen bir kenara itilmiş; sadece, rantiyecilerin
sesine kulak verilmiş. Yedi aylık zaman, sırf
Refah Partisi iktidar olmasın diye boşa geçirilmiş.
Çocuklarımız, dernekler, halk, bir anda Anıtkabir'e
koşuvermiş; çelenkler konulmuş; Atatürk
 hatırlanılmış. Ordu, bu işe
alet edilmiş; millî iradeye saygısızlar
hem orduyu hem Atatürk'ü hem milletimizi bu saygısızlıklarına
alet etmişler. Temenni ediyoruz, bundan sonra bunlar devam
etmesin. 

Bazen insanın hatırına geliyor;
acaba Türkiye Cumhuriyeti Hükümeti, demokrasi,
mutlu azınlığın mutluluğu için
mi kuruldu? Acaba Çanakkale şehitleri, İstiklal
Savaşının şehitleri, mutlu azınlığın
mutluluğu için mi savaştılar? Bütün
bunları düşündüğümüz
zaman, bir hazımsızlığın olduğunu,
Refahın iktidarını hazmedemediklerini görüyoruz.


İnsan düşünüyor; acaba
laik eğitim “Ortadoğu'yu, Afrika'yı, Asya'yı
efendiler sömürsün, onlar alsın, onlar satsın,
onlar bize emrettiği kadar gidelim, emretmedikleri oranda
da gitmeyelim” demeyi mi öğretti bize? Hayır,
böyle öğretmediyse, acaba Ortadoğu'ya, Afrika'ya
yapılan seyahatlere karşı çıkmanın
anlamı neydi? 

Bütün bunlar olup biterken, binbir zahmetle,
meşakkatle bu Hükümet kurulurken, birkaç
gündür, ANAP'ın Sayın Lideri, Refah Partisiyle
hükümet kuracağını söylüyor.
ANAP'ın Sayın Liderine sormazlar mı, altın
tepsinin içinde hükümet size takdim edildiği
zaman aklınız neredeydi? (RP ve DYP sıralarından
alkışlar) Yine size sormazlar mı, siz Sayın
Ecevit'e danıştınız da mı böyle
bir beyanatta bulundunuz. Bunu size sormazlar mı. (RP ve
DYP sıralarından “Bravo” sesleri, alkışlar)


Ben, şuradan ANAP'a sesleniyorum; siz ne hükümette
başarılı olabildiniz ne muhalefette başarılı
olabildiniz. Hiç kimseye verilmeyen bir nimet, bir hükümet,
size, altın tepsinin içinde takdim edildi; ama,
kimin tesiriyle bilinmiyor, bir anda terkedip gittiniz. 

Bakınız, 280 kişiyle iktidarı
bıraktınız gittiniz, 114 kişiyle geldiniz;
milletvekili sayısı 550'ye çıktı,
sayınız yine değişmedi. Muhalefet de yapamadınız;
ama, muhalefet Refah gibi yapılır; 38 milletvekiliyle
geldi, 158 milletvekiliyle Hükümet oldu.

MEHMET SALİH YILDIRIM (Şırnak)
- TEDAŞ gibi, TOFAŞ gibi.

ZEKİ ERGEZEN (Devamla) - Tabiî, bunların
hepsi sizin ayıplarınız, bu düzenin
ayıpları, bu sistemin ayıpları, o
rantiyecilerin ayıpları, bizim ayıplarımız
değil; biz, bunları önlemek için, bunlar
yapılmasın diye Hükümet olduk.

MUSTAFA CUMHUR ERSÜMER (Çanakkale) -
Bütçeyle ilgili konuş.

ZEKİ ERGEZEN (Devamla) - Ben, şunu da
ifade etmek istiyorum: Bütçenin dışında
da olsa, acaba, 24 Aralıktan sonra feryat edenler, millî
harp sanayiinin dışa bağımlılığı
gündeme geldiğinde; vurgun, soygun, talan gündeme
geldiğinde, millî hâsılanın kişi
başına düşüşündeki uçurum
oranındaki farklılıklar gündeme geldiğinde
niye o feryatları göstermiyorlar da, bu milletin çocuklarının
iradesiyle işbaşına gelmiş olan Hükümet
söz konusu olunca feryadı figan ediyorlar.

Sayın Başkan, sayın milletvekilleri;
Erbakan Başbakan olamazmış! İşte
oldu Erbakan Başbakan; oldu da ne oldu; yıllardır
hiç kimsenin yapamadığı denk bütçeyi
ortağıyla beraber gerçekleştirmiş
oldu. Denk bütçe, aslında bir devrimdir. Denk
bütçe, aslında, elini taşın altına
koymak demektir. Denk bütçe, yıllardan beri
iktidarıyla muhalefetiyle tartışılan
ve devamlı gündemde olan bir meseleydi. Nihayet, Allah,
bu Hükümete denk bütçeyi nasip etti. 6,2
olan bütçemizi nasıl denkleştirdiler...
Belki, bu denklik konusunda muhalefetin endişesi olabilir.
Bakınız, Hükümet kurulur kurulmaz ilk
işi ne oldu; yıllardan beri gündemde olan bütçe
açığını nasıl kapatırım
diye ekonomik kurulunu topladı, Başbakan Yardımcısıyla
bakanlarını topladı, bürokratları
topladı, üniversitedeki ilim adamlarını
topladı; alternatif görüşler ortaya sürüldü;
bununla da yetinilmedi, Meclisin gündemine getirildi ve fikirlerinden
istifade edilmek istendi.

Neticede, denk bütçe için birinci
kaynak paket, ikinci kaynak paket ve üçüncü
kaynak paket devreye sokuldu.  Birinci kaynak pakette 10 milyar
dolarlık yapılan tespit nihayet hedefine ulaşmış
oldu. Bir taraftan imkânlar kullanılırken,
diğer taraftan da gelir temin edilmeye başlandı.


Bakınız, şimdiye kadar, özellikle
1980'den günümüze kadar bütçenin açığı
büyüyerek gelmiş; nihayet, 1996 yılında
gayri safî millî hâsılanın yüzde
8,8'ine varan bir bütçe açığı.
Bütçede yer alan faizlerin  oranı 1996 yılı
bütçesinde yüzde 38,2. Eğer, bu Hükümet
tedbirleri almamış olsaydı, 1997 yılı
bütçesinde faizlere ödenen miktar 26 milyar dolar
olacaktı. Yani, nüfusun yüzde 50'sine rant, yüzde
50'sine de... Bütçenin yüzde 50'si de nüfusun
65'ine hizmet edecekti...

AYHAN  FIRAT (Malatya) - Karıştırdın...

ZEKİ ERGEZEN (Devamla) - Bu Hükümet
denk bütçeyi kurabilmek için önce yüzde
38,2 olan faizleri, 10 puan aşağı çekerek,
yüzde 28'e, yani, 13 milyar dolara indirmiştir. Eğer,
müdahale edilmemiş olsaydı, belki de bir zafiyet
doğacaktı; bunun altında millet olarak da ezilecektik.


Devletin gelirleriyle hizmet yapılamaz hale
gelinmişti; faizlere giden paralardan dolayı, rantiyecilere
giden paralardan dolayı, Karayolları iş yapamaz
hale gelmiş, Devlet Su İşleri iş yapamaz
hale gelmiş, Köy Hizmetleri iş yapamaz hale gelmiş,
yatırımlar durma noktasına gelmişti.
Memura yüzde 30'dan fazla zam veremeyecek duruma gelmiştiniz;
ama, bu Hükümet İşbaşına gelir
gelmez ne oldu; memura enflasyonun üzerinde, yüzde 50
 zam verdi; Bağ-Kur'luya yüzde 300 zam verdi; asgarî
ücretliye yüzde 100 zam yaptı. Hiçbir
Hükümete nasip olmayan bu bahtiyarlık Refahyol
Hükümetine nasip olmuş, memurumuzu, emeklimizi
enflasyona ezdirmemiştir. 

BEKİR YURDAGÜL (Kocaeli) - Geri aldınız...
Geri...

A. TURAN BİLGE (Konya) - 3 ay içinde
geri aldınız!..

ZEKİ ERGEZEN (Devamla) - Geri  almayacak;
1997 bütçesiyle daha da iyileştirecek. Çünkü,
1997 yılı bütçesinde kamu personeli
için ayrılan miktar yüzde 72 oranındadır,
yani, 1,6 katrilyondur. Halbuki, 1996 yılı bütçesinde,
verilen yüzde 50 zamla birlikte, 996 trilyon vardı;
bu yıl için bütçede 1,6 katrilyon ödenek
ayrılmıştır; hem enflasyonun üzerinde
hem büyüme oranının üzerinde, artı,
bir de Refah payını ilave ederek, memurun, emeklinin,
Bağ-Kur'lunun durumunu iyileştireceklerdir. İyileştireceklerine
de inanıyoruz; çünkü, ilk icraatları,
enflasyon karşısında ezilen sokaklara dökülen
65 milyona hizmet eden, 1,5 milyon memurumuzun ıstırabını
dindirmiştir; memurumuza, halkımıza, Bağ-Kur'luya
ümit gelmiştir, yüzleri gülmüştür;
Anadolu'yu gezdiğimizde bunları görüyoruz.


Evet, akaryakıta gelen zamlardan dolayı
şikâyetçi olabilirsiniz; bizler de şikâyetçiyiz,
bunu bakanlarımıza soruyoruz; ama, bu, elde olmayan
bir sebepten kaynaklanıyor. Yurtdışındaki
petrolün fiyatının dolar üzerinden artmasına
hiçbir şekilde müdahale edemezsiniz; ama, biz
inanıyoruz ki, Hükümetimiz ileride bu kaynak
paketlerinden elde edeceği gelirlerle bunu sübvanse edecektir,
 dolayısıyla, bunu halka yansıtmayacaktır.
Daha dört aylık bir hükümetken, Bağ-Kur
emeklisine yüzde 300 zam veren, asgari ücretliye yüzde
100 zam veren, memura yüzde 50 zam veren ; daha dört
aylık bir hükümet iken Mısır'da
doğal gaz anlaşmasını yapan, İran'la
doğal gaz anlaşmasını yapan, Türkmenistan'ın
doğal gazını Türkiye'ye getirmeyi planlayan,
Rusya'daki doğal gaz oranını yüzde 100
artırmayı hedefleyen bu Hükümetin, dört
yıl sonra neler yapacağını sizler de
çok iyi tahmin ediyorsunuz. Aslında,  telaşınız
da, sıkıntınız da bundandır.
(RP sıralarından alkışlar) 

Bakınız, bu Hükümet denk
bütçeyi yaparken kaynak paketlerini hazırlamış;
özelleştirmeyi sizin yaptığınız
gibi değil, - bu hükümetler 10 yılda özelleştirmeden
3,8 veya 4 milyar dolar elde ettiler, bu 4 milyar doları
da masraf ettiler- akılcı politikalarla özelleştirmenin
önündeki engelleri kaldırarak, gerekli düzenlemeleri
yaparak bütçenin denkliğinde kullanılması
gereken miktarların planlarını yapmış,
gerekli düzenlemeyi yapmıştır.

Lojman satışları, arsa satışları,
sosyal tesislerin satışları Hükümetin
gündemindedir. 

AHMET ALKAN (Konya) - Ne zaman?

ZEKİ ERGEZEN (Devamla) - Bunların takvimleri
yapılmıştır, bunların takribi
değerleri tespit edilmiştir, hazırlıkları
yapılmıştır. Telekom'dan dolayı
450 trilyon elde edilecektir. Ayrıca, Turkcell'in 500 milyon
dolarlık kâr paylaşımı ilgili
bakanlık tarafından halledilmiş, 135 trilyon
da ayrıca ilave olarak getirilmiştir.

Şimdi, tabiî, bu Hükümet, sadece
özelleştirmeden elde edecekleriyle kalmamış,
bu Hükümet, sadece kaynak paketleriyle bunları
temin etmekle kalmamış, rantiyecinin cebine giden
18,2 milyar dolarlık faizleri, bütçede 13 milyar
dolara indirmek suretiyle, hem yatırımlara pay ayırmış
hem rantiyecinin rantiyesinin önüne geçmiş
hem de kişi başına millî gelir dağılımındaki
dengesizliği önlemek için de ilk adımını
atmıştır. 

SÜLEYMAN HATİNOĞLU (ARTVİN)
- Faizler ne kadar yükseldi bugünlerde... Rantiyecilere
ortak oldunuz neredeyse.

ZEKİ ERGEZEN (Devamla) - Şimdi, arkadaşlarımız
diyebilirler ki: Denk bütçede, acaba vergi dışı
gelirler nasıl sağlanacaktır? Vergi dışı
gelirleri temin etmek mümkün müdür? Elbette
ki mümkündür; biraz önce de izah ettik. 

Bakınız, sadece bunlarla kalınmamış,
ayrıca birtakım gelirler temin eden hazırlıklar
yapılmıştır.

Ben, önce, bütçenin gelirler bölümüne
değinmek istiyorum. Bütçede, yüzde 70'e varan
gelir vergisinden elde edilen miktar 4,368 katrilyondur. Diyeceksiniz
ki, bunu toplamak mümkün mü: Bakınız,
dört aylık bu Hükümet döneminde, gelir
vergileri yüzde 103 gerçekleşmiştir. Yüzde
103 gerçekleşmesi, bu gelirlerin tamamının
toplanabileceğinin en iyi işaretidir ve ifadesidir.
Birçok gelir kalemleri vardır; bunların ayrı
ayrı formülleri vardır. Bu formüller ilgili
genel müdürlük tarafından tespit edilmiştir;
alt birimlerce çalışılmış,
bu vergilerin yüzde 98, yüzde 100 toplanacağına
dair ilgili genel müdür ve genel müdürlüğün
alt birimlerince teyit edilmiştir, garanti verilmiştir.


Bununla da kalınmamış, altın
ve kıymetli madenler stokundan elde edilecek bir gelir
bütçeye dahil edilecektir. 

Tekel ürünlerine bandrol uygulamasından
dolayı bir gelir, bütçeye dahil edilecektir.


Bunun dışında, inşaat sektöründeki
belge düzenine bağlı gelirler, kurumlar, artı,
KDV artışlarıyla ilgili gelirler sağlanacaktır.
Bütün bunları düşündüğümüz
zaman, ilave ettiğimiz zaman Gelir Vergisinin tamamının
toplanacağını, bütçenin hedefine
ulaşacağını tahmin ediyoruz ve ümit
ediyoruz. 

Vergi dışı gelirler... Vergi
dışı gelirlerin yüzde 400 artırılması
en çok dikkati çeken husus olabilir. Vergi dışı
gelirlerin yüzde 400 artırılmasını
en çok muhalefet eleştiriyor “denk bütçeyi
yapamazsınız” diyorlar “bundan dolayı
denk bütçe akamete uğrar” diyorlar. Belki
geçmişteki tereddütlerden dolayı haklı
olabilirler; çünkü, geçmişte, özelleştirmeden
arzu edilen miktarlar elde edilememiştir; ama, bu Hükümet
özelleştirmeden arzu edilenleri elde edeceğinin
hazırlıklarını, planlarını
yapmış, tamamlamış ve bu kalemin bütün
ödeneklerini bir bir temin edip, bütçeye aktaracaktır.


Muhterem arkadaşlar, bu Hükümet sadece
denk bütçe yapmakla kalmamış, yatırımlara
büyük önem vermiştir. Bütçede
yatırımlar için ayrılan pay yüzde
131 olarak, reel olarak da yüzde 39'luk bir iyileştirme
vardır. Bütçenin daha fazla artan bir bölümünün
yıllar yılı faizlere gitmesi sebebiyle, bütçe
içerisinde yatırım harcamalarının
payı sürekli düşmüş ve bu zamana
kadar da artmıştır. 1977'de bütçede
ayrılan miktar yüzde 22 iken, 1996'ya geldiğimizde
yatırımlara ayrılan payın yüzde
5,7 olduğunu görüyoruz; ama, bugün tam tersine
dönmüş, bütçede yatırımlara
ayrılan pay reel olarak yüzde 39'a çıkmıştır.


Şimdi, bu Hükümetin yatırımlara
ne kadar önem verdiğini ifade etmek bakımından
birkaç örnek vermek istiyorum: Bakınız,
Afşin-Elbistan'ın 1 400 megavat 9 milyar kilovatsaatlık
elektrik santralını ihale etmek üzere hazırlıkları
tamamlanmış, yıllardan beri sürüncemede
kalan Mersin-Akkuyu'daki nükleer santralın yapımına
başlanmış, bu iki santralda çalışacak
toplam insan sayısı 3 500'dür. 

Bursa'da, 10 milyar kilovatsaat enerji üretecek
doğalgaz çevrim santralının temelini
atmış; burada çalışacak insan
sayısı 350 ilâ 400'dür.

Güneydoğu, Doğu ve Orta Anadolu'daki
sulama yoğun bölgelerde, iletim sistemlerinde maydana
gelen hatalardan dolayı yıllardır enerji
sıkıntısı çekilmekte, sulama
yapılamamakta, sanayi tesislerimiz atıl kalmakta;
bunlarla ilgili bütün hazırlıklar yapılmış,
ihaleler yapılmış; dolayısıyla,
sanayici ve sulamayı harekete geçirecek bir adım
atılmıştır. 

Sadece bununla da kalmamış, yıllardır
bir türlü düşünülüp yapılamayan,
cesaret edilemeyen, Beypazarı'ndaki tabiî soda trona
tesislerinin temelini atmış; burada çalışacak
insan sayısıysa 400 ilâ 500 civarındadır.

Bununla da kalınmamış, 12 tane
termik santral kiraya verilerek, hem kaynak temin etmiş,
hem de burada insanların çalışmasına
imkân sağlamış; ayrıca, 19 tane
hidrolik santral yapımı için gerekli hazırlıkları
tamamlamış; burada çalışacak
insan sayısı da 2 000 civarındadır.

Bu dört aylık zaman içerisinde,
temelini attığı veya ihale etmek üzere
olduğu tesisler bittiği zaman, 6 000 insanımıza
iş bulunmuş olacaktır. 

İşte icraat hükümeti, işte
verdiği sözlerin üzerinde duran hükümet,
işte işsize iş bulmak için yatırım
seferberliğini  başlatan hükümet. (RP sıralarından
alkışlar)

Siz neden bunları yapamıyordunuz?!
Beypazarı'ndaki tronayı göremiyor muydunuz,
Mersin'deki santralı göremiyor muydunuz?! Niçin
bunlara el atmıyordunuz, niçin memura yüzde
50 vermiyordunuz?! Cebimizden mi veriyorduk; hayır, cebimizden
değil, milletin parası milletten esirgeniyordu, milletin
parası milletten saklanıyordu; çünkü,
vurguncuya, soyguncuya, rantiyeciye ayrılan paydan milletin
çocuklarına kalmıyordu; tabiî, dolayısıyla,
bu Hükümet, bu çalışmalarıyla
bu milletin yüzünü güldürecektir.

Bu Hükümet, sadece bununla kalmamış,
bakınız, doğu ve güneydoğuda köylere
dönüşü başlatmıştır;
çok hızlı yürümese bile, kısmen,
köyler dönmeye başlamış, terör
azalmaya başlamış; Mardin İli olağanüstü
hal listesinden çıkarılmakla halkımıza
müjde verilmiştir; yani, en kısa zamanda, geriye
kalan illerdenden de olağanüstü halin kaldırılacağının
işareti ve ifadesidir. Ve temenni ediyoruz, arzu ediyoruz,
bakanlarımızla görüştüğümüzde,
özellikle doğu ve güneydoğuda hayvancılığın
canlanması için gerekli hazırlıkların
yapıldığını çok düşük
bir faiz oranıyla kredinin verileceğini görüyoruz.

ADNAN KESKİN (Denizli) - Halka düşmez
o!..

ZEKİ ERGEZEN (Devamla) - Bakınız,
bu Hükümet ne yaptı? Yıllardır,
bu milletin çocuklarının görmediği,
yıllardır bu kürsülerden anlattığımız
halde bir türlü inandıramadığımız
Amerika'nın ajanlarını Kuzey Irak'ta ortaya
çıkardı. Ferasetiyle, tedbiriyle, akıllı
uygulamalarıyla, âdeta, Amerika, orada 4 500 kişilik
bir ordu oluşturmuştu, Çekiç Güç'te
ona hizmet ediyordu, onları silahlandırıyordu,
eğitiyordu, hem Kuzey Irak'ı hem de ülkemizin
doğusunu ve güneydoğusunu karıştırıyordu.


Hatırlarsanız, Hayri Kozakçıoğlu
Olağanüstü Hal Bölge Valiliğinden ayrıldığı
zaman “bölgede, terörden daha fazla ajanlar cirit
atıyor” demişti. İşte, onun için,
o olayların ortaya çıkması ve o ajanların
oradan uzaklaştırılmasıyla Çekiç
Güç'ün de görevinin sona erdiğine inanıyoruz.
Yani, en azından Çekiç Güç'ün
taşı yerinden oynatılmıştır,
Çekiç Güç'ün gideceğine dair
bir işarettir, ifadedir ve herkes de bu konuda ittifak etmeye
başlamıştır.

Biz yıllar önce “orada hadiseler
var, olaylar var; Çekiç Güç'ün
helikopterleri, askerleri, başka maksat için oraya
gidiyor, orayı karıştıranlar var”
dediğimiz zaman, sizleri inandırmak mümkün
değildi; ama, Allah'a şükürler olsun, hamdolsun,
bugün, bunlar ortaya çıkmıştır.

Bakınız, bu Hükümet sadece
bununla da kalmamış, dışpolitikada onurlu
adımlar atmıştır. Doğru Yol Partisinin
milletvekilleriyle beraber Ürdün'e gittiğimizde,
Ürdün milletvekillerinin bir sözünü unutmak
hiç mümkün değil “Sayın Erbakan'ın
Amerika'yı dinlemeyerek Asya seyahatini gerçekleştirmesi,
Sultan Abdulhamit'ten sonra ilk defa sahibimizin olduğunun
ifadesidir ve işaretidir” demişlerdir. (RP sıralarından
“Bravo” sesleri, alkışlar) 

BÜLENT AKARCALI (Devamla) - Mustafa Kemal başlatmıştı
onu.

ZEKİ ERGEZEN (Devamla) - Ve yine, şunu
ilave ederek, “bu hareket, bize doping olmuştur; bu
hareket, tekrar, İslam aleminin liderliğini yapacak
bir Türkiye'nin işaretidir; başsız olmadığımızın,
sahipsiz olmadığımızın bir işaretidir
ve onore olduk” demişler; Hükümeti ve Başbakan
Yardımcısını tebrik etmişlerdir.

Bu dışpolitikayla neler gerçekleşti
bir görelim: Sizlerin, yıllardır yanlış
politikalarınız sonucu, Kıbrıs Harekâtı
gerçekleştiği zaman sırtında mermi
taşıyan, Avrupa'ya giden petrol tankerini Türkiye'ye
boşaltmak için talimat veren; ama, Amerika onun yuvasını
bombaladığı zaman onu sahipsiz bırakan,
terk eden, ambargoyu koyduğu zaman Batılılarla
beraber işbirliği yapan hükümetlerimiz sayesinde
kendini yalnız hisseden Kaddafi, Türkiye'nin aleyhine
konuşmaya başlamış; ama, onurlu bir Hükümet,
onurlu davranışıyla kısa bir müddet
sizin aleyhinizde olan bir devletin liderini sizin lehinize çevirebilmenin
onurlu adımlarını atmış ve başarı
sağlamıştır. (RP sıralarından
alkışlar, ANAP, DSP ve CHP sıralarından
gürültüler) 

Bununla da kalmamış, 17'lere karşı
18'ler oluşturulmuş. Bununla da kalınmamış,
ihracatımız yüzde 100 artırılmış.

ZEKİ ERGEZEN (Devamla)-Yani, beyler, efendiler
diye laflar söylüyoruz... Yani, bu ülkelere gitmek,
bu ülkelerle alışveriş yapmak, ihracatımızı
artırmak, işbirliği yapmak ille de efendilerimizin
müsaadesine mi bağlıdır; ille efendilerimiz
müsaade edecek de ondan sonra mı gideceğiz?! (RP
sıralarından alkışlar) 

Kıbrıs Savaşında Batı,
sizi yalnız bırakırken, Kıbrıs
Savaşında Amerika, sizi yalnız bırakırken,
o ülkeler bütün güçleriyle sizin yanınızda
yer almışlardı, destek vermişlerdi,
imkânlarını bizler için seferber etmişlerdi.
Elbette ki, bunlardan beklenen zaten o olmalıydı;
çünkü, kardeşlerimizdir, çünkü,
tarih birliğimiz var, fikir birliğimiz var, tabiî
ki, ekonomik birliğimiz de olacak, tabiî ki, sanayide,
savunmada birliğimiz olacak; müşterek projeler
üreteceğiz, müşterek projeler geliştireceğiz.


Biz, ne zamana kadar Amerika'nın müsaadesini
bekleyip de, ondan sonra İran'ın doğalgazını
alacağız? Yani, ille de, onlardan mı müsaade
çıkması lazımdır, ille, onlardan
mı talimat gelmesi lazımdır? Onlar devletse,
biz de devletiz. Onlar süpergüçse, biz de süpergüç
olmalıyız. Onların onuru kadar bizim de onurumuzun
söz konusu olduğunu bütün dünya bilsin,
bütün insanlık bilsin, bütün menfi
güçler bilsin ki, yeryüzünde süperdevlet
olmanın adımları atılmış,
çalışmaları başlatılmıştır.

LEVENT MISTIKOĞLU (Hatay) - Kaddafi'ye söyle!..

ALGAN HACALOĞLU (İstanbul) - Kaddafi'ye
git!..

ZEKİ ERGEZEN (Devamla) - Bakınız,
bu Hükümet, sadece bunlarla kalmamış. Bu
Hükümet, yıllardır süren kişi
başına millî gelir dağılımındaki
uçurumları düzeltmek için bütçede
ilk adımları atmış. Ne yapmış?..

İBRAHİM GÜRDAL (Antalya) - Faizi
yükseltmiş!..

ZEKİ ERGEZEN (Devamla) - Faiz... Değerli
kâğıtlardan yüzde 10 vergi almak suretiyle,
kıymetli kâğıtlardan vergi almak suretiyle,
rantiyecilerin cebine giden miktarı başka tarafa
kaydırmış; bununla da kalmamış,
bu Hükümet, faiz oranını yüzde 38'den
yüzde 28'e indirmek suretiyle (CHP- DSP sıralarından
“Oo” sesleri, alkışlar [!]) rantiyecilerin
musluğunu kesmiştir. Bu Hükümet bununla da
kalmamış, bütçede tarımı
desteklemek için, geçmişte 38 trilyon lira
verilirken 100 trilyonu öngörmüş ve bu Hükümet
bununla da kalmamış, memurun durumunu iyileştirecek
önemli adımlar atmış ve yine bu Hükümet,
millî gelir dağılımındaki dengesizliği
düzeltmek için, sağlığa, eğitime
gerekli payları ayırmış, gerekli ödenekleri
ayırmıştır. Hedefleri budur; kısacası
bu Hükümet, millî gelir dağılımındaki
dengesizliği düzeltmenin adımını
atmış, işsizliği önlemek için
yatırımların adımını
atmış, denk bütçeyi sağlamış,
dışarıdan borç almanın, içeriden
borç almanın yolunu kesmenin tedbirlerini almış,
bizim diğer devletler düzeyinde kalkınabilmemizin,
millî savunma sanayii bakımından dışa
bağımlılıktan kurtulabilmemizin, kendimize
gelebilmemizin adımlarını atmış,
Güneydoğu'da olup bitenlerin önüne geçebilmenin
adımlarını atmıştır.
Bu Hükümet başarılı olacaktır,
bu Hükümeti tebrik ediyoruz, takdir ediyoruz. 

Siz dediniz ki “Erbakan Başbakan olmasın,
Erbakan iktidara gelmesin” Peki, neydi endişeniz; tabiî
ki denk bütçenin olmasını arzu etmeyenler
vardı, Asya ülkelerine gidilmesini arzu etmeyenler
vardı.

YUSUF SELAHATTİN BEYRİBEY (Kars) -
Asya ülkelerine kaç defa gittin?

ZEKİ ERGEZEN (Devamla) - Erbakan gelecekti
de hanımlarınıza çarşaf giydireceğini
mi zannediyordunuz? Hanımlarınızın
başını zorla örteceğini mi zannediyordunuz?
Biz, kimseye zorla ibadet yaptırmayız; ama, bazılarının
fikirdaşları, bizim kızlarımızın
başını zorla açmaya halen devam ediyorlar,
halen başörtüsü zulmü devam ediyor.
Temenni ediyoruz, bu Hükümet bu eksikliği de giderir.


Elbette ki Refah Partisi kendi programının
tamamını uygulama şansına sahip değildir,
bir koalisyon vardır. Bu koalisyon kurulurken herkes kendi
programını bir tarafa bırakmış,
ülkenin menfaatleri doğrultusunda yeni bir program hazırlanmış
ve Koalisyon Hükümeti o program çerçevesinde
yoluna devam etmektedir. İnşallah, biz tek başımıza
iktidara geldiğimiz zaman, elbette ki kendi programımızı
uygulayacağız. Bugüne kadar savunduklarımızın,
konuştuklarımızın takipçisiyiz,
sahibiyiz, bunlara bir bir inanıyoruz ve bunların
da gerçekleşeceğine inanıyoruz.

Bu cümlelerle, tekrar, bütçemizin
hayırlı olmasını diler, hepinize saygılar
sunarım. (RP sıralarından alkışlar)

BAŞKAN - Refah Partisi Grubu adına ikinci
konuşmayı yapan Bitlis Milletvekili Sayın
Zeki Ergezen'e teşekkür ediyorum.

Sayın milletvekilleri, yeni sözcüyü
kürsüye davet etmeden önce, bir açıklama
yapma ihtiyacı duyuyorum: Sayın Ergezen'in sesi
yüksek olduğu için mahzuru pek görülmedi;
ama, salondaki konuşmalar, buraya uğultu olarak intikal
ediyor. Bundan sonra ki hatiplerin konuşmalarında
duyma zorluğu çekebilirsiniz; o bakımdan, kendi
aralarında konuşacak arkadaşlarımızın,
lütfen, bu işi, Genel Kurul salonu dışında
yapmalarını rica ediyorum. 

Şimdi, söz sırası, Cumhuriyet
Halk Partisi Grubu adına, Cumhuriyet Halk Partisi Genel
Başkanı ve Antalya Milletvekili Sayın Deniz
Baykal'ın.

Buyurun Sayın Baykal. (CHP sıralarından
alkışlar)

Konuşma süreniz 1 saattir Sayın
Baykal.

CHP GRUBU ADINA DENİZ BAYKAL (Antalya) - Sayın
Başkan, değerli milletvekilleri; 1997 Malî Yılı
Bütçe Kanunu Tasarısı üzerinde,
Cumhuriyet Halk Partisi Grubunun düşüncelerini
ifade etmek üzere huzurunuzdayım; bu vesileyle, kendi
adıma, Cumhuriyet Halk Partisi adına, hepinizi içten
sevgilerle, saygılarla selamlıyorum.

Değerli arkadaşlarım, bütçe
görüşmeleri, ülkelerin içerisinde
bulunduğu ekonomik durumların değerlendirilmesi
için önemli bir fırsattır. Özellikle,
ekonomik ve sosyal durumun ciddî bir değerlendirmeyi
kaçınılmaz kıldığı
ortamlarda, bütçe görüşmelerinin,
bu açıdan, bir fırsat olarak değerlendirilmesi
gerekir. Türkiye'nin de, uzun bir süreden beri süregelen
ve giderek biriken, yoğunlaşan ekonomik sorunlar karşısında,
bu bütçe görüşmesini, bir anlamlı
tartışma olarak değerlendirmesinin çok
yararlı olacağına inanıyorum ve bu anlayışla,
ben de, bu konuşma fırsatını değerlendirmeye
çalışacağım.

Bir bütçe uygulamasının
sonuna geldik, yeni bir bütçe hazırlığını
sonuçlandırmak üzereyiz. Herhalde, yapmamız
gereken ilk iş, 1996 bütçe uygulamalarını,
bu uygulamalardan çıkan sonuçları
ve ortaya çıkan dersleri değerlendirmek, bu
değerlendirmenin ışığında,
1997 yılı bütçesiyle ilgili görüşlerimizi
geliştirmektir. Yapılması gereken, sanıyorum
budur. 

Öncelikle, 1996 bütçe uygulamasının
ortaya koyduğu sonucu doğru görmemiz, fotoğrafı
açık bir biçimde çekebilmemiz lazımdır.
1996 yılı bütçesi, üç siyasal
partinin katkısıyla oluşmuştur. Önce,
Anavatan Partisi-Doğru Yol Partisi Azınlık Hükümeti
bu bütçeyi tasarlamış, oluşturmuş
ve Meclise sunmuştur. Daha sonra bu bütçeyi,
Refah Partisi-Doğru Yol Partisi İktidarı ikinci
yılda uygulamıştır. Bu bütçenin
hazırlanması ve uygulanması, Anavatan Partisi,
Refah Partisi ve Doğru Yol Partisinin bir anlamda ortak sorumluluğu
içerisinde gerçekleşmiştir. Bu bütçe
döneminde iki başbakan ortaya çıkmıştır,
üç siyasal parti sorumluluk üstlenmiştir.
Bu siyasal Partilerden Refah Partisi, uzun bir muhalefet döneminin
sonucunda, Türkiye'nin ekonomik sorunlarıyla ilgili
olarak, kendine özgü tespitlerini, teşhislerini
ortaya koymuş, çözüm önerilerini,
iddialarını sergilemiş ve içinde bulunduğumuz
yılın son yarısında bu zihniyetini,
bu politikalarını, bu anlayışını
uygulama fırsatını elde etmiştir. Yani,
demek oluyor ki, Refah Partisinin de Türkiye sorunlarına
dönük anlayışının son altı
ayda uygulandığına tanık oluyoruz, 1996
bütçe performansını değerlendirirken,
bir anlamda, her üç siyasal partimizin de anlayışını
görmüş olacağız.

Nedir 1996 bütçesinin sonuna geldiğimiz
şu sırada ortaya çıkan? 1996 yılıyla
ilgili ekonomik gerçekler nelerdir, hangi gerçekler
ortaya çıkmıştır?

Değerli arkadaşlarım, ayinesi iştir
kişinin lafa bakılmaz. Uygulama ortada, sonuç
ortada; bu sonuçları esas alarak değerlendirme
yapmak zorundayız. 

Bir ekonomik uygulamayı değerlendirirken,
bakılacak çok kriter belki akla gelebilir; ama,
bir tanesi vardır ki, bu hepsinin üzerindedir, o da
enflasyon oranıdır. Türkiye gibi, uzun süreden
beri kronik bir enflasyonun içinden geçmekte olan
bir ülkede, eğer bir yıl o dönemde ekonomi
politikasının sorumluluğunu üstlenmiş
olanlar, uygulama sonucunda enflasyonu indirmeyi değil, artırmayı
gerçekleştirmişlerse bunun başarılı
bir uygulama olduğundan söz etmek kesinlikle mümkün
değildir. Hele bunun mazur görülecek, haklı
ülke dışı nedenleri, dayanakları
yoksa, bir olağanüstü durumdan kaynaklanan zorunlulukla
bu artış gerçekleşmemişse bu enflasyon
artışını mazur görmek kesinlikle
mümkün değildir. 

1996 yılının temel gerçeği
şudur: Enflasyon, bir önceki yılda yüzde
64.9 iken, bu yıl yüzde 88.5 düzeyine çıkmak
üzeredir. Yüzde 85'i kasım sonu itibariyle gerçekleşmiştir,
trend ve veriler, yıl sonu itibariyle enflasyonun yüzde
88.5 olacağını bize göstermektedir. Ne
olmuştur, lafı bırakınız, gerçek
ortada, yüzde 69'luk bir enflasyon devralınmıştır,
yüzde 88.5'luk bir enflasyon çıkarılmıştır.
Bu rakamın karşısında hiçbir
cambazlığın sonuç vermesi mümkün
değildir. (CHP sıralarından alkışlar)
Enflasyon artmıştır, bu artışın
hiçbir haklı gerekçesi yoktur, mazur görülebilecek
hiçbir nedeni yoktur, Türkiye'de enflasyon birdenbire
hızlandırılmıştır.

Değerli arkadaşlarım, Türkiye,
20 yıldan beri, yüzde 60'ın üzerinde bir
enflasyonun altında yaşıyor. Dünyada
186 tane ülke var; bu ülkelerden hiçbirisi, bu
yıl, Türkiye'nin olduğu gibi, arkasında
20 yıllık, yüzde 60 üzeri bir enflasyon
bandında yaşayıp, yüzde 90 civarında
bir enflasyon gerçeğinin içerisinde değildir.
186 ülkenin içerisinde, yeni kurulmuş ülkeler
 var, Doğu Avrupa ülkeleri var rejimini değiştirmiş
olan, Latin Amerika ülkeleri var, Ortadoğu ülkeleri
var, hiçbir ülkede, yeryüzünde hiçbir
ülkede, 20 yıldan beri, bu düzeyde bir enflasyon
ve şimdi de, yüzde 90'a çıkmış
bir enflasyon gerçeği yoktur. 

Enflasyon, bilmeliyiz ki, aslında, ekonomik
bir hastalık değildir, siyasal bir hastalıktır;
ekonomik hastalık olmaktan çok, siyasal bir zafiyeti
yansıtır. Enflasyonun temelinde de, siyasî
kadroların başarısızlığı
ve beceriksizliği yatar; hiçbir mazereti olmayan bir
açık gerçektir. 

Dünyada, Türkiye, tek başına,
yüzde 90 düzeyinde bir enflasyona çıktı
bu yıl, yüzde 65'lerden çıktı.
Bu yıl, enflasyonu, yüzde 65'ten yüzde 90'a çıkarmanın
haklı ve mazur gösterilir bir tarafı var mı;
işin temeli budur. 

Bu yılın fotoğrafına baktığımızda,
bu ana fotoğrafın yanı sıra, başka
bazı tespitler de yapıyoruz bununla bağlantılı
olarak; bunun hem nedeni olan hem de sonucu olan diğer görüntüleri
de tespit ediyoruz. Nedir; bu yıl, Türkiye, bir rekor
içborç içerisine girmiştir; Türkiye'nin,
bu yıl, içborç düzeyi 4 katrilyona yakındır.
1996 yılının sonunda, Türkiye'nin ortaya
koyacağı içborç stoku 4 katrilyona yakın
olacaktır, 4 katrilyon civarındadır. 

Değerli arkadaşlarım, bu içborcun,
Refahyol Hükümeti tarafından son altı
ayda yapılan kısmı, 1995 yılında
geçmiş dönemlerden oluşup gelmiş,
toplam dışborç stokundan fazladır.
Yani, 1996 yılının ikinci yarısında,
Sayın Erbakan'ın Başbakan olduğu dönemde,
Türkiye, 1995 sonuna kadar oluşmuş tüm içborçlardan
daha fazla borç yapmıştır. Yani, bu
Hükümet, Sayın Erbakan'ın Hükümeti,
aşağı yukarı her gün, yaklaşık
olarak 10 trilyon borç almıştır. Bu,
bir rekordur, bundan önceki hükümetlerin aldığı
borçların tümünden daha fazladır.
1995 stokundan daha fazla borç, 1996'nın ikinci
yarısında, altı ay içerisinde yapılmıştır.
Borç konusunda şikâyet ederek iktidara gelip,
borç hızını artırma konusunda
rekor kıran Sayın Erbakan'ın, öyle sanıyorum
ki, frene basacağım diye gaza basması gibi bir
yanlışlık söz konusudur. (CHP sıralarından
alkışlar)

Bu yıl, 1996 yılında, Türkiye,
bir rekor bütçe açığıyla
karşı karşıya kalacaktır. Bütçe
açığı, 1,4 katrilyon civarında,
kensini gösterecektir. Bir önceki yıl, 315 trilyonluk
bir açık vardı. 

Bu yılın fotoğrafındaki
olumsuzluklar, sadece, enflasyonun hızlanması, içborcun
artması, bütçe açığının
artmasından ibaret değildir. Bu yıl, cari açık
da çok kaygı verici bir tırmanış
göstermiştir. Cari açık, dış
ödemeler dengesinin bütün girişlerinin sonucunda
ortaya çıkan tablo, geçen yıl 2,4
milyar dolar açık verirken, bu yıl, 6,9 milyar
dolarlık bir açık vermiştir. 

Değerli arkadaşlarım, bu yıl,
yine, dışticaret açısından bir
büyük alarm ortaya çıkmıştır.
Önemli olan bunlardır. Niyetimiz budur, amacımız
budur, buna çalışıyoruz; bunların
hepsi boş sözdür. Uyguladığınız
politikanın ortaya koyduğu somut sonuç var,
yaşanan gerçek var. Rakamlar yalan söylemez.
Siyasî değerlendirmelerle gerçeğin saptanması,
gözden kaçırılması mümkün
değildir. 

Acı gerçek, Türkiye, ekonomik
bakımdan 1996 yılında kötü yönetilmiştir,
dengeleri bozulmuştur, çarpıtılmıştır
ve tehlikeli bir biçimde, Türkiye, bir hiper enflasyon
noktasına doğru sürüklenip gelmiştir.
1996 yılının ekonomi ve maliye yönetimi,
buna, doğrudan ve çok önemli bir katkı
yapmıştır. 

Değerli arkadaşlarım, 1996 yılında
dışticaretimiz alarm çalmıştır.
Bu yıl dışticaret açığının
20,5 milyar dolar olacağı ifade edilmektedir. İfade
edilmektedir diyorum; çünkü, ortada daha resmî
rakam yoktur. Türkiye, ancak ilk üç ayın
rakamını bilir haldedir. 

Düşünebiliyor musunuz, Türkiye,
çok önemli bir dünyaya açılma deneyimi
geçiriyor, ekonomisi büyük bir bunalımın
içerisinden geçiyor ve Türkiye, nisan ayının,
mayıs ayının, ihracat rakamını
bilmiyor, nisan ayının ithalat rakamını
bilmiyor ve değerlendirme yapıyor. İlk kez böyle
bir tablo oluyor. Bundan önceki yılların hiçbirinde
bu manzara yoktu. Ne yazık ki sistem değişikliği
gerekçesiyle, bugün dışticaret gelişmelerini
güvenilir biçimde izleyemez hale geldik; ama, kabaca
rakamlar ortada. Türkiye, 20 milyar doların üzerinde
-20-21 milyar dolarlık- bir dışticaret açığı
veriyor. Gözüken nedir; gözüken, Türkiye'nin
ihracatı duraklamıştır, ithalatı
patlamıştır, dışticaret açığı
da tehlikeli bir düzeyde ortaya çıkmıştır.


Değerli arkadaşlarım, bu tablodan
alınması gereken çok ders var. Türkiye
ihracatı duraklamış bir noktada. Ne zaman;
Sayın Erbakan'ın gösterişli dış
gezilerle ihracatı artırma iddiasını
takip ettiği dönemde. Malezya'ya gidip ihracatımızı
artıracaktık, Mısır'a gidip ihracatımızı
artıracaktık, İran'a gidip ihracatımızı
artıracaktık. Bunun yaşandığı
dönemde,  Türkiye, bir önceki yıl ihracatını
dahi yapamaz hale gelmiştir. 

Değerli arkadaşlarım, bunda şaşılacak
bir şey de yoktur; çünkü, bir ülkenin
ihracatı, Başbakan gezileriyle artmaz; bir ülkenin
ihracatı, ekonomisinin rekabet gücünün yükselip
yükselmemesiyle ilgili olarak artar ya da azalır,
kur politikasıyla ilgili olarak artar ya da azalır.
(CHP sıralarından alkışlar) Yanlış
kur politikası izleyeceksiniz, sıcakpara girişini
teşvik edeceğim diye kuru bastıracaksınız,
ekonominin rekabet gücünü artıracak yatırımları,
teknoloji transferlerini yapmayacaksınız, gösterişli
yurtdışı gezilerle, dostluk, kardeşlik,
İslam dayanışması diyerek ihracatınızı
artıracağınızı zannedersiniz!..
İşte, Halep oradaysa arşın burada; o
geziler oradaysa, dışticaret rakamları da
burada. Kıpırdamamıştır...1996'daki
bile, bir önceki yıldaki bile gerçekleşmemiştir.
(CHP sıralarından alkışlar)

HÜSAMETTİN KORKUTATA (Bingöl) -
Dört yıllık dönemi unutma!..

DENİZ BAYKAL (Devamla) - Değerli arkadaşlarım,
bunlar, hepimizin değerlendirmesi gereken temel noktalar.
Böyle, yanlış umutlarla olmayacak işlere
bel bağlayarak, ekonomik sorunları çözmenin
mümkün olmadığını görmeliyiz.
Artık, öğrenme süreci, acemilik dönemi
bitmelidir. Refah Partisi, iktidara alışacağım
diye, bir o kapıyı, bir bu kapıyı
çalarak Türkiye'ye daha fazla zaman kaybettirimemelidir;
yapılması gereken işler ortada, bir an önce
onlara yönelmelidir. 

Değerli arkadaşlarım, kamu kesimi
borçlanma gereği, tehlikeli biçimde artmıştır.
Türkiye'de, yüzde 11 civarında, kamu kesiminin
borçlanma gereği ortaya çıkmıştır;
yüzde 6,5 idi, yüzde 11'e doğru fırlamıştır.
Bunların hepsi alarmdır görmesini bilenler
için. Boş laflarla, ucuz demagojilerle bunlar değiştirilmez.
Dünya buna bakar, bankalar buna bakar, uluslararası
kuruluşlar buna bakar, vatandaşın yaşamına
da bu yansır; senin buradaki lafların değil.
Acı gerçek, ekonominin, maliyenin gerçeği
rakamı, yaşamın bir gerçeği olarak
da önümüze çıkar.

Dışborçlar da, haziran başı
itibariyle, 75 milyar 757 milyon dolara ulaşmıştır;
en son rakamın ne olduğunu da tam bilemiyoruz.

Kalkınma hızı da düşmeye
başlamıştır. Kalkınma hızı,
yüzde 8,1'den yüzde 7,5'a doğru inmiştir.

Kalkınma hızı inmiş, enflasyon
hızlanmış, içborç artmış,
bütçe borcu artmış, carî açık
artmış, ödemeler dengesi açığı
artmış, bunun sorumluları ortada; ne konuşuyorsunuz?
Buradan alınması gereken ders var; niye bu böyle
oluyor?.. “Canım, bu böyle olacak; gelecek yıl
da bu doğrultuda biraz daha gidecek. Biz günümüzü
geçirelim, vaktimizi oyalayalım, kafamızdaki
hesapları takip edelim, yeter...” Böyle bir şey
olur mu? Bu politikanın sorumlusu kimdir; hangi politikalarla
bunun değiştirileceğine kim inanıyor; çıksın,
bir söylesin, bir anlayalım.

Bugüne kadar izlenilen politikalar ortada, Türkiye'nin
geldiği nokta ortada. Refah Partisi İktidarı
da bu politikalara hiçbir ciddî katkı yapmamıştır,
birazdan konuşacağız o katkı arayışlarını;
hiçbir ciddî katkı yapmamıştır.
Bu koroya o da katılmıştır, o şarkıyı
şimdi Refah Partisi de söylemeye başlamıştır;
ANAP'ın, DYP'nin izlediği politikaların bir
parçası haline, hiçbir sıkıntı
çekmeden gelmiştir ve o politikanın da uygulayıcısı
olarak, bugün önümüzde bulunuyor.

Değerli arkadaşlarım, bu tablonun
yol açtığı sonuçlar nelerdir;
Türkiye'de gelir dağılımı çok
tehlikeli biçimde çarpılmaya başlamıştır.
Elimizdeki rakamlar -unutmayalım- 1994 rakamlarıdır.
1996'da durumun, o rakamların gösterdiğinden daha
da kaygı verici olduğunu düşünüyorum.
Yani, millî gelirin yüzde 54'ünü, yüzde
55'ini beşte birin aldığına ilişkin
rakam 1994'ün rakamıdır; bugün, çok
daha vahim bir manzaraya geldiğimiz kanısındayım.

1987'den 1994'e, çok tehlikeli bir bozulmanın
işaretleri çıkmıştır.
Türkiye'de, sadece en çok kazanan beşte birin
millî gelir içindeki payı artmıştır;
onun altındaki dört kesimin -diğer, beşte
birliği oluşturan dört kesimin- dördünün
de zaten düşük olan payları, 1987-1994
döneminde azalmıştır ve bu, 1994'ten
sonra da hızlanarak devam etmektedir. 

Değerli arkadaşlarım, millî
gelir dağılımı çarpıklaşmıştır.
Türkiye'de var olan millî gelir farklılıkları,
ülkeler arasında görülmesi mutat olan farklılıklardan
daha fazladır. Bugün, Doğu Avrupa ile Batı
Avrupa arasındaki iki ülkede kendisini gösterecek
ayrımdan daha büyük bir ayrımın
Türkiye'nin ulusal sınırları içinde
var olduğunu görüyoruz. Bulgaristan ile İsviçre
arasındaki gelir uçurumundan daha büyük
uçurum, Türkiye'de yaşayan vatandaşlarımız,
toplumsal kesimlerimiz arasında var. Türkiye'nin Ağrısıyla
İstanbulu arasındaki gelir farkı, Bulgaristan
ile İsviçre arasındaki, İsveç
arasındaki gelir farkından daha fazladır.
(CHP sıralarından “Doğru” sesleri,
alkışlar)

Dünya, demirperdeyi kaldırıyor;
biz, kendi ülkemize, görünmeyen bir demirperdeyi
indiriyoruz; bir ekonomik ve sosyal ayrıcalık perdesini,
bir büyük uçurumu, kendi toplumumuzda, kendi
ülkemizde kendi ellerimizle yerleştiriyoruz. Gelir
dağılımının giderek tehlikeli
biçimde çarpıklaşması, bu politikaların
sonucu olarak ortaya çıkıyor. Gelir dağılımı
çarpıklaşmıştır, sosyal
devlet çözülmeye başlamıştır,
eğitim paralı hale gelmeye başlamıştır,
ancak hayırsever zenginlerin gönüllü katkılarıyla
okul açılabilir hale gelmiştir. Yıllarca
eğitim mücadelesi verildikten sonra bugün geldiğimiz
noktada, artık, okullaşmama oranından söz
etmek zorunda kalıyoruz; yani, okullaşma oranının,
artık, bir anlamda, geriye gittiğinden, sadece Doğu
Anadolu'da, Güneydoğu Anadolu'da terör nedeniyle
değil, İstanbul'da, İstanbul'un göbeğinde,
merkezinde, varoşlarında ekonomik nedenlerle çocuklarımızın
okula gidemez hale geldiğine tanık oluyoruz. Okullar
yetersiz, öğretmenler yetersiz, yurttaşlarımızın
koşulları yetersiz ve Türkiye, eğitim yapamaz
bir noktaya geliyor; sağlık aynı şekilde,
sosyal güvenlik aynı şekilde ve Türkiye'de
sosyal devlet hızla çözülüyor. 

ÖMER VEHBİ HATİPOĞLU (Diyarbakır)
- Doğru söylüyorsun; ama, beş ay daha dolmadı.


DENİZ BAYKAL (Devamla) - Evet, doğrudur;
onu konuşmak istiyorum. 

Bu Meclisin yapması gereken de odur. Elbette
beş ayda olmadı; yalnız, beş ayda, bundan
önce bu noktaya getirilen politikalara ayak uyduruldu; onu
söylüyorum. O politikayla bütünleşildi;
o politika aynen devam ettiriliyor; tespitim budur ve bundan farklılığa
ihtiyaç vardır. Bu, çok temel bir noktadır.
Eğer, şunu söylüyorsanız “biz,
o politikaları uygularız; ama, biz uyguladığımız
için farklı bir sonuç alırız”
alamazsınız; yanlıştır. Alınmadığı
ortaya çıkmaya başlamıştır.

Değerli arkadaşlarım, bakın
neden buraya geldik; önce onun tespitini birlikte yapalım.
Bunun temelinde, 1980'li yıllarda, dünyada esen rüzgârlardan
da etkilenerek, Türkiye'de, yeni bir ekonomi politikasına
canhıraş bir şekilde sarılınması
yatar. Bu yeni ekonomi politikasının temelinde,
vergi alma borç al anlayışı vardır.
Bu anlayış iddia eder ki; bir insan kazandığı
parayı devletten daha iyi harcar. Bir insanın parasını
nasıl harcayacağını devlete sormak yanlıştır.
O nedenle, bırakınız almayınız
ve 1983'ten itibaren, Türkiye'nin vergi mevzuatında
vergi gelirini azaltmayı öngören düzenlemeler
yapılmıştır; yani, muafiyetler getirilmiştir;
istisnalar getirilmiştir ve verginin artması değil
azalması doğru olur zannedilerek, o politika doğrultusunda
yürünmüştür. Bu politikanın doğal
sonucu, Türkiye'nin kamu kesiminin finansman ihtiyacı
içine sürüklenmesi olmuştur. Bu ihtiyacı
karşılamanın yolu olarak da borçlanma
kendisini dikte etmiştir. Önce, düşük
faizlerle borçlanma bugünkü noktaya kadar bizi
getirmiştir. 

Şimdi, değerli arkadaşlarım,
bu, bilinen, dünyada da denenmiş bir sağ politikadır.
Bu finansman politikası Türkiye'yi bu çıkmaza
getirmiştir. Türkiye, vergi almanın modasının
geçtiğini; vergi almanın artık anlamsız
ve yanlış olduğunu; piyasa koşulları
içinde devletin de bir şirket gibi borç alarak,
faizini ödeyerek etkin ve verimli çalışabileceğini
düşünen anlayışın, zihniyetin
bizi getirdiği nokta işte budur. Şimdi, bunu şunun
için söylüyorum, Refah Partisi çare diye
geliyor, Refah Partisinin ilk kararı “vergi almayacağım”
oluyor. Refah Partisi diyor ki “vergi almayacağım.”
Eğer, vergi almayacaksan, sen, borç almaktan nasıl
kurtulacaksın; borç almak mecburiyetinden nasıl
çıkacaksın? Vergi almayacağım
demek, bugünkü vergi düzenini haklı buluyorum
demektir. Vergi almayacağım demek, bugünkü
vergi uygulamasını benimsiyorum demektir. Vergi
almayacaksan, kaldır bugünkü vergileri de göreyim.
Hayır; onları kaldırmam, bu vergileri alacağım...
Ee, peki, bu vergileri alacaksın da sonra “niye vergi
almıyorum” diyorsun. Bugünkü çarpık
bir vergi düzeni, adaletsiz bir vergi düzeni. Bu vergi
düzenini değiştirmek lazım. Bugünkü
vergi düzeni, işçiye, memura yüklenen bir
vergi düzeni.  (RP sıralarından “doğru
söylüyorsun” sesleri) 

Ee “vergi almayacağım” demek,
bunun doğru olmadığını iddia etmek
demektir. Şimdi, Refah Partisinin açmazı budur.
Refah Partisi diyor ki “ben vergi almayacağım.
Ne yapacağım; kaynak paketi çıkaracağım.”

Değerli arkadaşlarım, kaynak paketi
çıktı, üç tane kaynak paketi
çıktı; her birisi 10 milyar dolarlık.
(RP sıralarından “doğrudur” sesleri)


A. TURAN BİLGE (Konya) - Havuz doldu!.. Havuz
doldu parayla!..

DENİZ BAYKAL (Devamla) - Geçen sene
-hatırlayınız- Sayın Erbakan bütçe
konuşması yaparken “bu bütçe -1996
bütçesi- bir defa küçük bir bütçedir;
46 milyar dolarlık bir bütçedir -daha sonra
ek bütçeyle 48'e çıktı- 46 milyar
dolarlık bir bütçeye Türkiye'nin sığmasını
istiyorsunuz. Türkiye buna sığamaz. Üstelik,
bu bütçe, bizim içinde bulunduğumuz malî
ilişkilerin sadece dörte birini oluşturuyor,
dörtte üçü de aysberk gibi suyun altında”
demişti ve “o nedenle, bir daha önümüze
böyle yanlış bütçelerle gelmeyin,
46 milyar dolarlık bütçeyle gelmeyin; bütün
borçları; içborçları, dışborçları,
hepsini içine alan bir bütçeyle gelin”
demişti. Bu sene Sayın Erbakan geldi; geçen
sene 46 milyar dolarlık bütçeye küçük
demişti, bu sene huzurumuza getirdiği bütçe
41 milyar 282 milyon dolarlıktır. (CHP sıralarından
“Bravo” sesleri, alkışlar) Erbakan 41 milyar
dolarlık bir bütçeye sığdı.
Geçen sene Türkiye'nin 46 milyar dolarlık bir
bütçeye sığamayacağını
söylüyordu; bu sene 41 milyar dolarlık bir bütçenin
içine girdi. Türkiye büyüdü, nüfus
arttı, Türkiye'nin sorunları arttı,
millî gelir arttı; ama, bütçe küçüldü.
Ee, bu ne perhiz bu ne lahana turşusu...

HÜSAMETTİN KORKUTATA (Bingöl) -
Tahribatın tamiratıdır bu.

DENİZ BAYKAL (Devamla) - Değerli arkadaşlarım,
30 milyar dolarlık kaynak ilan edildi, 30 milyar dolarlık
kaynak. Şimdi, huzurunuza gelen bu bütçe 41
milyar dolarlık -geçen sene 46 yapılmış-
30 milyar dolarlık da kaynak paketi var. Şimdi, eğer,
bu önümüze gelen bütçe, bütçe
ise, 30 milyar dolarlık kaynak paketi nerede; çünkü,
bu 41 milyar dolar?.. Geçen sene Türkiye 46 milyar
dolar koymuş ortaya. Bu 41 milyar dolar Sayın Özal.
O 30 milyar dolarlık kaynak paketi nerede? Eğer, bu,
kaynak paketinde oluşuyorsa geçen senenin 46 milyar
dolarlık bütçesi nerede? (CHP sıralarından
“Bravo” sesleri, alkışlar) Bu bütçe
midir kaynak paketi midir? Bu ciğer midir kedi midir? Eğer,
bu kedi ise ciğer nerede; ciğeri ne yaptınız
hesabını verin; eğer bu ciğerse, kedi nerede?

HÜSAMETTİN KORKUTATA (Bingöl) -
 - Ekranda, ekranda... Biraz sonra görürsünüz.

DENİZ BAYKAL (Devamla) - Hiç tartışmıyorum
o kaynak paketi gerçekçidir değildir, toplanır
toplanmaz, uygulanır uygulanmaz; teknik bakımdan
kaynak paketi içinde yer alanlar borçlanma mıdır,
gizli borçlanma mıdır, gizli vergi midir,
gelir olarak kabul edilip bütçe içinde yer
alır mı almaz mı, o tartışmaların
hiçbirisine girmiyorum; ne söylüyorsanız
doğru kabul ediyorum. 30 milyar dolarlık ek kaynak
paketi koyduğunuzu varsayıyorum. Ne güzel, kutluyorum.
Ne kadar mutlu, 30 milyar dolarlık bir ek kaynak yaratmışsınız.
Peki, o, bütçenin içinde niye gözükmüyor?
Bu bütçe 41 milyar dolarlık bütçe...
Geçen sene 46'sını yaptık, “küçük”
dediniz; “bu sene artıracağız” dediniz.
30 milyar dolar kaynak paketinden bahsediyorsunuz, bütçede
yok.

TEMEL KARAMOLLAOĞLU (Sıvas) - Bu soruları
sormak iyi; çünkü, cevaplarını
alınca daha rahat anlaşılır; faydası
var.

DENİZ BAYKAL (Devamla) - Değerli arkadaşlarım,
vergi almayacağım diyen hükümet, bu politikanın
dışına çıkma imkânına
sahip değildir. Vergi almayacağım diyorsunuz, büyük
hata yapıyorsunuz. Türkiye'nin içine sürüklendiği
bu borç batağından çıkmasının
temel koşulu vergi almaktır. Vergi vermeyenden vergi
almaktır. Türkiye'de adaletsiz bir vergi düzeni
var. Türkiye'de vergiyi, işçi ve memur ödüyor,
esnaf ödüyor. İşçinin, memurun esnafın
sırtından bu vergi yükünü almak zorundayız.


Bakınız, geçen yıl, 1,6
katrilyon faiz ödendi; 1,6 katrilyon faiz. Türkiye'de
toplam Kurumlar Vergisi geliri geçen yıl ne kadar
biliyor musunuz; 190 trilyon Türk Lirası. 1,6 katrilyon
faiz verdiniz. Onlardan değil, pek çok namuslu, dürüst
şirket sahibinden, kazancının karşılığı
olarak aldığınız toplam vergi geliri
190 trilyon lira. Türkiye'de Gelir Vergisinin toplam miktarı
1996 yılında 670 trilyon lira. 670 trilyon lira
gelir vergisi alacağız memurdan, işçiden.

Değerli arkadaşlarım, bu, Türkiye'de
vergi konusuna girecek cesareti göstermeden bu sorunun altından
kalkmamızın mümkün olmadığını
bize gösteren bir tablodur. Vergi almayacağım
demek, bugünkü çarpık vergi düzenini
sürdürmeye devam edeceğim demektir; yani, 17 milyon
10 bin lira alan bir asgarî ücretliden, 3 207 050 lira
vergi almaya devam edeceğim demektir. Yine, vergi almayacağım
demek, Türkiye'de bir avukat kazansa da kazanmasa da bu yıl
225 milyon 544 bin lira vergi ödeyecek demektir. Yine, bu
yıl bir esnaf kazansada kazanmasada 135 milyon 036 bin
lira vergi ödeyecek demektir. Vergi almayacağım
diyerek, siz, bunların üzerine yatıyorsunuz;
bunu sahipleniyorusuz; bunu haklı buluyorsunuz; bunu idame
ettirmeyi tercih ettiğinizi ortaya koyuyorsunuz. Yüzde
23'lere kadar alınan ve çok haksız, adaletsiz
olduğu açıkça görülen Katma
Değer Vergisine yüklenmeye devam edeceğim demektir.
Bunlar, Türkiye'de vergi politikasının, Refah
Partisi tarafından çok yanlış bir şekilde
ele alındığının örnekleridir.
Geldiniz “vergi almayacağım” diyorsunuz.
Türkiye'de, vergi ödemesi gerekenlerden vergi almıyorsunuz;
ama, vergi yüzsüzünün, vergi kaçakçısının
borcunu affediyorsunuz. (CHP sıralarından alkışlar)

Değerli arkadaşlarım, bu politikayla,
işte, bunun altından kalkılamaz. Böyle,
kaynak paketleri gibi fiktif, ekonomik ve malî anlamı
olmayan, politik pazarlamaya dönük, iç tüketime
dönük açılımlarla, Türkiye'nin
ciddî enflasyon sorununun çözülmesi kesinlikle
mümkün değildir. 

Yapılması gereken iş çok
açıktır, Türkiye'nin, derhal ciddî
bir vergi reformu yapması lazımdır. Eğer,
burada Refah Partisinin sözcüsünün de bahsettiği
olumsuzluklardan kurtulmayı istiyorsak, yapmamız
gereken ilk iş, adilane, hakkı esas alan, gücü
olandan gücü kadar vergi almayı öngören
bir reformu getirip, uygulamaktır; ilk yapılması
gereken iş budur. (CHP sıralarından alkışlar)

Bunun yanı sıra, Türkiye'nin,
böyle günübirlik, uydurma paketlerle, kaynak paketleriyle
değil, derli toplu, ciddî, orta vadeli bir istikrar
programıyla önünü görmeye çalışması
lazımdır. Türkiye'nin, ciddî bir istikrar
programına ihtiyacı vardır; orta vadeli,
bir yılı aşan bir süreyi -üç
yıllık bir dönemi- öngören bir programa
ihtiyaç vardır.

Seçim yapıldı, yeni bir Parlamento
var. Bu Parlamentonun ilk yılını, demin anlattığımız
şekilde harcadık, günah değil midir?! İlk
yılını harcamış Parlamento,
1997'yi de kullanamadığı takdirde, seçim
arayışı içine girmiş bir siyasî
heyetin, ciddî bir vergi reformunu yapması, orta
vadeli bir istikrar programını uygulaması
mümkün müdür? Merkez Bankasını
güvenilir, saygın bir para programını,
cesaretle uygular hale derhal getirmek lazımdır.

Bunların gereği, bir an önce yerine
getirilmelidir, çıkış yolu budur ve
Türkiye, derhal reformlar yapmaya başlamalıdır.
Bir an önce reformları uygulamak durumuna Türkiye
gelmelidir; yoksa, bu sorunların altından kalkmak,
kesinlikle mümkün olmaz. 

Yapılması gereken reformlar da çok
açıktır: Yönetimi, artık, aşırı
merkeziyetçi bir yapıdan çıkarmak
lazımdır; daha demokratik, daha ademi merkeziyetçi,
desantralize, katılıma olanak veren ve israfı
önleyen, yerinden denetimi mümkün kılan
bir anlayışla şekillendirmek lazımdır.


Tarımın, mutlaka yeniden yapılandırılması
lazımdır. Tarım, kendi haline bırakılmıştır;
ucuz, demagojik vaatlerle tarımı toparlamak mümkün
değildir. Tarımın, örgütlenmeye, çağdaş
anlayışa dayalı örgütlenmeye ihtiyacı
vardır. Tarımı, bir işletme olarak,
ihracat potansiyeli taşıyan bir işletme olarak
tasavvur edip ciddiyetle ele almak lazımdır. Bu
çerçevede, tarım kredi birliklerinin, tarım
satış birliklerinin demokratikleştirilmesi
doğrultusundaki projeyi de ciddîye almak lazımdır.


Türkiye, ancak bunları ele alabilir;
esaslı bir eğitim reformunu gerçekleştirebilirse,
enflasyonu indirecek ciddî bir politikanın içerisine
girmiş olur; bunun işaretlerini göremedim; günübirlik,
alışılmış, sıradan, demagojik
yaklaşımlar... 

Bu Hükümetin, bu son Hükümetin
getirdiği iki katkı var: Deniliyor ki: “Kaynak
paketleriyle biz kaynak buluruz.” Bulunmaz, böyle bir
şey olmaz; kaynak diye ayrı bir olay yoktur; ekonominin
içerisinde her birisi kayıtlıdır.
Yani, Manavgat suyundan 120 trilyon... Manavgat suyu, on yıldır
Türkiye'nin projesi; daha birkaç yılı
gerektiren bir tablo; hızlandırabilirsen, hızlandır;
büyük bir hizmet yapmış olursun. Kaynak
paketi diye bunu ilan edip... 

TEMEL KARAMOLLAOĞLU (Sıvas) - Kaynak değil
efendim...

DENİZ BAYKAL (Devamla) - ...olmadık
işleri, böyle, sanki varmış gibi göstererek
bir yere varmak mümkün mü; ciddî olmak lazım.

Değerli arkadaşlarım, önemli
saydığım bir nokta da şu: 1997 yılı
bütçesi, hiç kuşku yok, arkadaşlarımızın
siyasî heveslerini yansıtıyor; bu siyasî
heveslere değer veriyorum, saygı gösteriyorum;
ama, bütçenin bir siyasî heves belgesi olarak
anlaşılması kadar bir ülkeye zarar verebilecek
bir şey olamaz. Üniversitede, maliye derslerinde, bütçe
okutulurken, çocuklara ilk öğretilen şey
şudur: Bütçe samimî olmalıdır.
Bütçenin samimî olmasını söyleyenler;
yani, ahlaklı olun, dürüst olun anlamında
bunu söylemiyorlar, bir teknik mecburiyetten dolayı
bunu söylüyorlar. Bütçenin samimî
olması senin yararınadır; eğer, samimî
bir bütçe yapmazsan kendini aldatırsın,
hesabını kitabını bilemezsin, adımını
attığın yeri bilemezsin; İlk yapacağın
şey, acı dahi olsa, olumsuz dahi olsa gerçeği
görmektir. Kerrat cetveliyle kavga edilir mi, iki kere iki
dört ederle kavga edilir mi... Onu değiştirmeye
kaltığın zaman kendini yanıltırsın.


Bütçe bir temenni belgesi değildir.
Sayın Erbakan'ın, siyasette temennileri esas alan
bir anlayışın içine zaman zaman girdiğini
biliyorum. O meşhur olayda da, hatırlarsınız;
hani, 100 bin tank 100 bin uçak konuşulduğunda,
efendim, ben, bunu yapacağız diye değil, temenni
sadedinde söyledim demişlerdi. Şimdi, öyle
anlaşılıyor ki, bu bütçeyi de
temenni sadedinde söylüyorlar. (CHP sıralarından
alkışlar) Temenni iyi de, yeri burası değil;
burası bütçe; burası teknik bir belge;
hesabın kitabın tutması lazım, neyin
ne olduğunun belli olması lazım... Kendi kendimizi
aldatıyoruz.

Efendim “denk bütçe yaptık..”
Bakıyorum, buna en çok destek vermek isteyenler
bile, denk bütçenin olmayacağını
biliyorlar da “canım, denk'e doğru bir katkı
getirir hiç olmazsa, yararlı olmaz mı”
diyorlar. Katkıya saygı duyuyoruz; denk'e doğru
yürüyelim de, hesabı doğru görelim.
Böyle bütçe olur mu? Denk bütçe deyince,
işin özünde çok ciddî yanlışlıklar
çıkıyor, teknik zafiyetler var.

Değerli arkadaşlarım, bunları,
bir yana bırakarak -bu bütçenin konuşmamız
gereken çok yönü var- bu Hükümetin
kuruluşundan bu yana, bir ciddî hükümet
sorumluluğu içinde söylenmemesi gerektiği
halde söyleyip de gerçekleştiremediği bazı
noktalara dikkatinizi çekmek istiyorum. Yani, hükümet
etmek ciddî bir iştir, sorumluluk gerektiren bir iştir;
çünkü, yöneticilerimiz sadece kendilerini
değil bizleri de temsil ediyorlar, bütün ülkeyi
temsil ediyorlar. Hükümette bulunan insanların
da gerçekdışı konuşmaya hakları
yoktur; gerçekdışı konuşmayı
doğal karşılamaya da bizim hakkımız
yoktur. O nedenle, ben, bu Hükümetin işbaşına
geldikten sonra -daha önceki muhalefet dönemini bıraktım-
ortaya attığı ciddî bazı iddiaları
irdeledim; gördüm ki, bu Hükümetin kırkbir
tane balonu var; rengârenk balonlar... Bu balonlarla, bu
Hükümet ve bu bütçe önümüze
gelmiş durumda. 

Şimdi, bu balonları bilginize ve dikkatinize
sunmak istiyorum:

Birinci balon: “Memurlara eşel-mobil uygulayacağız.”
Denildi mi denilmedi mi; denildi ve uygulanmadı. (CHP sıralarından
“Patladı” sesleri) Birinci balon bu. 

İkinci balon: “Dolarla ödeyeceğiz.”
(CHP sıralarından “O da patladı”
sesleri) Dolarla ödendi mi; o da patladı.

Üçüncü balon: “Enflasyona
memuru ezdirmeyeceğiz.” Üçüncü
balon bu.

Değerli arkadaşlarım, demin, burada,
Sayın Bakan da bilgi verdi; diyor ki “1996 yılının
ikinci altı ayı için, biz, yüzde 50
artış getirdik...” Ee, birinci altı ay
için artış var mıydı? Siz, altı
aydan sorumlu hükümet misiniz? Siz, 1996 yılı
için uygulamayı yapacaksınız. 1996
yılında, memurlara, sadece yüzde 50 zam verilmiştir;
enflasyon yüzde 68 olmuştur; yüzde 18 ezdirilmiştir.
Şimdi, önümüzdeki dönem için
de yüzde 30 vereceğiz diyorsunuz. Neye bağlı
olarak bu böyle ezdirilmeyecek; enflasyon altı ayda
yüzde 26 olursa... Altı ayda yüzde 26 nasıl
olacak bu enflasyon? Yüzde 88,5'tayız, yüzde
88,5'tan yüzde 26'ya ikinci altı ayda, indireceğinizi,
nasıl ciddiyetle kabul edip, bize söylersiniz... Üçüncü
balon “enflasyona ezdirmeyeceğiz.”

MİKAİL KORKMAZ (Kırıkkale)
- Seçim meydanlarında niye konuşmadınız...

DENİZ BAYKAL (Devamla) - Söylendi, seçime
geldikten sonra söylendi.

Dördüncü Refah balonu: “Asgarî
ücretten vergi almayacağız.”

Beşinci balon: “Hayat standartını
kaldıracağız.” Kalkmadı...

Altıncı balon: “Malezya'ya 500
bin işçi göndereceğiz.” (CHP sıralarından
gülüşmeler)

Yedinci balon: “Paraları koyacak yer
bulamıyoruz.” (CHP sıralarından gülüşmeler)

M. ERDOĞAN YETENÇ (Manisa) - Sizi gidi
münafıklar...

DENİZ BAYKAL (Devamla) - Değerli arkadaşlarım,
Sayın Başbakan, paraları koyacak yer bulamıyorsanız,
fındık üreticisi 10 trilyonunu alamadı
aylardır. Hâlâ ayçiçeği parasını
alamamış olanlar var. Hâlâ Hatay'daki
pamuk üreticisi parasını alamadı. Onlara
himmet edin de, o koyacak yer bulamadığınız
paraları önce onlara bir gönderiverin. (CHP sıralarından
alkışlar) 

ŞEREF MALKOÇ (Trabzon) - İnsaf
Sayın Baykal...

DENİZ BAYKAL (Devamla) - Türkiye'de,
daha 15 yıldan beri, malı kamulaştırıldığı
için, istimlak edildiği için parasını
alamamış, malının istimlak parasını
alamamış, kuyrukta bekleyen insanlar var. Bayındırlık
ve İskân Bakanınıza bir sorunuz; onun
bu paraya ihtiyacını hiçolmazsa görünüz
de, o koyacak yer bulamadığınız paraları
onlara veriniz. (RP sıralarından gürültüler)


ŞEREF MALKOÇ (Trabzon) - İnsaf
Sayın Baykal, sizin zamanınızda fındık
45 bin liraydı, şimdi...

DENİZ BAYKAL (Devamla) - Sekizinci balon:
“Göç edenler köylerine dönüyorlar...”
Değerli arkadaşlarım, ne dönüş
var, ne bir şey var; milletvekili arkadaşlarım
buradalar, kimi aldatıyorsunuz, onbinlerce insan perişan
halde, sahipsiz, dökülmüş kalmış;
bir hükümet çıkıyor “dönüyorlar,
talimatı şimdi verdim, hemen kumanda ettim”
diyor; ne dönen var, ne dönecek olan var. 

SEBGETULLAH SEYDAOĞLU (Diyarbakır) - Ahrette
dönecekler... Ahrette...

DENİZ BAYKAL (Devamla) - Dokuzuncu balon:
“Gecekondulara af çıkacak...”

Onuncu balon: “Nemalar ödenecek...”
Nemalar ödendi, ödenecek... (CHP sıralarından
“ahrette” sesleri. 

ALİ RIZA BODUR (İzmir) - Balık
kavağa çıkınca...

BAŞKAN - Sayın Baykal, bir saniyenizi
rica edeceğim. 

Sayın milletvekilleri, programımıza
göre öğleden evvelki çalışma
süremiz tamamlandı.

Sayın Baykal konuşmasını
tamamlayıncaya kadar çalışma süresinin
uzatılması hususunu oylarınıza sunuyorum:
Kabul edenler... Kabul etmeyenler... Kabul edilmiştir. 

Sayın Baykal, buyurun efendim; 20 dakika daha
süreniz var. 

DENİZ BAYKAL (Devamla) - Teşekkür
ederim. 

Onbirinci balon: “Türkiye'nin her yerinde
ekmek 15 bine satılacak...”

İSMET ATALAY (Ardahan) - Ekmeğin gramajını
düşürdüler. 

DENİZ BAYKAL (Devamla) - Evet... Evet... Yani,
İstanbul'da ekmek 18 bine satılıyor; ama,
ekmeğin gramajı 220 grama indirilerek satılıyor.
   

ALİ DİNÇER (Ankara) - Ekmek,
bir lokmaya indi, 15 bin liraya satılıyor. 

M. ERDOĞAN YETENÇ (Manisa) - Seni gidi
münafık seni!..

DENİZ BAYKAL (Devamla) - Onikinci balon: “Fındık
paraları peşin ödenecek...” 

Onüçüncü balon: “Zam yapmayacağız...”
Zam yapılmadı mı?!. “Zam yapmayacağız...”
(CHP sıralarından “Ohoo” sesleri, alkışlar!)

Ondördüncü balon: “Bütçe
denktir...”

Onbeşinci balon: “Olağanüstü
hali kaldıracağız..” 

Onaltıncı balon: “İsrail'le
anlaşmayı yırtacağız...” (CHP
sıralarından “Yırttı, yırttı”
sesleri)

Onyedinci balon: “İsrail'le yeni bir
anlaşma yapmayacağız...” Yenisini de yaptılar.


Onsekizinci balon: “Belediyelere destek artacak...”
Tam tersine belediyelere destek daha da azalmıştır,
yüzde 5,5'a inmiştir, Anayasaya aykırı
olarak bütçeye de hüküm koyarak bu yapılmıştır;
hukuku da yoktur, adaletsizdir, haksızdır ama, yapılmıştır.


ALİ DİNÇER (Ankara) - Refahlı
belediyeler hariç!..

DENİZ BAYKAL (Devamla) - Evet; bu da 18 inci
balon.

Ondokuzuncu balon: “İşsizlik sigortası
çıkarılacak.”

Yirminci balon: “Çiftçi borçlarını
affedeceğiz.”

Yirmibirinci balon: “Aç ve açıkta
kimse kalmayacak, faks numaralarını ilan edeceğiz
ve ihtiyacı olan herkes aşevlerinde kartla yiyecek
ve giyinecek.”

ŞERİF BEDİRHANOĞLU (Van)
- Yalan!..

MURZATA ÖZKANLI (Aksaray) - Gazete kupürlerini
mi okuyorsun?

DENİZ BAYKAL (Devamla) - Hayır, bu,
Başbakanın açıklamalarından.

Yirmiikinci balon: “Besicinin elindeki hayvanların
tümünü satın alacağız.”
Başbakan söyledi. 150 bin mal alacağız,
kilosunu 330 bin liradan alacağız denildi, hiçbiri
alınmadı; Doğu ve Güneydoğu Anadoluda
hayvan üreticisi perişan; onun canlı şahidi
olarak önümüzde duruyor.

Yirmiüçüncü balon: “Kapalı
kombinalar açılacaktır.” denildi; kombinalar
açılmadı, kapalı olmaya devam ediyor.

Yirmidördüncü balon: “Tütün
kotasız alınacak” denildi; tütün
kotalı alınıyor.

Yirmibeşinci balon: “Doğuya yatırım
yapana bedava arsa vereceğiz, vergi almayacağız
ve yüzde 20 faizle kredi vereceğiz.” denildi; bu
da tamamen bir balon olarak durdu.

Yirmialtıncı balon: “IMF de kim
oluyor” denildi.

Yirmiyedinci balon: “Çekiç Güç
kalkacak denildi” uzatıldı.

Yirmisekizinci balon: “İran teröre
destek vermeyecek” denildi; bu ziyaretin ve açıklamanın
arkasından, 20 askerimiz PKK saldırısıyla
şehit oldu.

ALİ DİNÇER (Ankara) - Palavracılığı
İran'dan öğreniyorlar.

DENİZ BAYKAL (Devamla) - Yirmidokuzuncu balon:
“Kuzey Irak'ta güvenlik kuşağı oluşturacağız”
denildi; güvenlik kuşağı, Türkiye'nin
güvenilirliği, ciddiyeti ve inanılırlığı
açısından çok büyük bir
zafiyet olarak ortalıkta durdu, kaldı.

Otuzuncu balon: “Malezya ile ticaret hacmimiz
100 milyon dolardı, 1,5 milyara çıkacak”
denildi. 

HÜSAMETTİN KORKUTATA (Bingöl) -
Otomatikman mı çıkacak!..

DENİZ BAYKAL (Devamla) - Otuzbirinci balon:
“Malezya bizden F-16 alacak” denildi.

Otuzikinci balon: “Malezya bizden 700 zırhlı
araç ve 2 denizaltı alacak” denildi.

Otuzüçüncü balon: “İslam
ortak pazarı kuracağız” denildi.

Otuzdördüncü balon: “Uzakdoğu
gezisi, ödemeler dengesi bakımından atılmış
büyük bir adımdır”,  “ticaret
hacmi 9 milyar dolara çıkacak” denildi. 

Otuzbeşinci balon: “İran ile ticaret
hacmi 2,5 milyar dolara çıkacak” denildi.

Otuzaltıncı balon: “Malezya ile
ticaret hacmi 1,5 milyara; Endonezya ile 2 milyar dolara çıkacak”
denildi.

Otuzyedinci balon: “Mısır ile
ticaret hacmimiz 2 milyar dolara çıkacak” denildi.

HÜSAMETTİN KORKUTATA (Bingöl) -
Beklerseniz görürsünüz...

DENİZ BAYKAL (Devamla) - Otuzsekizinci balon:
“Sudan ile dış ticaret hacmimiz 1 milyar dolara
çıkacak” denildi.

Otuzdokuzuncu balon: “Susurluk olayı
fasafisodur” denildi, sonra “ben öyle bir şey
söylemedim” denildi. (CHP sıralarından
alkışlar)

Kırkıncı balon: “Göçe
zorlananlara tazminat vereceğiz” denildi.

Kırkbirinci balon da: “Ayçiçeğine
fon koyacağız” denildi; ama, fon koyma kararnamesi
imzalanıncaya kadar, imza birtürlü atılamadığı
için, Türkiye ayçiçeği tüccarları
bol ithalat yaptılar ve yük, Yağlı Tohumların
sırtına yıkıldı, büyük
bir sıkıntının doğmasına
neden olundu. 

Bu 41 tane balon, kırkbir kere maşallah,
hayırlı olsun. Bu, Refahın balonları,
bu balonlar...

ADNAN KESKİN (Denizli) - Daha çok var...
42 nci balon var...

EYÜP AŞIK (Trabzon) - Daha var...

DENİZ BAYKAL (Devamla) - Daha var da, ben
küçüklerini söyledim. Asıl önemli
olduğunu düşündüğüm 41 tane
balon var. 

Şimdi, bu balonların temelinde yatan
da, tabiî, adil düzenin kendisinin bir balon olduğudur.
(CHP sıralarından alkışlar) Açıkça
ortaya çıkmıştır ki, adil düzenin
bizzat kendisi bir balondur, bir boş laftır, geçersiz
bir iddiadır. Zaten, dünyanın 186 ülkesinden
bir tanesi bile adil düzenle yönetilmiyor. (RP sıralarından
“Doğru” sesleri gürültüler)

Evet... Evet... Evet... Hiçbir yerde yoktur.


Türkiye'de de adil düzen getireceğiz
diyenlerin, adil düzenle hiçbir ilgisinin olmadığı
görülmüştür. 

Değerli arkadaşlarım, tabiî,
insanın aklına...

MURTAZA ÖZKANLI (Aksaray) - Adil düzeni
sen anlayamazsın.

DENİZ BAYKAL (Devamla) ...İnsanın
aklına Ziya Paşa'nın şu sözü
geliyor, diyor ki “Çok hacıların çıktı
haçı zır-i bagalde” yani “koltuğunun
altında çok hacıların haç çıktı,
biz biliriz” diyor Ziya Paşa. (CHP sıralarından
alkışlar) Adil düzenin de koltuğunun altındaki
haç, bu balonlarla ortaya çıkmıştır.
Altı aylık iktidar bunu açıkça
ortaya koymuştur. (RP sıralarından gürültüler)

ÖMER VEHBİ HATİPOĞLU - Ama,
bu, bir Genel Başkana yakışmıyor.

SALİH KAPUSUZ (Kayseri) -  Sayın Başkan...
Sayın Başkan... Yakışmıyor...

BAŞKAN - Sayın milletvekilleri... Sayın
milletvekilleri... Yerinizden müdahalede bulunmayın;
hatibin konuşmasında cevaplanması gereken
bir husus varsa, programın sonunda Hükümetin
1 saatlik cevap süresi var efendim. Lütfen sabırlı
olun. 

SALİH KAPUSUZ (Kayseri) - Bu sataşma...

BAŞKAN - Sayın Baykal...

DENİZ BAYKAL  (Devamla) - Yani, adil düzen
deyerek, oyları alırken mesele yok. Adil düzen
diyerek vatandaşı inandırırken mesele
yok, ondan sonra, onun gereğini yapmaktan kaçınınca,
bunun da faturası önünüze çıkarılınca
niye şikâyet ediyorsunuz? (CHP sıralarından
alkışlar)

TEMEL KARAMOLLAOĞLU (Sıvas) - Sizi, biz...

DENİZ BAYKAL (Devamla) - Adil düzen diyeceksiniz,
oy alacaksınız; adil düzenin geçerli
olmadığını da söylemek bizim hakkımız,
onu da söylüyoruz. Adil düzen dediniz, adaletsiz
bir düzen getirdiniz. 

SALİH KAPASUZ (Kayseri) - Sayın Başkan...

TEMEL KARAMOLLAOĞLU (Sıvas) - Sayın
Başkan, elbette, her türlü tenkidi yapma hakkına
sahiptir...

DENİZ BAYKAL  (Devamla) - Getirdiğiniz
düzenin adil düzenle ilgisinin olmadığı
açık, bunu da söylemek benim görevim,
o görevi de yerine getiriyorum. 

TEMEL KARAMOLLAOĞLU (Sıvas) - Düzeltmenin
kürsüde yapılması gerekir. 

BAŞKAN - Sayın Karamollaoğlu, böyle
bir usul yok efendim. Böyle bir usul yok, yerinize oturun
lütfen..

SALİH KAPUSUZ (Kayseri) - Bir partinin genel
başkanına bu tür sözler yakışmıyor...

BAŞKAN - Efendim, kürsüde hatip konuşurken,
ayrıca, yerinden de bir arkadaşımızın
konuşması usulü yok... Cevaplandırmayı
sonra yaparsınız efendim... Yerinize oturun lütfen...
 (RP sıralarından gürültüler) 

TEMEL KARAMOLLAOĞLU (Sıvas) - Sayın
Başkan...

BAŞKAN - Efendim, böyle bir görüşme
usulü yok Sayın Karamollaoğlu... Lütfen yerinize
oturun...

DENİZ BAYKAL (Devamla) - Sayın Başkan,
arkadaşlarımın...

TEMEL KARAMOLLAOĞLU (Sıvas) - Sayın
Başkan...

ADNAN KESKİN (Denizli) - Burası Sıvas
Belediyesi değil, Türkiye Büyük Millet Meclisi;
sen, git, Sıvas Belediyesinde konuş!

BAŞKAN - Sataşmadan dolayı söz
istiyorsanız, cevap verecekseniz, biraz sonra söylersiniz
söyleyeceğinizi... Kürsüdeki hatibin sözünü
kesip yerinden konuşmak diye bir usulümüz yok.

Devam edin efendim.

DENİZ BAYKAL (Devamla) - Bir dakika... Sayın
Karamollaoğlu, yardımcı olacağım.


Değerli arkadaşlarım, öyle
anlaşılıyor ki...

BAŞKAN - Sayın Baykal, karşılıklı
konuşmadan efendim...

13 dakika konuşma süreniz var.

Buyurun efendim.

ALİ OĞUZ (İstanbul) - Sayın
Başkan, sözünü geri alsın...

DENİZ BAYKAL (Devamla) - Evet, evet... Bu
“hac” ve “haç” sözleri arkadaşlarımı
rencide ettiyse, özür diliyorum.

MEHMET BEDRİ İNCETAHTACI (Gaziantep)
- Bütün Müslümanlardan...

DENİZ BAYKAL (Devamla) - Evet... Bunu bilmenizi
isterim... Böyle, hacla, haçla bir ilgisi yok. O,
Ziya Paşanın -teşbihte hata olmaz- bu tip hayal
kırıklığı yaratan, vaadini gerçekleştiremeyen
durumlara yönelik olarak bir değerlendirmesi. O değerlendirmesini
bu çerçeve içinde dile getirdim. İsterseniz,
adil düzen ve bu kırkbir balonla ilgili tespitlerimi
başka bir fırkayla noktalayayım, bunu bırakalım.

KAHRAMAN EMMİOĞLU (Gaziantep) - Teşbihte
hata yapmayın...

DENİZ BAYKAL (Devamla) - Anladım, anladım...
Başka bir fıkrayla tamamlayayım. 

M. ERDOĞAN YETENÇ (Manisa) - Zekâ
özürlüler...

DENİZ BAYKAL (Devamla) - Biliyorsunuz, zamanın
birinde bir sahte peygamber çıkmış,
vatandaşlara peygamberlik iddiasını kabul
ettirmeye çalışıyor.

KAHRAMAN EMMİOĞLU (Gaziantep) - Zekâ
özürlü diyen kim, ayağa kalksın!.. Ayağa
kalksın...

DENİZ BAYKAL (Devamla) - Tabiî, kimse
ciddiye almayınca, birisi kalkmış demiş
ki “bir mucize göster de, peygamber olduğunu anlayalım.”
Sahte peygamber de, durmuş, demiş ki “şu
duvarı konuşturursam, peygamber olduğuma inanır
mısınız?” “Elhak, inanırız”
demişler. “Konuş duvar” demiş; duvar
da dile gelmiş “sen bir sahte peygambersin” demiş.
(Gülüşmeler, alkışlar) 

Değerli arkadaşlarım, olayı
böyle kabul ediniz. Siyasette, ortaya atılan iddiaların
ve verilen sözlerin, sizi takip edeceğinden hiç
kuşku duymayınız. Ortaya atılan iddiaların
mutlaka bir yerde hesabı sorulur; o hesap, Mecliste de
sorulur, ahrette de sorulur; Mecliste sormak bizim işimiz,
ahrette sormak da Allah'ın işi. 

Değerli arkadaşlarım, içinde
bulunduğumuz durumun ele alınması gereken bir
başka yönü daha var. Siyasal sorunlara da birkaç
cümleyle değinmek istiyorum. 

Bir büyük krizden geçtiğimiz
anlaşılıyor, aslında, bu krizde şaşılacak
bir şey de yok. Yani, bu ekonomik kriz bu düzeyde yaşanınca,
Türkiye'nin, aslında, gösterdiği istikrara
şaşmak lazımdır; Türkiye'nin, sabrına,
sağduyusuna ve anlayışına şaşmak
lazımdır. 20 yıldan beri yüzde 60'ın
üzerinde sürekli bir enflasyon ve Türkiye'de, yine,
namuslu, dürüst bir toplum var olmaya devam ediyor.
Rüşvet var, yolsuzluk var, mafya var, çete var;
ama, toplumun tabanı, hâlâ sağlıklı
olmaya devam ediyor; bu, hepimizin iftihar edeceği çok
büyük bir millî hasletimizdir; gerçekten,
yurttaşlarımızla, toplumumuzla, vatandaşlarımızla
ne kadar iftihar etsek hakkımızdır; ama,
onlara da layık olmayı bilmek lazımdır.
(CHP sıralarından alkışlar)

Değerli arkadaşlarım, son zamanlarda
Susurluk'ta ortaya çıkan olay, siyasetimizi çok
sarstı. Bugün, geldiğimiz noktada, üzerinde
durulması ve sorulması gereken bazı yeni
sorular var. Şimdi, önce şunu bir defa tespit
etmek istiyorum: Bu tartışmanın üstünde
durmak, çete tartışmasını konuşmak,
mafya gerçeğine dikkati çekmek, acaba, devlete
zarar vermek anlamına mı geliyor? Bu konuyu tartışmak
isteyenlerin önüne böyle bir baraj çekilmek
istendiğini görüyorum; yani, sanki, bu olaydan şikâyet
edersek, devlete karşı bir saygısızlık
yapmış, devlete karşı haksızlık
yapmış duruma düşecekmişiz gibi
bir kamuoyu anlayışı önümüze
getirilmek isteniyor. Böyle bir şey olabilir mi? Yani,
mafyadan şikâyetçi olmak, Susurluk'ta ortaya
çıkan ipin ucunu çekmek, orada kendisini
gösteren olumsuzluğun üzerine yürümek
devlete karşı bir saygısızlık
olarak kesinlikle alınamaz ve alınmamalıdır.
(CHP sıralarından alkışlar)

Değerli arkadaşlarım, şimdi,
o olayla ilgili birtakım tartışmalar yaşandı,
onların da hesabına girmek istemiyorum. Başta,
böyle bir olayın olmadığı söylendi.
Bunun üzerine yürüyenler, Refah Partili Bakan tarafından
devlet düşmanlığıyla suçlandı
“devleti nasıl suçlarsınız, ne
hakla suçlarsınız” diye kıyamet
koparıldı; ama, sonunda -çok haklı
bir noktadır, üzerinde durulması lazımdır-
bu gerçek de ortaya çıktı. Bu gerçek
soruşturuluyor, soruşturulmuyor; soruşturma
mekanizması yeterlidir, değildir; bunların hepsini
yaşayacağız ve göreceğiz; ama, şimdi
yeni bir noktaya geldik. İstanbul'da, birkaç gün
önce, kadar emniyet müdürü olarak görev
yapan ve bu olayla ilgili önemli bir dosyayı soruşturmakta
olan bir emniyet müdürü görevden uzaklaştırıldı.
Hukukî tabiri de tam bulamıyorum, işten mi
uzaklaştırıldı, görevden mi uzaklaştırıldı,
alındı mı, hukukî gereği yapılarak
mı alındı!.. Tamamen tabiî bir perişanlık,
oraya girmek istemiyorum; ama, şu anda İstanbul Emniyet
Müdürlüğü koltuğunda oturmasına,
İçişleri Bakanının, Başbakan
Yardımcısından aldığı talimatla
son verildi. Sayın Başbakanın da, bu tabloyu
onaylamak durumunda kaldığı, bundan çok
mutlu olmasa da, bunu koalisyon hatırına hazmettiği
kamuoyu tarafından tespit edildi.

ALİ DİNÇER (Ankara) - Afiyet
olsun.

DENİZ BAYKAL (Devamla) - Değerli arkadaşlarım,
şimdi ben şunu anlamak istiyorum: Bu Emniyet Müdürü
niçin görevden alınmıştır;
yani, hangi yetkiyle alınmıştır, nasıl
alınmıştır, Hükümetin ortak
sorumluluğu içindeki durumu nedir, onlara girmiyorum
da, niçin görevden alınmıştır?
İstanbul Emniyet Müdürü, Cumhurbaşkanına
ve Başbakana söylediklerini, İçişleri
Bakanına söylemediği için mi görevden
alınmıştır? Ya da, Cumhurbaşkanına
ve Başbakana söylediklerini, yazılı olarak,
resmî cevapta ifade etmediği için mi görevden
alınmıştır? Cumhurbaşkanıyla
konuşmuştur, Başbakanla konuşmuştur,
her iki zat da, bu konuşmadan memnun olduklarını,
göreve devam etmesini beklediklerini ifade etmişlerdir
ve görevden alınmıştır. Alınma
gerekçesi de, M uhalefet Liderinin iddialarının
gösterdiği adres İstanbul Emniyetidir “İstanbul
Emniyetinde Topal cinayetiyle ilgili bir tespit ve bir çalışma
yoktur” diye cevap vermiştir. Biz sormuşuzdur:
“Doğru mu söylüyor Anamuhaletef Partisi Genel
Başkanı?” Bize, o konuda bir bilgisi olmadığını
söylemiştir; ama, Başbakana ve Cumhurbaşkanına
bu konuda bilgi vermiştir, bize ise bilgi vermemiştir.
Bu mudur gerçeği? En azından bunu bir anlamak
istiyoruz; yani, acaba İstanbul Emniyet Müdürü,
Cumhurbaşkanından ve Başbakanından saklamadığı
bazı tespitleri İçişleri Bakanından
saklamakta mıdır? Eğer saklıyorsa niçin
saklamaktadır? Bunun, mutlaka aydınlığa
kavuşturulması lazımdır. İstanbul
Emniyet Müdürünün bildiklerini Cumhurbaşkanı
biliyor, Başbakan biliyor, İçişleri
Bakanı bilmiyor -öyle anlaşılıyor-
Başbakan Yardımcısı bilmiyor -öyle
anlaşılıyor- Türkiye Büyük
Millet Meclisi bilmiyor... İstanbul Emniyet Müdürünün
bildiklerini Türkiye Büyük Millet Meclisi bilmiyor...
Türkiye Büyük Millet Meclisi, bilmediği bu
bilgilerin ne olduğuna bağlı olarak karar almak
durumunda, tercih yapmak durumunda bulunuyor. İstanbul
Emniyet Müdürünün uygun gördüğü
zevat bu bilgileri paylaşıyor. Bu bilgiler nedir,
gereği yapılacak mı, yapılmayacak mı,
bunu tespit etmek olanağından yoksun bulunuyoruz. 

Değerli arkadaşlarım, bu konuda,
kim ne biliyorsa, Cumhurbaşkanı da, Başbakan
da, Anamuhalefet Partisi Genel Başkanı da, İstanbul
Emniyet Müdürü de, artık kendisine saklama
hakkını kullanamazlar. Bu hakkın süresi
dolmuştur. Bu konuda, rejimi bu kadar doğrudan ve yakından
ilgilendirdiği iddia edilen bilgilerin, belgelerin tüm
ilgili, yetkili merciler tarafından paylaşılmasına
ihtiyaç vardır. Kimse, bunu, kamuoyunun bilgisine
sunmaktan kaçınamaz. “Efendim söylersek
devlet zarar görür” demek, devletin daha büyük
bir zarara uğramasına rıza göstermek demektir.
(CHP sıralarından alkışlar) Çünkü,
bu belgeler yayımlanırsa, bu belgeler açıklanırsa,
birileri zarar görür de, zarar görenin devlet olmadığı
ortaya çıkar; zarar görenin devlet olmadığının
ortaya çıkması için, sorumluların
şahıs olarak kimler olduğunun çıkması
lazım. Eğer, Türkiye, Anamuhalefet Partisi lideriyle,
Cumhurbaşkanıyla, Başbakanıyla sahip
olduğu bilgilerin gereğini yerine getiremezse, getirmesi
için aleniyet sağlanamazsa, işte, asıl
o zaman devlet bu yükün altında kalır
ve devleti böyle bir yükün altında bırakmaya
kimsenin hakkı yoktur. Ya gereğini yapınız,
yaptırınız ya da bunu açıkça
ilan ediniz. Bütün Türkiye'nin bunun sorumlularının
kimler olduğunu görmesine fırsat veriniz. Devleti
aklayınız. Devletin hükmî şahsiyet
olarak bu işin içinde olmadığını
görmemiz için, bu işin içinde kimlerin
olduğunun ortaya çıkmasını sağlamak
zorundayız; iddia olarak, mahkeme kararı olarak.
Önce iddiayı bir görelim, sonra da mahkeme kararını
bekleriz, durumu görürüz; ama, daha iddiayı
görmüyoruz. Sanki, devlet de o iddianın muhatabı
gibi bir görüntü yaratılıyor. O nedenle,
bunu saklamanın hiçbir haklı, kabul edilebilir
gerekçesi kalmamıştır.

İstanbul Emniyet Müdürü, gerçekleri
İçişleri Bakanına söylemediği
için görevden alınıyor; ama, İstanbul
Emniyet Müdürünün gerçekleri söylemeyi
uygun görmediği bir insan Hükümette görev
yapmaya devam ediyor. (CHP sıralarından alkışlar)
Şimdi, bu çelişkiyi “efendim, biz, onu
tam uzaklaştırmadık; kendisi de zaten çok
değerli bir zattır; kendisinden de çok memnunuz;
merak etmeyin, yakında geliyor” diyerek örtbas
etmek mümkün değildir. Tekrar gelir mi, gelmez mi
bilmiyorum; ama, Emniyet Müdürü oraya gelirse,
İçişleri Bakanına ve o Bakana talimat
veren Başbakan Yardımcısına da herhalde
yapması gereken bir siyasî görev düşer.
(CHP sıralarından alkışlar)

Değerli arkadaşlarım, bugüne
kadar dünyada siyaset teorisi, dürüst yöneticiler
tarafından idare edilmek ihtiyacını ortadan
kaldıran bir rejim bulmayı başaramamıştır.
Hiçbir rejim yoktur ki, dürüst ve namuslu yöneticiler
tarafından işletilmesi zorunluluğu olmasın.
Siyaset adamının dürüstlük açısından
zafiyetine karşı, şerbetli bir rejim yoktur.
O nedenle, siyaset adamlarının dürüstlüğü
konusunu en temel nokta olarak gözetmek zorundayız.

Değerli arkadaşlarım, artık,
elinde belge olup açıklamayan herkes sorumludur.
(CHP sıralarından alkışlar) Hele, bu
belgelerin açıklanmadığı bir ortamda,
efendim, işte, bu belgeler açıklanırsa
ya da bu konularda işin gereği yapılırsa
Hükümet boşluğu ortaya çıkar.
Bu Hükümet boşluğunu kapatmak için
biz üzerimize düşeni yaparız demek, olayın,
ciddî bir devlet sorunu durumundan çıkıp,
bir siyasî iktidar kavgasının malzemesi haline
dönüşmesine katkı yapmak demektir. Yanlış
olmuştur... Bu belgelerin, kapalı kapılar
arkasında bir... 

 (Mikrofon otomatik cihaz tarafından kapatıldı)

BAŞKAN - Sayın Baykal, konuşmanızı
tamamlayın efendim. 

SEBGETULLAH SEYDAOĞLU (Diyarbakır) - Biliyorsanız,
siz açıklayın. 

DENİZ BAYKAL (Devamla) - Bizim o çevrelerle
hiçbir ilgimiz yok; o nedenle, açıklayacak
belgemiz de yok, hiçbir şeyimiz de yok bizim. 

Değerli arkadaşlarım, bu konunun
aydınlatılması, Sayın Erbakan'ın
ortak değiştirmeye ikna edilmesine bağlı
olamaz, olmamalıdır. (CHP sıralarından
alkışlar) Bu konunun aydınlatılmasının,
Sayın Erbakan'ın ortak değiştirmeye ikna
edilmesine bağlı olduğunu kabul etmek, Sayın
Erbakan'a haksızlık yapmak olur diye düşünürüm.
Kabul edelim ki,eğer, bu konunun özünde, içeriğinde
gerçekten yanlışlık varsa, bunu gören
 Sayın Başbakanın, “acaba, benim, Hükümetteki
konumum ne olur” kaygısına düşmeden,
bunun gereğini yapmasını beklemek, hepimizin
hakkıdır. 

TAHSİN IRMAK (Sıvas) - Dürüst
politikanın  gereğidir.

DENİZ BAYKAL (Devamla) - Değerli arkadaşlarım,
Sayın Cumhurbaşkanı “vahim, olaydır;
nereye kadar giderse, kovalayın” diyor. Sayın
Başbakan, önce “fasa fiso” diyor, ondan sonra,
“üç koldan araştırıyoruz”
diyor. Sayın Başbakan Yardımcısı,
Susurluk kazasında ortaya çıkan bir sanıkla
ilgili olarak “şereflidir” diyor “devlet
için kurşun atan da, kurşun yiyen de bizim
gözümüzde şereflidir” diyor. Sayın
Cumhurbaşkanı da aynı kişi için
“cinayetlere adı karışmış
birisidir” diyor. 

Şimdi, Sayın Cumhurbaşkanı
“cinayetlere karışmış birisidir”
diyor. Sayın Başbakan Yardımcısı
“şerefli bir insandır” diyor. Sayın
Başbakan Yardımcısı, o kişiye
“şereflidir” derken, acaba, o kişiyi mi
savunuyor, kendisini mi savunuyor?!. (CHP sıralarından
alkışlar) 

Sayın Başbakan Yardımcısının
ona “şereflidir” derken, onu mu kendisini mi savunduğunu
bilmiyorum; ama, hiç kuşku duymuyorum ki, o insanla
ilişki kurup, onu kullanan bazılarının,
şimdi, onu suçluyor olmasından daha tutarlı
bir davranış sergiliyor. (CHP sıralarından
alkışlar)

Değerli arkadaşlarım, Türkiye,
bu olayların altından çıkmalıdır,
çıkabileceğimize inanıyorum; çıkmak
zorunda olduğumuzu düşünüyorum. Türkiye'nin
bir yeni ve taze, ciddî atılıma ve bir başlangıca
ihtiyacı var; anlayışı, zihniyeti değiştirmeye
ihtiyacı var; bugüne kadar olduğu gibi, bundan
sonra devam ederek varacağımız yerin, bugün
geldiğimizden daha kötü olduğunu görmemize
ihtiyaç var. 

Türkiye'yi yönetecek olan da, bu Meclistir.
Daha seçimden yeni çıktık. Sorumluluk
duygularımızı yerine getirerek, kişiliklerimizi
aşarak, ülkenin içinde bulunduğu durumu
görerek, tutarlı ve cesaretli bir atılımı
gerçekleştirmek zorunda olduğumuza inanıyorum.
Bu Meclisi, bu anlayışla göreve çağırmak
istiyorum ve bu bütçenin, bu bütçenin
altında yatan ekonomi politikası anlayışının,
siyaset anlayışının, devlet anlayışının,
umutlarımızı ayakta tutma özelliğinde
bulunmadığını da ifade etmeyi görev
sayıyorum.

Hepinizi sevgiyle, saygıyla selamlıyorum.
(CHP sıralarından ayakta alkışlar)

BAŞKAN - Cumhuriyet Halk Partisi Grubu adına
konuşan Genel Başkan Antalya Milletvekili Sayın
Deniz Baykal'a teşekkür ediyorum. 

Sayın milletvekilleri, bütçe görüşmelerine
devam etmek üzere, birleşime 1 saat ara veriyorum.


Birleşimin İkinci Oturumu, saat 14.30'da
başlayacaktır.


Kapanma Saati : 13.30



İKİNCİ OTURUM

Açılma Saati: 14.30

BAŞKAN: Mustafa KALEMLİ

KÂTİP ÜYELER: Kâzım
ÜSTÜNER (Burdur), Zeki ERGEZEN (Bitlis) 



BAŞKAN - Türkiye Büyük Millet
Meclisinin 28 inci Birleşiminin İkinci Oturumunu
açıyorum. 

IV. -KANUN TASARI VE TEKLİFLERİYLE
KOMİSYONLARDAN

GELEN DİĞER İŞLER
(Devam)

1. -1997 Malî Yılı Bütçe
Kanunu Tasarısı ve Plan ve Bütçe Komisyonu
Raporu (1/518) (S. Sayısı :134) (Devam)

2. -1994 Malî Yılı Genel Bütçeye
Dahil Kuruluşların Kesinhesaplarına Ait Genel
Uygunluk Bildiriminin Sunulduğuna İlişkin Sayıştay
Başkanlığı Tezkeresi ile 1994 Malî
Yılı Kesinhesap Kanunu Tasarısı ve
Plan ve Bütçe Komisyonu Raporu (1/282, 3/414) (S.
Sayısı :103) (Devam)

3.-1995 Malî Yılı Genel Bütçeye
Dahil Kuruluşların Kesinhesaplarına Ait Genel
Uygunluk Bildiriminin Sunulduğuna İlişkin Sayıştay
Başkanlığı Tezkeresi ile 1995 Malî
Yılı Kesinhesap Kanunu Tasarısı ve
Plan ve Bütçe Komisyonu Raporu (1/492, 3/516) (S.
Sayısı :151) (Devam)

4. -Katma Bütçeli İdareler
1997 Malî Yılı Bütçe Kanunu Tasarısı
ve Plan ve Bütçe Komisyonu Raporu (1/519) (S. Sayısı
:135) (Devam)

5. -1994 Malî Yılı Katma Bütçeli
İdarelerin Kesinhesaplarına Ait Genel Uygunluk Bildiriminin
Sunulduğuna İlişkin Sayıştay Başkanlığı
Tezkeresi ile 1994 Malî Yılı Katma Bütçeli
İdareler Kesinhesap Kanunu Tasarısı ve Plan
ve Bütçe Komisyonu Raporu (1/283, 3/415) (S. Sayısı
:102) (Devam)

6. -1995 Malî Yılı Katma Bütçeli
İdarelerin Kesinhesaplarına Ait Genel Uygunluk Bildiriminin
Sunulduğuna İlişkin Sayıştay Başkanlığı
Tezkeresi ile 1995 Malî Yılı Katma Bütçeli
İdareler Kesinhesap Kanunu Tasarısı ve Plan
ve Bütçe Komisyonu Raporu (1/493, 3/517) (S. Sayısı
:150) (Devam)

BAŞKAN - Sayın milletvekilleri, 1997
Malî Yılı Genel ve Katma Bütçe
Kanunu Tasarıları ile 1994 ve 1995 Malî Yılları
Genel ve Katma Bütçe Kesinhesap Kanunu Tasarılarının
tümü üzerindeki görüşmelere kaldığımız
yerden devam ediyoruz.

Komisyon ve Hükümet yerlerini aldılar.

Birinci oturumda Refah Partisi ve Cumhuriyet Halk
Partisi grupları adına konuşmalar tamamlanmıştı.

Şimdi, Anavatan Partisi Grubu adına
ilk konuşmacı olarak Sayın Agâh Oktay
Güner'i kürsüye davet ediyorum; buyurun Sayın
Güner. (ANAP sıralarından alkışlar)

ANAP GRUBU ADINA AGÂH OKTAY GÜNER (Ankara)
- Sayın Başkan, Yüce Meclisin sayın 
üyeleri; Anavatan Partisi Grubu ve şahsım adına,
Muhterem Heyetinizi saygıyla selamlıyorum. 

Sayın milletvekilleri, takdir buyurulacağı
gibi, hukuka saygı, hükümet olmanın temel
şartıdır. Hukuka saygı, siyaset üslubu,
muhalefetle diyalog kurmak, iktidarların temel görevlerindendir.
Bugün burada konuşulan bu bütçe, hukuka
saygısı fevkalade münakaşalı Hükümetin,
hüzün veren, elem veren, ülkedeki karanlığa
atılan bir belgesi niteliğindedir. 

Değerli arkadaşlarım, bugün,
Türkiye'de devletin en büyük bankası olan
Türkiye Cumhuriyeti Ziraat Bankası, hukukun dışında
bir yönetimin elindedir. Ziraat Bankasının
kuruluş kanununa göre, yönetim kurulu üyesi
olmayan bir kimsenin banka genel müdürlüğüne
vekâlet etmesi, genel müdür olması mümkün
değilken, ne yazık ki, bu Hükümet elinde
bu bankanın birkısım tasarrufları,
bu genel müdürvekilinin birkısım tasarrufları
idarî yargı tarafından iptal edilmiştir.


Bir diğer acı örnek, TRT'nin başsızlığıdır.
İktidar, hâlâ, TRT'ye bir genel müdür
tayin edememiştir. 

Susurluk olayı hakkında, başlangıçta,
çok hafif bir üslup sergileyen Sayın Başbakanın,
olayın cereyanından üç hafta sonra kendisini
ziyaret ettiğimiz zaman, bize söylemiş oldukları,
anlatmış oldukları tavırlarından
olaya verdikleri önemi bir parça olsun öğrenmiş
bulunduk. 

Başbakan Yardımcısı ise,
bu olayda, tamamen garip bir polemik ve savunma psikolojisine
girmiştir. Böyle bir olayda, Hükümete yakışan,
asla çok sessizliğe girmeden, hukukun bütün
imkânlarını kullanarak hakikatin kamuoyuna
aksettirilmesine yardımcı olmaktır. 

Değerli arkadaşlarım, bugün,
bu kürsüden, bazı sayın milletvekilleri,
Anavatan Partisi Genel Başkanının tavrıyla
ilgili düşünce ve kanaatlerini ifade ettiler.
Bu olayla ilgili bütün bilgi ve belgeler, Sayın
Yılmaz tarafından Cumhurbaşkanına eksiksiz
anlatılmış, Cumhurbaşkanı bu
bilgileri Başbakana intikal ettirmiştir. Sayın
Başbakan ve Sayın Cumhurbaşkanı bu olayla
ilgili her türlü bilgiye ve belgeye sahiptirler. 

Sayın Yılmaz'ın bu konuyu bir
basın toplantısıyla, kamuoyuna neden açıklamadığı
sorusuna verilecek cevap ise, olayın aslına, olayın
köküne, olayın bütününe ulaşabilmek
için eldeki belgelerin heder edilmesini önlemektir.
Sayın Yılmaz bu konuda devlet güvenlik mahkemesi
savcısına gerekli açıklamaları
da yapacak ve gerektiği zaman, hiç şüphesiz,
bu kürsüye de çıkarak bildiği doğruları
ifade edecektir. Bizim bu noktadaki endişemiz ve hesabımız,
sadece ve sadece bu ülkenin bir hukuk devleti olmasının
şartına ve şuuruna erdirilmesidir. Bunun dışında
bizim asla ve kat'a bu meseleyi kullanarak hükümet olma
gibi bir hesabımız yoktur. Defalarca Sayın
Başbakan Yardımcısının hurda
bir Mercedesten hükümet çıkarma iddialarına
vereceğimiz  cevap şudur: Hurda olmuş Hükümeti,
biz kendi kaderine terk etmiş bulunuyoruz. (ANAP sıralarından
alkışlar)

Değerli arkadaşlarım,  bu ülkede
hukuk devletini kuramadığımız için,
bu ülkede sağlıklı bir siyaset üslubunu
gerçekleştiremediğimiz için, ne yazık
ki, çok büyük acılar yaşanıyor.
Dünyanın herhangi bir yerinde, ülkenin herhangi
bir köşesinde bir vatandaşımıza,
bir insana yapılan haksızlığı,
kendimize yapılmış hissetmezsek, o haksızlık,
 bir gün bizi bulur, o felâket bize de uğrar; bizim
buradaki ölçümüz budur.

Hükümet kurulduğundan bu yana aşağı
yukarı altı ay geçiyor; bu altı ay
içerisinde, Sayın Başbakan, zannediyorum,
Meclisi altı kere teşrif buyurdular. En önemli
dışpolitika görüşmelerinde Sayın
Dışişleri Bakanının yerinde bulunmadığını
üzülerek gördük.

Değerli arkadaşlarım, demokrasilerin
sağlıklı bir biçimde işleyebilmesi,
ancak, sıhhatli bir diyalogla mümkündür.
Bu diyaloğa önem verilmediği için,  muhalefet
ve iktidar arasında sağlıklı bir diyalog
zemini kurulamadığı için, bu memlekette
demokrasi 1960 darbesine maruz kalmıştır;
1971 Muhtırasının temelinde de ne yazık
ki, siyasî partiler arasındaki diyalog eksikliği
vardır; 1980 askerî müdahalesinin temeli de,
âdeta demir duvarlar arasında kendini hisseden liderlerin
tavrıdır. 

Bu Meclisin verimli bir biçimde çalışmasını
istiyorsak, diyaloğa büyük önem vereceğiz
ve diyalog teklifi, hiç şüphesiz ki, İktidardan
gelecek. Memleketin yaşamış olduğu en ciddî
olaylarda, en ciddî dışpolitika gelişmelerinde
bütün ısrar ve temennilerimize rağmen Sayın
Başbakan muhalefetle diyalog kurma ihtiyacını
duymamıştır. 

Değerli arkadaşlarım, siyaset hayatımız
ahlak, siyaset hayatımız dürüstlük,
fazilet, karakter, söz üstünlüğü
değil, bilgi üstünlüğü beklemektedir.
Bugün, Türkiye'nin gelmiş olduğu gelişme
çizgisi, Türkiye'nin hâlâ tezekten yüzde
8 civarında enerji sağlaması ve Türkiye'de
1 milyon okuma yaşındaki çocuğun, maddî
imkânsızlıklar sebebiyle eğitim imkânından
mahrum kalması ve Türkiye'nin, Anavatan Partisinin
85 milyar kilovatsaat elektrik üretimine çıkararak
teslim ettiği enerji tablosuna bir tek enerji santralı
ekleyemeden, yeniden enerji sıkıntılarına
girmesi, herhalde hepinizin yüreğini derinden yakmaktadır.
Bunun yolu ve çaresi nedir; bunun yolu ve çaresi,
hakikati görmek, hakikati konuşmak ve hakikatten korkmamaktır.


Ne yazık ki, bugün, bu ülkede, bütün
mukaddes değerler siyaset meydanına taşınmıştır.
Bayrak, siyaset meydanındadır; ezan, siyaset meydanındadır;
Kur'an, siyaset meydanındadır; başörtüsü,
siyaset meydanındadır. Mukaddes bütün
kavramlar politik başarı uğruna alabildiğince
sömürülmektedir. Bunların hepsi, bizim ortak
kültürümüzün değerleridir. Bunlardan
bahsedenler, bunların şuuruyla konuşmalı
ve hele iktidarda ise, bu şuura gölge düşürecek
tavır ve davranışlardan şiddetle uzak
durmalıdırlar. Eğer, Kur'anı öpüp
başına koyan siyaset adamları veya siyaset
hanımefendileri, yalan söyler, hırsızları
aklar, soygunları komisyonlarda affederlerse, onların
Kur'ana saygısı, sadece ve sadece yalan olmaktan
öte bir mana ifade etmez. (ANAP sıralarından
alkışlar)

KAHRAMAN EMMİOĞLU (Gaziantep) - Kur'anı
istismar etmeyin... (ANAP sıralarından gürültüler)

Meydanda Kur'an öpmeyle ne ilgisi var?..

BAŞKAN - Devam edin Sayın Güner.

AGÂH OKTAY GÜNER (Devamla) - Değerli
arkadaşlarım, bu Hükümet kurulmadan önce,
bu Hükümeti kuranların birbirleri hakkında
söyledikleri sözleri, huzurunuzda tekrar etmeye, siyasî
terbiyem ve siyasî nezaketim müsaade etmiyor. Ancak,
üzülerek şunu söyleyeyim; dünya rekorlar
kitabına girecek bir hükümettir; çünkü,
bu Hükümetin Başbakanı, bu Hükümetin
Başbakan Yardımcısı hakkında
bir tazminat davası açmış ve 4 milyar
kazanmıştır. Şimdi, bilemiyoruz, belki,
bu paranın değerlendirilmesini Sayın Mercümek
yapacaktır; ama, kim yaparsa yapsın, bu Hükümet
çok sağlıksız şartlarda kurulmuştur.

Değerli arkadaşlarım, bütçenin
bütün dünyada kabul edilmiş kuralları
vardır. Benden sonra konuşacak arkadaşım
malî konularda rakamları dile getireceği için,
ben, sadece, Sayın Başbakanın akıl
almaz bir biçimde denk dediği bu bütçenin,
en az 2,5 katrilyon açıkla kapanacağını,
huzurunuzda ifade edeceğim. Eğer, bu bütçenin
açığı 2,5 katrilyondan aşağı
olursa, bu kürsüye çıkıp, Sayın
Erbakan'dan özür dilemeyi görev bileceğim.
Acaba, Sayın Erbakan “ben, siyasette, çok rahat,
hakikatin dışında söz ederim; bütçenin
denk olduğu yolundaki beyanımı da böyle
değerlendirin” diyecek midir? 

Aziz kardeşlerim, bu bütçede, 100
liranın 54 lirası faiz ve KİT açıklarına,
27 lirası maaş ve ücretlere, 11 lirası
cari masraflara, 8 lirası da icraata, yatırıma
gidecek. Yani, 100 lirada 8 lira yatırım yapabilen
bir bütçeyi, büyük yatırım
bütçesi diye takdim etmek, bu bütçeyi
denk diye ifade etmek mümkün değildir.

Şimdi, bırakın, sloganların
beyninize vurduğu kilitleri çözerek, hakikati
görmeye çalışın; çok daha
isabetli bir yol tercih etmiş olursunuz.

Değerli arkadaşlarım, Sayın
Başbakan, bu Hükümeti kurarken, Parlamentoyla
çok sıkı bir işbirliği içersinde
olacağını söyledi, Parlamentoya bilgi vereceğini
söyledi. Biraz önce, kendilerini burada gördüğüm
zaman, doğrusu memnun olmuştum; ama, üzülerek
görüyorum ki, Meclisteki en önemli oturumlara Başbakan
katılmıyor, Başbakan Yardımcısı
katılmıyor ve gördüğünüz
gibi, Bakanlar Kurulu sıraları bomboş!

MİKAİL KORKMAZ (Kırıkkale)
- Maliye Bakanı burada.

AGÂH OKTAY GÜNER (Devamla) - Belki, vicdanlarında
kabul ettikleri hakikatin, bu kürsüde bizler tarafından
sözlü hale getirilmesinden hicap duydukları için
gelmiyorlar; onları anlayışla karşılıyorum.

Değerli arkadaşlarım, Kuzey Irak'ta
çok önemli olaylar cereyan etti. Bu olaylar sırasında,
Hükümetten ısrarla bilgi talep ettik, Anamuhalefet
Partisi Genel Başkanvekili sıfatıyla Başbakandan
yaptığım müracaatların hiçbirisine
cevap alamadım; Sayın Cumhurbaşkanı
bizi bilgilendirdiler. 

Üzülerek huzurunuzda ifade ediyorum, bu
Hükümetin bütün dışpolitikası
bir tezatlar yumağıdır. Şahsiyetli dışpolitika,
adil düzenin dışpolitika anlayışı
vesaire, açıkça görülmüştür
ki, hazırlıksız, tutarsız, Dışişleri
Bakanlığının bütün birikimini
devredışı yaparak birtakım maceralarla
hükümet etme sanatıdır (!)

Değerli kardeşlerim, biz Anavatan Partisi
olarak ve insan olarak kendim, ömrümüzün her
döneminde şahsiyetli dışpolitikayı
savunduk. Şahsiyetli dışpolitika demek, ülkeyi
maceraya sokmak demek değildir. 

Sovyetler Birliği İmparatorluğunun
yıkılış olayına, ne yazık
ki, Türkiye çok hazırlıksız yakalanmıştır.


Kırkbeş sene NATO'nun yükünü
taşıyan Türkiye, Avrupa Birliğine alınmamıştır.


Türkiye, hiç şüphesiz ki,
Avrupa Birliği karşısında haklarını
korumalıdır; ama, ne hazin tecelli ki, Sayın
Çiller'in Başbakanlığı döneminde,
gümrük birliği uğruna, bizim Anamuhalefet Partisi
olarak o yıllarda da yaptığımız
bütün ikazlara rağmen, Türkiye, gözü
kapalı atlamış ve hele hele Kuzey Kıbrıs'ın
Avrupa Birliğine üyeliğine, Londra ve Zürih
Anlaşmalarının bize verdiği hakka rağmen,
muhalefet etmemiştir.

Sayın Demirel'in ve Sayın Denktaş'ın,
Türk Milletinin hislerine tercüman olarak, hiçbir
suret ve şekilde, Türkiye'nin ortak olmadığı,
olamayacağı bir kuruluşa, Kıbrıs'ın
giremeyeceği yolundaki beyanlarının, hepimizin
ortak sesi halinde, bütün grupların ortak sesi
halinde, önümüzdeki günlerde, Türk ve
dünya kamuoyuna, Parlamento kararı halinde ifade edilmesinde
sayısız faydalar görüyorum.

Değerli arkadaşlarım, NATO'nun sadık
üyesi olmak, Avrupa Birliğine müracaat etmek, Türkiye'nin,
Batı karşısında, teslimiyetçi
bir politika takip ettiği manasına gelmez. Türkiye,
hem komşularıyla hem milletlerarası kuruluşlarla,
bütün münasebetlerini şahsiyetli bir çizgiye
çekebilir; bu güçtedir, bu dirayettedir; yeter
ki, Türkiye'yi yönetenler bu şuurda olsunlar.

Sayın Erbakan'ın Uzakdoğu seyahati,
Afrika seyahati gibi unsurlar, önşartları hazırlanmadan,
altyapısı düşünülmeden yapılmış
seyahatlerdir. Bu seyahatlerin sonunda Sayın Erbakan bir
basın toplantısı yaptı ve bizlere
de bir kitapçık gönderdi. O kitapçıkta,
bu ülkelerle yapılan anlaşmalar yok, somut ulaşılan
neticeler yok. Ya ne var? Bu ülkelerin coğrafyasıyla
ilgili çok güzel bilgiler ve bu ülkelere uçakla
kaç saatte gidilip dönülebileceği yolunda
malumat var. Sayın Millî Eğitim Bakanımızın,
Sayın Erbakan'ın bu seyahat kitabını,
ortaokullara yardımcı doküman olarak tavsiye
etmesinde sayısız fayda görüyorum (!)
(ANAP sıralarından alkışlar)

Değerli arkadaşlarım, şahsiyetli
dışpolitikayı dilinden bırakmayan Sayın
Erbakan, Başbakan olarak “Kuzey Irak'ta bir güvenlik
şeridi oluşturacağız” demiştir.
Bu şerit, Erbakan'ın dilinde kalmış,
Hükümetin elinde kalmış, Kuzey Irak, ne
yazık ki, bugün, Türkiye Cumhuriyeti Devleti
aleyhindeki güçlerin kontrolüne terk edilmiştir.
Bütün bunlar neyi gösteriyor; bütün bunlar,
Türkiye'de devlet olmanın ciddî bir iş
olduğunu gösteriyor.

Sayın Erbakan, her vesileyle, yaptığı
işlerin kendisinden önce asla ele alınmadığı
havasını veriyor. Anavatan Partisi İktidarından,
önceki -1983'ten önceki- hükümetler, İslam
ülkeleriyle münasebetleri geliştirmeye büyük
önem vermişlerdir. İslam Konferansının
ilk toplantısını yapan insanlardan birisi
benim; bakan sıfatıyla bulundum, daha önce
müsteşar sıfatıyla sekreteryasını
hazırladım.

Değerli arkadaşlarım, Türkiye
Cumhuriyeti Devleti, bütün buralarla çok ciddî
münasebetlere girmiştir. Sayın Erbakan'ın
görmediği ve görmek istediği acı gerçek
şudur: Bugün dünya üzerinde 52 İslam
devleti var; bunlardan ne yazık ki, 45'i sanayileşmiş
ülkelerin menfaatları uğruna kendi halklarını
ezen, kendi halklarının menfaatlarını
gözetmeyen yönetimlerin elindedir. 

Şimdi, Sayın Erbakan'a tavsiyem; dünyadaki
tekelci,- monopolist- kapitalist sermayenin dünya düzenindeki
gücünü tahlil ve tetkik buyurmasıdır.
Kendisinin Gümüş Motoru yaparken sarf ettiği
zamanın, yeterli bir biçimde ekonomi tetkiklerine
zaman ayırmasına fırsat vermediğini çok
iyi biliyorum; eğer, o zaman içerisinde ciddî
bir ekonomik tedbir dizisine ulaşabilmiş olsalardı,
“Adil Düzen” adını taşıyan
bu belgeler, sadece laf kalabalığından ibaret
olmaz, çok ciddî araştırmaların
ürünleri halinde kamuoyuna takdim edilebilirdi. 

Değerli arkadaşlarım, Sayın
Erbakan şu gerçeği görmelidir; sermayenin
din ve imanı, menfaatından ibarettir. Kapitalist,
monopolist sermayeyle birleşmiş olan bu Müslüman
kardeşimiz memleketler, Bosna-Hersek'te 200 bin insan katledilirken,
petrol vanalarını 48 saat kapatabilselerdi, Bosna'da
o insanlar katledilmezdi. Ayrıca, bu Müslüman
memleketler arasında ne yazık ki, bir ittifak da
yoktur. Güney Kıbrıs'ı ihya eden bunlardır;
Yunanistan ile bu 47 memleketin veya 52 memleketin ticaret ve
iş hacmi Türkiye'nin 10 katından fazladır.


Şimdi soruyorum: Neden, bir tek Müslüman
memleket Kuzey Kıbrıs Türk Devletini tanımamıştır?
O zaman bizim, çok ciddî bir biçimde düşünmemiz
lazım. Cumhuriyeti kuranlar, Osmanlının aydınlarıydı,
Cumhuriyetin paşalarını, Osmanlı devleti
yetiştirmişti. Onlar, acaba, Cumhuriyetin ilk döneminde,
neden komşumuz Müslüman memleketlerle soğuk
bir çizgiyi takip ettiler? Bu konunun meraklılarına
1914 yılları civarındaki tarihî belgeleri
okumalarını ve Lawrence'ın altınlarıyla
Anadolu evlatlarının karnına bıçak
sokup, altın arayanların ihanetini incelemelerini
tavsiye ediyorum. (ANAP sıralarından alkışlar)


Değerli arkadaşlarım, bu Müslüman
kardeşlerimizden birisi de güneyimizdedir. Yunanistan
ile anlaşma yapmış, Ermenistan ile anlaşma
imzalamış ve Türkiye'yi çembere alan
bir askerî anlaşmalar dizisini Ermenistan, Yunanistan
ve diğer müttefiklerine de yayma gayreti içerisine
girmiştir. Bugün, Türkiye'deki terörün
arkasında da, adı Müslüman olan bu memleketin
gizli hedefleri yatmaktadır ve Türkiye, âdeta,
teröristler eliyle devamlı bir biçimde kan
kaybına mahkûm edilmiştir. Hiç şüphesiz
ki, Türkiye bunu aşacaktır, Türkiye bunu
aşmalıdır; Türkiye'nin bunu aşacak
gücü ve Türkiye'ye bu zaferi sağlayacak sivil
ve asker kadroları hamd olsun hayattadır ve hayatta
olmaya devam edecektir. (ANAP sıralarından alkışlar)


Sayın Başbakanım, teşrifiniz
beni ziyadesiyle memnun etti. Getirmiş olduğunuz bütçenin
ekonomik raporu burada. Zatı âlinizin imzasıyla
Bakanlar Kurulu olarak Meclise sevk edilen bu bütçeyle
ilgili Resmî Gazetenin 9 Kasım 1996 tarihli 22812
sayılı nüshasında yer alan program da
burada. Üzülerek huzurunuzda ifade ediyorum: Bu programı,
Refah Partili milletvekili arkadaşlarımın
ciddiyetle okumasını kendilerinden istirham ediyorum.
Bu program, bu bütçeyi delik deşik ediyor ve
siz bu programla -otuz yıldır içerinizde
davanıza hizmet eden arkadaşlarınız
var- başta Sayın Erbakan, bitişinizi ilan ediyorsunuz.
30 yıl boyunca, Sayın Erbakan değil miydi “Avrupa
Birliğine girersek, Avrupa Topluluğuna girersek Bayrağımızın
üstüne haç konacak” diyen; evet, Sayın
Erbakan'dı. Sayın Erbakan, programın 56 ncı
sayfasında, büyük dönüşünü
yapıyor ve Avrupa Birliğini çok güzel bir
biçimde savunuyor. 

Değerli arkadaşlarım, daha ilerisi
var; Refah Partisinin bugünkü Maliye Bakanı,
bizim Hükümetin bütçesini tenkit ederken
“bunlar, özelleştirme yoluyla milletin bütün
birikimini satacaklar ve ne yazık ki memleket, faizci politikaları
ancak bu birikimi satarak kapatacak” diyor. Aziz arkadaşlarım,
bu programın her sayfasında bu satıştan
bahis var. 

Refah Partisi, ömür boyu, doğum kontrolüne
karşı oldu ve bunu gelişmiş, kapitalist
ülkelerin, Siyonizmin, Türk Milletini bitirmesi planı
olarak ilan etti. Aziz arkadaşlarım, bu programın
25 inci, 28 inci ve 29 uncu sayfalarında “ulusal bir
plan halinde, kısırlaştırmanın
Türkiye'de uygulanacağı” yazılı.
Şimdi, ya siz söylediklerinizi unuttunuz, ya birtakım
dokümanları okumadan imzalıyorsunuz. 

Değerli arkadaşlarım, denk bütçenin
olmadığını, bu bütçenin 2,5
katrilyon açık vereceğini program söylüyor.
Kaynak paketlerinden gelenlerin ne olduğu, programın
164 üncü sayfasında yazılı. 

Değerli arkadaşlar, denk bütçe,
geliri ve gideri birbirine denk olan, eşit olan bütçeye
denir. Bunu istememek mümkün mü; bunu hepimiz istiyoruz;
ama, aramızdaki fark şu: Biz, bütçeyi
Yüce Meclisin huzuruna getirdiğimiz zaman, biz de PTT'nin,
Telekom'un satışını düşünüyorduk,
Hükümet Programımızda da vardı;
ama, bundan bahsetmedik. Bir 5 milyar dolar gelir sağlayacağımızdan,
asla bütçemizde bahsetmedik. Niye bahsetmedik; çünkü,
iki yıldan önce bu gelirin gelmesi mümkün
değildir. Şimdi, sayın Hükümet, Telekom'un
satış kanunu tasarısını getirecek,
Telekom'un satış tasarısını
Meclisten geçirip, milletlerarası bir banker şirketi
bulacaklar, o banker şirketi Telekom'u inceleyecek, Telekom'un
hisselerini milletlerarası borsada kote edecek, Telekom
satılacak. En erken, Telekom gelirinin -bu 5 milyar doların-
Türkiye bütçesine girmesi 1998 yılıdır.


Şimdi siz, 1997'de, sanki bütçe
uygulamaya girdiği gün bu para elinizdeymiş gibi
bundan bahsediyorsunuz. Bu, hayalciliktir; bu, kendinizi ömür
boyu aldattığınız hayallerinize bir yenisini
eklemenizdir; ama, ne olur, milletin size olan, bize olan, Meclise
olan, Devlete olan güven duygusunu daha fazla yıkmayın
ve yaralamayın. Çünkü, bu bütçenin,
sizin adil düzen dokümanlarınızla, ömür
boyu verdiğiniz mücadeleyle çatışan
yeri, sadece nüfus ve aile planlaması değil, sadece
Avrupa Birliği ile ilişkiler değil, sadece gümrük
birliğiyle ilgili her türlü işin yapılacağı
yolundaki beyanlar değil, aynı zamanda ve daha acı
bir biçimde özelleştirmenin avukatlığını
yüklenmiş olmanız. Dün, muhalefette iken,
bunu, millî birikimin satılması olarak değerlendiren
sizler, ne yazık ki, Hükümet olduktan sonra,
bu iddianızdan dönüyor, olan olmayan her şeyi
satacağınızı beyan ediyorsunuz.

Aziz arkadaşlarım, program, tamamı
tamamına dikkatle incelendiğinde, bu konuda, çok
acı bir tabloyla karşılaşıyorsunuz.
Bütçenin bir prensibi var; her bütçe kendi
çıktığı zamanki kanunlarla, kendi
çıktığı zamanki mevzuatla gelir
sağlar. Eğer bir bütçe, muhtemel kanunları
ve o muhtemel kanunların sağlayacağı geliri
hedef alıyorsa ve bunu da programda açıkça
ifade ediyorsa, buna, denk bütçe denmez, buna, denk
olduğu iddia edilen bir yalan bütçe denir.

Değerli arkadaşlarım, bu kaynak
paketleri çok konuşuldu ve çok ifade edildi.
Ben, sadece bir noktaya temas edeceğim: İkinci kaynak
paketinde yer alan, Bağ-Kur sigortalılarına,
bulundukları basamakları 12 basamağa kadar artırabilme
imkânı veren düzenlemeden, Hazineye, 40 trilyon
lira gelir bekliyorsunuz; 1997 Programı, sayfa 177.

Şimdi, Sayın Erbakan, Sayın Başbakan,
Sayın bakanlar, sayın İktidar milletvekilleri,
Bağ-Kur esnafının 12 basamak yükseltebilmek
için, fert başına, 750 milyon lirayı,
siftah etmedikleri bu ticarî şartlarda nereden bulacağını
bekliyorlar. 

Değerli arkadaşlarım, bütün
bunlar hazırlıksız Hükümet olmanın
 acı sonuçlarıdır. Türkiye nüfusunun
yüzde 50'si tarımda, gayri safî millî
hâsıladan yüzde 15 pay alıyor; sanayide
nüfusumuzun yüzde 16'sı var, gayri safî
millî hâsıladan yüzde 35 pay alıyor;
hizmet sektöründe yüzde 34 nüfusumuz var,
gayri safî millî hâsıladan yüzde
50 pay alıyor. 

Ve ne acı, dün, Sayın Başbakan
Yardımcısını televizyonda izliyorum;
kendileri, taşıdıkları ağır
sorumluluğa rağmen, biraz zaman ayırıp Türkçe
öğrenme ihtiyacını duymadıkları
için, çay üreten çiftçiden “çaycı”
diye bahis buyuruyorlar, pancar üreten çiftçiden
“pancarcı”, buğday üreten çiftçiden
“buğdaycı” diye bahis buyuruyorlar. (ANAP,
DSP ve CHP sıralarından gülüşmeler)
Şimdi, aziz arkadaşlarım, yani bu milletin
kaderine bakın; bir yanda hayallere dayanan bir Başbakan,
bir yanda Türkçeyi bilmeyen bir Başbakan Yardımcısı;
Allah, bize acısın!... (ANAP, DSP ve CHP sıralarından
alkışlar)

Sayın Erbakan, doğuya gidiyor... Doğu
Anadolu'ya, muhalefet yıllarında neler vaat etti,
neler vaat etti, neler vaat etti... Güvenoylamasından
önce diyor ki: “Artık, köylerinize geri
döneceksiniz; 17 trilyonluk bir fonu, hemen devreye sokuyorum.”
Değerli milletvekillerim, şimdi, gelin durumu birlikte
değerlendirelim: Güvenlik sorununda azalma olmamış,
hatta yer yer artmıştır; Olağanüstü
Hal Bölgesine, 17 trilyon lira yerine 200 milyar lira para
gönderilmiştir; istisnalar bir kenara bırakılınca,
geriye dönüş, fiyaskoyla sonuçlanmıştır.
Şimdi, buna, ciddîyet denilebilir mi; buna, devlet
adamlığı sorumluluğu denilebilir mi?! Hele,
Sayın Çiller'in, bir noel annesi gibi, torbasında
hiç bitmeyen ümitlerle doğuya, güneydoğuya
gidip, halı tezgâhları, hayvancılık
kredileri, yarım kalmış projelerin tamamlanması
yolunda yaptığı vaatlerin hiçbirisi bulunamamıştır.


Tabiî, bu konuda temel hedef, öncelikle,
bu ülkede, insan hak ve özgürlüklerinin teminat
altına alınmasıdır, Türkiye'de
hukuk devletinin kurulmasıdır. Eğer, Türkiye'de
hukuk devletini kurabilmiş olsaydık, Türkiye,
bugün şikâyetçi olduğu pek çok
konuyu yaşamayacaktı. 

Sayın Erbakan, bizim bütçeyi tenkit
buyuruyor ve bakın neler diyor: “Bir defa, köylü
borçlarını silmemiz lazım.” Güneydoğu
Anadolu'ya ilk seyahatlerinde lütfettiler “köylü
borçlarını sileceğiz” dediler, Ziraat
Bankası iflas etti. “Faizi sileceğiz” dediler,
hiçkimse para yatırmıyor. Ee, şimdi,
arkadaşlarım, köylü borçlarını
silme imkânı elinize geçti, neredesiniz Sayın
Erbakan?! Köylülere sübvansiyon yapmamız
lazım; kilosuna 26 bin lira verdiğimiz buğdayı
satın almak üzere Ofise para vermeyip, köylünün,
buğdayını 15-16 bin liradan satması mecburiyetini
doğuran siz değil misiniz?! Orta Anadolu pancar çiftçisi
-teslim ettiği pancarın parasını almaktan
geçtim- daha pancarın söküm avansını
alamadı. 

Sonra, siz, “asgarî ücretten vergi
almamamız lazım” diyorsunuz; niye alıyorsunuz,
elinizi kolunuzu bağlayan mı var?! Zamanı gelecek
almayacaksınız!.. Ee, bize gelince, bu zaman hemen
geliyor; size gelince, zaman hiç gelmiyor.

Değerli arkadaşlarım “memurun,
zorunlu tasarruf ve konut edindirme fonunda toplanmış
paralarını da, taahhüt edilen şekilde
ödememiz lazım” diyor Sayın Erbakan, muhalefet
lideri olarak. Ee, şimdi Başbakansınız,
memurun zorunlu tasarrufu gitti!.. Hani, çocukken okuduğumuz
bir tekerleme vardı “su nerede; inek içti.
İnek nerede; dağa gitti. Dağ nerede; yandı,
bitti, kül oldu.” Memurun zorunlu tasarrufu da yandı,
bitti, kül oldu. 

Sonra, siz “peşin verginin kaldırılması
lazım” diyorsunuz, 17 Nisan 1996 günü Millet
Meclisi kürsüsünde yaptığınız
konuşmada. İşsizlik sigortasının
getirilmesi lazım. Hayat standardının kaldırılması
lazım. Peşin vergi, bugün, avukatları,
esnafı, tüccarı, herkesi perişan ediyor;
ama, hiç, bu konularda ciddî ve tutarlı bir
neticeye gidemiyoruz. Hele hele “siyaset ahlaktır,
siyasette ahlakîlik şarttır” dediniz.
TEDAŞ ve TOFAŞ kayalarına ahlak anlayışınız
çarptı ve döküldünüz, perişan
oldunuz. (ANAP, DSP ve CHP sıralarından alkışlar)
 Sayın Çiller'in, devlete... 

MEHMET GÖZLÜKAYA (Denizli) - Şinasi
beye de söylüyorsunuz değil mi? Size hatırlatıyorum...

AGÂH OKTAY GÜNER (Devamla) - Kulağı
ve vicdanı açık herkese söylüyorum
beyefendi. Kulağı ve vicdanı açık
herkese.... 

Değerli arkadaşlarım, TEDAŞ
dosyasını, TOFAŞ'ı, Refah Partili milletvekilleri
-o, bugün, Adalet Bakanı olan Sayın Şevket
Kazan, 71 arkadaşıyla- getiriyor. Sayın Şevket
Kazan'ın satırlarından kan damlıyor.
Şimdi, Sayın Şevket Kazan, bakınız
ne diyor Sayın Çiller için:

MİKAİL KORKMAZ (Kırıkkale)
- Dedikodu yapma Hocam.

AGÂH OKTAY GÜNER (Devamla) - Diyor ki
“Londra borsasında aynı hisseler 72 bin liradan
satışa sunulmak suretiyle 1 trilyon 115 milyar liradan
daha fazla Hazine zararına sebebiyet verilmiştir
ve ayrıca 575 bin 500 dolar devlet zarara sokulmuştur.”
Şimdi benim hakkım değil midir buradan (ANAP
sıralarından “kim diyor, kim?” sesleri)
Sayın Şevket Kazan'a dönüp sormak: Sayın
Kazan, siz, bu delilleri yazılı hale getirip Sayın
Çiller'i komisyona sevk ettikten sonra hangi deliliniz
boş çıktı da 8'e 7 oyla aklayabildiniz?
Acaba Adalet Bakanı olmanın bedeli bu paralarla
mı ölçülüyor, bunları affetmekle
mi ölçülüyor? (ANAP, DSP ve CHP sıralarından
“Bravo” sesleri, alkışlar) 

Türkiye Cumhuriyeti Devletinin Adalet Bakanının,
dün, hakikat olarak kamuoyuna açıkladığı,
bir insanın şeref ve haysiyetine vurulabilecek en
ağır darbe olan “evinde ihale zarflarını
açmıştır ve devleti şu kadar
zarara uğratmıştır” iddiasından
dönüp, çark etmesi, Sayın Erbakan'ın,
ne olursa olsun Başbakan olmasının şartı
mıdır? 

HALİL ÇALIK (Kocaeli) - Müslümanlığa
sığar mı?

AGÂH OKTAY GÜNER (Devamla) - Değerli
arkadaşlarım, bir mahkeme değildir bu; bu, bir
komisyondur; ama şunu iyi bilmekte fayda var. Bir mahkeme
huzurunda beraat eden bir suçlu ile kendi kalbinde ve diğerlerinin
nazarında beraat eden bir suçlu arasında
çok büyük farklılık vardır.
(ANAP sıralarından alkışlar)

(Mikrofon otomatik cihaz tarafından kapatıldı)

BAŞKAN - Devam edecek misiniz Sayın
Güner?

AGÂH OKTAY GÜNER (Devamla) - 5 dakika
efendim.

BAŞKAN - Buyurun, devam edin efendim.

AGÂH OKTAY GÜNER (Devamla) - Değerli
arkadaşlarım, şurada da 1997 programıyla
ilgili bütçe hedeflerine varabilmek için, çıkarılması
gereken 230 kadar hukukî ve kurumsal düzenleme var
programda. Bu düzenlemelerin 100'e yakını yeni
kanun ve kanun değişikliği. Şimdi anlıyor
musunuz denk bütçeyi? 

Aziz arkadaşlarım, merkez hücumun
Sayın Erbakan'a, yan kanadın Sayın Çiller'e
ait olduğunu zannetmeyin. Sayın Çiller'le ilgili
söyleyeceğimiz çok meseleler var; ama bu 5 dakikayı
çok iyi kullanmak zorundayım.

Şimdi, Sayın Erbakan, siz, “Mücahit
Erbakan” olarak otuz yıl mücadele verdiniz, “Avrupa
Birliğine hayır” dediniz, “Gümrük
Birliğine hayır” dediniz, “Avrupa Birliğine
girmek, al bayrağın üzerine haç koymaktır”
dediniz, karşı olduğunuz faizi yüzde 140'a
çıkardınız; “bizim 65 milyon
Müslüman kardeşimize saygımız sonsuz”
dediniz, SSK imtihanıyla Hindistan'da paryalara reva görülmeyen
muameleyi, bu 100 bin işsiz insana siz yaptınız.
(ANAP ve DSP sıralarından “Bravo” sesleri,
alkışlar) Dövdünüz, copladınız,
hor gördünüz, hakir gördünüz. Bu
insanları, kendi memleketlerinde, kendi illerinde imtihana
sokabilirdiniz...

NURETTİN AKTAŞ (Gaziantep) - O bize
geçmişteki iktidarlardan kaldı!

AGÂH OKTAY GÜNER (Devamla) - Hayır,
oraya yaptığınız imtihanı ÖSYM'ye
yaptırabilirdiniz; ama, o zaman, Refah Partili kadroları
yerleştirmek mümkün olmayacaktı. Bu işin
kılıfı, bu insanlara yaptığınız
hakaret olmuştur. O sebeple...

SALİH KAPUSUZ (Kayseri) - Sayın Güner,
bu millete hiçbir zaman hakaret etmedik, etmeyiz de...


CEMALETTİN LAFÇI (Amasya) - Biz de,
sizi bir şey biliyor sanırdık; ama, yanılmışız.

BAŞKAN - Devam edin Sayın Güner.

AGÂH OKTAY GÜNER (Devamla) - Değerli
arkadaşlarım, altı ay içerisinde, adil
düzen adına, Sayın Erbakan'ın 30 yıldır
iddia ettiği, mücahit Erbakan'ın elinde bayrak
olan bütün bu fikirler ve düşünceler,
Başbakan Erbakan tarafından toprağa gömülmüştür.
(RP sıralarından gürültüler) Adil
düzen, artık, mücahit Erbakan'ın mezar
kitabesinden ibarettir. (ANAP ve DSP sıralarından
“Bravo” sesleri, alkışlar)

Şimdi, beni, iyi dinleyin; bu tahammülsüz...
(RP sıralarından gürültüler) 

Sakin olun, sakin olun, daha neler duyacaksınız.
Siz değil miydiniz “mahalle mahalle rey almaya değil,
Müslüman saymaya geldik” diyen...

CEMALETTİN LAFÇI (Amasya) - Hiçbir
zaman böyle söylemedik. 

AGÂH OKTAY GÜNER (Devamla) - Müslümanlık
bu mu?.. (RP sıralarından gürültüler,
ANAP ve DSP sıralarından alkışlar)
Hırsızlıkları aklamak mı Müslümanlık,
hırsızları adliyeye teslim etmemek mi Müslümanlık.
(RP sıralarından gürültüler)

Değerli arkadaşlarım, bu İktidarın
diyaloğa şiddetle ihtiyacı var. Bu diyaloğu
eğer kurmazsanız, hakikatin önünde diz çöküp,
vicdan muhasebesi yapıp “Affet Allah, bizi affet”
demezseniz, bu işin sonu hüsrandır. (RP sıralarından
gürültüler, ANAP ve DSP sıralarından
alkışlar) 

Meclis araştırma komisyonlarının
görevi, Demokrat Parti dönemine olan reaksiyonla fevkalade
sınırlandırılmıştır.
Bizim teklifimiz, tutuklamanın dışında,
sorgu hâkimlerinin sahip olduğu bütün yetkilerin,
bu komisyonlara tanınmasıdır. 

Meclise verdiğimiz üç kanun teklifinin
kabulünde bize yardımcı olunuz. Yolsuzluklardaki
müruruzaman süresini beş yıldan on yıla
çıkaran teklifimizi, iktidar oylarıyla reddederken,
yolsuzlukları teşvik ettiğiniz gibi bir kanaatin,
bazı çevrelerde doğmasını önleyemezsiniz.


Değerli arkadaşlarım, bugün,
acı bir gerçekle karşı karşıyayız:
1980'den sonra, devlete 800 binin üzerinde memur alınmıştır;
bunu taşıyamıyoruz; Amerikan ekonomisi de
taşıyamıyor. Gelin, bu memleketi sağlıklı
bir biçimde donatacak bir idarî düzenlemeyi,
taşraya yetkiyi vermeyi, ademi merkeziyete geçmeyi,
muhalefetle el ele vererek yapın. İdare ve personel
roformunu yapmadan, bu devleti döndürmeniz mümkün
değildir. 

Ekonomik ve Sosyal Konsey, çağdaş
toplumların en önde gelen, en verimli kurumudur; bunu,
biz de yapamadık; ama, siz yapın; İtalyan,
Alman, Fransız Anayasalarında, bu var. 

DYP-SHP Hükümeti döneminde, 1992'de
sosyal devlet baba anlayışıyla, genç
emekliliğe, erken emekliliğe kapı açtınız.
Bu yıl, bütçede 574 trilyon lira sosyal güvenlik
kurumlarının açığını
kapamaya gidiyor. Bu yolun önüne durmanın çaresi
de çalışma yaşını, muhalefetle
el ele vererek, makul bir seviyede yükseltmektir. 

İnsan hakları ve demokratikleşme
konusunda çok zaman kaybediyoruz. Tekliflerinizi getirin,
düşüncelerimizi söyleyelim ve Türkiye'yi,
milletlerarası forumlarda haksız yere taşlanan,
hor görülen, hakaret gören bir ülke olmaktan
çıkaralım. 

Biz, Anavatan Partisi olarak, ömür boyu
itiraz ettiğiniz, namaz arkadaşı ilan edip, fikir
arkadaşı olduğunu söyleyemediğiniz,
kendinize rehber seçtiğinizi ve onun çok kötü
talebesi olduğunuzu bir türlü kabul etmediğiniz,
merhum Özal'ın ekonomik düşüncelerini
kabul etmenizden ve onun çok kötü bir uygulayıcısı
olmanızdan elem ve üzüntü duyuyoruz. 

ŞEREF MALKOÇ (Trabzon) - Sayın
Yılmaz'a söyle... 

CEMALETTİN LAFÇI (Amasya) - Kendinize
söyleyin, kendinize... 

AGÂH OKTAY GÜNER (Devamla) - Ama, size
şunu söyleyeyim: Tenkite tahammül ettiğiniz
ölçüde hakikate ulaşacaksınız.


Allah'a şükür, benim sesim gür,
savunduğum fikirler de sizi temelden sarsacak kadar güçlü.
(RP sıralarından “Vay..Vay...” sesleri,
alkışlar [!] )

Allah, bu vatanı açlıktan, yalandan
ve düşmandan kurtarsın diyorum, korusun diyorum;
hepinizi saygıyla selamlıyorum. (ANAP sıralarından
“Bravo” sesleri, alkışlar) 

BAŞKAN - Teşekkür ederim Sayın
Güner. 

SALİH KAPUSUZ (Kayseri) - Sayın Başkan...

BAŞKAN - Bir dakika Sayın Güner.


Sayın Taner, bir dakikanızı
rica edeceğim. 

Buyurun Sayın Kapusuz. 

SALİH KAPUSUZ (Kayseri) - Sayın konuşmacı,
ifadesinin bir yerinde “Şevket Kazan'ın yazısından
ve ifadesinden kan damlıyor” dedi. Böyle bir
ifadenin zabıtlardan çıkarılmasını
ve konuşmacının bu sözü geri almasını
istiyorum, bu bir. (ANAP sıralarından gürültüler)

BAŞKAN - Bir dakika dinleyelim efendim. 

SALİH KAPUSUZ (Kayseri) - İkinci olarak,
çok iyi biliyorlar ki, koalisyon hükümetleri
program ve protokollerle yönetilir. Bir siyasî partinin
programı müstakilen iktidarın .... (ANAP sıralarından
“böyle bir usul var mı” sesleri) 

BAŞKAN - Bir dakika efendim... Olmasa söz
vermem. 

SALİH KAPUSUZ (Kayseri) - Dolayısıyla,
biz, geçmişimize sahibiz. Hiçbir zaman geçmişimizin
aleyhinde bulunmadık, programımıza da sahibiz,
bu Hükümetin Protokolüne de sahibiz. Geçmişine
sahip olmayanları bu millet çok iyi biliyor efendim.
(ANAP sıralarından gürültüler)

Arz eder, teşekkür ederim. (RP sıralarından
alkışlar)

BAŞKAN - Teşekkür ederim. 

Sayın Güner, arkadaşımızın
ifade ettiği zabıtlardan çıkarılma
diye bir usul, Meclis çalışmalarımız
içerisinde mevcut değildir; bunu, bu vesileyle bir
kere daha hatırlatıyorum. 

Sanıyorum, siz, o ifadeyi, edebiyatta kullanılan
bir mecazî ifade olarak kullandınız, öyle
değil mi efendim? 

AGÂH OKTAY GÜNER (Ankara) - Evet efendim.


BAŞKAN - Teşekkür ederim, buyurun
efendim. 

İBRAHİM HALİL ÇELİK
(Şanlıurfa) - Sayın Başkan, Sayın
Güner burada kürsüden fikirlerini kustu, ben de
edebî ifadeyle söyleyeyim.

BAŞKAN - Anlayamadım efendim. 

İBRAHİM HALİL ÇELİK
(Şanlıurfa) - Sayın Güner de biraz önce
âlim olan fikirlerini kürsüden kustu diyeyim,
edebî olarak. 

BAŞKAN - Lütfen Sayın İbrahim
Halil Çelik... Hem siz, bugün, asayişi teminle
görevli idare âmirisiniz. Bütün bu hususu
unutup, yerinizden de müzakerelere katılırsanız,
bu müzakereleri yürütmemiz hakikaten güç
olur. Onun için, sizi itidale davet ediyorum. 

İBRAHİM HALİL ÇELİK
(Şanlıurfa) - Edebî olarak söyledim Sayın
Başkanım.

BAŞKAN - Lütfen efendim... İstirham
ediyorum...

Sayın Güner, tekrar teşekkür
ederim efendim.

Anavatan Partisi Grubu adına, kalan süreyi
kullanmak üzere, İstanbul Milletvekili Sayın
Güneş Taner; buyurun efendim. (ANAP sıralarından
alkışlar)

MİKAİL KORKMAZ (Kırıkkale)
- No, no!..

BAŞKAN - Anlayamadım efendim... Anlayamadım,
bir sayın milletvekili bir ifadede bulundu ama... (ANAP
sıralarından “demek ki sayın değil”
sesleri)

MİKAİL KORKMAZ (Kırıkkale)
- “No, no dedim.” 

BAŞKAN - Efendim?..

MİKAİL KORKMAZ (Kırıkkale)
- “No” dedim.

BAŞKAN - Ne dediniz?..

MİKAİL KORKMAZ (Kırıkkale)
- “No...”

BAŞKAN - Anlayamıyorum efendim...

MİKAİL KORKMAZ (Kırıkkale)
- Sayın Başkanım “no” dedim.

BAŞKAN - Ne demek o?

MİKAİL KORKMAZ (Kırıkkale)
- “No” kelimesini, İngilizce bilenler bilir.


BAŞKAN - Oturun; oturun lütfen yerinize.
Burası İngiliz Parlamentosu değil, Türk
Parlamentosu; onu öğrenmediniz mi hâlâ?!.
(ANAP sıralarından alkışlar, RP sıralarından
gürültüler) Biraz ciddiyet lütfen!..

Devam edin Sayın Taner.

ANAP GRUBU ADINA GÜNEŞ TANER (İstanbul)
- Teşekkür ederim Sayın Başkan. 

Sayın Başkan, değerli milletvekilleri...

MİKAİL KORKMAZ (Kırıkkale)
- Eğer bir ülkede... (ANAP sıralarından
gürültüler)

BAŞKAN - Sayın milletvekili, tutumunuzda
ısrar ederseniz, size disiplin hükümlerini uygularım.
(ANAP sıralarından alkışlar)

Efendim, lütfen siz de sabırlı
olun.

Devam edin Sayın Taner.

GÜNEŞ TANER (Devamla) - Sayın Başkan,
değerli milletvekilleri...

MUHAMMET POLAT (Aydın) - Sayın Başkanım,
bakın, bir parlamenter arkadaşımız...

BAŞKAN - Söz vermedim size, lütfen
oturun.

Sayın Taner, devam edin.

GÜNEŞ TANER (Devamla) - Sayın Başkan,
değerli milletvekilleri; bizleri, bugün, televizyondan
izleyen değerli vatandaşlarım; hepinizin, birbirinize
ve yakalayabildiğiniz, sizi temsil eden milletvekillerine,
her gün sorduğunuz bir suali, ben de, buradan, Yüce
Meclise soruyorum: Ne olacak bu memleketin hali?.. Şu hale
bakın!.. (DYP sıralarından “sen kendi
haline bak” sesleri) Ne olacak bu memleketin hali?!. (RP
ve DYP sıralarından gürültüler)

Ne var halinde değil mi, ne var memleketin halinde?..
İşte, siz, çıkın, bunu, sayın
vatandaşlara sorun. Onlar soruyorlar bize; biz de, onların
temsilcisi olarak, Anayasanın, demokrasinin bizlere vermiş
olduğu bu güzel ortamda konuşup, tartışıp,
hep beraber iyiyi, doğruyu ve güzeli bulmaya çalışıyoruz.
Çalışıyoruz diyorum; ama, maalesef,
kusura bakmayın, sizler beş aydır iktidardasınız,
ama, daha iktidar olmayı öğrenememişsiniz.
İktidar, icraattan sorumludur. Oturduğu yerden, daha
hatip konuşmaya başlamadan laf atmak, hatibin ne dediğini
dinlemeden karışmak... Bunlar, her şeyden evvel
ayıptır. 

Onun için, ben, heyecanlanmadan, sinirlenmeden
konuşmama rahat bir şekilde başlamak istiyordum.
Ben, demek istiyordum ki, Sayın Başbakana teşekkür
ederim... (ANAP sıralarından “Çıkıyor,
gidiyor” sesleri, gürültüler)

BAŞKAN - Efendim, lütfen... Lütfen...

GÜNEŞ TANER (Devamla) - Sabahleyin olan
Askerî Şûra toplantısını
bir kenara bırakarak Yüce Meclisi şereflendiren
Sayın Başbakana tam teşekkür ederken,
Sayın Başbakan kalktı ve gitti. (ANAP ve DSP
sıralarından gülüşmeler) Şimdi,
yani, ben teşekkürümü geri mi alacağım...
(ANAP ve DSP sıralarından “Al...” sesleri)
Hayır... Hayır efendim... Ben teşekkürümü
geri almayacağım; ben ona yine de teşekkür
ederim. (RP sıralarından “Sağ ol”
sesleri) Çünkü, biraz sonra, ben size Başbakan
ve Başbakanlık hakkında düşüncelerimi
anlatacağım; bunun ne olduğunu izah edeceğim.

Efendim, biraz evvelki konuşmalarda aklıma
güzel bir hikâye geldi. Malumu âliniz, karınca
hazırlanmış, bir yolculuğa çıkmak
üzereymiş. Sormuşlar “hayrola, ne yapıyorsun?”
Demiş ki “niyet ettim, hacca gideceğim.” “Yahu,
sen garip bir karıncasın, sen nasıl gidersin
hacca” demişler; “olsun” demiş “niyet
ettim ya...”

ÖMER EKİNCİ (Ankara) - Sen ne
zaman gidiyorsun?..

GÜNEŞ TANER (Devamla) - Şimdi, efendim,
hacca gitmeye niyet etmekle, Sayın Hükümetin
bu bütçeyi hazırlama niyeti arasında
büyük fark vardır; o manevî bir görevdir,
bu hukukî bir görevdir. Siz, 65 milyon vatandaşın
bugününü, yarınını “ne
olacak bu memleketin hali” dedirtmeyecek şekilde düzenlemekle
görevlisiniz. Hükümet ağlama yeri değildir;
hükümet, çözüm yeridir.

ŞEREF MALKOÇ (Trabzon) - Siz ağlıyorsunuz!..

GÜNEŞ TANER (Devamla) - Eğer bunu
bilmiyorsanız, eğer bunu anlamıyorsanız,
eğer bunu yapacak ehliyete sahip değilseniz -ki, Kur'an-ı
Kerim söylemiştir “işi, ehil olanlara verin”
diye- o zaman bırakın, buraya ehil olanlar gelsin.
(ANAP sıralarından alkışlar, RP sıralarından
gürültüler)

RAMAZAN YENİDEDE (Denizli) - Yanlış
söylüyorsun; Kur'an'da öyle bir şey yok;
hadis o... Evvela, hadisi, ayeti öğren de konuş.

GÜNEŞ TANER (Devamla) - Şimdi, gelelim,
ne olacak memleketin bu hali...

Sayın Başkan, değerli milletvekilleri;
biraz evvel, konuşmaları sırasında
Sayın Deniz Baykal'ı dikkatle izliyordum; çok
güzel tespitlerde bulundu. Birinci tespiti, Sayın
Erbakan'ın 41 tane balonunu, burada, hepinizin huzurunda
anlattı. Yalnız, tabiî, ben düşündüm
-yani, kusura bakmasın ama- Sayın Erbakan'ın
ilk defa mı böyle balonları var; Sayın
Erbakan'ın bütün geçmiş hayatı
balonlarla dolu. Dolayısıyla, kendisini burada mazur
görmek lazımdı. Balonlarla, siz, çocukları
kandırırsınız; oysa, Sayın
Erbakan, kalkıp, bu memleketi kandırmaya çalışıyor.
Kusura bakmasınlar; onun için, onu öyle bir
geçmek istiyorum. 

İkinci konu; yine, Sayın Baykal, bütçeyi
incelemiş, diyor ki “Sayın Erbakan 'vergiler
artmayacak' diyor.” Efendim, Sayın Erbakan bunu laf
ola beri gele söylüyor. Bütçeyi inceler,
166 ncı sayfaya bakarsanız, 1997 senesi içerisinde
vergileri bal gibi artıracağı yazılı,
bal gibi!.. Bu memlekette ezilmiş olan bu vatandaşı
daha fazla ezmenin yolunu, lafla değil, fiiliyatla bu bütçede
yapacaktır. Onun için, bu bütçe rakamları,
bu devletin kitapları yalan söylemez. Siyasetçiler
işlerine göre kıvırırlar; ama,
devletin rakamları, maalesef ve maalesef, doğruyu söyler;
bugün söylediği gibi. 

Son olarak şunu hatırlatmak istiyorum:
Sayın Baykal, 1996 bütçesini çok güzel
rakamlandırarak 1997 bütçesiyle bir kıyaslama
yaptı. Yalnız, tabiî, şunu unutmasınlar:
1996 bütçesinin yarı ortağı da kendileridir.
Sayın Tansu Çiller ile beraber o bütçeyi
hazırlamadılar mı! Onların hazırladığı
bütçeyi biz getirdik. O getirilen bütçe,
zaten, ilk dört ay içinde 400 trilyon lira borç
verdi. Onun için, bakın, böyle, gerilere fazla
gidip, hesapları kurcalamayalım. Eğer, hesapları
kurcalamaya başlarsak, o taşların altından
neler çıkar neler! Bakın neler çıkar:
Şimdi, bugün hükümet eden iki partinin iki
değerli ortağının geçmişine
bir bakalım; yani, birdenbire, dört ay evvel seçimler
yapıldı da, bu iki ortak birdenbire çıktılar
da ilk defa mı Türkiye'de hükümet ediyorlar?..
Daha evvel siyasî hayatları belli, icraatları
belli... 

Sayın Tansu Çiller, muhterem Bacınız,
üç sene bu memlekette Başbakanlık yaptı,
bir senedir Bakanlık yapıyor. Kendisi Başbakanlık
yaparken, o günkü, o muhteşem icraatları
içerisinde önce SHP, sonra da CHP vardı; beraberce,
bu memleketi gayet güzel yönettiler. O kadar güzel
yönettiler ki, ekonomi, patlaya patlaya, dikiş tutturamaya
tutturamaya bugünlere kadar geldi. Hangi günlere geldi;
önce şu ekonomiye bir bakalım; ne var yani bu
ekonomide; millete, ne olacak bu memleketin hali dedirtecek mesele
nedir. Dışborç 76 milyar dolara çıkmış.

FİKRET KARABEKMEZ (Malatya) - Sayenizde.

GÜNEŞ TANER (Devamla) - Sayemizde değil
mi; bak, ben sana söyleyeyim sevgili arkadaşım.
Anavatan Partisi bıraktığı zaman 51 milyar
dolar, şimdi 76 milyar dolar; söyle bakayım
aradaki farkı kim getirmiş. (“Söyle, söyle”
sesleri.) Peki, içborcun 90 trilyonunu Anavatan Partisi
bırakmış, 3 katrilyona getirmişsiniz.
Kim getirmiş...

KAHRAMAN EMMİOĞLU (Gaziantep) - Siz başlattınız.

GÜNEŞ TANER (Devamla) - Efendim, “siz,
biz” demeyin, anlatıyorum ben size. Siz, on senedir
bu lafları söylüyorsunuz. Hani bu kürsülere
çıkıp da “sizi gidi Batı taklitçileri
sizi” dediğiniz günleri unuttunuz mu; unutmadınız...
O zaman ben anlatayım size. Şimdi “sizi gidi
Batı taklitçileri” dediğiniz günlerde,
bu dışborçlar çıktığı
zaman, içborçlar çıktığı
zaman, hayat pahalılığı, enflasyon çıktığı
zaman, Sayın Erbakan çıkıp bu kürsülerden
“bu işleri yapan, madalya alan şampiyonlar mareşali
Sayın Tansu Çiller” demedi mi; dedi. Ee, şimdi,
Sayın Tansu Çiller ile bir araya gelmişler;
Bacı ile Hoca güzel bir Hükümet kurmuşlar,
ne güzel yuvarlanıp gidiyoruz. Ah şu muhalefet
olmasaydı; değil mi; ah şu muhalefet bu lafları
söylemeseydi...

KAHRAMAN EMMİOĞLU (Gaziantep) - Hayır,
hayır...

GÜNEŞ TANER (Devamla) -Siz bu lafları
söylerken, yarın bir gün, bu lafların
size döneceğini ve sorulacağını hiç
ümit etmediniz mi? Yani, siz çıkacaksınız,
burada on sene “bu memleket faiz altında inliyor faiz
haramdır” diyeceksiniz. Sonra, yaptığınız
ilk bütçede faizleri katmerli katmerli çıkaracaksınız;
yüzde 100'den yüzde 110'a, yüzde 120'ye,  yüzde
140'a çıkacaksınız. Ha, milleti kandırmak
için, faizin adını kaynak gösterip,
yurtdışında oturanlara “ilave para getirin,
ben size, yüzde 5 olan mark faizine yüzde 10 vereyim;
yüzde 6 olan, yüzde 5,5 olan dolar faizine yüzde
10 vereyim” derken, bu faizin, faiz olduğunu bilmiyor
musunuz siz; bal gibi biliyorsunuz; ama, bakın, Batı
taklitçileri, sizi gidi Batı taklitçileri
sizi (ANAP sıralarından alkışlar) Hükümet
olunca Versage kravat, Cartier gözlük takmakla bu memlekette
böyle hükümet idare edilmez. Siz, inandığınız,
bildiğiniz, iddia ettiklerinizi yıkmakla değil,
yapmakla yükümlüsünüz...

ÖMER EKİNCİ (Ankara) - Yapacağız.

GÜNEŞ TANER (Devamla) - Kalkıp
kötüyü taklit ederek, yanlışın
daha da fazlasını yaparak, bu memleketi ve bu memleketin
insanlarını ezmeye kalkarsanız, altında
kalırsınız, altında!.. (RP sıralarından
gürültüler)

Sayın Başkan, sayın milletvekilleri;
şimdi, bakın, onlar oradan konuşuyorlar. Ben
size arz edeyim. Hayat pahalılığı, enflasyonu,
dört ay evvel 76'da bırakmışız;
dört ay geçmiş 86 olmuş. Ee, peki, bunun
sahibi kim? “Bunun sahibi bu eski hükümetler”
diyeceksiniz. Yahu, peki, sizin Genel Başkanınız
Sayın Erbakan'ın bakın burada ne güzel
lafları var. 1994 senesinde Meclis konuşmaları
sırasında ortağı Sayın Tansu Çiller'e
diyor ki “bütün bunları yaptıktan
sonra üç sene geçecek, hâlâ yılların
birikimi diyeceksiniz; bunu söyleyemezsiniz; bu mümkün
değil.” Hangisi doğru, o gün söylediği
mi, bugün söylediği mi doğru? Bakın,
beyler, Hükümet ağlama yeri değildir. Dün
yapılanlar eğer eksikse, siz eksiği tamamlayacaksınız
ve eğer, dün yapılanlar yetmiyorsa, siz yetirmeye
çalışacaksınız; eğer, vatandaşın
iki yakası bir araya gelmiyorsa, onu bir araya getireceksiniz.

AHMET DERİN (Kütahya) - Doğru, tabiî
ki öyle.

GÜNEŞ TANER (Devamla) - Doğru. Nasıl
getireceksiniz; bu bütçeden memura verdiğiniz
yeni zamlarla getireceksiniz. 

KAHRAMAN EMMİOĞLU (Gaziantep) - Ee, dört
ay...

GÜNEŞ TANER (Devamla) - Hayır dört
ayı geçtim; hadi bıraktım dört
ayı; şimdi, geldim 1997 senesine...

KAHRAMAN EMMİOĞLU (Gaziantep) - Tamam.
Bir sene sonra görüşürüz; doğru
da olabilir, yanlış da.

GÜNEŞ TANER (Devamla) - Bakın,
ben size bir şey anlatayım. Sayın milletvekilleri,
1991 senesinde Anavatan Partisi İktidardayken devlette
1 milyon 270 bin civarında memur vardı. Biz, bu
memura, o günkü dolar kurundan yaklaşık
13 milyar dolar maaş veriyorduk; yani -şurada rakamlarıma
bakayım, yanlış söylememeyim size- o
günkü rakamlarla memurun eline ayda yaklaşık
850 dolar civarında para geçiyordu, sene 1991. Şimdi
geliyoruz sene 1996'ya; memur sayısı 1 milyon 900
bine çıkmış; yüzde 50 artmış;
daha fazla memur almışlar. Peki, bütçe
içerisinde memura ödenen para ne 96'da: Dolar bazında
11,9 milyar dolar; yani, daha aşağı düşmüş;
memur sayısı yüzde 50 artmış;
ama, memura ödenen para düşmüş. Peki,
memurun eline ne geçiyor; memurun eline 521 dolar geçiyor.
Peki, sizi gidi  Batı taklitçileri sizi; siz bundan
aşağı mı kalacaksınız, yıllar
yılı düşürülen, sizin ortağınızın
düşürdüğü, memuru perişan
ettiği ortamın, siz, üstüne mi çıkaracaksınız;
hayır. Batı taklitçiliği nasıl
olur. Onun yaptığından daha kötüsünü
yaparak.

İşte, bu bütçe içerisinde
sizin getirdiğiniz rakamlara bakalım -Sayın
Maliye Bakanı burada; düzeltsin- 11,17 milyar dolar
verecekler memura. Eğer, bu 1 milyon 900 bin memur, yani,
1 tane yeni memur almazsanız -ki, tahmin ediyorum, geçen
kanunla, siz, 200 bin civarında yeni memur alacaksınız-
bile, o günkü kurla memurun maaşı 508 dolara
düşüyor 521 dolardan; ya 200 bin memur alırsanız,
memurun eline 423 dolar maaş geçecek. Memuru ezdirmenin
bundan daha iyi Batı taklitçiliği olur mu? 

Peki, burada, oturdum, ben bir hesap yaptım,
bu memur nasıl geçiniyor diye. Şimdi, 25 milyon
lira alan bir memuru alalım; isterseniz 30 milyon lira
alan bir memuru alalım; bir polisi alalım: 3 tane
ekmek alır mı eve günde; almaya çalışır...
Kaç paradan alır ekmeği; bulabilirse, sizin
iddianız olan 15 bin liradan alır; 15 bin liradan
eder ayda 1 milyon 350 bin lira ekmek için. Bir gazete
60 bin lira. Bir gazete alsa -memurunuz gazete okumayacak mı?
Ama, siz, tabiî, basına karşı olduğunuz
için, basına sansür uyguladığınız
için, keşke bunlar gazete de okumasın dersiniz;
ama, okuyacak vatandaş- 1 milyon 800 bin lira da bu tutar.


KAHRAMAN EMMİOĞLU (Gaziantep) - Ne ayıp...
Ne ayıp...

GÜNEŞ TANER (Devamla) - Şimdi, 1
tane tüpgaz almayacak mı ayda, 590 bin lira; 2 kilogram
sıvıyağ almayacak mı, 300 bin lira; peki,
bir ay boyunca 2 kilo beyazpeynir yemeyecek mi, 700 bin lira;
2 kilo şeker 140 bin lira, 2 kilo un 100 bin lira, 2 kilogram
et 1 milyon lira -ha, dersiniz ki, et fazla; et yemesin; ona bir
şey demem- 2 kilogram pirinç alsın 200 bin
lira, 4 paket margarin alsın 160 bin lira, 10 tane de yumurta
alsın 80 bin lira. Ee, işine gidecek, otobüs
bileti alacak...

YAŞAR OKUYAN (Yalova) - Yayan gitsin.

GÜNEŞ TANER (Devamla) - Şimdi, ısınacak,
kömürünü alacak; kömür masrafı
da ayda 6 milyon 800 bin lira tutuyor. Topluyorsunuz, alt alta
koyuyorsunuz, memur aldığı paranın 15
milyon lirasını böyle harcadı. Şimdi,
bakın bu memura: Nerede oturuyor; kirada oturuyor. 10 milyon
lirasını kiraya verir mi bu adamcağız;
verecek. Ee, parası bitti. Şimdi, bu zavallı
memur -emekliye daha gelmedim- meyve, sebze yemedi, elektrik,
su parasını da vermedi, süt, yoğurt yok...
(DSP sıralarından “Telefon yok” sesleri)
Telefon yok. Telefon nerede memura. Adam bunların altında
ezilir gider. Hani, şöyle dost akrabaya gitmek için
de, seyahat için de, otobüse binmek için de
para yok; çocuğuna defter yok, kalem yok... İşte,
sizin, memura reva gördüğünüz, hak gördüğünüz
adil düzenin hediyesi bu. Şimdi, geldiniz, hükümet
oldunuz. Değiştirin bunu!

ÖMER EKİNCİ (Ankara) - Değiştirdik.


GÜNEŞ TANER (Devamla) - Nasıl değiştirdiniz?
Size gösterdim; 97 bütçesine koyduğunuz parayı
gösterdim. 97 bütçesinden memurun alacağı
para, bugünkü parayla, bundan da aşağı.

Sayın Başkan, sayın milletvekilleri;
şimdi, bu şartlarla biraz da bütçeyi konuşalım,
şu bütçenin ne durumda olduğuna bakalım;
nasıl dengelenmiş, nasıl denk bütçe
olmuş. Şimdi, ne demiştik size? Bu ortaklardan
bir tanesini gayet iyi tanıyorsunuz. Hani, iki anahtarla
başlamıştı işe; arkasından,
UDİDEM demişti, hani cekler, caklar... Bir beyaz
sayfa açmıştı, kararmıştı;
arkasından, her bahar PKK'nın belini kırmıştı.
Sonra, bunlarla da bitmedi, seçimler sırasında
çıktı “Ey Türkiye! Sizi büyük
bir tehlike bekliyor, Refah tehlikesi. O Refahı ben durdurum.
Haydi Türkiyem İleri” dedi. Refahı durdurdu
Allah için... Refahla beraber hükümet sıralarına
geldi, Refahla beraber hükümet etmeye çalışıyor.
Üç yılın Başbakanı, kimseleri
layık görmeyen, kimseleri kendisine muhatap almayan
Sayın Başbakan, Başbakan Yardımcılığı
konumunda, bir destek olarak, bir koltuk değneği olarak
Refah Partisini iktidara getirdi. 

Şimdi, iktidar, koltuk hırsı,
Türkiye'yi bir yerden bir yere götürdü. Bundan
dörtbeş sene evvel Türkiye konuşulurdu bütün
dünyada. Adriyatik'ten Çin Seddine emsal verilirdi
Türkiye. Hiç konuşuluyor mu; yok; hiç
kimse bahsetmiyor. Ortadoğu'nun ağabeyi olarak görülürdü
Türkiye; Avrupa olsun, Amerika olsun Türkiye'ye danışırdı.
Şimdi bırakın onu, Amerika'nın, Avrupa'nın
üvey evladı oldu Türkiye. Kimse telefonu açıp
hal hatır bile sormuyor. 

Dış itibarımız sıfırlandı,
dış ekonomik itibarımız bitti. Avrupa
piyasaları, Amerikan finans piyasaları, Japon finans
piyasaları Türkiye'ye kapandı, kilitlendi.
İtibarımız o kadar kötü ki, Dublin'de
yapılacak olan, Türkiye'yi çağırdıkları
Avrupa Birliğinin yemeğine Sayın Başbakan
icabet etmiyor diye, Sayın Tansu Çiller'le yememek
için, Kohl ve Chirac katılma lütfunda bulunmuyor.
Bu, Sayın Tansu Çiller'e değil, Türkiye'ye
yapılan bir hakarettir. Bu, Türkiye'nin nereye geldiğini
gösteren bir şeydir. 

Şimdi, Sayın Hocayı unuttuysanız
hatırlatayım size; yani, zaman değişiyor;
ama, insanlar fazla değişmiyor. Hani, kadayıfın
üzerini kızartıp altının kızarmasını
bekleyen Hocamız var ya... Hani, 100 bin tank, 100 bin
uçak yapan Hocamız var ya... Hani, otomobil yapıp
da Türk otomobilini yürütemeyen Hocamız
var ya... Hani, şu vita tenekelerine temeller atıp
da o temelleri Türkiye'nin her tarafında dolaştırıp,
trilyonluk yatırımlar yapan Hocamız var ya...
İşte, Sayın Hocamız, Bacımızla
bir araya geldiler, şimdi, bu Hükümeti kendilerince
yönetmek istiyorlar. 

Şimdi, iktidar olmayı bazı arkadaşlar
anlamamışlar. Bugün, Sayın Ergezen, konuşması
sırasında dedi ki: “Sayın Erbakan Başbakan
olamaz deniyordu, işte oldu.” Hatırlayacaksınız,
ben, defalarca televizyonlara çıktım, Sayın
Erbakan Başbakan olamaz dedim; doğru, bunu söyledim.
Ben, hiçbir zaman “Sayın Erbakan, başbakan
koltuğuna oturamaz” demedim; başbakan olmakla,
başbakan koltuğuna oturmak çok farklı
şeylerdir sayın milletvekilleri.(ANAP sıralarından
alkışlar) Başbakan, devlet gemisinin kaptanıdır;
görevi, milletin menfaatı uğruna, gemiyi batırmadan,
kayalara çaptırmadan, bir limandan bir limana götürmektir.


ABDULLAH ÖRNEK (Yozgat) - Siz batırmışsınız;
biz kurtaracağız.

GÜNEŞ TANER (Devamla) - Oysa, bu kaptan,
geminin dümenini bilmediği için, ehil olmadığı
için, doğru kayalıklara çevirmiş,
Türkiye'yi götürüyor.

ABDULKADİR ÖNCEL (Şanlıurfa)
- Millet takdir ediyor.

GÜNEŞ TANER (Devamla) - Millet takdir
ediyor; bak, nasıl takdir ediyor göreceksin.

Şimdi, insanları kandırmanın
yolu vardır. İnsanları her zaman kandıramazsınız,
bazı insanları kandırırsınız;
ama, her insanı, her zaman kandıramazsınız...


Şimdi, denk bütçe adı altında,
geliyorsunuz, burada bir rakamlar manzumesi sunuyorsunuz. Deniz
Bey söyledi: “İşte, dolar bazında
bütçe, Türkiye'nin içine sığmayacağı
bir bütçe.” Biz, oturduk, bu bütçeyi
bir inceledik, bakalım nasıl bu bütçe
denk olmuş? 

Şimdi, ne yapıyorsunuz; bir kere, personele
geçen seneden daha az maaş veriyorsunuz, oradan bir
tasarrufunuz var. Yatırımlar?.. Yatırımları
da yapmıyorsunuz, yüzde 8 yatırımı
yapsan ne olur yapmasan ne olur. Ha, geriye ne kaldı; vergi.
Vergileri alalım; nasıl alalım? Şimdi,
bütçenin gelirler kısmı basittir “vergiler”
vardır, artı “diğerler” vardır.
Özelleştirme çıkıp da moda olunca,
diğerlerin adı özelleştirme oldu.

Şimdi, Sayın Hükümet, bu “diğerler”
kalemine rakam koymuş, nasıl koymuş bu rakamı?
Önce, devletin giderlerini almış, sonra devletin
gelirlerini almış, ikisini çıkardığı
zaman -normalde bu borçlanmadır- bu borçlanma
kısmını denk yapacağım diye, gitmiş,
bu miktarı vergilerle özelleştirme arasında
yedirmiş; özelleştirme gelirini çıkarmış,
biraz da vergileri artırmış; dolayısıyla
olmuş size bir denk bütçe... Aman ne kadar güzel(!)

Peki, bu denk bütçe içinde hâlâ
dışborç yok mu? Bu denk bütçe
içinde hâlâ bugün 3 katrilyon, seneye
7 katrilyon olacak borç yok mu? Var. (RP sıralarından
“olacak o kadar” sesleri)

Olacak o kadar; tabiî_

Şimdi, bakın ne var; bir de, bunun içinde
varsayımlar var. Şimdi, sizin bu varsayımlarınızla
 doları hesaplamışsınız, bir
rakam; daha şimdiden o rakama yaklaşıyor; faizleri
hesaplamışsınız, bir rakam; o faizler
de artacak. Sadece dolardaki fark 20 puan olsa, 40 puan da faizlerden
fark gelse, 1,5 katrilyonluk açık verirsiniz, bütün
özelleştirmeyi yaptığınızı
kabul etsek bile, bütün vergileri topladığınızı
kabul etsek bile. 

Şimdi, demek ki, bunlarla olmayacak. Ne lazım
buraya; bize, bir kaynak paketi lazım; birtakım
hayalî şeyler lazım. Onun üzerine, bütçeden
evvel, Sayın Başbakan bir basın toplantısı
yaptı; çıktı, vatandaşa ikibuçuk
saat anlattı; yanında da Başbakan Yardımcısı
hiç gık demeden dinleyerek. Şimdi, ben dinliyorum;
10 milyar dolar kaynak, o oldu 20 milyar dolar, tutamadı
30 milyar dolar, tutamadı 50 milyar dolar; Allah'tan, 70
milyar dolarda kaynak paketi durdu. 

Şimdi, oturdum, 70 milyar dolara şöyle
bir baktım; ne var bu 70 milyar doların içerisinde:
Birincisi, Türkiye'nin görüp görebileceği
en büyük hayalî kaçakçılık
yatıyor. Anlamadınız değil mi; izah edeyim,
arz edeyim: Yıllardır, Türkiye, hayalî
kaçakçılıkla uğraştı
durdu; birileri parayı götürdü; az götürdü,
çok götürdü, şöyle götürdü...
Şimdi, siz, kalkıyorsunuz, diyorsunuz ki, Laleli'de
bizim çok büyük ticaret yapan, ihracat yapan
esnafımız var; biz, bu esnafı, ülkelerin
daha evvel yaptığı şekilde değil,
başka bir şekilde değerlendirelim; getirsin, döviz
büfelerinden...

(Mikrofon otomatik cihaz tarafından kapatıldı)

BAŞKAN - Devam edecek misiniz efendim?

GÜNEŞ TANER (Devamla) - Edeceğim efendim;
müsaade ederseniz, sataşmalara ayrılan zamanı
da verirseniz...

BAŞKAN - Sizden önceki gruplara tanınan
zaman nispetinde, size de aynı zamanı tanıyoruz
efendim; buyurun.

GÜNEŞ TANER (Devamla) - Teşekkür
ederim Sayın Başkan.

Döviz büfelerinden, bankalardan aldığınız
dövizleri, getireceksiniz, bozduracaksınız;
bununla gideceksiniz, KDV'yi mahsup edeceksiniz; o KDV kadar kısmını,
size kâr getirdiği için içpiyasada satacaksınız.
Ondan sonra, Türkiye, bir taraftan ihracat yaptım
diye, ihracat patlaması oldu diye kendi kendine rakamlarını
bozacak, diğer taraftan buradan ufak ufak başlayarak
millet havuduyla malı götürecek. Yapmayın,
yazıktır... Bu işi yapmak istiyorsanız,
bu esnafı teşvik etmek istiyorsanız, bunun
yolu bu değildir. İşte, taklit ettiğiniz
Avrupa'da var bu, Fransa'da var, İngiltere'de var.

RAMAZAN YENİDEDE (Denizli) - Kendi yaptıklarınızı
anlatıyorsun.

GÜNEŞ TANER (Devamla) - Evet... Evet...
Sizin yaptıklarınızı anlatıyorum;
biz bunları yapmadık; biz bunları yapabilirdik...
Siz, buradan, böyle elinizi kadırmayın; bunlar
olduğu zaman, yarın, bunun hesabını ben
sizden sorarım burada; kimler, hangi yandaşlarınız,
paraları nasıl götürdü diye... Mercümek
hesabına benzemez bu... 

Bundan başka ne var; altın affı
diye bir şey var. Duydunuz mu, bu altın affı
nasıl bir şey? Bizim vatandaşımızın
hali belli; eti belli butu belli, aldığı altın
belli, sünnette, düğünde takılan takıları
belli, üç beş kuruş parası kalırsa
onunla aldığı bileziği, cumhuriyet altını,
ata altını belli. Bundan başka hangi altını
var bu adamın? Böyle, kilo kilo, kaçak altın
benim vatandaşımın neresinde var? Ama, başkalarında
var bu; bu kaçak altınlar var. Şimdi, bu kaçak
altınları, eğer, siz getirip yüzde 6'yla
affa koyarsanız, yarın öbür gün birileri,
kalkıp, size, servet beyanına baktığı
zaman “ benim 150 kilo altınım vardı;
bak, işte, beyan da etmişim, ben şimdi trilyoner
oldum” der.

Sayın milletvekilleri, bu vatandaşa
bunun hesabını veremezsiniz. Yapmayın!..
Bu, kaynak değildir; bu, milleti, vatandaşı aldatmak
değildir; bu, sisteme ihanettir. Yapmayın!.. 

Başka ne var; bedelsiz araba gelsin... Ne kadar
kolay değil mi; hemen, 50 bin mark yatırın;
iç piyasalardaki, bankalardaki paranızı çekin,
götürün Ziraat Bankasına yatırın,
ondan sonra... Aman, kaçacak, acele edin, 25 bin araba
getirin. Peki, niye, bugüne kadar sadece 3 binde kaldı;
çünkü, millet, bunun hesap kitap olmayacağını
biliyor.

AHMET DERİN (Kütahya) - 7 bini geçti.

GÜNEŞ TANER (Devamla) - Bu, bazılarına,
yine, üç beş tane pahalı araba getirerek
köşe dönmek için açılan yollardan
bir tanesi. Buradan da para gelmez.

Şimdi, gelelim en korkunç numaraya.
Kaynak paketi diye bir havuz yaptınız, bütün
paraları bu havuza koyuyorsunuz; bu da yetmedi; diyorsunuz
ki bankalara, yurtdışında tuttuğunuz mevduatı
siz de buraya getirin... Getirsinler... O zaman ne olacak; sizin
serbest rezerv diye gösterdiğiniz, bankaların
elindeki rezervler de buraya gelince, sizin rezervlerinizde bir
azalma olacak. Ne kadar olacak; bunlar, buraya ne kadar para getirirlerse.
Şimdi, ben bunu şey yapmak istemiyorum; yani,ne  kadar
gelir veya gelmez; ama, şunu arz etmek istiyorum: Bakın,
Türkiye bir bıçak sırtında yürümektedir;
ödemeler dengesi, cari işlem dengesi iki senedir arka
arkaya, 5-6 milyar dolar açık vermektedir; sizin
hesaplarınıza göre seneye de 5,5 milyar dolar
açık verecektir.

Rezervleriniz şu anda 27 milyar dolar, yurtdışında
yaşayan vatandaşların bankalara yatırdıkları
para 24 milyar dolar; dışarıdan Dresdner Bankası
kanalıyla Türkiye'ye getirilen mevduat yaklaşık
12 milyar dolar. Siz, bunun altından rezervleri çıkarırsanız,
demek ki, Türkiye'nin şu andaki rezervleri -Merkez
Bankası ve bankalardaki rezervleri- kendi vatandaşlarının
yatırdığı döviz mevduatını
karşılayamayacak seviyede.Peki, 1997'de 11 milyar
dolar dışborç ödeyeceksiniz...

Sayın Başkan, değerli milletvekilleri;
1997 senesinde, Türkiye'yi bir döviz tehlikesi bekliyor.
Bu bekleyen döviz tehlikesi içerisinde, vatandaş
korkup da, ver benim paramı dediği zaman panik başlarsa,
siz müdahale edebilir misiniz? Edemezsiniz. O zaman ne olur;
döviz fırlar çıkar. Döviz fırlayınca,
arkasından faiz fırlar çıkar. Bu ikisini
tutmak için, aynen 1994'te olduğu gibi, yine, vatandaşın,
getirir beline vurursunuz, bugünkü parayla 330 trilyon
lirayı bu sefer vatandaştan 1 katrilyon lira olarak
almaya kalkarsınız. Yazıktır, günahtır,
etmeyin eylemeyin!.. 

Bakın, biz, bu memleketi sekiz sene idare
ettik, alnımızın teriyle çıktık,
burada hesabımızı verdik. Bu memlekete yaptıklarımızdan
hep beraber faydalanıyoruz; yollardan geçiyoruz,
telefonları kullanıyoruz, televizyonları
seyrediyoruz, bir yerden bir yere geldik. Siz, bugün iktidardasınız,
bir koltukta iki kişi oturmaz. Gönül ister ki,
siz bunun iyisini yapın, bizim bıraktığımızdan
daha iyisini yapın; ama, siz, yaptığınız
bu icraatla, yapacaklarınızla, Türkiye'yi daha
kötüye götüreceksiniz -ki, rakamlar bunu gösteriyor-
ve bunun altına girebilecek kabadayı çıkamaz.


Sayın Başkan, değerli milletvekilleri;
vergi affı diye bir şey çıkarıyorsunuz.
Bakın, Türkiye'deki esnaf, bu faizlerden korktuğu
için vergisini gününde ödüyor; onun
hiç kaçağı maçağı yok.
Peki, bu vergi affı nereden çıkıyor?..
Kodamanların parası, kodamanlar vermiyor bu parayı.
Siz, şimdi bunlara vergi affı çıkarırsanız,
adam borcunun yarısını verecekse, bunu gören,
1997 senesinde size vergisini yatırır mı;
bekler 1998 senesini, bir vergi affı daha çıksın
diye. Siz, verginin toplanmaması için bir başka
yol daha koyuyorsunuz. 

Sayın Başkan, sayın milletvekilleri;
sonunda şuna getiriyorum bana kalan vakti bitirmeden evvel.
Şimdi, bütün bunları, Hoca, gayet iyi biliyor,
bu hesapları gayet iyi yaptı; peki, yaptı
da, neden böyle bir bütçe getirdi, onu açıklayayım.
Bu rakamlar içerisinde, Türkiye'nin, ağustos ayından
sonra çıkamayacağını, ekonomik
olarak, biliyor. Dolayısıyla, Erbakan Hoca, 1997'nin
haziran ayında bir erken seçime hazırlanıyor.
Bütün ümidi, o zaman içerisinde, memura
para verelim, çiftçiye para verelim... 

Ha, bu arada çiftçi deyince aklıma
geldi; biliyor musunuz, dün akşam Mesut Beyle konuşuyorduk,
o sırada televizyona Sayın Başbakan Yardımcısı
çıktı. Kendisine, işte bu Susurluk
musurluk hikâyelerini soruyorlar; “aman bana onları
sormayın, bana pamuğu sorun” dedi, ben de sordum
 pamuğu, pancarı; inanılır gibi değil,
bu insanların 25 trilyonluk alacakları para var.
Peki, siz, bu borcu ödemeden hâlâ borç
alıyorsunuz da, pamuk üreticisine 11 trilyon, fındık
üreticisine 11 trilyon, ayçiçeği üreticisine
2,5 trilyon takıp, bu bütçeyi  burada Meclisin
önüne nasıl getiriyorsunuz?!. Elinsaf denir...


Sayın Başkan, sayın milletvekilleri;
Hocanın hesabı, bu işte, takke düştü,
kel göründü olmadan seçime gidip, oylarını
iki üç puan daha artırıp...

MEMDUH BÜYÜKKILIÇ (Kayseri) - Yenilen
pehlivan güreşe doymazmış. 

GÜNEŞ TANER (Devamla) -...Doğru Yol
Partisinin oylarının da 10 civarında kalacağını
hesaplayarak, onun da eli mahkûm, benimle bundan sonra ortaklık
kurar, sene sonunda ona başbakanlığı devretmem
diye bir hesaptır. Benden size söylemesi, siz hesabınızı
buna göre görün. 

Bu bütçe hayalî bütçedir.
Bu bütçenin arkasında, Türkiye'yi 1997
senesinde alelacele seçimlere götürüp, bu
işin foyası çıkmadan, bu işten
kaçmanın yolunu aramak vardır. 

Eee, Başbakan olmak kolay değil; ama, inanın
Başbakanlık koltuğuna oturmak çok kolay;
kırmızı plakalı arabaya binersiniz,
uçaklarla Edremit'e, Antalya'ya gidersiniz “beş
boynuzlu” dediğiniz beş yıldızlı
otellerde zevkü sefayı sürersiniz, yurtdışı
gezilerinden aldığınız hazlardan doymadan
birini bırakıp öbürüne gidersiniz,
ondan sonra vatandaşı da burada bırakırsınız...
Kendisi burada...

MEHMET GÖZLÜKAYA (Denizli) - Ayıp
oluyor...

İRFETTİN AKAR (Muğla) - Geçmişte
yaptıklarını söylüyorsun galiba
burada... 

GÜNEŞ TANER (Devamla) - Ben ne yapmışım
geçmişte?!.. (DYP sıralarından gürültüler)


Bak şimdi, böyle yuvarlak laflar söyleme.
Güneş Taner bir şey yaptıysa, çık
şunu yaptı de... 

BAŞKAN - Karşılıklı
konuşmayın efendim, lütfen... 

GÜNEŞ TANER (Devamla) - Unutmayın...
 

Sayın Başkan...(RP sıralarından
gürültüler)

Yahu, ne olur...

BAŞKAN - Sayın Taner, bir dakika.

KAHRAMAN EMMİOĞLU (Gazianteep) - Sayın
Başkan; 5 dakika mı 10 dakika mı ilave ettiniz?

BAŞKAN - Müsaade eder misiniz, Başkanlık
takdir etsin efendim.

KAHRAMAN EMMİOĞLU (Gazianteep) - Elbette
siz takdir edeceksiniz, ama...(RP sıralarından gürültüler)

BAŞKAN - İdarenin şeklini Başkanlığa
bırakır mısınız lütfen...Sayın
Taner'in süresini uzatırken, sizden önce gruplara
tanınan fazla süre kadar süre tanıyorum
diye ilave etmiştim; o sırada siz laf atmakla meşguldünüz
de onun için duyamadınız.

Devam edin Sayın Taner. (RP sıralarından
 “Bravo” sesleri, alkışlar[!])

KAHRAMAN EMMİOĞLU (Gaziantep) - İlave
süre 5 dakikayı geçti.

GÜNEŞ TANER (Devamla) -Sayın
Başkan, sayın milletvekilleri; yeni gelen arkadaşlarımız
biraz sabırsız,

BAŞKAN - Sayın Taner lütfen, siz
de şahsiyata dökmeyin, Genel Kurula hitap edin.. İstirham
ediyorum.

GÜNEŞ TANER (Devamla)- Haklısınız;
benim öyle bir huyum yok Sayın Başkanım.


Şunu arz etmek istiyorum: Basını
sansür etmeye çalışabilirsiniz, bu, Hükümetin
elindeki yetkilerini kötüye kullanmaktır, bunun
hesabı sorulur; ama, ne zaman kalkar, muhalefetin sesini
kısmak için bizim buradaki konuşmalarımıza
müdahale edersiniz, bakın o zaman kayaya çarparsınız
o zaman kayaya çarparsınız... Bu o kadar
kolay değil...

Kardeşim, biz burada milleti temsil ediyoruz,
milletin sesini getiriyoruz, aç kalan insanların,
cop yiyen gençlerin sesini buraya getiriyoruz.. (RP sıralarından
“Bravo” sesleri, alkışlar[!])

MEMDUH BÜYÜKKILIÇ (Kayseri) - Kaç
aydır Meclise gelmiyorsun?..

GÜNEŞ TANER (Devamla) -Sokaklarda yürüyen
memurun sesini getiriyoruz. Siz bunlara “Bravo” deyip
alkışlayacağınıza, bunları
çözeceksiniz. (RP sıralarından “Bravo”
sesleri, alkışlar[!]) Çözmesini bilmezseniz,
bu alkışlarınızın hesabını
yakında size sorarlar.

Sayın Başkan, bu hayalî bütçenin,
bu hayali bütçeyi bile yönetemeyecek olanların,
bu Hükümetin, bu Hükümeti meydana getiren
kanatların, maalesef Türkiye'yi ne şekilde ne
kadar kötü yönettikleri ortadadır.

(Mikrofon otomatik cihaz tarafından kapatıldı)

BAŞKAN - Bir dakika efendim...

Evet, son cümlenizi söyleyin ve kapatıyorum.

GÜNEŞ TANER (Devamla) - Bizim buna söyleyecek
lafımız şudur: Geçmiş zamanlarda
bütçe sonunda, her şeye rağmen, bütçenin
memleketimize, milletimize hayırlı olmasını
temenni etmek âdet idi, ama görüyorum ki benden
evvelki konuşmacılar da bu lafı söyleyemediler;
gönüllerinden geçmediğinden değil, mantıklarından
geçmediği için. Böyle bir bütçeyle
bu memleket, bu millet ancak daha kötü olur; ama, hiç
merak etmeyiniz, (RP sıralarından “ANAP var”
sesleri) bunlardan büyük Yüce Allah vardır,
Allah , Allah gerekeni bilir, -bu memleketin acısını,
yarasını- bu memleketin imdadına yetişecektir.


Yüce Meclise sevgiler, saygılar sunarken,
sevgili vatandaşlarıma diyorum ki, korkmayın,
ne olacak bu memleketin hali diye üzülmeyin, bir gün
bu düzen gidecek, bu çıkar yolu için
bu Hükümeti kuranlar, dün birbirlerini suçlayanlar,
bugün o Hükümette beraber oturanlar gidecek, yerine
bu memleketin hak ettiği insanlar gelecek.

Hepinize sevgiler, saygılar sunarım.
(ANAP sıralarından alkışlar, RP sıralarından
“Bravo” sesleri, alkışlar[!])

BAŞKAN - Teşekkür ederim Sayın
Taner.

Anavatan Partisi Grubu adına yapılan
konuşmalar tamamlanmıştır.

Şimdi, söz sırası Doğru
Yol Partisi Grubunda.

Doğru Yol Partisi Grubu adına, Şanlıurfa
Milletvekili Sayın Necmettin Cevheri; buyurun efendim.
(DYP sıralarından alkışlar)

Süreniz 1 saat efendim.

DYP GRUBU ADINA NECMETTİN CEVHERİ (Şanlıurfa)
- Sayın Başkan, Yüce Meclisin saygıdeğer
üyeleri, değerli arkadaşlarım; 1997 malî
yılı bütçesi üzerinde Doğru
Yol Partisi Grubunun görüşlerini arz etmek üzere
huzurlarınıza çıktım; Yüce
Meclisinizi ve Sayın Başkanlığı,
şahsım ve Grubum adına, saygıyla  selamlayarak
sözlerime başlamak istiyorum. 

Sözlerimin hemen başlangıcında,
yine şahsım ve Grubum adına, geçtiğimiz
günlerde kaybettiğimiz Kırşehir Milletvekili
merhum Mehmet Ali Altın arkadaşımın
 hem ailesine hem de muhterem Grubuna başsağlığı
dileklerimi sunuyorum.

Değerli Başkanım, değerli arkadaşlarım;
demokrasimizin çok partili hayata geçişinden
bu yana -ondan önce de var mıydı pek iyi hatırlayamıyorum-
yerleşmiş ve doğru olan bir geleneği icabı,
bütçe müzakereleri, daima, birtakım malî
görüşmelerin sınırları içerisinde
kalmayıp, haklı ve yerinde olarak, ülkenin
bütün meselelerinin, Parlamentonun ve Parlamentoyla
birlikte, milletin önüne serildiği ve görüşüldüğü
ve tartışıldığı ve çözümlerin
arandığı, çoğu zaman, çözümlerin
aranması gerektiği düşüncesine vardığımız,
çok faydalı bir müzakere tarzı olmuştur.


“Hâkimiyet kayıtsız şartsız
milletindir” sözünün, 1924 Anayasasında
çok güzel bir ifadesi vardır “Hâkimiyet
kayıtsız şartsız milletindir. Türkiye
Büyük Millet Meclisinde tecelli ve temerküz eder.”
Yani, o hâkimiyet dediğimiz şey, burada oluşur,
burada oluşmakla kalmaz, yalnız burada toplanır.
Onun için, hâkimiyeti milliyenin, yani, millî
egemenliğin oluştuğu ve toplandığı
bu Mecliste zaman zaman, her ne kadar, olmaması gereken;
yani, sen şunu dedin, ben bunu dedimin ötesine aşabilip,
yay gibi gergin ortamlardan kendimizi kurtararak, bu Mecliste
ben, arkadaşlarımın görüşlerini
saygısızlık gibi ifade etmek düşüncesi
içerisinde hiçbir zaman olmadım, gene de
olmam; hatta, cevaplanması gereken ve hatta şart
olan birtakım görüşleri bile, gene bir
ölçü içerisinde, bir düzeyin altına
indirmeden cevaplamaya çalışırım.


Değerli arkadaşlarım, şunu
söyleyeyim ki, biz, yani, Doğru Yol Partisi, hepiniz
gibi, bütün partilerimiz gibi, bu Meclisi teşkil
eden bütün değerli üyelerimiz gibi, bu genel
görüşmenin yanında, sadece bununla da yetinmeyip,
çağın demokrasisinin artık, çoğulcu
demokrasi olma evresini, aşamasını geride
bırakmış, katılımcı demokrasiyi
yaşayan toplumların dünyası olmuştur.
Yani, baktığınız zaman, çoğulcu
demokrasi, bir yerde, bir statik yapıyı, bir durgun,
bir dingin yapıyı anlatır, masif bir kitleyi,
bir hareketi gösterir. Oysa, katılımcı
demokraside bir aktivite vardır, bir dinamizm vardır;
yani, toplumu hep beraber yönetmek. Toplumun demokratik güçleriyle,
hatta, tek tek fertleriyle, devletini ve toplumunu, âdeta,
her gün, her dakika soluyarak yaşadığı
bir sistem, bir rejim olarak demokrasiyi kabul etmek lazımdır.


Değerli arkadaşlarım, ben, demokrasiyi,
bir yönetim yöntemi olmaktan öte, bir yaşam
biçimi olarak -hepiniz gibi- kabul ederim; yani, demokrasiyi,
bu anlamı içerisinde, bu değeri içerisinde,
eğer kendimiz yaşamaz ve yaşatmazsak, öyle
sanıyorum ki, işte, katılımcı
demokrasinin çağımıza getirdiği zorunluluklar
icabı, bugünkü çağın, artık,
koşarak değil, uçarak giden dünyasını
yakalamanın imkânı yoktur. Bu bakımdan,
katılımcı demokrasi dediğimiz bu büyük
olayı, her gün, her aşamada, her yerde, her
zeminde kendi içimizde yaşamak mecburiyetindeyiz.

Parlamento, rejimin kalbidir; milletin, temsilî
demokrasi esasına göre -demin arz etmeye gayret ettiğim
gibi- iradesinin oluştuğu ve toplandığı
yerdir. Binaenaleyh, çağın, katılımcı
demokrasinin gereği olarak, herkese açılması
gereken oluşumunu, biz, burada, bu Parlamentoda, bu çatının
altında da en mükemmel şekilde ve yüce
milletimizin beklentilerine uygun olarak ve o düzey içerisinde
de yaşatmak mecburiyetindeyiz. 

Sayın Başkan, değerli arkadaşlarım;
demokrasi, muhakkak ki, asırlar boyu, bin yıllar
boyu, insanlığın mücadele ettiği, uğruna
eziyetler çektiği, sıkıntılara
düştüğü -zaman zaman, hep birlikte düştüğümüz
sıkıntılarda olduğu gibi- bir rejim olmaya
değer büyük bir hizmetler, büyük bir sistem
manzumesi; yani, şunu söylemek istiyorum: Eğer,
demokrasi dışında insanların kalkınması
mümkün olmuş olsaydı; insanlığın
onuru olarak tavsif edilen, anlatılan, tarif edilen bu
sistem, yalnız insanlığın onuru olmakla
kalmayıp, toplumların, devletlerin yücelmesinin,
kalkınmasının, refahının ve
mutluluğunun da en büyük etkeni olmamış
olsaydı; o zaman, insanlığın, asırlar
boyu bunu gerçekleştirmek ve yaşamak için
yaptığı mücadele içerisinde, boşuna
bir uğraşta sayılması gerekirdi; oysa,
öyle değil. 

Bunun, toplumumuza, toplumlara, bütün toplumlara,
onu yaşama mutluluğuna sahip olmuş toplumlara
getirdiği en büyük şey, insan kaynağını
değerlendirmesidir. İşte, burada, onu söylemek
istiyorum; yani, sen-ben kavgalarının, sen-ben gerginliklerinin
içerisinde kaybolmaması gereken en büyük
değerin insan olduğunu ve bu insanın en büyük
yaratıcı gücünün topluma ve devlete
kazandırılması demek olan demokratik sistemi,
bu anlamı içerisinde yaşayabilmemiz, her şeyden
önce, işte, dediğim gibi, bu insan varlığını
öne çıkarmaya bağlıdır. 

İnsan, toplumsal bir yaratık olarak,
devletini meydana getiren toplumun bir ferdi, bir parçası
olarak, her şeyiyle, bütün haklarıyla ve
inançlarıyla bu toplumun içerisinde demokrasiyi
yaşattığı zaman, görüyoruz ki,
meselelerini çok daha kolay hallediyor. 

Zaman zaman, burada dinlediğimiz -katılsak
da katılmasak da, katıldığımız
veyahut katılmadığımız- bütün
görüşlerin, saygıyla dinlediğimiz bütün
görüşlerin içerisinden, eğer, devletimize
ve toplumumuza bir yarar çıkarabiliyorsak, ondan,
toplumumuza bir hizmet üretebiliyorsak, bir varlık,
bir değer meydana getirebiliyorsak, işte, o zaman, demokrasinin
erdemini kabul etmiş değil, yaşamış
oluruz. Ben, böyle düşünüyorum, hepimiz
böyle düşünüyoruz. 

Değerli arkadaşlarım, insan, en
büyük kaynak. Zaman zaman, liberal demokrasiden veyahut
ekonomideki liberalizmden bahsedildiği gibi, devletteki birtakım
otarşik heveslerden de bahsedilir; yani, ekonomide liberal
olacaksınız; fakat, şu veya bu sebepten dolayı,
hiçbir mazeret milletin yerine başka bir gücün
veyahut başka bir kuvvetin, bir haminin konulmasını
haklı gösteremez. Zaman zaman olmuştur, işte
şöyle otoriter bir idare gelir, bu işi bilen
birtakım adamlar getirir, ondan sonra bir liberalizm uygularsınız.
Yani, bir insanın cebindeki paraya, cüzdanındaki
servetine veyahut ekonomik varlığına tanıdığınız
serbestliği, yaratılmış en büyük
değer olan insanın beynine tanımadığınız
zaman; yani, demokrasiyi yaşamadığınız
zaman, kendinizi -bırakın diğer kaynakları-
en büyük kaynaktan mahrum etmiş olursunuz. Bunu,
zaman zaman geçmişte tartışmaları
yapıldığı için söylemek ihtiyacını
duydum.

Sayın Başkan, değerli arkadaşlarım;
ben, yine -kısaca üzerinde duracağım- pozitif
bir politika arayışı içerisinde olmalıyız
diyorum. Yani, bugün ülkemizde baktığımız
zaman, kimin, neyi, nasıl daha doğru yapacağını;
kimin, neyi, nasıl yaptığıyla bu ülkeye
bir şeyler kazandıracağını değil,
maalesef, bakıyoruz ki, acaba bu memlekette kim daha kirli,
kimin daha çok kusuru var, onu araştırıyoruz.
Hiç kimsenin, bizi, benim Grubumu, kusurların, hataların
üzerlerinin örtülmesini istiyor şeklinde
anlamaya hakkı yoktur, buna da geleceğim; ama, bir
şey var ki, pozitif politika dediğimiz, ülkemize
bir yarar çıkarmayı hedeflediğimiz ve
o amaç istikametinde olmasını kabul etmek
zorunda olduğumuz politikada, negatiflerin değil, pozitiflerin
yarışmasıyla ancak ülkeler yararlanır.


Bir arkadaşımızın, benim
herhangi bir arkadaşımın -kendi arkadaşlarımı
göstereyim- Sayın Mehmet Gözlükaya'nın
kusuru nasıl ki bana bir meziyet olmazsa, kimsenin eksileri
de politikada başkalarına artı olmaz. (DYP
sıralarından alkışlar) Eğer politika
yapılacaksa, pozitif politika yapılacaksa, pozitif
politika, müspet politika, olumlu politika dediğimiz
bu şeyle eğer bu ülkeye hizmet edilmek isteniyorsa,
herkes artılarını ortaya koymalıdır.
Ülkeyi, eksilerin değil artıların yarıştığı
bir hale veyahut bir siyaset platformu haline getirdiğimiz
zaman ancak bu memlekete hizmet edebileceğimize inanıyorum.
Cebirdedir o, bir tarafta eksi olan, eşitin diğer tarafına
geçtiği zaman artı olur. Siyasette bu böyle
değildir. Hiçkimsenin eksisi, hiçkimseye artı
olmaz. Herkes kendi artılarıyla, kendi kabiliyetleriyle,
kendi fikrî birikimleriyle, kendi değerleriyle ve ülkenin
önüne koyacağı kendi programlarıyla
ancak ülkeye ve politikaya hizmet etme imkânına
sahiptir. 

Bunu da, bu şekilde söylemek mecburiyetinde
kaldığım için, değerli arkadaşlarımdan,
Parlamentomuzun değerli üyelerinden özür diliyorum;
çünkü, hep beraber görüyoruz ki, ülkeyi,
âdeta sadece yanlışları arayan, âdeta
sadece kusurları arayan, yayın organlarının
programlarında veyahut başlıklarında
bile alarm verici işaretleri veyahut ifadeleri taşımayan
haberlerin âdeta rağbet bulmadığı,
alıcı bulmadığı, okunmadığı
bir toplum haline getirmişsek, bu yere, yanlışların
yarışıyla, sadece kendimize artı sağlayabileceğimizi
zannettiğimiz yine kendi yanlış politikalarımızla
getirdik.

Ülke, bir isteri nöbeti haline sokulmuştur.
Kimde acaba ne var?.. Kimde ne varsa araştırılacaktır
- değerli arkadaşlarımın söylediği
gibi, onların hepsini de söyleyeceğim- kimde ne
varsa meydana çıkarılacaktır; ama,
gelin, bu ülkenin varlarını araştıralım.
İşte, ben, onun için, sözlerime... Ben
inanıyorum ki, ülkenin en büyük varlığı
insan kaynağıdır, ülkemizin en büyük
varlığı demokrasisidir. Hiçbir şeyi
onun yerine koyamayız. Zaman zaman koymaya teşebbüs
ettiğimiz gibi, zaman zaman koymayı mazur gösterdiğimiz
gibi -maalesef, mazur gösterdiğimiz gibi- hiçbir
şeyi, insanımızın, insanımızın
yaratıcı zekasının ve onun hür
düşüncesinden oluşan demokrasimizin önüne
veyahut yerine koymaya hakkımız yoktur. Onu koyduğumuz
zaman hep kaybetmişizdir. 

Bakınız, demokrasimizin üç
defa kesintiye uğradığı dönemleri hep
birlikte hatırlamaya çalışalım.
Değerli arkadaşlarım, aslında, benim yine
katılmadığım, arz ettiğim zaman paylaşacağınıza
inandığım bir başka düşüncem
var; bizim, yanlış bir deyimimiz, demokrasimize ve
siyaset hayatımıza yerleşmiştir : Demokrasiye
geçiş, demokrasiden çıkış...
Demokrasiye geçişi ve çıkışı;
yani, demokrasiyi, bir tiyatro perdesi gibi, istenildiği zaman
açılan, istenildiği zaman kapatılan bir
olay olarak kabul etmek, sanmak, onun öyle olacağına
inanmak, bana göre demokrasiyi hiç bilmemek; insanın,
onu, ne ruhunda ne gönlünde ne de kafasında hiç
yaşatamamış olması demektir; çünkü,
zaman zaman bunu gördük. 

Biz, Doğru Yol Partisi olarak, yerine gelmekten
gurur duyduğumuz Adalet Partisi olarak ve yine, o partide
de görev yapmış olmayı kendime hayatımın
gururu saydığım Demokrat Parti olarak, hep bunun
mücadelesini yaptık. Demokrasimiz, zaman zaman kesintilere
uğradığında, hep onun mağduru olduk.
Burada, 12 Eylülün koğuşlarında birlikte
olduğumuz arkadaşlarımız var. Zaman zaman,
bakıyorsunuz ki, onu bile çare olarak düşünen
birtakım fikirlerin ifade edilmesini dahi, ben, bu milletin
insanına, bu Parlamentoya ve kendimize bir bühtan
sayıyorum.

Değerli arkadaşlarım, bunları
hepiniz benden daha iyi bilirsiniz. Ben, size bunları anlatmak
ihtiyacında olduğunuzu sanmıyorum. Bu Meclisten
önünü iliklemeden geçmemiş bir arkadaşınız
olarak, hepinize duyduğum saygının gereği
ve onun hudutları içerisinde birtakım şeyleri
size anlatmaya çalışıyorsam, sizlerin
bunu bilmediğinize inandığım veyahut öyle
kabul ettiğim için değil; hep beraber, hep birlikte,
demokrasi dediğimiz, en büyük varlığımız
olduğuna, en büyük kaynağımız
olduğuna inandığımız bu olayı,
kendi istikametinde, kendi yönünde; doğrulukları,
güzellikleri, iyilikleri arayarak, programlar, projeler üreterek;
artık, bugün, programların ve projelerin değil,
maalesef, kozların havada uçuştuğu bir
siyasî oyunlar arenasına döndürülmüş
olan bu Hükümetin, bu devletin, bu toplumun, siyasî
platformundan, ülkemize, eğer bir şeyler çıkarmak
istiyorsak, hep bu müspet düşünce içerisinde
ve hep bu müspet istikamette olmamız gerektiğini
anlatmaya çalışıyorum. Yoksa, haddim
değildir benim size bunları anlatmak.

Değerli arkadaşlarım, bunları
niçin söylüyorum. Bir yere geleceğim. Geçtiğimiz
günler içerisinde, bu günlerde biraz rahatlamış
olan bir tartışma konusu var ki,basın
hürriyeti, oraya geleceğim. Yani, ben, hepiniz gibi,
ülkenin -deminden beri tekraren arz etmeye çalıştığım
gibi- sadece, demokrasiyle kalkınacağına, sadece,
hür düşünen, hür ifade eden, hür
söyleyen, hür hareket eden insanlarının
bu hareketinden doğan değerlerle ülkenin kalkınabileceğine
inanan bir kimse olarak, basın hürriyeti veyahut basın
kanunu üzerinde yapılan tartışmalara
da değinmek istiyorum. 

Değerli arkadaşlarım, Atatürk'ün
Onuncu Yıl Nutkunda bir sözü vardır. Bu,
İstanbul Gazeteciler Cemiyetinin giriş holündeki
Atatürk büstünün altındaki mermer kaidede
yazılıdır. Bunu, ben, basın mensubu
değerli arkadaşlarımıza da, zaman zaman
ve özellikle bu son günlerde Basın Kanunu vesilesiyle
görüştüğümüz değerli basın
mensuplarına da hep söylemişimdir. Onuncu Yıl
Nutkunda, Büyük Nutukta, o günün lisanıyla,
yani, 1933'ün lisanıyla diyor ki: “Matbuat hürriyetinden
doğan mahzurların yegâne izale yolu yine bizzat
matbuat hürriyetidir.” Yani, biz, buna daima böyle
inanmışızdır. Ben şahsen bunu
daha da genelleştirerek, her zaman içimde yaşattığım
bir inanç olarak daima ifade etmişimdir ki, demokrasinin
de, eğer varsa, uygulanışından, her rejimde
olduğu gibi... Anayasa Hocamız merhum Nihat Erim -nur
içerisinde yatsın-  derdi ki “Demokrasi, insanoğlunun
bulabildiği en uygun rejimdir.” İnsanoğlunun
bulabildiği en uygun rejim dediğine göre, yani, en
uygun olmanın içerisinde birtakım mahzurları
da taşıyabileceğini ifade eden bu tanımlamadan
sonra, şuna inanmak mecburiyetindeyiz ki, demokrasinin de,
eğer varsa, mahzurlarının  giderilmesinin yegâne
yolu da yine  bizzat demokrasidir. Eğer, buna böyle inanmazsak,
o zaman, milletin üzerine hami kabul etmek, yani, demokrasinin,
kendi kendini düzeltemeyeceğini, varsa kendi hatalarını
tashih edemeyeceğini kabul ettiğimiz zaman, onu düzeltecek
birisini kabul ettiğimiz ve ona davetiye çıkardığımız
anlamına gelir ki, bu, her şeyden önce, millî
hâkimiyet kavramına aykırı düşer
ve şu yazıyı buradan silmeyi gerektirir. 

Değerli arkadaşlarım, o bakımdandır
ki, basından sorumlu Sayın Devlet Bakanı
arkadaşımız,  o kadar dikkatli ifade kullanmaktadır
ki “taslak taslağı” diyor. Yani, ortada henüz
bir şey yokken, daha ortaya konmuş, tartışılmış
bir yasa tasarısı, taslağı dahi yokken,
arkadaşımızın “taslak taslağı”
demesinin mecburiyeti budur. 

Değerli arkadaşlarım,  taslak taslağı
denilen bir çalışma, gruplarımıza
verildi, bu Meclise gelecektir; hep beraber çalışırız.
1993 senesinin sonunda, o günkü Hükümette
bulunmam hasebiyle bana, yine, bu Basın Yasası,
İhale Yasası, Mal Varlığı Yasası
ve Siyasî Partiler Yasasını -4 yasa verilmişti-
düzeltmek için, daha doğrusu, bunlara yapılması
gereken ilaveleri, eklemeleri veya düzenlemeleri yapmak için
görev verilmişti. Yaptığımız
çalışmada, Basın Konseyimizin Başkanı
eski parlamenterimiz Sayın Oktay Ekşi'yi davet etmiş,
o günkü çalışmanın her maddesini,
kendisiyle tek tek görüşerek düzenlemiştik.
Ben diyorum ki, burada zaman zaman rastladığımız
gibi “sen dedin, ben dedim” sözlerini bırakalım
değerli arkadaşlar. Bir taslak var ortada, burada duruyor.
Koyarız ortaya çalışmalarımızı
hep beraber; basın mensuplarını da çağırırız
-arkadaşımızın, Hükümetimizin
düşüncesi de o- neyin neresi, nasıl yapılması
gerekiyorsa, onu, hep beraber düzenleriz. 

Değerli arkadaşlarım, basın,
muhakkak ki, artık, bugün, çağımızda,
hatta, klasik kuvvetler ayırımı -yasama,
yürütme ve yargı diye üçe ayrılan
klasik kuvvetler ayırımı- düşüncesini
geride bırakıp, üniversiteyle birlikte, bilimle
birlikte, dördüncü güç olarak devlet
hayatı içerisinde yerini almıştır.
Biz, buna, yürekten inanan insanlarız. 

Şimdi, şunu demek lazım: 17 nci
Asrın sonunda ortaya atılan ve bugünkü
çağdaş hukukun, çağdaş demokrasinin
temeli sayılan klasik kuvvetler ayırımının
yanına bir dördüncü kuvvet olarak konmaya
veya getirilmeye aday olan basını, niçin
ayrıcalıkla donatmışız; halkın
aydınlatılması için. Demokrasinin
işleyebilmesi, halkın kendi adına karar verebilmesi,
temsilcilerini seçebilmesi, kendisinin huzurunda kendi
adına yapılan şeylerin değerlendirmesini
yapabilmesi -aynen, bugün, şu canlı televizyon
yayınında bizleri izledikleri gibi- doğru haber
almaya bağlıdır. 

Hür insan, hürriyetini, düşüncesini
hür olarak ifade edebilmek için, haberleri doğru
almak mecburiyetindedir. Binaenaleyh, basına tanınan
ayrıcalığın kökeninde yatan gerekçe,
sebep, halkı doğru haberle aydınlatmasıdır.
Bizim aradığımız da, tek budur değerli
arkadaşlarım; halkın değerlerine riayetkâr
olmaktır. “Yanlış haber”, “yalan
haber” kelimelerini dahi kullanmak istemiyorum “doğru
olmayan haber” diyelim. Doğru olmayan haberle, halkı
aydınlatma görevinin, halkı yanıltma
şeklinde kullanılmasına, demokrasi içerisinde,
demokrasi adına razı olmanın mümkün
olmadığını söylemek istiyorum. 

Her gün, sabahtan akşama kadar düzeltmeler...
Günde, asgarî iki tane düzeltme gönderiyoruz.
Buraya gelirken, huzurunuza çıkarken, birtakım
olumlu şeyleri, bu ülkenin birtakım güzelliklerini
ve doğrularını anlatmak için, yine, iki
tane düzeltme göndermek mecburiyetinde kaldım.
Bu, olmamalı... Diyoruz ki: Haber güzel bir şey;
haber, insanı aydınlatmanın ve insanın
demokratik hayatın içerisinde, görevini gerçek
anlamda yapabilmesinin en kuvvetli aracı, vasıtası;
ama, doğruyu bilmesi lazım. Aydınlatma hakkınızı,
daha doğrusu, aydınlatma mecburiyetinizi, aydınlatma
görevinizi, yanıltma hakkı olarak kullanmanız
doğru değildir. 

Değerli arkadaşlarım, diyoruz k,
bu olsun; düzeltme hakkı işler olsun. Düzeltmeyi
gönderirsiniz, kullanılmaz. Yazı işleri
müdürünü ararsınız, eşinizi
dostunuzu ararsınız “kardeşim, yapın
şunu kullanın” dersiniz. Bu, vatandaşlık
hakkıdır. Demokraside bir vatandaş olarak,
demokrasinin parçası olan bir vatandaş olarak,
demokratik haklarınızı kullanmak için,
haberleri doğru almak hakkına sahipsiniz. Binaenaleyh,
bu düzeltme hakkınız da, artık, hiç
kimsenin, hatırana, gönlüne, ricasına
ve minnetine bağlı kalmamalıdır diyoruz,
düzeltme hakkı işlemelidir diyoruz. 

Değerli arkadaşlarım, kişilik
haklarına riayet edilmelidir, saygı gösterilmelidir
diyoruz. Olur olmaz şeylerle, küçültücü,
hatta, Türk ve İslam ahlakına sığmayan
birtakım şeyler içerisinde, tanımlamalar
içerisinde, insanları küçültmeye
hiç kimsenin hakkı yoktur. Hukukun içerisinde
kalmak mecburiyetindeyiz. Mesela, bir bankanın, diyelim
ki, yönetim kurulunda olmayan bir kimsenin, o bankanın
genel müdürlüğüne vekalet etmesini, kendi
hukukî anlayışımıza sığdırmadığımız
zaman, burada, hüküm tesis etme, bizim adımıza
görev yapan bir komisyonun üzerinde, temyizen, kendimize
karar ve hüküm hakkı tanıyarak karar verme
hakkına da sahip olmamız lazım ve hem de
değerli bir arkadaşımızın, burada,
kendi aramızda, kendi sıralarında oturduğunu
unutarak. Hukuk anlayışı bu... (DYP sıralarından
alkışlar) 

Değerli arkadaşlarım, kişilik
hakkı, bir insanlık hakkı olduğuna göre,
genel ahlaka riayetkâr olunsun diyoruz. Genel ahlaka uymayan
birtakım hareketlerle, demokrasiye hizmet etmiş olunduğunu
ve o hizmet etmiş olmaktan kaynaklanan birtakım ayrıcılığa
sahip bulunulduğunu ifade etmeye imkân var mıdır?
Zaman zaman, burada, tekrarlamaya dilimizin varmadığı,
nefret ile istikrah ile seyredilen programları hepimiz
biliyoruz. Ne hakkı var?!.. Bu mudur basın hürriyeti,
yanlış olan bu mudur diyoruz. 

Bunları da, hep beraber oturup konuşalım.
Yani, Türk ahlakına, İslam ahlakına
sığmayan şeyleri, her gün sabahtan akşama
kadar seyretmek mecburiyetini, basın hürriyeti adına
kabul etmenin acaba gereği var mıdır, acaba
böyle bir mecburiyet var mıdır diye, yine kendileriyle
birlikte, yine hep beraber oturup düşünelim diyoruz;
ülkede millet birbirine riayet etsin diyoruz; devletin yüceliğine,
devletin sarsılmazlığına dikkat edilsin
diyoruz. 

Değerli arkadaşlarım, burada bir
şeyi söylemek istiyorum, değerli genel başkanlarımızdan
birisinin konuşmasında “Devletin arkasına
sığınıp bir şeyleri örtmeyelim”
gibi, belki o anlama gelen, belki birtakım ifadeler kullanıldı.


Değerli arkadaşlarım, ben, hepiniz
gibi, akşamları, çoğu zaman, o üçgenin
bir köşesinde devleti görmekten, devletin oraya
yazılmış olmasından ıstırap
duyduğumu söylemek istiyorum. Devletin içerisine
birtakım yanlışlar ve yanlışlıklar
sızabilir, birtakım yanlış insanlar
sızabilir; ama, topyekûn devletimizi, getirip, böyle
birtakım çirkin benzetişlerin içerisine
koymak, devleti yıpratmak doğru değildir, ona hakkımız
yoktur diyorum. Çünkü, değerli arkadaşlarım,
devlet, her şeyden önce, bizim, burada, bir vatandaş
olarak bulunmamızı sağlayan bir yüce varlıktır.
Eğer devlet olmazsa... Devlet, başımızın
üzerindeki bu çatıdır, üstümüzde
yanan bu ışıktır; devlet, bana göre,
nefes aldığımız şeydir, soluğumuzdur;
rasgele, şu olayda, bu olayda siyasî bir malzeme olarak
kullanmak için devleti ortaya koymayalım. Ecdadımız
“Devlet, ebet müddettir” diyor, devlet sonsuza
kadar yaşayacak diyor. 

Geçenlerde “Gönüllü Kuruluşlar”
ismindeki bir kuruluşumuzun konferansına davet etmişlerdi.
Sayın Başbakan da oradaydı. Konuşturdular,
bize de, lütfettiler, zaman verdiler. Orada, aklıma
gelen, yıllar önce okuduğum bir şeyi ifade
ettim; bunu, eğer, tekraren dinlemiş olanlar varsa onlardan
özür dileyerek huzurunuzda ifade etmeye değer bulurum.
Yıllar önce okuduğum yazı -nereden okuduğumu
da hatırlamıyorum; aynen şöyleydi:”Bir
kıta, hali ihtiramdayken -yani, bir askerî birlik,
esas duruştayken- eğer, bir akrep, bir neferin ayağını
sokar da, o neferin yüzü buruşursa, mehabeti devlet
bundan zarar görür.” Osmanlı Devletinin
anlayışı bu. İşte, ecdadımızın
“devleti ebet müddet” dediği, yani sonsuza
kadar yaşayacak olduğu şeklinde tarif ettiği,
böylesine kutsal bir inanç içerisinde anladığı
ve anlattığı devleti, biz, her gün, onun
içerisine sızmış veya sızabilmiş
birtakım insanlar dolayısıyla -var mıdır
yok mudur, hepsi çıkacaktır meydana- varsa,
devletimizi küçültmeye, devletimizi tereddütlü
bir kavram gibi göstermeye kalktığımız
zaman, her şeyden önce, başımızın
üzerindeki bu çatıyı zedelediğimizi
bilmemiz gerekir düşüncesindeyim, bunu ifade etmek
istiyorum. (DYP ve RP sıralarından alkışlar)

Değerli arkadaşlarım, diyoruz ki,
inanç hakkımıza tasallut edilmesin. İnanç
hakkı, bir sosyal devletin, vatandaşlarının
bütün hakları gibi, korumak mecburiyetinde olduğu
bir haktır. Günümüzün yapılan
tartışmalarının içerisine fazla
girmek istemiyorum. 

Sosyal devlet, ... Laiklik üzerine yapılan
tartışmalar... Vatandaşlarımızın
mülkiyet hakkını, ondan önce hayat hakkını,
can hakkını koruduğunuz gibi, siyasî haklarını
koruduğunuz gibi, inanıyorsa, o inancı ve o
inancın gereğini de korumak mecburiyetindesiniz. Sosyal
devletin gereği budur. 

Haklar... Mademki, devlet, vatandaşlarının
haklarını korumak için vardır; eğer,
bir insanın inanmak hakkı varsa, inanç hakkı
varsa, o inanç hakkına, o inanç hürriyetine,
onun gereklerine riayetkâr olmak değil sadece, onun
gereklerini yerine getirmek de devletin görevidir. Bu konuya
fazla girmek istemiyorum; çünkü, daha başka
anlatmak istediğim şeyler var. Zamanımızın
aşağı yukarı yarısını
kullandım. Hatta, ben, benden önce konuşan değerli
arkadaşlarımın aşmış olduğu
süreyi de kullanmak istemiyorum.

Devlet yıpratılmasın diyorsak,
öyle sanıyorum ki, yanlış bir şey
yapıyor değiliz değerli arkadaşlarım.


Basın Yasası üzerinde, onun, demokrasinin
ayrılmaz bir parçası, ancak, demokrasinin
kendi anlamı ve hedefleri içerisinde gerçekleştiricisi
olduğuna olan inancımıza işaret ettikten
sonra, kısaca, bir zamanlar, değerli arkadaşımızla
birlikte de görev yaptığım ve onu da kendim
için bir onur saydığım adalet camiasıyla
ilgili bazı düşüncelerimi çok kısa
ve özet olarak arz etmek istiyorum. 

Sayın Başkan, değerli arkadaşlarım;
Türkiye'de bir adalet reformuna, bir yargı refomuna,
daha doğrusu, bir hukuk reformuna ihtiyaç olduğuna
yirmi yıldır daima inanmışımdır.
Bunu, değerli arkadaşımızla beraber görev
yaptığımız o hükümet içerisinde
de ifade ettiğimi hatırlıyorum. Yasalarımız
eskimiştir; Medenî Kanun üzerindeki çalışmalar
hızlandırılmalı ve çabucak
nihayete erdirilmelidir. Ceza yasalarımız gözden
geçirilmelidir; çünkü, değerli arkadaşlarım,
dünyanın, artık, millî hudutları
 kaldırmaya hazırlandığı 21 inci
Asırda, bir ölçüde de, hatta, globalleşen
dünya içerisinde yer yer kaldırıldığı
bugünkü dünyada, çağdaş hukukla,
dünyanın hukukuyla, ancak kendi değerlerimizi
içinde taşıyan çağdaş hukukla
geleceğin dünyasında yaşayabiliriz. 

Yani, şöyle ifade etmek istiyorum: Birtakım
birliklere, Avrupa Birliğine girmeye hazırlanıyoruz.
Girdiğimiz gümrük birliği nedir; birtakım
ölçülerinizi şu mala ne kadar vergi vereceğinizi
müşterek hale getirirken, bir olayda hangi hukukî
hükmü tesis edeceğinizi de, ister istemez, 21 inci
Asrın dünyası kendi gündemine getirecektir;
yani, o ondan çok daha önemlidir. Bir olayda aynı
ölçüyü kullanmak, bir olaya, başka
bir mala hangi nispette gümrük tarifesi veyahut vergi
tayin etmekten çok daha önemlidir. Zaten, insanlık
bunu yapmak mecburiyetindedir ki, insanlık bunu yaptığı
zaman ancak bir aile olmaya gider, o zaman insanlık mutluluğa
kavuşur. Hep beraber düşünmek lazım.Değişik
mallara, aynı tarifeyi uyguladığımız
gibi, insanlık, değişik olaylara, değişik
oluşumlara aynı ölçüleri uygulayabildiği
zaman, işte bugün yaşadığı
sıkıntıların, ıstırapların,
savaşların  birçoğunu da geride bırakmış
olur.

Değerli arkadaşlarım, bununla ilgili
son söylemek istediğin husus  şudur: Muhakkak ki,
seçim sistemi, rejimin kalbidir. Seçim sistemlerimizi
gözden geçirmeliyiz. Seçimlere yaklaşıldığı
zaman seçim sistemlerine el atılması pek
mümkün olmamaktadır. Onun için, zaman
varken, seçim sistemlerinin ve seçilen insanların,
yani, bizlerin, daha ziyade, bizi seçenlerle bağlayıcı
birtakım oluşumların geliştirilmesi
lazımdır. Bu, demokrasinin yaşaması
için gereklidir. Yıllar boyu, bu Parlamentoda hasbelkader
bulunmuş,  bu seçim sistemleri üzerinde yurtdışında
da inceleme yapmak  mecburiyetinde veya görevinde bulunmuş
bir arkadaşınız olarak şunu ifade edeyim
ki, seçen ile seçileni ne ölçüde
birbirine yaklaştırabilirsek, demokrasimizi de, ancak
o ölçüde sağlıklı işler
vaziyette tutabiliriz. Bunun teferruatları var, çalışmalarımız
var; ama, ben, kendi çalışmalarımı
mesele olarak oluşum halinde ortada bulunan ve özellikle
Grubuma arz etmek imkânını henüz bulamadığım
birtakım şeyleri burada huzurunuza getirmek istemiyorum.


Yalnız bunu düşünmemiz lazım.
Ben, bunu, demokrasimizin bir gereği sayıyorum. Çünkü,
her üç müdahalede bazı şeyler işittik;
yalnız bırakıldığımız
zaman dediler ki “zaten o, bu  milletin Meclisi değildi;
kendilerini seçen, delege dediğiniz birtakım
insanların meclisi idi. Bu, o müdahaleler karşısında
yalnız bırakıldığımız
zaman önümüze konulan sebeplerden veyahut bahanelerden
birisi idi; ama, sadece bir bahane olmadığını
ve bir ölçüde de haklılık taşıdığını
kabul etmemiz lazım; seçenle seçilene yön
veriyorsunuz. Parlamento üyesi, kendi geleceğini, kendi
seçilme imkânını ve şansını,
burada değil, millette arayacak. Burada kimsenin gözüne
bakmayacak, millete gidecek, milletin gözüne bakacak.
Bana göre, benim inanışıma göre,
işte o zaman demokrasimiz sağlıklı bir
hal alır. 

Değerli arkadaşlarım, ben, aslında,
konuşmamın bu kısmını fazla
uzatmak istemiyordum; ama, öyle sanıyorum, öyle
görüyorum ki, zamanımın yarısından
fazlasını buna kullanmışım.
Benim, asıl anlatmak istediğim daha başka konular
da var. Burada, sadece “sen şu tarihte şunu demiştin,
ben bu tarihte bunu demiştim” sözleriyle zaman
kaybetmeye ve bu ülkenin Meclisini, şu hâkimiyeti
milliyenin, 24 Anayasasının çok güzel
tarifiyle, tecelli ve temerküz ettiği bu kutsal çatıyı,
daha fazla, bu gibi şeylerle işgal etmeye hakkımız
olmadığını düşünüyorum.
Memleketin varlarını konuşalım.

Değerli arkadaşlarım, günün
meşhur olayına, sözlerimin sonunda değineceğim
tabiî.

Şunu da düşünüyorum: Türkiye,
her şeyiyle, bir ucundan bir ucuna baktığınız
zaman pekçok varları olan, pek çok güzellikleri
olan bir ülke. Dediğim gibi, her şeyden önce,
en güzel şeyi demokrasisi. Uzlaşı içerisinde
olmamız lazım değerli arkadaşlarım.


Bunu da tamamladıktan sonra, bütçenin
birtakım teknik veya fizikî olayları üzerinde;
yine, şahsımın ve Grubumun görüşlerimi
ifade etmek istiyorum. 

Uzlaşıyı unuttuk, sevgiyi ise
terk ettik değerli arkadaşlarım; ben, en büyük
noksanımızın bu olduğu kanaatindeyim.

Koalisyon hükümetleri kurulur. Daha önce,
1991'den beri... Her şeyi bizden farklı, sosyal yaşayışlarından
tutun, felsefelerine kadar, programlarına kadar bizden
farklı olan bu değerli partimizle, onlarla birlikte
ülkeye hizmet etmiş olmaktan dolayı, kendilerine,
burada, şükranlarımızı, minnetlerimizi
ifade etmeye değer buluyorum. 

Ayrı düşüncelerin insanlarıydık;
ama, bir şeyi, 1991'den 1995'e kadar, anlattık ki,
ayrı düşüncelere, ayrı felsefelere,
ayrı siyasî ve ekonomik inanışlara sahip
olmanın, birlikte görev yapmaya, birlikte mesuliyet,
sorumluluk taşımaya engel olmadığını
-tam aksine- olmaması gerektiğini ispat ettik ki, geçirdiğimiz
beş yıl içerisinde, beraberliğimizi burada
minnetle tekrarladığım arkadaşlarımızla
birlikte bunu iktidar yaptık; hiçbir şey yapmadıysak
uzlaşıyı iktidar yaptık. Hiçbir
şey yapmadıysak -ki, çok şey yaptık-
insanların bir araya gelip, bu ülkeye hizmet etmek
mecburiyetinde olduklarını gösterdik. (DYP
ve RP sıralarından “Bravo” sesleri, alkışlar)


49 uncu Hükümetin birinci yılında,
bugün, Cumhurbaşkanımız olan Sayın
Demirel bir değerlendirme yapılmasını
istemişti o günkü Bakanlar Kurulunda ben de arkadaşlarım
adına, naçizane, söz alarak bu size anlattıklarımı
ifade etmiştim. Şunu yaptık, bunu yaptık,
az yaptık, çok yaptık; ama, koalisyonlarla
-bir de politizasyon dönemi yaşamış olan,
maalesef, bu ülkede, hep, o, öcü olarak gösterildi-
bir araya gelinebileceğini gösterdik; bu büyük
bir başarıydı ve bugün de aynı
şey caridir. 

Değerli arkadaşlarım, farklı
düşünebiliriz, farklı düşünmemiş
olsak, zaten, farklı partiler olmazdık; ama, farklı
düşünmenin, hep farklı kalmaya, hep ayrı
kalmaya eğer -biraz önce burada ifade edildiği gibi-
şunun hakkında şunu demiştiniz, bunun
hakkında bunu demiştiniz çerçevesinin
içerisinde meseleleri alırsak, o zaman bu partilerin,
şurada -5 partimiz, bir de grubu olmayan bir partimiz daha
var, 6 partimiz- hiçbir zaman bir araya gelmemesi lazım.
Oysa, geçen dönem -Sayın Soysal burada değiller
galiba- (DSP sıralarından “Burada” sesleri)
Anayasanın temsilde adalet, yönetimde istikrar hükmünü
beraber yazdık. Yani, bu Parlamento, sadece, temsilde adaleti
değil, aynı zamanda yönetimde istikrarı
da sağlamak mecburiyetinde. Bizim parlamenter sistemimizde,
bizim Anayasamızda, icra, bu Meclisten çıkıyor.
O zaman, farklı insanlar eğer yan yana gelemezlerse,
hiçbir zaman bu Meclisten icra çıkmayacak
demektir; böyle bir şey olamaz, bunun için burada
değiliz; icrayı çıkarmak, hükümet
çıkarmak göreviyle karşı karşıyayız.


Biraz önce burada bir ifadede bulunuldu; efendim,
filan müdürün, güvenmediği insanın
durması, bakan olarak... Ben, çok değerli o
liderimizden özür dileyerek söylüyorum -yani,
cevap için falan değil, benim kendi görüşüm-
burada Hükümet sizin güveninizle ayakta durur.
Bir hükümet üyesinin burada durup durmaması;
görevi, mevkii, haklılığı, haksızlığı
ne olursa olsun, bir devlet memurunun değil ancak Yüce
Heyetinizin görevine bağlıdır. (DYP ve
RP sıralarından alkışlar)

Değerli arkadaşlarım, bunu, kesinlikle,
herhangi bir cevap olarak arz etmiyorum, benim bir düşüncemdir,
öyle inanıyorum; hükümetler ve onların
üyeleri, şu “hâkimiyet kayıtsız
şartsız milletindir” sözünün
ruh ve manasının gereği olarak, sadece sizin
güveninizle ve sizin güveniniz sürdükçe
ayakta durur;  sadece bunu ifade etmek istedim.

Sayın Başkanım, değerli milletvekilleri;
bütçenin birtakım rakamları üzerinde
kısaca durmak istiyorum. Aslında, yarından
itibaren başlayacağımız, her bakanlığın
bütçesi üzerinde ayrı ayrı görüşlerimizi
söyleme imkânına sahibiz; ancak, ben, burada,
Hükümetimizin, toplumumuzun önünde durduğuna
inandığım birtakım temel meseleleri anlatmak
istiyorum.

Değerli arkadaşlarım, 524 trilyon
liralık yatırım öngörmüşüz.
Bunun reel fiyatlarla -yani, 1994  fiyatlarına da vurduğunuz
zaman- yüzde 17 ilâ 18'lik bir artışı
içerdiğini görüyoruz ki, bunu da, bu Hükümetin
burada bahsedilen sıkıntılarına rağmen,
burada bahsedilen açıkla kapanacağı iddialarına
rağmen getirmiş olmasını da, yine, olumlu
bir olay olarak değerlendiriyorum.

Bütçe içerisindeki yatırımlar,
bütçe dışı yatırımlarla
birlikte yani KİT'lerin, belediyelerin, birliklerin ve
sair kamu kuruluşlarının ilave edilen yatırımlarıyla,
bunun, 1 katrilyon 306 trilyon liraya varmış olmasını
da, yine, olumlu bir hareket olarak, Hükümetimizin desteklenmesine
esas olması icap eden bir icraat saydığımı,
burada, huzurunuzda ifade etmek istiyorum.

Değerli arkadaşlarım, başka
anlatacak şeyler var; ama, benim üzerinde durmak istediğim
birtakım temel meseleler var. Birçok meselemiz var.
Burada, 30'u aşkın bakanlığımızın
her birinin iştigal konusu, uğraştığı
konular, muhakkak ki, son derece önemli konulardır;
ama, baktığım zaman, ben, kendime, birtakım
önemli konuları, ülkenin gelecek projeksiyonları
içerisinde seçmek mecburiyetinde olduğumu düşünüp
ayırdığım zaman, bunların en başına
enerji meselelerini alma ihtiyacını duydum.

Değerli arkadaşlarım, Türkiye,
bugün, 86 milyar kilovat elektriğe sahip. 60 milyar kilovatta
devraldık 86 milyar kilovata çıkardık.
Ancak, orada bir şey var ki, 2000 yılında
134 milyar kilovat, olması lâzım 2010 yılında
290 milyar kilovat, 2020 yılında ise 546 milyar
kilovat elektrik üretmemiz lazım. 

Bunu, şunun için söylemek istiyorum;
yani, yüksek huzurunuzda arz edilmeye değer bulduğum
tarafı şudur: Türkiye'nin, taşkömüründen
ve linyitten kaynaklanan termik elektrik üretim potansiyeli
120 milyar kilovat; hidrolik kaynaklarımızdan çıkaracağımız
elektrik ise 125 milyar kilovat; bunların ikisini birbirine
eklediğimiz zaman dahi, görüyoruz ki, 2020 yılında,
özellikle, girdiğimiz Avrupa piyasasında, Avrupa
Birliği içerisinde, onlarla rekabet edebilmek için,
sanayimizi ayakta tutabilmek için, üretmek mecburiyetinde
olduğumuz elektriğin  -bugünkü potansiyelimizin
de o da tamamını kullanmak şartıyla;
yani, kömür kaynaklarımızın ve
su kaynaklarımızın tamamını
elektriğe dönüştürdüğümüz
zaman- ancak yarısına ulaşabiliyoruz. 

Değerli arkadaşlarım, buradan çıkarmak
istediğimiz netice, mutlaka, diğer enerji kaynaklarını
-başta nükleer enerji olmak üzere- aramak mecburiyetindeyiz.
Bugün, artık,dünyanın her yerinde, -çevre
meseleleriyle birlikte de olsa- nükleer enerji konusu halledilmek
yolundadır; çünkü, dünya, bunun mecburiyetini
anlamıştır.

Buradan varacağımız ikinci bir
nokta da; Orta Asya, özellikle Türkmenistan doğalgazının
Türkiye'ye geçişi dolayısıyla...
Yani, bu mevcudumuzla, 2020'de, ancak ihtiyacımızın
yarısına ulaşabileceğimiz o ortamda, mutlaka,
birtakım alternatif enerji kaynakları bulmak mecburiyetindeyiz.
Doğalgaz, diğer akaryakıt gazları ve nükleer
santrallardan enerjimizi tamamlayıp bu rakamları
bulmak mecburiyetindeyiz. Bulmadığımız
takdirde “vallahi, o tarihte biz şununla uğraşıyorduk,
bununla uğraşıyorduk” meseleyi anlatamayız.
Onun için, diyorum ki, her şeyimizi konuşalım...
Tamam, her şeyimizi konuşalım; ülkenin
gündemindeki -biraz sonra onu da anlatacağım tabiatıyla-
her şeyi konuşalım. 2020 yılında,
hayatta olmasak, da bunun hesabını vermek mecburiyetinde
olduğumuzu da unutmayalım diyorum.

Değerli arkadaşlarım, Türkiye,
dünyanın en hassas bölgesinde yaşıyor.
Etrafımıza baktığımız zaman,
bir tarafımızda Orta Asya petrolleri, Rusya, güneyimizde
Körfez ve biz bunun ortasındayız. Petrol bakımından,
maalesef, bir şanssızlık içerisindeyiz.
Zaten, birtakım iddialar var, demin bazı arkadaşlarımız
da ona değindiler ve “Türkiye ile Irak'ın
hududunu İngiliz jeologları çizmiştir”
dediler. Yani “petrolün bittiği yerde Türkiye
başlar” denilir. Bunun, inandırıcı
olan tarafları da birtakım bulgularıyla var;
ama, bunu bilmek mecburiyetindeyiz ki... 

Değerli arkadaşlarım,  bu konuda
bir şey daha söylemek istiyorum: Orta Asya'daki gerek
doğalgaz gerek akaryakıt ve sıvı yakıt
hatlarının Karadeniz'in güneyinden geçmesi
ile kuzeyinden geçmesi arasında, sadece ekonomik
bir olay olarak değil, dünya siyasetini etkileyecek çok
önemli yönleri olduğunu da hep bilmek mecburiyetindeyiz.
Bunu, Batılı ülkelerin yöneticilerine
zaman zaman hep anlattık. Bağımsızlığını
kazanan, bugün bayraklarını zevkle ve gururla
seyrettiğimiz kardeş cumhuriyetlerin birtakım
ekonomik varlıkları, eğer, Karadenizin kuzeyinden
Batı'ya akmak mecburiyetinde bırakılırsa;
bu, geçmişte bir imparatorluğu yeniden ihya etmekten
hem de -ekonomik bağlarla- daha güçlü olarak
ihya etmekten başka bir sonuç vermez.

Değerli arkadaşlarım, bundan fazlasını
söylemek, belki, bu kürsüde taşımak
zorunda olduğumuz sorumluluk gereği icap etmeyebilir.
Yani, bundan daha fazlasını söylediğimiz
zaman, komşularımızla olan birtakım
siyasî değerlendirmelere, belki, şu anda girmemiş
veyahut da o istikamette, o manada girmemiş olmak gerekir;
yani, buna çok dikkat etmeliyiz. O hatların Anadolu'dan
geçmesi; yani, Supsa hattı ve İran üzerinden
gelecek olan Türkmenistan hattının Anadolu'dan
geçmesi, bizim için, sadece, ekonomik varlık
doğurucu bir olay değil, aynı zamanda, dediğim
gibi, dünyadaki birtakım dengeleri yeniden değiştirecek
önemli bir olaydır.

Değerli arkadaşlarım, bu enerji
açığımızı, Türkiye'nin
her hükümeti,  her gün, her dakika, mutlaka, gözlerinin
önünde tutmak mecburiyetindedir. Nitekim, bunun neticesi
olarak, bizden önceki hükümetlerin de yapmış
olduklarını burada teşekkürle karşılarız.

Bir Birecik Barajını, yap-işlet-devret
modeliyle ihaleye çıkardık; 2 milyar 300
milyon DM değerinde... 

Değerli arkadaşlarım, ben, bununla
şunu söylemek istiyorum: Karkamış başladı,
iki tane Marmara Doğalgaz; çevrim santralı her
birisi 670 megavat... Bursa Doğalgaz Çevrim Santralının
geçen gün temeli atıldı; bu Marmara
Doğalgaz Çevrim Santrallarının birinin
temelini Sayın Yılmaz, diğerinin temelini de
Sayın Çiller Başbakan olarak attılar.
Rize'de, Dilek-Güroluk diye bir santralımız
var. Bunun da sözleşmesi yap-işlet-devret modeliyle
yapıldı, kredisi araştırılıyor.
Aynı şekilde, Trabzon-Of Sulaklı'da var, Yamula
var, Bayramhacılı var. Afşin- Elbistan Projesi
önemli bir projedir ve Danıştayda inceleme halindedir.


Değerli arkadaşlarım, önümüzdeki
günlerde açılacak olan Kerkük-Yumurtalık
Petrol Boru Hattının açılışını,
çok önemli bir olay olarak, şu devrin ve bu
devrin anlayışları içerisinde değerlendirmeden,
hepimizin, memnuniyetle ve sevinçle karşılaması
gerektiğine inanıyorum. Olay, sadece, Türkiye'nin
buradan alacağı yıllık 40 milyon dolarlık
gelir değildir; olayın içerisinde, bir komşumuzla,
1990'da bozulmuş olan dengelerimizin ve düzenimizin
tekrar kurulmasına yardımcı olunması
bahse konudur. O bakımdan da önemlidir; kaldı
ki, petrol yönünden de son derece önemlidir. Güneydoğudaki
birçok vilayetimizin -Gaziantep gibi sanayileşmiş,
Anadolu kaplanları arasında haklı yerini
almış bir vilayetimiz dahi- bu petrol boru hattının
ve Irak ile olan münasebetlerimizin işleyemeyişinden
-işte Sayın Kavak'ın da, benim de memleketlerimizde
olduğu gibi- bu yönden ne kadar sıkıntı
çektiğini hep birlikte biliyoruz. Yani, petrol boru
hattının açılışı
veyahut işleyişiyle, o düzen tekrar kurulduğu
zaman, orada, bugün, yol üzerindeki boynu bükük
yüzlerce tesis, en azından canlılığa
ve hayatiyete kavuşacaktır. 

Değerli arkadaşlarım, çok
süratli olarak söyleyip geçmek istediğim
bir diğer konu da yap-işlet-devret modelidir. Demin
arz ettiğim, Birecik modelini onun için söyledim.
Geçenlerde bir tören düzenlendi, değerli
arkadaşlarımız -geçmişte beraber
görev yaptığımız arkadaşlarımıza-
bize birer plaket verdiler. 50'nin üzerinde toplantı
yapmışlar. Ben, yap-işlet-devret modelini,
sadece bir finansman modeli, bir finansman kaynağı
olarak düşünmediğimi söylemek istiyorum.
Bizim, bugün özelleştirmeye çalıştığımız,
süt yapan, yoğurt yapan, kasaplık yapan, bez dokuyan
devletin birçok müesseselerinin artık dünyada
kalmamış olduğunu anlamakta bir hayli gecikmiş
olmamıza rağmen; dönüp tarihimize baktığımız
zaman, 700-800 yıllık medreseler görüyoruz.
Onların hiçbirisini devlet yapmamış.
Kayseri Darüşşifahanesi, Sıvas Medresesi;
bunların hepsi vakıf eseri, hiçbirisini devlet
yapmamış. Ecdadımız, bugün bizim
devlet eliyle yaptığımız sağlık
hizmetlerini, eğitim hizmetlerini, vakıflar yoluyla
-devletten ayırarak- yapmış. İşte,
bugün, bizim özelleştirmeye çalıştığımız
şeyleri, yüzlerce yıl önce Selçuklular,
Osmanlılar yapmış. Bir dönüp onlara
baksak, sadece onlara bakmakla yetinsek, meselenin birçoğunu
aşmış olacağız diyorum.

Ben, burada, yap-işlet-devret modelinin sadece
bir finansman modeli, bir finansman kaynağı olarak
düşünülmemesi gerektiğini söylemek
istiyorum. Elektrik üretimi : Birisi üretiyorsa, bunu
da vatandaşa ulaştırıyorsa, devletin,
bunun arasına girmeye ne mecburiyeti var? Ötekisi
daha iyi yapıyorsa bırakalım yapsın;
bizim insanımız yapacak veyahut birisi gelip yapacak,
bizim insanımız kullanacak.

Değerli arkadaşlarım, özelleştirmede
zaman zaman yapılmış bir tartışma
vardı: “ efendim, stratejik mal ve hizmetleri özel
sektöre, özel şahıslara veremeyiz, devlet
bir gün sıkıntıya girer” diye.
Hayır, böyle olmadığı görülmüştür.
Bunun en yakın örneği, Çukurova Elektriktir.
ÇEAŞ'ı işleten bir yönetim var;
biliyorsunuz, devletle, daha doğrusu benim de içinde
bulunduğum hükümetlerle -Sayın Şinasi
Altıner burada mı bilmiyorum- hep ihtilaf halinde
oldu Mahkemelere gidildi, tazminatlar, şunlar bunlar oldu;
yönetim kurullarına el konuldu, el çektirildi,
başlattırıldı; ama, bir şey var
ki, elektrik üretimi aksamadı. Demek ki, stratejik
hizmetler bahanesiyle vatandaşımızın
birtakım hizmetleri ve malları üretemeyeceğinin
düşünülmemesi; artık bunun, bir dünya
gerçeği haline geldiğinin kabul edilmesi lazım,
yani o tür bahanelerin olmaması lazım.

Değerli arkadaşlarım, Bilecik Barajı
dolayısıyla bir duygumu, bir hissiyatımı
paylaşacağınıza inanarak bir konuyu ifade
etmek istiyorum : Onlarla ortak olan Türk firmaya 1 milyar
850 milyon DM kredi sağlandı. Projenin toplam tutarı
2 milyar 300 milyon DM Bunun için bir sözleşme
yapıldı. Zannediyorum, yap-işlet-devret süresi
20 seneydi. 1 milyar 850 milyon DM'yi yani yaklaşık
1,5 milyar doları veren insanlar, yabancılar 20
sene bu tesisi işleteceğine, 20 sene sonra parasını
alıp gideceğine ve kâr edeceğine inanıyor.
Bir yabancının, 20 sene sonrasına inandığı
Türkiye'nin, eğer biz, bugün, 20 gün sonrasına
inanmıyorsak, inanamıyorsak, öylesine bir güvensizlik
içerisindeysek, her şeyden önce, kendimize yazık
ederiz diye düşünüyorum. (DYP sıralarından
alkışlar)

Sayın Ayfer Yılmaz o zaman Hazine Müsteşarıydı,
birkaç defa kendisini yurtdışına gönderdik;
İngiltere'den ve Amerika'dan parça parça
birtakım krediler buldular ve bu konsorsiyumu meydana getirdiler.
O adamlar, Türkiye'nin 20 senelik geleceğine ve 20 sene
sonra parasını kazancıyla birlikte alıp
gideceğine inanıyor da, biz, kendi kendimize inanmıyorsak
yazık ediyoruz diye düşünüyorum değerli
arkadaşlarım.

Yap-işlet-devlet modeli sadece bir finansman
modeli değil, bir üretim modeli. 

Hastanecilik : Baktığınız
zaman; devletin, hastanelerine sarf ettiğinin çok daha
fazlasını, herhangi bir hastane de, kendi bakmak
mecburiyetinde olduğu insanlarına -eğer sigortalıysa-
ondan çok daha rahat hareket ederek harcıyor.

Değerli arkadaşlarım, biraz da özelleştirmeye
değinmek istiyorum; Sayın Recep Mızrak arkadaşımızı
da burada görünce... Bir Et-Balık Kurumu vardı;
özelleştirmek istedik. Bir arkadaşımız
orada, bir arkadaşımız orada, bir tanesi de
burada... Düşündüğümüz şuydu:
6 bin tane çalışan insanla...

Sayın Başkanım, acaba, bana da
birkaç dakika süre lütfetme imkânınız
olacak mı?

BAŞKAN - Gayet tabiî efendim, devam edin;
gayet tabiî... 

NECMETTİN CEVHERİ (Devamla) - Çünkü,
notlarımı ona göre düzenledim. Yoksa,
ben de, Susurluk'a girip, meseleyi bağlayıp...

BAŞKAN - Devam edin efendim; süre verilecek.

MAHMUT IŞIK (Sıvas) - Biraz da Susurluk'tan
bahset Necmettin Ağabey...

NECMETTİN CEVHERİ (Devamla) - Evet,
özelleştirme... 

Arkadaşlarım, demin söylediğim
gibi -Recep Mızrak arkadaşımla hep düşündük-
dünyada kasaplık yapan devlet kalmamış;
gelin, bunu, çalışan insanlarına verelim.
Bildiğiniz gibi, birtakım şeyler oldu. Demokratik
bir olaydı... Biz de, ona saygılı olarak,
belki de yanlış veya doğru hareket ederek durdurduk.
Eğer, arkadaşlarımızla beraber -birisi
orada, birisi burada- düşündüğümüz
o özelleştirme yürütülmüş
olsaydı, bugün, ben inanıyorum ki, hayvancılığımız
çok daha iyi bir durumda olurdu. 

Değerli arkadaşlarım, kıyametler
koparıldı... Bize şunlar söylendi: “Efendim,
sendika, işletmecilik nasıl yapar?” Peki, sendika
işletmecilik nasıl yapar?! Aynı sendika, bugün,
Demir-Çeliği işletiyor. Kasaplığı
yapamayacağı iddia edilen sendikamız, işçimiz,
bugün, dünyanın en ileri teknolojisini gerektiren
ağır sanayilerinden biri olan Demir-Çeliği
işletiyor. Bildiğiniz gibi, birçok insan çıktı
ve bunu kürsülerde tartıştı. Onun
arkasında; basının arkasındaki olayları
ise, burada ifade etmeyi, kendi kendimi hep yapıcı
ve olumlu şeyler söyleme mecburiyetinde tutma ilkeme
aykırı buluyorum onun için, söylemiyorum.
Bunu da, böylece, çok kısa olarak...

Değerli arkadaşlarım, Türkiye,
mutlaka, bu özelleştirmeyi yapmalıdır.
49 uncu Hükümetin başında -belki, birkaç
ay geçmiş veyahut geçmemişti- o günün
Başbakanı Sayın Demirel'e, o günün
ekonomik işlerden sorumlu Devlet Bakanı Sayın
Çiller'in de bulunduğu bir yerde -projeksiyonlar yapmıştık,
şu iş yüz günde, şu iş beşyüz
günde, şu iş şu kadar zamanda diye. Şunu
arz etmiştim ve demiştim ki, “efendim, biz, beş
on senedir veyahut sekiz on senedir bir mahzene tıkılmıştık,
yasaklanmıştık...” Yani, o yasaklarımıza
falan da değinmek mümkündür; ama, onları
da geçelim, geçsin diyoruz. Şimdi, bu Mecliste
hep beraber bulunduğumuz zaman, birbirimizin düşünecelerini,
duygularını tamamlamamızla, kendimize de,
ülkemize de bir zarar vermememize rağmen, Anayasanın
4 üncü maddesinin devam etmesi için; yani, siyaset
içerisinde yaşayıp, siyaseti birtakım
insanlara yasaklayan olayı da geride bırakalım.
Bu, şuradan aklıma geldi; yedi sekiz sene bir mahzende
oturduk da onun için. Sayın Demirel'e dedim ki,
“biz, o mahzende, devletin bazı şeylerini takip
etme imkânını bulamamışız...”

(Mikrofon otomatik cihaz tarafından kapatıldı)

BAŞKAN - Bir dakika... Bir dakika efendim...Sürenizi
uzatıyorum.

Buyurun efendim.

NECMETTİN CEVHERİ (Devamla) - Sayın
Başkan, değerli arkadaşlarım; o zamanın
Başbakanı Sayın Demirel'e demiştim ki,
eğer, Türkiye, bu kamu iktisadî teşebbüslerinin
ekonomik faaliyetlerini -çok gerekli olanlar olabilir,
tedricen olabilir- devletin bünyesinden ayırmadığı
sürece, bu rakamlarınızı, bu projeksiyonlarınızı
2 ile çarpmanız lazımdır. Sayın
Cumhurbaşkanımızın bana verdiği
cevap aynen kulaklarımdadır “hayır,
2 ile değil, 4 ile çarpmamız lazım; tutamazsınız
bunu” dedi. Artık, bunun üzerinde, bu koskoca
Rusya'yı çökertmiş sistemin arkasında,
dünyada sayısı azalmış veyahut
çok düşük sayıya inmiş sosyalist
ülkelerinin veyahut o anlayışların içerisinde
bulunamayız. 

Değerli arkadaşlarım, geçen
asırda dünyanın buğday ambarı olan
Rusya, bugün, tarihî ve geleneksel rakibi Amerika'ya
avuç açmak mecburiyetindedir. Her yıl 13
milyon ton ila 30 milyon ton arasında buğdayı
Amerika'dan almazsa aç kalır. Çünkü,
o modelinin hantallığı altında kendi
ekonomisi çökmüştür. COMECON”
dediğimiz birlik, artık, dünyanın ekonomik
sistemleri arasından veda etmiştir. 

Değerli arkadaşlarım, buraya da
kısaca değinmek istiyorum : Dünya globalleşiyor,
globalleşen, küreselleşen dünya aynı
zamanda gruplaşıyor. Bu grupların dışında
yaşamayı düşünmemeliyiz. 

İslam birliği için Hükümetimizin
yürüttüğü faaliyetleri memnuniyetle karşılıyor
ve bu küreselleşen dünyada, kendimiz için
bir güç olarak kullanma imkânına ve şansına
sahip olduğumuz şeklinde anlıyorum. Değerlerimizle
çağdaş dünyanın içerisinde
olmalıyız. 

Değerli arkadaşlarım, 160 yıl
önce tanzimatı yapanlar da, inanmalıyız
ve kabul etmeliyiz ki, bizimle aynı inançları
paylaşıyorlardı. Onlara birtakım lakaplar
da takıldı; ama Türkiye'yi bir hukuk devleti
yapanlar, Türkiye'yi, Batı toplumunun içerisinde
yer aldırmak için çırpınan
insanlar da bizimle aynı duyguları, aynı
inançları paylaşan değerli insanlardı.


O hareketi hazırlayanlardan Sultan Mahmut;
Kur'an yazarı, Osmanlının en büyük
hattatlarından birisiydi. Biz de, Doğru Yol Partisi
olarak diyoruz ki, kendi değerlerimizle, millî ve manevî
değerlerimizle, hazinemiz olan, servetimiz olan, tarihimiz
olan, varlığımız olan, her şeyimiz
olan inançlarımızla birlikte Batı
dünyasının içerisinde yer alabiliriz.


Kaptan-ı Derya Halil Paşa isminde bir
zatın 1833 yılında Rusya'ya yaptığı
bir seyahatten sonra söylediği bir söz var “eğer
çağdaşlaşan uygar dünyanın
birtakım kurumlarını alıp kendimize
uygulamazsak, o kanaate vardım ki, topyekûn, hepimizin
Asya'ya geri dönmesi lazım.”

Değerli arkadaşlarım, işte,
biraz önce de dediğim gibi, globalleşen dünya
içerisinde COMECON çöktü. Taşımaya
çalıştığı ve taşıyamadığı
bir modelin hantallığı altında ezildi,
gitti; ama, bir bakıyorsunuz ki, yani, Kuzey Amerika Birliği
NAFTA north'u atıyor ve AFTA yapıyor, böylece
  Güney Amerika'yı da içine alıyor.
Hangi Güney Amerika'yı; o, rejimine karşı
olduğu, dünyanın başka bir yerinde olsa,
yaşama hakkı bile tanımayacağı
birtakım devletleri... Eğer “AFTA” diye Amerikan
Birliğinin içerisine, Pan Amerikan Birliğinin içerisine
alıyorsa, demek ki, bu birliklerin içerisine girmekte
hayatî bir zorunluluk var. 

Bugün, dünyanın sanayileşmiş
7 devinden biri olan İngiltere; Avrupa Birliğinin,
Gümrük Birliğinin kapısında, -özelliklede
o dönemde karşı çıkan De Gaulle'ün
gayretleriyle- yıllarca bekletildi; yani, bunları,
kendimiz için, kendi değerlerimizi dünyanın
ve tarihin gerçekleriyle birlikte değerlendirmek mecburiyetindeyiz.


Değerli arkadaşlarım, hiç
ihtiyacınız olmadığı kanaatini
her zaman muhafaza etmeme rağmen -yalnız yaşayamayız
bu dünyada- çok yakın bir tarihten bir küçük
örnek vermek istiyorum : 1853-1856 Kırım Harbi,
-Batı sistemi içerisinde, oradaki münasebetlerimizi
isabetli kullanmışız, doğru kullanmışız-
biz, Sivastopol'un önündeyiz, hâlâ şarkıları
söylenir “Sivastopol önünde yatan gemiler”
diye. Çok değil, 20 sene sonra, 1876'da, Sivastopol
gelmiş Ayastafanos'a; yani, Yeşilköy'e!.. Niye;
çünkü, yalnızlamışız,
yanlış şeyler gütmüşüz.


Dünyanın en hassas yerinde yaşıyoruz.
Bir gün, bunu, Grubumda, değerli arkadaşlarıma
anlatmaya çalışmıştım.
Türkiye, doğu ile batı, kuzey ile güney eksenlerinin
kesiştiği dünyanın en hassas noktasındadır.


Bir gün, Amerikan Dışişleri
eski Bakanlarından birisine Türkiye, aynen, dürbünlü
tüfeğin içerisindeki o çapraza benzer;
öyle bir noktadadır” demiştim. Tarih, Anadolu'nun
üzerinden bir doğuya, bir batıya akmıştır.
Kuzey-güney ekseniyse; kuzeyde, dünyanın en büyük
güçlerinden birisi, güneyde de dünyanın
en büyük cazibe merkezlerinden birisi var. İşte,
bu eksenin ortasında olan Anadolu'da, bin yıl, bizden
başka yaşayan yok. Tarihi uzun boylu incelediğimiz
zaman; bugün, bizim yaşadığımız
toprakların tamamında, bin yıl, bizden başka,
yaşayan yok. Yine, bir Amerikan  Dışişleri
eski Bakanı “neye borçlusunuz” diye sorduğu
zaman, “Türklüğün büyük devlet
kurma sanatına ve mensup olduğumuz dinin de büyük
hosgörüsüne...” dedim. (DYP ve RP sıralarından
“Bravo” sesleri, alkışlar) 

Değerli arkadaşlarım, sözlerimi
toparlamak istiyorum; çünkü, gözlerimin
içine bakıyor arkadaşlar. 

Yine, demin arz ettiğim konferansta, o Amerikalı
Dışişleri Bakanına şunu demiştim:
“Bakın, Bosna'yla bütün dünya başa
çıkamıyorsunuz; oysa beşyüz yıl
çıt çıkarmadan idare ettiğimiz
toprakların içerisinde, Bosna, bir noktadan ibaretti.
Bugün, Osmanlı topraklarında 35  bağımsız
devletin başkenti var, 35 bağımsız devletin
bayrağı dalgalanıyor. 40'ın üzerinde
ırkın yaşadığı, 40'ın
üzerinde dilin konuşulduğu, o milyonlarca kilometrekare
araziyi, toprağı -araziyi değil- kıtaları-
biz, işte, bu hoşgörümüzle, bu devlet
anlayışımızla idare ettik.” O
konferansta söylediğim şeyi, burada, huzurunuzda
tekrarlamaya değer buluyorum. Amerikalı “nasıl”
diye sordu; ona söylediğim şey, şuydu: “Senin
dinin sana, benim dinim bana diyerek...”Değerli arkadaşlarım,
 dünyayı beşyüz yıl idare ettikten
sonra, eğer, bugün, senin düşüncen sana,
benim düşüncem bana diyemiyorsak, kendimize yazık
etmiş oluruz, memleketimize yazık etmiş oluruz
diyorum. (DYP ve RP sıralarından alkışlar)


Değerli arkadaşlarım, şimdi,
her toplantının final paragrafı olan, günün
belli olayı Susurluk'a gelmek istiyorum. 

Değerli arkadaşlarım, cumhuriyet,
kavramlar, kurumlar ve kurallar rejimidir. Kimse, kimsenin yerine
görev yapamaz; herkes, kendi görevini bilmelidir. 

Bir olay cereyan etmiştir. Olayın içerisine
girmek değil... Meclis ne yapabilir; Meclis, araştırma
komisyonunu kurmuştur ve kurduğumuz komisyonlardan da
-değerli arkadaşlarımın müsamahasına
sığınarak söylemek isterim ki- tereddüt
duyduğumuz, kuşku duyduğumuz anda, bu kuşkunun,
bu tereddütün kendimize raci olacağını
da bilmemiz lazım. Bir komisyon seçmişiz.
Burada -bilemiyorum Sayın Elkatmış burada
mı- her partiden arkadaşımız var, bunlar
neyin üstünü örtecekler?

MAHMUT IŞIK (Sıvas) - O zaman niye görevden
alındı emniyet müdürü?

NECMETTİN CEVHERİ (Devamla) - Bakanlıklar,
bunu Teftiş Kuruluna, polise ve müfettişlerine,
İçişleri Bakanlığı müfettişlerine
vermiş. Zannediyorum, Başbakanlıkda Teftiş
Kuruluna vermiş. Savcılar el koymuş. Bu ülkenin
savcılarına mı güvenemiyoruz? 

Bu grubun mensubu olan bir sayın milletvekili
arkadaşımız “dokunulmazlık da
mevzubahis değil, hastalığım da mevzubahis
değil; savcıları bekliyorum, gelsinler ifademi
alsınlar” demiş. Bir savcı gitmiş
ifadesini almış. Hazırlık tahkikatı
yasalarımız gereği gizlidir, yalnız o
savcı bilir. Önüne çıkacak hâkim
de bilmez bunu. Kural bu; kuralları altüst edemeyiz.


Değerli arkadaşlarım, netice itibariyle
şunu söylemek istiyorum : Türkiye'de hâkimler
var. 

Bir Alman köylüsünün, hepinizin
çok iyi bildiğiniz bir cümlesini, o zaman değerli
adliyeci arkadaşlarımıza hep söylerdim.
Burada oturduğum günden kalktığım güne
kadar, size, şu hâkim şurada görev yapacak,
bu savcı şunu yapsın demeyeceğim. Bir
tek şey isteyeceğim -ki, siz de onu istiyorsunuz- Türkiye'de
hâkimler var diyeceğiz. 

Değerli arkadaşlarım, Alman İmparatorlarından
birisi -çok iyi bilirsiniz- bir av dönüşü,
zannediyorum bir köylünün tarlasına veyahut
bahçesine zarar vermiş...

(Mikrofon otomatik cihaz tarafından kapatıldı)

BAŞKAN - Sayın Cevheri, sürenizi
uzatıyorum. 

NECMETTİN CEVHERİ (Devamla) - Sayın
Başkanım, sadece yarım dakika istirham istiyorum...
Tamamlıyorum. 

BAŞKAN - Buyurun efendim, devam edin. 

NECMETTİN CEVHERİ (Devamla) - Köylünün
kendisine itirazı karşısında “ben
imparatorum” dediği zaman, köylünün verdiği
cevap şu olmuştu : “Sen imparatorsun; ama, Berlin'de
hâkimler var”. 

Arkadaşlar, yalnız Berlin'de hâkimler
yok, Türkiye'de de hâkimler var. O hâkime teslim
ederiz. (DYP sıralarından alkışlar)
Gider... Nereye kadar giderse oraya kadar gider. Benim hâkimim,
onu, nereye kadar giderse, kime kadar giderse oraya kadar götürür.


O inanç içerisinde olmaktan başka
yapacağımız herhangi bir şey olmadığı
düşüncesiyle, Yüce Heyetinize saygılarımı
arz ediyor, bu bütçemizin de, yine, büyük
milletimize ve aziz vatanımıza hayırlı
olmasını diliyor, tekrar tekrar saygılarımı
sunuyorum ve müsamahaları için de Sayın
Başkana teşekkürlerimi arz ediyorum. (DYP sıralarından
alkışlar)

BAŞKAN - Teşekkür ederim Sayın
Cevheri.

Şimdi sıra, Demokratik Sol Parti Grubu
adına, Genel Başkan Sayın Bülent Ecevit'in.

Buyurun efendim. (DSP sıralarından
ayakta alkışlar)

DSP GRUBU ADINA BÜLENT ECEVİT (İstanbul)
- Sayın Başkan, sayın milletvekilleri, bizi
televizyonlarından izleyen değerli yurttaşlarım;
sözlerime başlarken, sizleri, kendi adıma ve
Demokratik Sol Parti Grubu adına içten saygılarla
selamlıyorum.

Sayın milletvekilleri, 1997 bütçesi,
Sayın Erbakan'ın endazesiz hayalciliğinin çarpıcı
bir örneğidir. Şöyle ki : Cumhuriyet tarihimizin
en büyük açığını vereceği
kesin olan bu bütçe, Sayın Erbakan'a göre,
cumhuriyet tarihimizin hiç açık vermeyen
ilk denk bütçesi olacakmış! 

Aslında, kamu gelirleri ile giderleri kâğıt
üzerinde eşleştirilerek, her bütçe
denkmiş gibi gösterilebilir; ama, gerçek anlamda
denk bütçe, kamu giderlerinin, normal kamu gelirleriyle
karşılandığı bütçedir.
Normal kamu gelirleri ise, vergi gelirleri ile harçlardan
ve bazı vergidışı gelirlerden oluşur.
Oysa, 1997 bütçesinin açığı,
normal kamu gelirleriyle karşılanacak değildir;
bütçenin olağanüstü büyüklükteki
açığı, borç vadeleri uzatılarak
karşılanacaktır, yeni borçlanmalarla
karşılanacaktır, Türk Lirası borçların
döviz cinsinden borçlanmaya dönüştürülmesiyle
karşılanacaktır, KİT'lerin ve sosyal
amaçlı kamu mallarının haraç
mezat satışıyla karşılanacaktır,
fiyatlara sürekli zamlarla karşılanacaktır.
Bunlar da yetmeyince, bütçe açığı,
Hükümetin son günlerde ortaya çıkan
bir niyetinden anlaşıldığı gibi,
karşılıksız para basmayla, yani enflasyon
körüklenerek karşılanacaktır. Açığı
bu yollardan karşılanan bütçe ise, denk
bütçe değil, hem açık hem enflasyonist
hem rantiyeci hem de adaletsiz bütçedir. (DSP sıralarından
alkışlar)

Hükümetin ilk haftalarında, Başbakan
Sayın Erbakan, Partisini hâlâ muhalefette sanarak,
öteden beri verdiği bazı sözleri sürdürüyordu.
Örneğin “artık, borçlanma yok”
diyordu, “zam yok” diyordu, “faiz kalkacak”
diyordu, “rantiyeliğe son” diyordu; fakat, bütün
bu sözlerin, Erbakan deyimiyle “fasa fiso” olduğu
kısa sürede ortaya çıktı. (DSP
sıralarından alkışlar)

Borçlanma konusunda, bu bütçeyle
ilginç bir gözbağcılığı
da yapıldı. Önce “bütçe denktir,
açık vermeyecektir; onun için, borçlanmaya
gerek kalmayacaktır” savıyla, Hükümet,
bütçe yasa tasarısının 3 üncü
maddesinde borçlanma yetkisini kaldırdı;
fakat, aynı yasa tasarısının 30 uncu
maddesiyle, bu yetkiyi yine kendine tanıdı. Böylece,
bütçenin denk olmadığı itiraf edilmiş
oldu.

Şimdi, borçlanma, hem doğrudan hem
dolaylı yollardan; yani, vade uzatılarak veya Türk
Lirası borçlar döviz cinsinden borçlanmaya
dönüştürülerek sürdürülmüş
oluyor; bir yandan da, yüksek faizle rantiyeliği beslemeye
devam ediliyor. Üstelik, Sayın Erbakan, yerli yabancı,
olası alıcılara “bu toprakları,
arsaları elden kaçırmayın; bunlar,
size kısa sürede büyük kârlar getirecektir”
diyerek, kamu mallarını, usta bir tellal ağzıyla
pazarlamaya uğraşıyor. (DSP sıralarından
alkışlar) Böylelikle, rantiyeliği büsbütün
özendiriyor. Rantiyeliği böylesine açıktan
destekleyip özendiren bir Başbakan, sözde rantiyeci
düşmanı Sayın Erbakan'dır.

Zamların ise ardı arkası gelmiyor.
Refah Partisi-Doğru Yol Partisi Hükümetinin ilk
beş ayında, zam furyasından kendini kurtarabilmiş
hiçbir mal, girdi veya hizmet kalmamıştır.
Özellikle, fiyatları zincirleme etkileyici zamlarla,
enflasyon, şimdiden yüzde 90'lara tırmanıyor.
Beş ayda sadece akaryakıta beş kez zam geldi.
Özellikle çiftçinin, kamyoncunun kullandığı
akaryakıtın fiyatı beş ayda yüzde
35,5 oranında zam gördü. 

Bütçe açığını
kapatmanın en sağlıklı yolu, verimli
ve adaletli bir vergi reformudur; fakat, bu Hükümet,
vergi reformuna açıktan karşı çıkıyor;
vergi reformu yerine, günü kurtarmak için, dengesiz
ve adaletsiz aflarla vergi kaçakçılığını
özendiriyor. 

Ekonominin müzmin hastalığı
haline gelen ve rantiyeliğin başlıca kaynaklarından
biri olan enflasyonun hızını kesmek için
de Hükümetin hiçbir girişimi yok. Tam tersine,
adil düzenci Refah Partisinin başında bulunduğu
Hükümet, ekonomiyi, enflasyon lobisine, dolayısıyla,
rantiyeliğe teslim etmiş durumdadır. Zaten, artık,
dikkat ederseniz, adil düzenin sözü bile edilmiyor;
zaman zaman, sadece muhalefet partileri bunu hatırlatıyorlar.
Adil düzenin de bir hayal ürünü, fasa fiso
olduğu, artık, ortaya çıkmıştır.


Bu arada, şu tehlikeyi de vurgulamakta yarar
vardır: Birkısım içborçların
döviz cinsi borca dönüştürülmesi,
bu yüksek enflasyon ve sürekli devalüasyon ortamında,
devleti -Allah esirgesin- dövizzede durumuna düşürebilir.


Aslında, ilke olarak, borçlanmaya karşı
çıkılamaz; yeter ki, borç, devletin
ödeme gücünü artıracak, kaynak yaratacak,
yatırımları hızlandıracak ve
ekonomiyi düzlüğe çıkaracak yönde
kullanılsın. Oysa, Refah Partisi-Doğru Yol Partisi
Hükümeti, yeni borçları da, vadesi uzatılan
veya dövize dönüştürülen borçları
da, KİT'lerin ve kamu mallarının satışından
ve fiyat zamlarından elde edilecek gelirleri de, yatırım
ve kalkınma için değil, borç faizlerini
ve cari masrafları karşılamak için
kullanmak eğilimindedir. 

Bu Hükümet, kaynak yaratan değil, kaynak
kurutan bir hükümettir; günü kurtarmak uğruna
ekonominin yakın geleceğini karartan hükümettir.
Nitekim, bedelsiz araba dışalımını
özendirerek Hükümet, otomotiv sanayimizi baltalamaktadır
ve yüzbinlerce işçiyi işsizlik tehlikesiyle,
binlerce küçük ve orta sanayi kuruluşunu
da kapanma tehlikesiyle karşı karşıya
bırakmaktadır. Bedelsiz dışalım,
yalnız taşıt araçları konusunda
değil, başka iş araçları konusunda
da özendiriliyor. Bugün, Ankara'nın sokaklarında
bunun reklamları yapılıyor. Birçok
küçük ve orta sanayi kuruluşu o yüzden
de kapanma tehlikesiyle karşı karşıya
kalacaktır. Böylece, yabancı sanayicilere kaynak
yaratılırken, kendi millî sanayimizin kaynağı
büyük ölçüde kurutulmuş olacaktır.
Bu da, Refah Partisinin millî görüşünün
iktidarda ne denli gayri millî bir görüşe
dönüştüğünün ilginç
bir göstergesidir. (DSP sıralarından alkışlar)


Değerli arkadaşlarım, Tükiye,
ciddî bir enerji darboğazı tehlikesiyle karşı
karşıya. Bunun başlıca sorumlusu da,
dört yıllık hükümet döneminde
enerji santralı yatırımlarından gereken
kaynağı esirgemiş olan Doğru Yol Partisi
ve onun sosyal demokrat ortağıdır. Şimdi,
Refah Partisi-Doğru Yol Partisi Hükümeti, bunları
bir an önce tamamlayıp devreye sokmak yerine, kiralayarak
veya satarak elden çıkarmak istiyor. Bu hidrolik
enerji santrallarından birçoğunun yapımı
yüzde 70-80 oranlarında tamamlanmış durumda.
Hele bunlardan 6'sı yüzde 90'ın üzerinde
tamamlanmış durumda. O arada, Dicle Barajı
yüzde 98 oranında tamamlanmıştır.
Beyköy, Seyhan-Çatalan, Kralkızı Barajları
yüzde 97 oranında tamamlanmıştır.
Yenice ve Kelkit-Karataş Barajları yüzde 90
oranında tamamlanmış durumdadır. Devlet,
sadece 28 trilyonluk kaynak ayırsa, bu 6 barajın
enerji santralları süratle devreye girebilir ve böylece
hem enerji krizi bir ölçüde ertelenmiş
hem de ekonomiye -yılda- azımsanamayacak düzeyde
gelir sağlanmış olur. Oysa, Hükümet,
bunları bir an önce devreye sokmak yerine özelleştirip
elden çıkarmak istiyor. Biz, ilke olarak özelleştirmeye
karşı değiliz; fakat, bu durumda özelleştirme
adayı KİT'lerden birçoğunun başına
gelen, bu enerji santrallarının da başına
gelecektir; yatırımları tümden duracaktır;
özelleştirme işlemleri de gecikeceği için
devreye girmeleri büsbütün ertelenecektir. Üstelik,
tamamlanmadan pazarlandıkları için piyasa
değerleri de çok düşük düzeyde
kalacaktır. Oysa, bunlar, küçük bir devlet
katkısıyla tamamlansa, pazarlanmaları durumunda,
özelleştirilmeleri durumunda çok daha büyük
kazançlar, kaynaklar, devlet tarafından elde edilmiş
olacaktır. Kısacası, Hükümet, bütçeye
bir defalık yama vurabilmek uğruna, kamunun elinde
ne varsa satıp savma kararındadır; kaynak
yaratmak yerine kaynak kurutma yolundadır. Oysa, Sayın
Erbakan'ın dilinden “kaynak” sözü düşmüyor.
Herhalde, birazdan, arkada görülen bu ekrandan da Sayın
Erbakan'ın kaynaklarla ilgili açıklamalarını
ve temennilerini dinleyeceğiz. 

Beş ayda üç kaynak paketi açıklandı.
Bu paketlerden 30 milyar dolarlık kaynak bekleniyor. Hatta,
Sayın Erbakan, bundan sonraki paketlerle kaynak beklentisinin
50 milyar doları aşacağını söyledi.
Bunu müjdelerken yanında oturan Başbakan Yardımcısı
Sayın Çiller bile kendisini gülmekten alıkoyamadı.
Bütçe açığı büyük
ölçüde bu kaynaklarla sağlanacakmış!
Oysa, bunların ancak küçük bir bölümünden
gelir bekelenebileceğini, geri kalanın ise ancak imkân
niteliğinde olduğunu Sayın Başbakan da itiraf
ediyor. İmkân denilen kaynaklardan birçoğu
ise borçlanmadan ibarettir. Kısacası, bu
kaynaklar, büyük ölçüde Sayın
Erbakan'ın meşhur temennileridir; yani, pek ciddiye
alınacak yanları yoktur. Olacak şey değil
ama, diyelim ki, bu kaynaklarla veya temennilerle, bu satıp
savmalarla 1997 bütçesinin en az 3 katrilyonu bulması
beklenen açığı kapatıldı.
Peki, kaynaklarımız büyük ölçüde
kurutulmuş olarak girilecek 1998 yılında halimiz
ne olacak?! 1998'de bütçe açığının,
1997 açığını en az ikiye katlayacağında
pek çok iktisatçımız ve o arada Uluslararası
Para Fonu birleşmektedir. Eğer, şimdiden, bir
defalık değil de, sürekli gelir sağlayacak
kaynaklar ve önlemler devreye sokulmazsa, 1998 bütçe
açığı nasıl kapatılacak..?
Hele bugünü kurtaralım, ondan sonrası
için Allah kerim zihniyetiyle Türkiye'nin geleceğini
karartmaya hiçbir hükümetin hakkı olamaz.
(DSP sıralarından alkışlar) 

1997 bütçesi hem hayalî hem de
hileli bir bütçedir. Hayalî olduğuna somut
bir kanıt, özelleştirmeden beklenen gelirdir.
Son üç yılda özelleştirme hedeflerinin
ancak yüzde 10'una ulaşılabilmiştir. 1985
ilâ 1996 arası onbir yılda ise, özelleştirmeden,
toplam, ancak 3 milyar 100 milyon dolar gelir sağlanabilmiştir.


Bu gerçeklere karşın, şimdi,
Refah Partisi-Doğru Yol Partisi Hükümeti, özelleştirmeden,
önümüzdeki yılda, yani tek bir yılda,
son onbir yıldakinin yaklaşık iki katı,
5 milyar 900 milyon dolar gelir bekliyor. Böyle bir beklentinin
de ciddiye alınabilmesi olanaksızdır. 

Bu sözlerimden, bizim, Demokratik Sol Parti
olarak, özelleştirmeye, ilke olarak karşı
çıktığımız sonucuna varılmamalıdır.
Bildiğim kadar, partiler arasında, özelleştirmeye,
seçim bildirgelerinde en ayrıntılı
yer veren parti Demokratik Sol Partidir. (DSP sıralarından
alkışlar) Fakat, bundan önceki hükümetler
-inşallah, bu Hükümet yinelemez aynı hatayı-
özelleştirmeyi kamuya çirkin göstermek
için, ülkeye zararlı göstermek için
her şeyi yapmışlardır. Öncelikle,
hisseleri, payları çalışanlara, yöre
halkına sunacak yerde -bir tek Karabük istisnasıyla-
blok satışlar yoluna gitmişlerdir. Bazı
devlet kuruluşlarını, bazı KİT'leri,
arazi fiyatlarını bile karşılayamayacak
kadar düşük fiyatlarla pazarlamışlardır
ve halkımızın büyük çoğunluğunun
gözünde özelleştirme, işsizleştirmeyle
eşanlamlı hale gelmiştir. Eğer, bu hatalar
tekrarlanmazsa, elbette, özelleştirmeden, kamuoyu da
tatmin edilerek, şimdiye kadar elde edilen gelirlerin çok
üstünde gelir sağlanabilir; ama, yine de, Hükümetin
hedeflediği rakam bir hayli hayalidir. 

Bütçenin hileli yönüne bir
örnek ise, enflasyona karşı hiçbir önlem
alınmadığı halde, tam tersine, izlenen
bütün politikalar, enflasyonu azaltıcı
değil, büsbütün azdırıcı
nitelikte olduğu halde, Hükümet, şimdiden
yüzde 90'lara dayanan enflasyonun, önümüzdeki
yıl yüzde 65 düzeyine ineceğini varsayıyor.
Bu hayalî varsayıma dayanarak da, kamu görevlilerine
yılın ilk yarısında sadece yüzde
30 zam öngörüyor; yani, bir varsayım hilesiyle
kamu görevlilerini avutabileceğini sanıyor. 

Peki, partisi muhalefetteyken Sayın Erbakan
ne demişti; “sırf memura, işçiye
az zam vermek için enflasyon düşük gösteriliyor”
demişti. Şimdi, aynı hileyi kendi başında
bulunduğu Hükümet uygulamaya kalkışıyor.
“Enflasyon doğru tahmin edilmediği için bütçe
rakamlarının da hiçbir anlamı yoktur”
diyordu Sayın Erbakan, muhalefetteyken. Şimdi, kendi
Hükümeti, Meclisin önüne, eski bütçelerin
hepsinden daha hayalî; yani, çok daha anlamsız
rakamlarla dolu bir bütçe getirmiştir.

Refah Partisi muhalefetteyken, Sayın Erbakan,
kamu görevlileri için eşelmobil sözünü
veriyordu; yani, kamu görevlilerine, memurlara, enflasyon
oranında sürekli zam vaat ediyordu. Sayın Erbakan
hükümete geldikten sonra bununla da yetinmedi; eşelmobil
sözüne, bir de, kamu görevlisi aylıklarını
dolara endeksleme vaadini ekledi. O kadarla da kalmadı,
bunlara, Refah Partisinin gönlünden bir de “refah
payı” vaadini kattı. 

Peki, ne oldu, Sayın Erbakan'ın hem
muhalefette hem de iktidarda kamu görevlisine verdiği
sözler?.. Eşelmobil, sürekli düşen
mobil oldu; dolara endeksli maaş hayali, geçen hafta
100 bin lirayı aşan dolar karşısında
tuş oldu; refah payının yerine ise, kamu görevlilerini
ve halkın büyük çoğunluğunu büsbütün
ezen fiyat zamları geldi. Kamu görevlisi aylıklarını
dolara endekslemekten vazgeçildi; ama, bu kez de, telefon
konuşmalarının dolara endekslenmesi gündeme
geldi. Böylece, millî görüşçü
Refah Partisi sayesinde, konuşurken bile, telefonda nefes
alırken bile dolara bağımlı olacağız.
Nerede kaldı millî görüş; nerede
kaldı İslam dinarı?! (DSP sıralarından
alkışlar)

Yine, muhalefetteyken Sayın Erbakan ne diyordu;
“benim köylüm diyerek ne yaptınız;
tüpgaz, gübre, mazot, şeker, kömür,
elektrik, benzin gibi mal ve malzemelere zam yaptınız”
diyordu; “Refah Partisi iktidara gelince zam olmayacak”
diyordu. Üstelik, hükümete geldikten aylar sonra
bile, Sayın Erbakan, hâlâ, ikide bir “zam
yok, zam yok” diyor; ama, muhalefetteyken eleştirdiği
tüm zamları katlayarak sürdürüyor.
Demek ki, Sayın Erbakan'ın, yalnız muhalefetteyken
değil, iktidara geldikten sonra verdiği sözler de
fasa fiso. 

Muhalefetteyken, Sayın Erbakan, KİT'ler
konusunda bakın ne diyordu: “Devlet mallarının
satışıyla bekledikleri gelir -yani, o zamanki
hükümetin beklediği gelir- 3 milyar dolar. Bunları
satıp ne yapacaklar; dışborç faizlerine
yatıracaklar. KİT'leri sattınız; bu
ne demek; dışarıdan borç almayıp,
kendi evladınızı yiyorsunuz.” Böyle
diyordu Sayın Erbakan. Oysa, şimdi, Sayın
Erbakan'ın başında bulunduğu Hükümet,
özelleştirmeden, 3 milyar dolar yerine, onun 2 katını
hedef alıyor, yaklaşık 6 milyar dolar bekliyor.
Yani, şimdiki Hükümet, öncekilerden daha
büyük bir iştahla kendi evladını
yemeye hazırlanıyor, Sayın Erbakan'ın
muhalefetteki mantığına göre. (DSP sıralarından
alkışlar) 

Hele, KİT'ler dışındaki
kamu malları için, Sayın Erbakan, muhalefetteyken
daha da ağır sözler söylüyor, “SSK'nın
mal varlıkları dahil, kamu mallarının
satışıyla açık kapatılmaya
uğraşılmaktadır; yani, sizler, kendi evladınızı
yemeden önce kanını emiyorsunuz” diyordu.
Peki, şimdi, Hükümete geldikten sonra ne yapıyor
Sayın Erbakan; SSK mallarını, kamu topraklarını,
öğretmen ve kamu görevlisi konutlarını
haraç mezat satarak, kamunun kanını, kendi
tabiriyle, emmeye hazırlanıyor. 

Ya köylüler, çiftçiler için
muhalefetteyken neler söylüyordu Sayın Erbakan;
30 milyon köylümüzün borçlarının
ve faizlerinin silineceğini, köylüye en az 2 milyar
dolarlık sübvansiyon verileceğini; ayrıca,
hayvancılık için de 2 milyar dolar ayırmak
gerektiğini söylüyordu. Oysa, bu sözlerin hiçbiri
tutulmadı. 

Köylüler, çiftçiler, son
yılların en çok ezilen toplum kesimidir.
Nüfusumuzun en az yüzde 40'ını oluşturan
bu kesim, 1960'larda ulusal gelirden yüzde 40 pay alırken,
şimdi bu pay yüzde 10 dolaylarına düşmüştür;
yani, kırsal alanda âdeta bir sömürge ekonomisi
uygulanmaktadır ve köylü, tarlasına küser
duruma gelmiştir. 

Köylü, çiftçi bu ölçüde
yoksullaşırken, tarım ve hayvan ürünleri
üretimimiz de büyük ölçüde gerilemektedir.
Yani, yakın geçmişe kadar, kendi ürünleriyle
kendi halkını besleyebilen, üstüne de
bunların dışsatımıyla döviz
kazanabilen Türkiye, şimdi, bu bakımdan gitgide
dışa bağımlı duruma gelmektedir.
Kendi köylümüzden, çiftçimizden esirgenen
devlet desteğiyle, yabancı çiftçilerin
gelirleri artırılmaktadır. 

Güya, serbest pazar ekonomisinde, çiftçi
desteklenmezmiş! Oysa, çiftçilere en yüksek
desteği sağlayan ülkelerin başında,
serbest pazar ekonomisinin de öncülüğünü
yapan Amerika Birleşik Devletleri gelmektedir, tüm
Avrupa Birliği üyesi ülkeler gelmektedir ve Avrupa
Birliği ülkelerini yalnız kendi devletleri değil,
Avrupa Birliğinin ortak fonları da cömertçe
desteklemektedir.

Köylü, çiftçi Türkiye'de
bu ölçüde yoksullaşırken, tarım
ve hayvan ürünleri üretimimiz de büyük
ölçüde gerilemektedir. Yakın zamana kadar,
kendi ürünleriyle kendi halkını besleyebilen
Türkiye'nin şimdi bu duruma düşmüş
olması, son derece acıdır. 

Refah Partisi-Doğru Yol Partisi Hükümeti
döneminde, köylümüzün yoksullaşması
yine hızla sürmektedir. Bir yandan, başta mazot
olmak üzere, tüm girdi fiyatları büyük
ölçüde artırılırken, bir
yandan da ödemeler aylarca geciktirilerek, köylümüz
ezilmektedir. 

Rakamlarda eğer bu sabaha kadar önemli bir
değişiklik olmadıysa, köylümüzün,
çiftçimizin, bugün gübre priminden 14,5
trilyon alacağı vardır, süt priminden 1,8
trilyon alacağı vardır, şekerpancarından
36 trilyon alacağı vardır, fındıktan
8,5 trilyon alacağı vardır, pamuktan 10 trilyon
alacağı vardır, ayçiçeğinden
2 trilyon alacağı vardır, zeytinden, zeytinyağından
ve başka ürünlerden 5 trilyon alacağı
vardır; yani, toplam olarak, yaklaşık 77 trilyon
alacağı, aylardır köylümüze,
çiftçimize ödenmemiştir.

Toprak Mahsulleri Ofisine çok sınırlı
alım yaptırıldığı için,
tüccar, buğdayı ucuza kapatabilmiştir. Ardından,
buğday dışalımına yüzde 15
vergi konularak, tüccarın elindeki buğdayın
fiyatı büyük ölçüde yükseltilmiştir.
Bunun sonucu olarak da, ekmek fiyatları, 8 bin liradan
15 bin liraya, yer yer de 18 bin liraya yükselmiştir.
Böylece, köylü büsbütün yoksullaşırken,
kentlerdeki dargelirli yurttaşlarımız da,
başlıca tüketim maddeleri olan, başlıca
besin kaynakları olan ekmek tüketimlerini kısmak
zorunda bırakılmışlardır. Buna
karşılık, iktidar partilerinin yandaşı
aracılara, halk sırtından büyük
kârlar sağlanmaktadır. Köylünün
yoksullaşması yüzünden, tarımda
girdi kullanımı da hızla gerilemektedir.
Örneğin, son bir yılda, gübre kullanımı,
neredeyse yarı yarıya azalmıştır;
bu da, üretimin büsbütün düşmesi
demektir.

Değerli milletvekilleri, biraz önce belirttiğim
gibi, Türkiye'de, nüfusun en az yüzde 40'ı
köylüdür; yani, yarıya yakını
köylüdür. Nüfusunun yarıya yakını
köylü olan bir ülkede, köylü yoksullaştırılarak
hakça ve dengeli bir kalkınma sağlanamaz. Böyle
bir ülkede, nüfusunun yarıya yakını
hızla yoksullaştırılan ve yatırım
gücünden yoksun hale getirilen bir ülkede ne tarım
kalkınabilir ne de sınaileşme atılımları
yapılabilir. (DSP sıralarından alkışlar)

Daha, Demokratik Sol Parti kurulmadan önce,
1960'lı yıllarda, demokratik sol hareket başladığında,
biz, temel ilkelerden biri olarak şunu ortaya koymuştuk:
“Kalkınma köylüden başlayacak”
demiştik. (DSP sıralarından alkışlar)
Bugün de, Demokratik Sol Partinin programında, bu
ilke, vurgulanarak yer alıyor. Bizim, bundan amacımız,
köylüyü köylü bırakarak kalkındırmak
değil; bizim amacımız, kentliliğin tüm
nimetlerinden, göçe zorlanmaksızın onu
yararlandırmaktır. Bu amaçla, çok
dağınık bir yerleşim düzeni içerisinde
bulunan köylerin aralarında işbirliği kurmalarını
-köylerin birleştirilmesi değil- köylülerin
gücünün birleştirilmesini öngörerek,
bir köy-kent projesi oluşturduk. Köy-kentler yoluyla,
köylüleri, tarım alanında olsun tarım
sanayileri alanında olsun, ortak yatırımlara
özendirici bir proje hazırladık. Buna, uzun
yıllardır, çok yakın zamana kadar,
bazı masa başı entelektüelleri alaycı
bir gözle baktılar; bunu, bir köylü romantizmiymiş
gibi gösterdiler. Oysa, şimdi, bunların yıllardır
ihmal edilmiş olmasının doğurduğu
acı sonuçları bütün Türkiye
görüyor, entelektüeller de görüyor, uzmanlar
da görüyor. (DSP sıralarından alkışlar)

Değerli arkadaşlarım, bunu görebilmek
için, tarımın iyice yoksullaşması,
o yoksullaşma yüzünden kentlere göçün
iyice hızlanması gerekmiştir ve böylelikle,
kentlerde sosyal sorunlar patlama noktasına varmıştır,
özellikle büyük kentlerde; ancak, onun üzerine,
bizim yıllardır vurguladığımız
bir gerçek Türkiye'nin gündemine gelmiştir.
Yani, büyük kentlerin gitgide ağırlaşan,
patlama noktasına varan sorunları büyük
kentlerde çözülemez; ancak köyde çözülür,
kırsal alanda çözülür. (DSP sıralarından
alkışlar) Eğer, köylü, yerinden yurdundan
olmaksızın, kendi isteği, iradesi dışında
göçe zorlanmaksızın kendi yöresinde
kalkınabilirse, refaha kavuşabilirse, uygarlığın
bütün nimetlerine kavuşabilirse, çocuğunu
çağdaş eğitim ve iletişim teknolojisinin
olanaklarından da geliştirilecek açıköğretimin
olanaklarından da yararlandırarak yetiştirebilecekse,
neden kentlere göç akını devam etsin?..
Fakat, bu akının sona erdirilebilmesi, bazı
kimselerin ileri sürdüğü gibi, İstanbul'a
girişi vizeye bağlamakla değil; ancak köylüyü
kalkındırmakla olabilir (DSP sıralarından
alkışlar) ve bu şekilde, insanlar arasında
olduğu kadar, bölgeler arasında da adalet ve denge
sağlanır; üstelik, ulusal birliğimiz ve ülke
bütünlüğümüz de büsbütün
sağlam temellere kavuşmuş olur.

Demokratik Sol Parti, bu, köy-kent ve köylülerin
ortak yatırıma yöneltilmesi projeleri dışında,
ayrıca, güçlü ve gerçek anlamda
demokratik kooperatiflere kavuşmasını savunmaktadır;
üretim planlamasını zorunlu görmektedir.
Böyle bir planlama, bizim yıllardır yaptığımız
uyarılara karşın gerçekleştirilmediği
için ne oluyor; bir yıl domates, soğan veya
patates çok para getirdiğinde, ertesi yıl, birçok
köylü, birçok çiftçi aynı
ürünleri yetiştirmeye yöneliyor; o zaman
hepsi birden perişan oluyor. Oysa, devlet, bu konuda, zorlayıcı
değil, aydınlatıcı bilgilerle, özendirici
biçimde bir üretim planlaması yapsa, bu gibi
sorunlarla da karşılaşılmaz.

Değerli arkadaşlarım, Türkiye'de
bazı uzmanlar, bazı politikacılar, bazı
entelektüeller, Türkiye'nin sınaileşme
ile tarımda gelişme arasında bir seçme
yapması gerektiğine inanırlar. Bu, son derece
yersiz bir görüştür. Bunun ne kadar yersiz
bir görüş olduğunu gösteren kanıtların
başında şunlar gelir: Amerika Birleşik
Devletleri gibi, Hollanda gibi, Benelüx ülkeleri gibi,
Almanya gibi, Japonya gibi, Fransa gibi tarımda en ileri
ülkeler, aynı zamanda sanayide en ileri ülkelerdir.
Yani, sanayide gelişme ile tarımda gelişme
ancak birlikte yürüyebilir; fakat, Türkiye'de,
maalesef, tarım, yıllardan beri bağışlanmaz
bir biçimde ihmal edilmiştir ve bu ihmalcilik, bugünkü
Hükümet döneminde de, maalesef devam etmektedir.


Bu Hükümetin bir tarım politikası
olmadığı gibi, görebildiğimiz kadar,
bir sanayi politikası da yoktur; oysa, Türkiye için,
artık, bir ciddî sanayi politikasının
gündeme gelmesi zorunludur; çünkü, kıvançla
görüyoruz ki, Türkiye'de, dünyaya nasıl
açılacağını bilen, gelişmiş
ülkelerle nasıl rekabet edilebileceğini bilen,
cesur, yürekli bir girişimciler kuşağı
yetişmiştir. Bunlar, devletin de önünde
gitmektedirler. Devletten hemen hiçbir destek almadıkları
halde, özellikle küçük ve orta ölçekli
sanayiler, devletten hiçbir destek almadıkları
veya çok yetersiz destek aldıkları halde,
kendi başlarına, Anadolunun en umulmadık yerlerinde,
mucize gibi sanayi merkezleri yaratabilmektedirler. Yeni bağımsızlıklarına,
özgürlüklerine kavuşan Orta Asya ülkelerine,
Kafkasya ülkelerine, Doğu Avrupa ülkelerine, hatta
Rusya'ya, devletten önce, büyük sermayeden önce,
bu küçük ve orta ölçekli işletmelerin
girişimcileri yönelmektedir; ama, devlet,  bu cesur,
yürekli girişimcilere verdiği sözü hâlâ
tutmamıştır. Şimdi “KOBİ'lere
ayrılan parayı, desteği şu kadar artırdık”
deniliyor. Oran olarak ne artırdınız, önemli
olan o. KOBİ'lere sağlanan destek, oran olarak dün
neydiyse bugün de odur; dün yüzde 4 idi, bugün
de yüzde 4, bilemediniz yüzde 5'ten ibarettir; onu da,
bürokratik işlemler dolayısıyla alabilmek
son derecede zordur. Bu Hükümet, bir yandan “KOBİ'lere
büyük önem veriyoruz” diyor, bir yandan da,
bildiğim kadarıyla, bir yıldır hâlâ
KOSGEB'e bir başkan atanmamıştır. 

Hükümet, sözde, rantiyeliğe karşıdır;
ama, rantiyelik en çok bu Hükümet döneminde
-biraz önce verdiğim örneklerden de görülebileceği
gibi- özendirilmektedir, kayıtdışı
ekonomi genişlemeye devam etmektedir. 

Büyük sanayi kuruluşlarının
kazancının büyük bir bölümü
de, sanayi üretiminden değil, sanayi dışı
alanlardan sağlanmaktadır. 

KOBİ'ler, gereğince desteklenmediği
gibi, Hükümetin her iki kanadı, büyük
sermaye kuruluşlarıyla da kavgalıdırlar.
Oysa, sadece küçük ve orta işletmecilikle
sanayi ülkesi olunamaz; tam tersine, küçüklerin
ve ortaların da büyümesini kolaylaştırmak
gerekir. Önemli olan, büyük sanayi kuruluşlarını
önlemek değildir; önemli olan tekelleşmeyi
ve kartelleşmeyi önlemektir. Bunu sağlamanın
en önemli araçlarından biri de Rekabet Kuruludur;
ama, Rekabet Kurulu Yasası çıktığı
zamandan beri iki yıl geçtiği halde, ne bundan
önceki hükümetler, ne de beş ayı aşkın
bir süredir işbaşında bulunan bugünkü
Hükümet, hâlâ Rekabet Kurulunu oluşturmamıştır.


Tekelleşmeyi ve kartelleşmeyi önleyebilmenin,
aynı zamanda da tarımı ve köylüyü
kalkındırabilmenin başlıca koşullarından
bir başkası da, gerçek kooperatifçiliği,
demokratik kooperatifçiliği geliştirmektir. Oysa,
Türkiye'de kooperatif birlikleri devlet sultası altındadır,
iktidara bağımlıdır; birçok komünist
ülkede bile bu derece, bizdeki kadar, iktidara bağımlı
kooperatif birlikleri yoktu; komünizmin revaçta olduğu
bir dönemde bile, birçoğunda, kooperatiflerin
üzerinde bu ölçüde devlet sultası
yoktu. 

Bundan önceki Meclis döneminde, Doğru
Yol Partili değerli bir milletvekili arkadaşımız,
kooperatif birliklerinin iktidar sultasından kurtulup,
gerçek anlamda kooperatifçiliğe dönüşmesi
için bir yasa önerisi hazırladı; fakat
kendi partisi o yasa önerisini kadük olmaya mahkûm
etti ve bu dönemde de -aynı milletvekili yine Mecliste
olduğu halde- yeniletmedi; fakat bizim arkadaşlarımız,
Demokratik Sol Parti Grubu, bu konuda yeni bir teklif hazırladı
ve bu,  mayıs ayından beri görüşülmeyi
bekliyor.

Değerli arkadaşlarım, gerek sanayimiz
gerek tarımımız önündeki en büyük
tehlikelerden biri, gümrük birliğinin son aşamasına
hazırlıksız olarak ve pazarlık gücümüz
değerlendirilmeden, kullanılmadan geçilmiş
olmasıdır; bundan da hem Doğru Yol partisi hem
de onun iktidar ortaklığını yapmış
olan, yeni Cumhuriyet Halk Partisi sorumludur. Her iki partinin
Genel Başkanları, hükümette bulundukları
sırada, geçen son genel seçim kampanyasını
-düşünün- Türkiye'den çok Batı
Avrupa'da geçirmişlerdir; Madrid'de, Bonn'da, Roma'da,
Paris'te, Londra'da geçirmişlerdir; o şekilde
seçim kazanabileceklerini zannetmişlerdir. Onları
böyle bir gayret içinde, gümrük birliğini
kendi ülkelerinin içpolitikasına alet etme
gayreti içinde gören Avrupa Birliği ülkesi
politikacıları, hükümetleri de, Türkiye'ye
en olumsuz koşulları dayatmışlardır.
Gümrük birliğinin son aşamasında Türkiye'ye,
beş yıl için, ancak 3 milyar dolarlık,
sözde, destek vaadi verilmiştir. Bunun da sadece 450
milyonu hibe olacaktır; fakat, bunlar da, artık,
hasıraltı edilmiştir şu veya bu bahaneyle,
birtakım siyasal gerekçelerle, bu sadaka kabilinden
destekler bile Türkiye'den esirgenmektedir. 

Türkiye, Avrupa Birliği'yle gümrük
birliğine girişinin son aşamasında, sadece
otomotiv sektörü için bir ölçüde
avantaj sağlayabilmişti; fakat, onu da bugünkü
Hükümet, şimdi, kendi eliyle yabancılara
geri veriyor. Bu arada, Avrupa Birliğinden dışalımımız,
ithalatımız, hızla artarken, dışsatımımız
aynı ölçüde artmıyor ve bu nedenle,
Türkiye'nin dışsatım geliriyle dışalım
geliri arasındaki fark, kendi aleyhimize, dışsatım
aleyhine hızla büyüyor, bir uçuruma dönüşüyor.


Sayın Merkez Bankası Başkanı,
geçen gün verdiği bir demeçte “ödemeler
dengesinin 20 milyar dolar, dışticaret dengesinin
de 6 milyar dolar açık vermesine karşın,
döviz rezervinin yüksek kalabilmesini Laleli'ye borçluyuz”
diyordu. Yani, ancak Laleli'deki kayıtdışı
dışsatımlar sayesinde, Türkiye, yüksek
sayılabilecek bir döviz rezervini koruyabiliyor; fakat,
bu, güvenilmez bir kaynaktır. Bildiğiniz gibi,
Rusya'daki son seçimlerden önce, az daha bu olanak
elimizden gidiyordu. Türkiye dışsatımda,
ihracatta, bir büyük atılımı süratle
yapmak zorundadır; fakat, bu Hükümet bu atılımı
yapabilecek gibi görünmemektedir, aksine, ithalatı,
dışalımı özendirmektedir.

Değerli arkadaşlarım, Türkiye'de
yalnız köylü yoksullaşmıyor, aynı
zamanda, kâğıt üzerinde oldukça geniş
haklara -toplupazarlık, toplusözleşme, grev
haklarına- kavuşmuş olmasına rağmen,
işçi kesimi de, hızlı bir yoksullaşma
içerisindedir. Evet, birkısım sendikalı
işçilerimiz, toplusözleşme hakkını
kullanarak, enflasyonla bir ölçüde olsun mücadele
edebiliyorlar; enflasyona karşı geçim düzeyini,
yeterince değilse de, bir ölçüde koruyabiliyorlar;
fakat, bugün, Türkiye'de, en az kayıtlı
işçi kadar, kayıtdışı
işçi de vardır; bu, Sosyal Sigortalar Kurumunun
açıkladığı rakamlardan, bilgilerden
bellidir. Yani, işçilerin yarısı toplusözleşme
ve grev hakkından da, sosyal güvenlikten de yoksun
durumdadır. Bu durumda, artık, Türkiye'de,
işçiler açısından bile, sosyal
adaletten söz etmek kolay değildir. Bu durum, sözleşme
yapabilen işçilerin de pazarlık gücünü
kısmaktadır. 

Öte yandan, Türkiye'de, işçi
kesiminin yaşadığı bir büyük
dram, geçici işçilerle ilgilidir. Türkiye'de,
yüzbinlerce geçici işçi veya mevsimlik
işçi, yılın ancak üç dört
ayında çalışıp ücret alabilmekte,
ondan sonra geçimini nasıl sağlayacağı
düşünülmemektedir. Bu yüzden, geçici
işçilerin birçoğu, sosyal güvenlik
haklarından bile yararlanamamaktadır. 

Kamu görevlilerinin, Anayasa değişikliğiyle
sağlanan, sendika ve toplusözleşme hakları
ise, son derecede yetersizdir; kamu görevlilerine, âdeta,
alay edermiş gibi verilmiş bir sözde haktır.
Ona rağmen, o hak bile, hâlâ, kanunlaşabilmiş,
uygulama alanına geçebilmiş değildir.
Demokratik Sol Parti, iktidara geldiğinde, Anayasadaki sınırlamalara
karşın, kamu görevlilerinin kendi geçim
düzeylerini yükseltebilmelerini sağlamak için,
gerekli bütün önlemleri alacaktır. (DSP
sıralarından alkışlar)

Bu arada bir büyük haksızlık
da, değişik tarihlerde emekli olmuş işçilerin
emekli aylıkları arasındaki büyük
farklılıklardır. Bu farklılıkları
gidermek için gerekli girişimi de, Demokratik Sol
Parti Grubu, daha bugünden yapmış durumdadır.


Değerli arkadaşlarım, Türkiye'de,
işsizlik sorununun ne ölçüye vardığı,
son Sosyal Sigortalar Kurumu sınavı olayında
görüldü. Bu sınavdaki usulsüzlükler,
densizlikler üzerinde duracak değilim; bunu, benden önce
konuşan hatipler, haklı olarak yerine getirdiler;
fakat, 2 500 kadro için, 90 bin yurttaşımızın
başvurmuş olması, bunların, çok
zayıf bir umutla da olsa, kış ortasında,
en uzak illerden, köylerden, kasabalardan Ankara'ya akın
etmek zorunda kalmaları ve Ankara'da, günlerce, açıkta,
soğukta, kuyruklarda beklemeleri, Türkiye'de işsizliğin
ne kadar ciddî bir sorun haline geldiğini göstermektedir.


İşsizliği giderebilmek için
üretken yatırımlara ağırlık
vermek gerekir. Oysa, bugünkü bütçe, bir
yatırım bütçesi değildir; bir faiz
ödeme bütçesidir, borç ödeme bütçesidir,
cari masrafları zoraki karşılamaya çalışma
bütçesidir. Oysa, Türkiye, her yıl, kırsal
alan nüfusuna 500 bin iş olanağı yaratmak
zorundadır; kent nüfusuna ise, yılda 700 bin
iş alanı sağlamak zorundadır. Kentlerde
yeni iş sahaları, istihdam olanakları, sağlamanın
maliyeti, kırsal alanda bunu sağlamanın maliyetinden
çok daha yüksektir; bu bakımdan da, kalkınmayı
kırsal alandan başlatmakta büyük yarar
vardır.

Değerli arkadaşlarım, insanlık
açısından en yaşamsal önem taşıyan
iki alan, sağlık ve eğitimdir; fakat, Türkiye'de,
son yıllarda, özellikle Doğru Yol Partisi-SHP/CHP
hükümeti döneminde birtakım sağlık
reformu tasarıları hazırlandığı
halde ve bunlar, yetersiz ölçüde de olsa, gereksinmeyi
karşılayabilecek nitelikte olduğu halde, bu reform
tasarılarını yaşama aktarmak için
hiçbir çaba gösterilmemiştir, kaynak
ayrılmamıştır ve vatandaşlarımız
ağır bir hayal kırıklığına
sürüklenmiştir. Şimdi, bugünkü
Hükümet döneminde de, bütçenin yapısına
baktığımız vakit, görüyoruz
ki -bütün o temennilere rağmen- öyle bir sağlık
reformunun yapılabilmesi son derecede zor bir olanaktır.


Eğitimde de hemen hiçbir atılım
yoktur. Binlerce okul, yalnız doğuda, Güneydoğu
Anadolu'da değil, bazı büyük kentlerde bile
öğretmensiz durumdadır. 

Bu arada, açık yükseköğretim
1974 yılında, benim Başbakanlığım
sırasında başlatılmıştır;
benim çok umut verdiğim bir projeydi, çok güvendiğim
bir projeydi, hâlâ güveniyorum ve umutla bağlıyım
bu projeye; fakat, açıköğretimi, biz, çağın
ileri iletişim teknolojisiyle ve örgün yükseköğrenimle
birleştirerek, en yüksek düzeyde, en doyurucu
düzeyde eğitim verebilecek hale getirmeye kararlıydık.
Başta Eskişehir'deki Anadolu Üniversitesi olmak
üzere, bunu yapabilecek kuruluşlarımız
var; fakat, şimdiye kadar, son yıllarda gelip geçen
hükümetler, maalesef, bu açık yükseköğretime
de gereken önemi vermemişlerdir, bugünkü
Hükümetin de buna önem vereceğini gösteren
hiçbir gösterge, hiçbir gelişme yoktur.


Bu arada, eğitim sorununa son vermeden önce,
bir güncel soruna kısaca değinmek isterim; o da,
temel ilköğretimin 8 yıla çıkarılması.
Fakat, aynı zamanda, bu 8 yılın ikiye bölünmesi
projesi, önerisi de ısrarla gündeme getirilmek
isteniyor bazı çevreler tarafından; o zaman,
bu 8 yıllık temel öğretimin anlamı
ne? Eski düzen sürecek demektir; 5 yıllık
ilkokul, 3 yıllık ortaokul sürecek demektir.
Bunu izah etmek mümkün değildir. Bazı çevreler,
çocukların daha ortaokul yaşındayken
imam-hatip okullarına geçişinin önlenmesi
için buna karşı çıkıldığını
düşünüyorlar. Öyle düşünenler,
o nedenle karşı çıkanlar olabilir;
fakat, bizim buna karşı çıkarken asıl
hareket noktamız şudur: Henüz 11-12 yaşında
olan bir çocuk, kendi geleceğini kendi özgür
iradesiyle saptayabilecek durumda değildir; kendi yeteneklerini,
kendi eğilimlerini tam olarak ortaya koyabilecek durumda değildir.
Onun için, bu 8 yıllık temel ilköğretim
projesini ikiye bölmek, çocuklara büyük
haksızlık olur, Demokratik Sol Parti, öncelikle,
bu nedenle bu projeye karşıdır. (DSP sıralarından
alkışlar)

Değerli arkadaşlarım, Sayın
Cevheri, zevkle dinlediğim konuşmasında inanç
hakkına ve özgürlüğüne değindi;
o konudaki görüşlerine tamamen katılıyoruz.
Türk toplumu, gerçekten, İslama, zaten onun
özünde var olan toleransı, hoşgörüyü
büsbütün kazandırmıştır
ve öncelikle de kendi içinde bu hoşgörüyü
ve inanç bakımından özgürlüğü,
eşitliği uygulamak durumundadır. Fakat, Türkiye'de,
devlet, nüfusumuzun çoğunluğunu oluşturan
Sünnî kesimin ibadet ihtiyaçlarını,
sosyal, kültürel ihtiyaçlarını
karşılamaya gayret ettiği, buna oldukça
geniş kaynak ayrıldığı halde, yine
nüfusumuzun çok önemli bir kesimini oluşturan
Alevî yurttaşlarımız bu olanaktan yoksun
bırakılmaktadırlar. Bu yoksunluğun giderilebilmesi
için, Sayın Çiller, bundan önceki hükümetler
döneminde, birkaç trilyon liralık bir ödenek
ayrılacağı sözünü vermişti.
Bu ödenekle, Alevî yurttaşlarımızın
ibadet gereksinmelerinin, sosyal ve kültürel gereksinmelerinin
karşılanmasına katkıda bulunulacaktı;
fakat, başka birçok vaatler, sözler gibi, bu
söz de unutulmuştur. Son Plan ve Bütçe
Komisyonundaki görüşmeler sırasında,
Demokratik Sol Partili arkadaşlarım, Alevî
kesime, bu amaçla; yani, inançlarına, sosyal
ve kültürel ihtiyaçlarına katkıda
bulunmak amacıyla, 10 trilyon liralık bir ödenek
ayrılması önerisini vermişlerdir; fakat,
maalesef, bu Hükümet, bu öneriyi de reddetmiştir.

Değerli arkadaşlarım, ekonominin
sürüklendiği bunalımda, toplumu tiksindirecek
ölçülere varan yoksulluklarda ve kirlenmelerde,
bankaların da payı gözardı edilemez.
Türkiye'de bankalar gereği gibi denetlenemiyor. O yüzden,
bazı kamu bankalarının veya özel bankaların
karıştığı yolsuzluk, rüşvet
ve kayırma olayları, ya hiç ortaya çıkamıyor
ya da ancak cinayet gibi tesadüfler sonucunda veya basının
gayretiyle ortaya çıkıyor. Sorumlular da,
hiç caydırıcı olmayan cezalarla, hatta
bazen hiç ceza görmeden kurtulabiliyorlar. Kimi de,
kendine verilen küçük cezaları bile çekmeden,
kolayca yurtdışına çıkıp
ortadan kaybolabiliyor. Tabiî, bunda adaletteki, emniyetteki
ve devletin denetim kurumlarındaki tıkanıklıkların
da etkisi var. O arada, bazı bankalar batıyor, daha
doğrusu bile bile batırılıyor; ama, batıranların
yaptıkları yanlarına kâr kalıyor.
Batık bankalara tasarruflarını yatırmış
yurttaşlarımızın ise yaşamları
sönüyor. Bankazedeler ve dövizzedeler arasında,
ruhsal bunalıma sürüklenenler, hatta intihar
edenler az değildir.

Kârlı çalışan bankalar
da, genellikle kârlarının büyük
bölümünü, gerçek bankacılık
işlevlerinden değil, yüksek faizli devlet kâğıtlarından
sağlıyorlar. Böylece, üretimden çok,
rant ekonomisine, enflasyondaki tırmanışa
ve devletin borç gereksinmesinin karşılanmasına
katkıda bulunuyorlar.

Refah Partisi-Doğru Yol Partisi Hükümeti
de, bankalar sistemindeki yozlaşmanın ve sakatlıklarının
üzerine yürüyebilecek durumda değildir; çünkü,
bankacılık sistemindeki yozlaşmada ve kirlenmede,
her iki Hükümet ortağı partinin de parmağı
vardır. (DSP sıralarından alkışlar)
Fakat, her konuda olduğu gibi, bu konuda da, Demokratik Sol
Partinin alnı açıktır, eli temizdir.
(DSP sıralarından alkışlar) Onun için
biz, bankalar sistemindeki sorunların da üstüne
kararlı biçimde yürümek yolundayız.
Bu amaçla hazırladığımız
bir araştırma önergesini de, Büyük
Millet Meclisi Başkanlığına sunmuş
bulunuyoruz. 

Sayın Başkan, ne kadar vaktim kaldı;
lütfeder misiniz?

BAŞKAN - Efendim, 13 dakikanız var.
(DSP sıralarından “Müsamaha var mı?”
sesleri)

Gayet tabiî... Arzu ederlerse, süreyi
uzatacağım efendim.

BÜLENT ECEVİT (Devamla) - Çok
teşekkür ederim efendim.

Sayın Başkan, değerli arkadaşlarım;
Türkiye'nin en kaygı verici, en üzücü
olaylarının başında, hâlâ,
yıllardır süren, Güneydoğu Anadolu'nun
sorunları geliyor. Biz, bu sorunların üzerine
koyduğumuz teşhisleri, kamuoyunun bazı etkili
kesimlerine anlatabilmekte yıllarca büyük güçlük
çektik. Özellikle Körfez Savaşı
ardından, Türkiye'nin, Kuzey Irak'ta düşürüldüğü
tuzak nedeniyle, terörün tırmanışa
geçeceğini, devletin, hem büyük can hem de
büyük malî kayıplara uğrayacağını,
yıllarca anlatmaya çalıştık;
fakat, bu anlattıklarımızın doğruluğu,
ancak son zamanlarda kabul edilmeye, algılanmaya başlandı.


O arada, sorunun sadece bir güvenlik sorunu
olmadığını, hele hele bir etnik sorun
olmadığını; temelde, o bölgenin
çağdışı feodal yapısından
kaynaklandığını; o bölgenin sınaileşmesini
önleyen, ekonomik, kültürel anlamda başka
bölgelerle bütünleşmesini önleyen feodal
yapıdan kaynaklandığını; işsizlikten,
yoksulluktan kaynaklandığını anlatmaya
çalışıyorduk. Bunlar giderilmezse,
bunların tedbiri alınmazsa, güvenlik önlemlerinde
ne kadar başarılı sonuçlar elde edilirse
edilsin, bölücü akımın kaynağının
kurutulamayacağını yıllarca anlatmaya
çalıştık. Bu anlattığımız
gerçekler, ancak şimdi anlaşılmaya başladı,
son zamanlarda anlaşılmaya başladı,
son bir iki yılda anlaşılmaya başladı;
ama, hâlâ gereken önlemler alınmıyor.


Düşünün, güvenlik gereksinmesiyle,
en az 2 bin köy ve mezra boşalmış veya
boşaltılmış durumda. Bir köylü
ailesi köyünde yaşarken, hiçbir geliri
olmasa bile, çoluk çocuğunun ihtiyaçlarını
karşılayabilir; altında barınacağı
bir damı vardır; ısınması için
en azından tezeği vardır; kendi yiyecek ihtiyacını
karşılayabilmesi için küçük
bir bahçesi, koyunları, tavukları, biraz
sebzesi, meyvesi vardır; ama, o köylü ailesini
kapısının dışına, köyünün
dışına bıraktığınız
andan itibaren, o, çaresiz durumdadır. İşte,
o anda devletin ona çareyi getirmesi gerekirdi; bu, ordunun
vazifesi değildi; bu, polisin vazifesi, jandarmanın,
özel timin vazifesi değildi; bu, hükümetlerin
vazifesiydi. (DSP sıralarından alkışlar)
Fakat, bundan önceki hükümetler gibi, bugünkü
Hükümet de bunu gözardı ediyor ve hâlâ
bu önlemleri almaya yanaşmıyor. 

Terör yüzünden yarım kalmış
yatırımların tamamlanması ve köye
dönüşün kolaylaştırılması
için devletin ayırdığı kaynak
ne? Sayın Çiller'in bir süre önce açıkladığına
göre, 4,5 trilyon lira... Onun da ne kadarı gitti
belli değil; ama, son ara yerel yönetim seçimlerinde
bir beldeye giderken Sayın Çiller “size, elimde
5 trilyonluk yardım paketiyle geliyorum” demişti.
Yani, bir beldeye vaat edilenden daha düşük bir
miktarla bütün Güneydoğu Anadolu'nun ivedi
ihtiyaçlarının karşılanabileceği
sanılıyor. 

Sayın Erbakan -bilinen hayalciliğiyle
ve kuşkusuz iyi niyetiyle- Başbakan olur olmaz, Sayın
Genelkurmay Başkanının yaptığı
ziyaretin hemen ardından, Genelkurmay Başkanını
da çok güç durumda bırakacak bir açıklamada
bulundu “sizlere müjdeler olsun; artık, bütün
köylere, mezralara dönülebilir” dedi. O zamandan
beri beş ay geçti, boşalan köylerin, mezraların
daha onda birine bile dönülebilmiş değil.
Dönülen köylerde de, köylü, nerede, nasıl
barınacağını, yaşamını,
geçimini nasıl sağlayacağını
bilemez durumda. 

Değerli arkadaşlarım, yıllardan
beri bu bölgede, devletin resmî rakamlarına
göre, 3 bin okul kapalı; açık okullarda
da, 2 binin üstünde öğretmen açığı
var. 

BAŞKAN - Sayın Ecevit, bir dakika efendim.

Değerli milletvekilleri, acaba biraz daha sükûneti
temin edebilir miyiz; hatibi izlemekte zorlanıyoruz. 

Buyurun efendim.

BÜLENT ECEVİT (Devamla) - Değerli
arkadaşlarım, bu yüzden, o bölgede yetişen
çocuklarımızın yüzbinlercesinin
geleceği kararmaktadır, hiçbiri geleceğe
hazırlanamamaktadır; çoğu erkek çocuklar
bile Türkçe öğrenememektedirler. Bu durumda,
siz, istediğiniz kadar, güvenlik durumunu etkili duruma
getirin, bölücü akımın kaynağı
kolay kolay kurutulamaz. Geçen gün gittiğim Diyarbakır'da
öğrendiğime göre, Diyarbakır gibi önemli
bir kültür merkezinde bile 30 bin çocuk okula
gidemez durumdadır.

Bu arada, kısaca, köy koruculuğu
sorununa da değinmek istiyorum. Bu konuda da başından
itibaren hükümetleri uyardık. 1985'ten itibaren,
Anavatan Partisi Hükümetini, Doğru Yol Partisi-CHP/SHP
hükümetlerini uyardık ve bugünkü Hükümeti
de uyarmaya devam ediyoruz. Bölgenin geri kalmışlığının
ve bölücü akımlara elverişli ortamının
başta gelen nedeninin feodal yapı olduğunu, köy
koruculuğu sisteminin, kendi haline bırakılsa
kendiliğinden çözülme sürecine girebilecek
feodal yapıyı büsbütün kökleştirdiğini
anlatmaya çalıştık; fakat, anlatamadık.
Halkın da uyarılarına kulak verilmedi. Ben,
1989 sonbaharında, yarı politikacı yarı
gazeteci olarak güneydoğuya yaptığım
bir gezide köylü vatandaşlara, köy koruculuğu
konusunda ne düşündüklerini sormuştum.
Bakın, o köylülerin teypten çıkardığım
sözleri neler? Köylülerden biri “ağaların,
aşiret reislerinin, zaten kendi aralarında kan davası
var. Eğer koruculuk yerleşirse, kendi meselelerini bu
ortamda giderirler. Bu önlemler uygun değildir; devlet
devletliğini bilmelidir” diyordu daha o tarihte. (DSP
ve ANAP sıralarından alkışlar)

Bir başka köylü şunu ekliyordu:
“Bu ağalık, aşiretlik, çıktıysa,
demek ki, devlet, devletliğini reddetmiş.” 

Daha 1989'da, bir başka köylü “bu
aşiret reisleri, bu ağalar, kimleri silahlandırıp,
dağa çıkarıyor? Yine, benim gibi fakir
fukaraları. Ölürsem yine ben öleceğim;
ağa ölmez” diyordu. Tabiî, bu “ağa
ölmez”in anlamı “buradaki bozuk düzen
değişmez”idi. Oysa, kendi haline bırakılsa,
devlet engellemese,  bozuk düzen kendiliğinden çözülmeye
başlayacaktı. 

Değerli arkadaşlarım, düşünün,
devletin askeri, polisi, jandarması, partilere üye
olamazken, siyaset yapamazken, onlarla aynı görevleri
paylaşan köy korucuları ve onların başındakiler,
partilere üye de olabiliyorlar, siyasete de karışabiliyorlar.
Tabiî, bu kadar zaman geçtikten sonra, köy korucuları
kapının dışına çaresiz
durumda bırakılamaz. Onlardan bir kısmını
devletin gerçek güvenlik güçleri içerisine
almak, bir kısmına da yeni iş olanakları
sağlamak gerekir.

Değerli arkadaşlarım, 1997 bütçesinde
geçici köy korucularına ayrılan ödenek,
14 trilyon 300 milyon liradır. Enflasyon farkı hesaba
katılırsa, demek ki, son on yılda bugünkü
para değeriyle yaklaşık 150 trilyon ödenmiş
köy korucularına. Bu 150 trilyonla Güneydoğu
Anadolu'da üretken yatırımlar yapılsaydı,
hem Güneydoğu Anadolu kurtulurdu hem bölücü
terör sona ererdi hem de köy korucuları, ağalarına
muhtaç olarak değil, kendi başlarına iş
yapma ve hayatlarını kazanma olanağını
bulurlardı. (DSP sıralarından alkışlar)

Değerli arkadaşlarım, vaktim çok
az olduğu için ve sonunda, elbette, ben de, bir ölçüde
Susurluk olayına değineceğim için, çok
önem verdiğim bir alan olan dışpolitika
alanı üzerinde, vakit darlığı nedeniyle
çok kısa durabileceğim. 

Sayın Erbakan'ın, o iyi niyetli hayalcilikleri,
çelişkileri, temennileri, dışpolitikada
da sürüyor. İçpolitikada, o yüzden
başımıza gelebilecek sorunları, kendi
içimizde çözeriz; ama, uluslararasında,
Sayın Erbakan'ın...

Sayın Erbakan'ın dinleyebilme özgürlüğüne
kavuşmasını bekliyorum; çünkü,
kendisiyle ilgili. (DSP sıralarından alkışlar)

Bir hükümetin, Türkiye içinde
yapacağı hatalar zamanla tamir edilebilir; ama, uluslararası
ilişkiler alanında yapacağı hatalar kolay
kolay tamir edilemeyebilir. 

Şimdi, bu konu üzerinde, Hükümetin
çelişkileri, Hükümetin densizlikleri, özellikle
Sayın Erbakan'ın tutumu üzerinde çok
duruldu; ben, bu ayrıntılara tekrar girerek vaktinizi
alacak değilim; yalnız, Sayın Erbakan'ın,
o hayalciliğinin, temenniciliğinin yeni bir örneğindeki
garabet üzerinde kısaca durmak istiyorum. 

Bildiğiniz gibi, dünyada, G-7'ler diye bilinen
bir grup vardır. Bu grubun içinde, dünyanın
en güçlü, dev ekonomilerine sahip olan ülkeler
yer alıyor; Amerika Birleşik Devletleri, Japonya,
İngiltere, Fransa, Almanya, İtalya, Kanada yer alıyor.


Şimdi, Sayın Erbakan “bu, haksızlık
anlamına gelir” diyor; doğru... Bunun karşısına,
bir karşı güç çıkarmak
istiyor; o da bu amaçla, M-8'leri -Türkiye, İran,
Pakistan, Mısır, Bangladeş, Endonezya, Malezya,
Nijerya- kuracak. 

Bu devletler, bir araya gelecekler!.. Amerika'nın
her türlü diyaloğu reddettiği İran; dünyanın
dışladığı Nijerya; dünyanın
en yoksul ülkelerinden biri olan Bangladeş; ekonomisi,
ancak, cömertçe Amerikan yardımlarıyla
ayakta durabilen Mısır... Bunlar bir araya gelecekler
ve o büyükler kulübünün karşısına
fakirler kulübü olarak çıkıp, dünya
âleme nizam verecekler!.. (DSP sıralarından
alkışlar)

Değerli arkadaşlarım, Sayın
Erbakan'ın 7 Aralık günü Millî Gazetede
çıkan uzun bir söyleşisinden öğrendiğimize
göre, bu girişimi ve gelişmeyi “Cenabı
Hak tanzim ediyor”muş!.. Sayın Erbakan, öyle
diyor. 

Lütfen, Sayın Erbakan, olmayacak duaya
“amin” deyip de, bunun günahını,
sonradan, Cenabı Hakkın üstüne yıkmaya
kalkışmayın. (DSP sıralarından
alkışlar)

Değerli arkadaşlarım, Sayın
Erbakan'ın dış ilişkilerdeki tutumunda
gözden kaçan bir özelliği de dikkatlerinize
sunmak isterim: Sayın Erbakan, İslam âlemini
birleştirmek istiyor -güzel, inşallah gerçekleşir-
ve gezilerine de İslam ülkelerinden başladı;
Güneydoğu Asya'da, Güney Asya'da, Afrika'da İslam
ülkelerine gitti. Peki, Orta Asya'daki yeni Türk cumhuriyetlerine
niçin gitmedi? (RP sıralarından “oraya
da gidecek” sesleri) Efendim, niçin öncelik vermedi?
Ben söyleyeyim nedenini : Çünkü, onların
gözünde Türkiye, laikliğin önderidir,
örneğidir. (DSP sıralarından “Bravo”
sesleri, alkışlar) Onlar, Türkiye'nin, Atatürk'ün
açtığı yolda, laik demokrasiyle kendilerine
örnek olmasını beklemektedirler. (DSP sıralarından
“Bravo” sesleri, alkışlar) Onun için,
elbette, önünde sonunda gidecek, gitmezse çok
ayıp olur; ama, bunu geciktirmesinin de nedenleri arasında,
benim bu ileri sürdüğüm nedenin payı,
herhalde küçük değildir.

HÜSAMETTİN KORKUTATA (Bingöl) -
Nihayet, Amerika'yı siz de müdafaa ettiniz yani...

BÜLENT ECEVİT (Devamla) -Değerli
arkadaşlarım, şimdi, yine, bu konuyu bitirmeden
önce, bir tehlikeye dikkati çekmek isterim...

(Mikrofon otomatik cihaz tarafından kapatıldı)


BAŞKAN - Bir dakikanızı rica
ediyorum efendim; sürenizi uzatacağım. 

Buyurun efendim. 

BÜLENT ECEVİT (Devamla) - Çok
teşekkür ederim efendim. Hoşgörünüzü
suiistimal etmemeye çalışacağım.


Belli ki, Amerika, Irak politikasının
iflas ettiğinin bilinci içerisindedir ve Irak'tan elini
eteğini büyük ölçüde çekme
eğilimindedir. Bu, bizim de temennimizdir; ama, bunun yerine
nasıl bir düzenleme geleceğini Türkiye belirlemelidir.
Benim bildiğim, Türkiye'de, devletin, böyle bir
projesi yoktur; ama, Demokratik Sol Partinin böyle bir projesi
vardır ve 15 Nisanda bütün dünyaya açıklanmıştır.
(DSP sıralarından alkışlar) İster
benimsensin ister ayrı, gerçekçi bir proje
hazırlansın; ama, süratle, bu konuda gereken
adımları atmak, Türkiye'nin görevidir.
Aksi halde -Batı basınında da sözü
edilmeye başlayan bir olasılığı
dikkatlerinize sunmak isterim- bazı Avrupa ülkelerinin
demokrasilerinden, hoşgörülerinden yararlanarak
veya onu suiistimal ederek, Batı'da kurulan sözde
kürdistan parlamentosunu, şimdi, Kuzey Irak'a taşıma
eğilimleri olduğu anlaşılıyor. Bu
bakımdan da Hükümeti uyarıyorum. 

Değerli arkadaşlarım, Sayın
Başkanın müsamahasıyla, sözlerimi
bitirmeden önce, Susurluk'ta patlak veren olaya da kısaca
değinmek isterim. 

Devleti yıllardır sarıp sarmalayan
karanlık ilişkilerin ne denli utanç ve kaygı
verici bir düzeye eriştiği, Susurluk'taki araba
kazasıyla, bir ucundan gözler önüne serilmiştir.
Silahlı eylemcilerle ve çetelerle, ihale, kumar,
eroin mafyalarının, feodal güçlerin,
bazı siyasal güçlerin ve bazı güvenlik
birimlerinin, el ele, devleti yıllardır içinden
çürütmekte oldukları artık bellidir.
Devleti bu ilişkiler ağından kurtarabilmek için,
Susurluk olayıyla ortaya çıkan gerçeklerin
altı kazınmalıdır. Buna yürek
gerekir; ama, yürek de yetmez; yürekli emniyet görevlilerine,
denetim elemanlarına, savcılara, yargıçlara
her güvenceyi vermek gerekir. Karanlık ilişkiler
ağının üstüne yürürken,
onları, iktidarın keyfî uygulama ve atamalarıyla
engellenmekten esirgemek gerekir. Devlet ancak öyle temizlenir,
failî meçhul cinayetler ancak öyle önlenir,
demokratik hukuk devleti de ancak öyle işlerlik kazanır.
Bunun yolunu yordamını da Demokratik Sol Parti göstermiştir;
Susurluk olayından önce değil, ondan çok
daha önce göstermiştir. 

Yüksek Denetleme Kurulunun Başbakanlıktan
ayrılarak, tamamen özerk ve bağımsız
bir kuruluş haline gelebilmesi ve bu gibi olayların
hiç değilse parasal yönünün üzerine
rahatlıkla eğilebilmesi için, bir yasa önerisini,
birbuçuk yılı aşkın bir süre
önce Meclise sunduk; fakat, hâlâ, komisyonlarda
gündeme alınabilmesini bile sağlayamadık.


Öte yandan, 12 Eylül döneminden sonra
bir hayli kısılmış olan yargı
bağımsızlığının yeniden
tatmin edici bir düzeye çıkarılabilmesi
için, bir Anayasa değişikliği önergesini,
bundan aylar önce, Meclisteki değerli partilerin imzalarına
açtık; ama, bugüne kadar, Demokratik Sol Partili
milletvekilleri dışında hiçbir partinin
milletvekilinden tek bir imza gelmedi arkadaşlarım.
(DSP sıralarından alkışlar)

Toplumdan yükselen tepkiler çok yerindedir;
fakat, Mecliste temsil edilen partiler tepki göstermekle
yetinemezler. Temiz toplum için, Meclis dışında
imza toplamak da yetmez. Mecliste temsil edilen partilerin, bir
yandan tepki gösterirken bir yandan da çözüm
göstermeleri gerekir. Çözüm gösteren
tek parti ise, Demokratik Sol Partidir. (DSP sıralarından
alkışlar) Çünkü, Demokratik Sol
Partinin alnı açıktır, eli temizdir,
hiçbir yasadışı güce veya akıma
diyet borcu da yoktur. Meclis dışından gelen
tepkileri, Meclis dışında toplanan ve toplumun
duyarlığını gösteren imzaları
etkili kılabilmenin başta gelen bir yolu, bir koşulu,
bizim çözüm önerilerimize Meclis dışından
destek, Meclis içinden de imza ve oy vermektir. Bu katkıyı
esirgeyenler, o karanlık ilişkiler ağının
üstüne yürümekteki içtenliklerine bizi
inandıramazlar.

Değerli arkadaşlarım, Sayın
Çiller, mafya bağlantılı cinayet şebekelerini,
yakın geçmişte bizzat kendisinin de kullandığını
ve kullananları onayladığını geçen
gün açığa vurmuştur. Onları,
devlete hizmet eden vatansever kahramanlar gibi göstermiştir.
“Devlet için kurşun atan da yiyen de şereflidir”
derken, siyasal cinayet işleyenleri, yargısız
infazcıları, mafya hesaplaşması canilerini,
Sayın Çiller, devletin yasal güvenlik güçleriyle
bir kefeye koymuştur.

Genel Başkan Sayın Çiller'in
ardından bir yardımcısı, Sayın
Mehmet Gölhan da, yasadışı eylemlerde
sıkılan kurşunlar için “o kurşunlar
olmasa biz burada oturamazdık” demiştir. 

Demin, Sayın Cevheri “devlet olmasa biz
burada oturamazdık” diyor; yine aynı görevde
bulunan, Doğru Yol Partisinin Genel Başkan Yardımcılığında
bulunan Sayın Gölhan “o güçler olmasa,
o kurşunlar atılmasa biz burada oturamazdık”
diyor. Böylelikle, can güvenliklerini devlete değil,
Millet Meclisindeki ve Hükümetteki yerlerini de millete
değil, cinayet şebekelerine borçluymuş
gibi konuşmuşlardır Sayın Çiller
ve Sayın Gölhan. 

Yıllardır içeride ve dışarıda
aranan bir suçlu için, Çatlı için,Sayın
Gölhan -benim çok değer verdiğim bir devlet
adamı -Sayın Gölhan-  “o, benim gözümde
büyüdü” diyebilmiştir.

Çiller'in ve Yardımcısının
bu sözleri ardından ne olmuştur? Kendilerini
ülkücü, yani idealist olarak adlandıran
bir militan gençler grubu, 12 Eylül öncesinin
kanlı eylemlerinin bir benzerini tezgâhlamaya kalkışmışlardır.
Bu gençler, kendilerini, Başbakan Yardımcısı
Sayın Çiller'in “devlet için kurşun
atan kahramanlar” tanımı içinde görerek,
İstanbul Üniversitesinde, öğrencilerin üstüne
satırlarla, tabancalarla yürümüşlerdir.
(DSP ve CHP sıralarından alkışlar)
7 Aralık günü Bursa'da yaptığı
bir konuşmada Sayın Çiller “kimse devleti
yıpratmasın, evvel Allah, onu hallederiz” demiştir.
Oysa, devleti en başta kendisi yıpratmaktadır.
Sayın Çiller'in övüp kışkırttığı
eylemcilerin, kimleri, nasıl hallettikleri de, artık,
çok iyi bilinmektedir.

Sayın Çiller, densizliği daha da
ileri götürerek, övdüğü cinayet şebekelerini
eleştirenleri, ASALA ve PKK destekçileri gibi göstermeye
kalkışmıştır. Öylece, Ermeni
terör örgütü ASALA'yı sindirenlerin
de, PKK eylemlerini frenleyenlerin de, o cinayet şebekeleri
olduğunu ima etmiştir. Oysa, ASALA, Paris'teki bir kanlı
eyleminin Batı ülkelerinde uyandırdığı
tepki üzerine, kendiliğinden eylemlerini sona erdirmek
zorunda kalmıştır. PKK ile dağlarda, kentlerde
vuruşanlar da, o cinayet şebekeleri değil, devletin
şerefli güvenlik güçleridir. (DSP ve CHP
sıralarından alkışlar)

Hukuk devleti kurallarının doğru
dürüst işlediği bir ülkede, mafya bağlantılı
siyasal cinayet şebekelerine Sayın Çiller
gibi sahip çıkan bir liderin veya bakanın
siyasal yaşamı bir günde sona ererdi. Şimdi,
ben şunları merak ediyorum değerli arkadaşlarım:

1. Kendi partisi, Sayın Çiller'in ağır
sorumluluğunu paylaşmaya devam edecek midir; yoksa,
temel devlet sorunları konusunda, kendini, Sayın
Çiller'in sorumsuzca tutumuna tutsaklıktan kurtarabilecek
midir?

HASAN EKİNCİ (Artvin) - Sana ne!

BÜLENT ECEVİT (Devamla) - Bana ne değil;
bu, bütün milleti ilgilendiriyor.

2. Refah Partisi, Doğru Yol Partisiyle iktidar
ortaklığının ağır bir suç
ortaklığına dönüşmesini içine
sindirecek midir; yoksa, yasadışı eylemlerin
üstüne etkin biçimde yürünebilmesi
için, yargı erkine ve devlet denetimine tam bağımsızlık
sağlamayı kabul edecek midir?

HÜSAMETTİN KORKUTATA (Bingöl) -
Kabul edecektir, devam da edecektir...

HALİL ÇALIK (Kocaeli) - Başka
yolu yok!..

BÜLENT ECEVİT (Devamla) - Eğer bu
partiler, devletteki kirlenmenin üstüne etkin biçimde
yürüyebilmenin gereklerini Çiller engelini aşamadıkları
için yerine getiremezlerse, hele bir de basın özgürlüğünü
kısarak, yolsuzlukların ve siyasal cinayetlerin
açığa çıkmasını
zorlaştırırlarsa, ne ülkeye ne de kendilerine
hayırları dokunur. (DSP sıralarından
alkışlar) 

Herhalde, şimdiki haliyle bu Hükümeti,
devlet ve millet, uzun süre sırtında taşıyamaz.
Taşıyamaz da ne olur? Artık, sabrı
taşan ve kabından taşan millet, Hükümet
sorununun çözümünü, değişecek
yeni koşullar içinde bulur. Biz de, Demokratik Sol
Parti olarak, buna, elimizden gelen katkıyı yaparız.
Mecliste temsil edilen partiler arasında, 1980'lerin, 1990'ların
sorumluluğuna ve kirliliğine bulaşmamış
tek parti olarak da, ilk seçimlerde iktidara adaylığımızı
koyar ve milletten yetki isteriz. (DSP sıralarında
“Bravo” sesleri, alkışlar)

Sayın Başkana müsamahası
için şükranlarımı ve siz değerli
milletvekillerine ve aziz vatandaşlarımıza
saygılarımı sunarım. (DSP sıralarından
ayakta alkışlar) 

BAŞKAN - Teşekkür ederim Sayın
Ecevit.

V. - SATAŞMALARA İLİŞKİN
KONUŞMALAR

1. - Ankara Milletvekili Mehmet Gölhan'ın,
İstanbul Milletvekili Bülent Ecevit'in, basında
çıkan sözlerini yanlış aksettirmesi
nedeniyle konuşması

MEHMET GÖLHAN (Ankara) - Sayın Başkan?..

BAŞKAN- Buyurun Sayın Gölhan.

MEHMET GÖLHAN (Ankara) - Sayın Başkan,
Sayın DSP  Genel Başkanı, ismimden bahsederek,
basında çıkan bazı hususları
yanlış ifade etti.Müsaade eder misiniz, bir
açıklama yapayım.(Gürültüler)

BAŞKAN - Sayın Gölhan, şunu
mu söylemek istiyorsunuz : Sayın Ecevit, sizin basında
yayımlanan sözlerinizi tekrar ederek bazı ifadelerde
bulundu. Siz de, yerinizden “hayır, böyle değildir”
demediniz, “yanlış anlamışsınız”
 dediniz.  Bunu mu düzeltmek istiyorsunuz?

MEHMET GÖLHAN (Ankara) - Evet.

BAŞKAN - Buyurun efendim. (DYP sıralarından
alkışlar; DSP sıralarından “televizyondan
dinledik” sesleri)

Sayın milletvekilleri, müsaade  buyurun;
herkes, burada her şeyi söyler; müsaade buyurun...


MEHMET GÖLHAN (Ankara) - Sayın Başkan,
değerli milletvekilleri; Sayın DSP Genel Başkanı
benim ismimi zikrederek, burada, hakikaten, basında çıkan
konuları biraz yanlış aksettirdi. Ben şunu
söylüyorum; tekrar ediyorum: Evet, devlet için
kurşun sıkan da, kurşun atan da şereflidir,
haysiyetlidir, kahramandır. Bunun, şu veya bu mafyayla
veya Çatlı ile alakası yok. (DSP sıralarından
“televizyondan dinledik” sesleri, gürültüler)

YUSUF ÖZTOP (Antalya) - Sen onları kastetmiyorsun;
sen, Çatlı'yı kastediyorsun.

METİN ŞAHİN (Antalya) - Televizyondan
dinledik, gazeteden okumadık.

BAŞKAN - Bir dakika efendim... Bir dakika...

MEHMET GÖLHAN (Devamla) - Ülkenin bölünmez
bütünlüğü için güneydoğuda
teröre karşı mücadele eden 5 bin şehit
verdik, 5 bin tane!  5 bin tane de vatandaş şehit
verdik; 10 bin kişi şehit oldu orada. Onları
kastederek söylenmiş olan bir sözü, gelip
de buraya... Ne olduğu belirsiz, kendisini hiç tanımadığım,
bilmediğim, bir Abdullah Çatlı ile ilgili sözler
değil bunlar. (DSP sıralarından gürültüler)
Tekrar söylüyorum Sayın Genel Başkanım:
Alakası yok bunun.

BAŞKAN - Anlaşıldı Sayın
Gölhan.

Teşekkür ederim efendim.

MEHMET GÖLHAN (Devamla) - Teşekkür
ederim Sayın Başkanım. (DSP sıralarından
gürültüler)

BAŞKAN - Sayın milletvekilleri, efendim,
bakınız, problem yok. 

Bir hatip, burada sözünü söylüyor
-itiraz olursa, o da çıkar- İçtüzük
hükümleri içerisinde itirazını
yapıyor, demokratik kurallar içinde tartışıyoruz.
Yeter ki, iktidar tarafı hoşgörü içerisinde,
muhalefet tarafı da itidal içerisinde olmayı
becerebilsin. Bütün mesele budur. Bunu yapabildiğimiz
ölçüde, bu Genel Kurulda, bütün müzakereleri
sağlıklı yürütürüz. 

ASLAN ALİ HATİPOĞLU (Amasya) -
Sayın Başkan...

BAŞKAN - Bir dakika efendim; söz vermedim
size.

IV. -KANUN TASARI VE TEKLİFLERİYLE
KOMİSYONLARDAN                   GELEN DİĞER
İŞLER (Devam)

1. -1997 Malî Yılı Bütçe
Kanunu Tasarısı ve Plan ve Bütçe Komisyonu
Raporu (1/518) (S. Sayısı : 134) (Devam)

2. -1994 Malî Yılı Genel
Bütçeye Dahil Kuruluşların Kesinhesaplarına
Ait Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi
ile 1994 Malî Yılı Kesinhesap Kanunu Tasarısı
ve Plan ve Bütçe Komisyonu Raporu (1/282, 3/414) (S.
Sayısı : 103) (Devam)

3. -1995 Malî Yılı Genel
Bütçeye Dahil Kuruluşların Kesinhesaplarına
Ait Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi
ile 1995 Malî Yılı Kesinhesap Kanunu Tasarısı
ve Plan ve Bütçe Komisyonu Raporu (1/492, 3/516) (S.
Sayısı : 151) (Devam)

4. -Katma Bütçeli İdareler
1997 Malî Yılı Bütçe Kanunu Tasarısı
ve Plan ve Bütçe Komisyonu Raporu (1/519) (S. Sayısı
: 135) (Devam)

5. -1994 Malî Yılı Katma
Bütçeli İdarelerin Kesinhesaplarına
Ait Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi
ile 1994 Malî Yılı Katma Bütçeli
İdareler Kesinhesap Kanunu Tasarısı ve Plan
ve Bütçe Komisyonu Raporu (1/283, 3/415) (S. Sayısı
: 102) (Devam)

6.  - 1995 Malî Yılı Katma
Bütçeli İdarelerin Kesinhesaplarına
Ait GenelUygunluk Bildiriminin Sunulduğuna İlişkin
Sayıştay Başkanlığı Tezkeresi
ile 1995 Malî Yılı Katma Bütçeli
İdareler Kesinhesap Kanunu Tasarısı ve Plan
ve Bütçe Komisyonu Raporu (1/493, 3/517) (S.Sayısı:
15) (Devam)

BAŞKAN - Değerli milletvekilleri, bütçenin
tümü üzerinde gruplar adına konuşmalar
tamamlanmıştır. 

Şimdi, şahıslar adına görüşmelere
geçeceğim. 

Bütçenin tümü üzerinde,
aleyhinde Sayın Halit Dumankaya; buyurun. (ANAP sıralarından
alkışlar)

Süreniz 15 dakikadır.

HALİT DUMANKAYA (İstanbul) - Sayın
Başkan, muhterem milletvekileri; bizleri televizyonları
başında izleyen dargelirlilerimiz, memurlarımız,
işadamlarımız, işçilerimiz, esnafımız,
köylülerimiz, çiftçilerimiz, özürlülerimiz,
terörden evlatlarını kaybeden analarımız,
bacılarımız; hulasa, dertli insanlarımız,
dürüst insanlarımız; hepinizi saygıyla
selamlıyorum. (ANAP sıralarından alkışlar)


Geçen gün kaybettiğimiz, Grubumuzun
üyesi Sayın Mehmet Ali Altın'a Allah'tan rahmet
diliyorum; ailesine, Kırşehir halkına, Anavatan
Partisi Grubuna ve tüm Meclise sabır temenni ediyorum.


Değerli arkadaşlarım, ben şu
panoyu gördüğüm için konuşmama
tersten başlayacağım. Sayın Erbakan Hoca
grafiklerle konuşmayı sever, ben de belgeyle konuşmayı
severim. Şimdi, Sayın Hocamın 1991 yılındaki
“Teşhis” adlı bu kitabında -eğer,
o slayt makinesinden ben de yararlansaydım- söylediklerini,
yazdıklarını ben de burada halka göstermek
isterdim; yani, kendilerinin reklamını yapmak isterdim.


BAŞKAN - Sayın Dumankaya, bir dakika
efendim...

Biraz sonra, Sayın Başbakan söz
almadan önce, o makinenin ne sebeple, nasıl bir müracaatla
oraya kurulduğu hakkında Genel Kurula bilgi vereceğim;
ama, mademki konuya girdiniz, hemen açıklama yapayım...

HALİT DUMANKAYA (Devamla)- O zaman, benim...

BAŞKAN - Sizden de bir arzu gelseydi, siz de
tedbirinizi önceden Başkanlığa bildirseydiniz,
size de aynı imkânı tanırdım
efendim. (RP sıralarından alkışlar)

HALİT DUMANKAYA (Devamla)- Sayın Başkan,
saat çalışıyor... İki dakika...

BAŞKAN - Ben o süreyi size vereceğim.


Buyurun.

HALİT DUMANKAYA (Devamla)- Şimdi, bakınız,
burada bir grafik var. Ekmeğin üçte biri İsrail'e
gidiyor, üçte biri vergilere gidiyor ve üçte
biri de halkın cebinden alınıyor; yani, halkın
cebindeki paranın üçte ikisi İsrail'e
gidiyor...

ÖMER EKİNCİ (Ankara) - Anlamamışsın;
dikkatli oku...

BAŞKAN - Sayın Ekinci, biraz sabırlı
olur musunuz... Lütfen...

HALİT DUMANKAYA (Devamla)- İkinci grafiğe
bakıyoruz. Yine, bakınız, kredi, kambiyo,
darphane, vergi, faiz vatandaşın sırtına
binmiş. Halbuki, faizlerin en çok arttığı
dönem bu dönemdir; kambiyonun, darphanenin çalıştığı
dönem bu dönemdir. 

Yine üçüncü grafiğe .bakıyoruz.
İşte, altınlar, İsrail'e gidiyor. 

Yine dördüncü grafiğe bakıyoruz.
Batık krediler, altınlar İsrail'e gidiyor,
siyonizme gidiyor. 

Grafikler böyle devam ediyor; zamanım
kısa olduğu için, hepsini anlatamıyorum.
Yani, düzeni, İsrail üzerine, siyonizm üzerine
kurulmuştur; ama, tarihe bakın ki, ilk defa, İsrail
ile dört anlaşma yapılmış ve bunlardan
iki tanesi, şu beş ayda, Refah Partisi döneminde
yapılmış. Demek ki, kurulan düzen bu
şekilde işliyor ve Refah Partisi, İsrail ile
anlaşmaları imza ediyor.

Yine, bakınız, bu, Refah Partisinin
slogan kitabıdır; 6 ncı sayfasının
7 nci sütünunda deniliyor ki: “Hava, su, siyaset
temizlenecektir.” Çok güzel bir slogandır.


Şimdi, bu sloganlardan işe başlıyorum:
“Hava, su, siyaset, temizlenecektir.” Genel Başkanımız
Sayın Mesut Yılmaz dedi ki:  “Siyasetten, yalanı
ve haramı temizleyeceğiz.” Bu sloganlar, birbirine
çok yakındır. 

Biz, iktidara ortak olunca -yani, seçim yapılınca-
yolsuzlukları, 14 dosya  olarak -ama araştırma
olarak- Meclis gündemine getirdik. Refah Partisi de “varan
bir, TEDAŞ; varan iki, TOFAŞ; varan üç,
mal varlığı” dedi ve dokuz tane daha “varan”
sırada bekliyordu.

KADİR BOZKURT (Sinop) - İstanbul'da
kaç dairen var?..

HALİT DUMANKAYA (Devamla) - Biz, 53 üncü
Hükümet Programı hazırlanırken,
yolsuzlukların üzerine gidileceğini açık
ve net bir şekilde oraya koyduk; ama, 54 üncü
Hükümetin Programına bakıyorsun, sanki
“bu yolsuzlukların üzeri örtülecektir”
kelimeleri vardır.

Şimdi, bakınız değerli milletvekilleri,
biz, Hükümeti kurup, TURBAN, Sait Halim Paşa Yalısı,
Petrol Ofisi, Toprak Mahsulleri Ofisi, özelleştirme
gibi konuların üzerine gittiğimiz zaman, ortağımız
bize dedi ki “bize çamur atıyorlar, böyle
bir şey yoktu.” Ben, bu kürsüden, tüm
kamuoyuna ilan ettim, dedim ki: Bizim verdiğimiz önergelerde,
eğer yolsuzluk yoksa, eğer devletin namuslu bir genel
müdürüne, eğer devletin namuslu bir başbakanına
iftira ediyorsak, bunun bir bedeli olması lazım;
Anayasada yok, İçtüzükte yok; ama, ben,
milletvekilliğinden istifa edeceğim. Bugün, TOFAŞ
bitmiştir, Toprak Mahsulleri Ofisi bitmiştir, Petrol
Ofisi bitmiştir ve yolsuzluğun boyutu ne biliyor musunuz
değerli arkadaşlarım; 5 trilyonu geçmiştir.

İşte bu nedenle bizim ortaklık
bozuldu. Benim Genel Başkanım dedi ki: “ben
kirli dosyaların üzerine oturmam.” İşte
bu kirli dosyaların üzerine bu yeni Hükümet
kuruldu. Nasıl kuruldu?..

NECMİ HOŞVER (Bolu) - Yolsuzlukları
araştıracak bakanı transfer ettiniz.

HALİT DUMANKAYA (Devamla) - Oradan laf atacağına
beni iyi dinle!..

NECMİ HOŞVER (Bolu) - Ceremesini ben
çektim. Transfer ettin...

HALİT DUMANKAYA (Devamla) - Şimdi, burada
şu oldu : TOFAŞ'la ilgili...

BAŞKAN - Bir dakika Sayın Hatip. 

Sayın Hoşver, lütfen...

Devam edin Sayın Dumankaya.

HALİT DUMANKAYA (Devamla) - TEDAŞ'la
ilgili komisyon kuruldu. DYP hemen Mercümek'le ilgili bir
önerge verdi, onunla ilgili komisyon da kuruldu; TOFAŞ'la
ilgili komisyon kuruldu, mal varlığıyla ilgili
komisyon kuruldu. Bunlar, araştırma önergeleri
değil değerli arkadaşlarım, ondan daha ileri,
soruşturma önergeleridir. Eğer çoğunluk
parmağıyla bu önergeleri yok sayarsanız,
üzerlerini kapatırsanız, bunun vebali vardır;
hem Allah yönünden vebali vardır hem seçmeniniz
yönünden vebali vardır.

Diyelim ki bu önergeleri kapattınız...
Şimdi, bunların evraklarını kasalara
kilitleyebilirsiniz, cebinize koyabilirisiniz. Bunların
evrakları gizlenir; ama, değerli arkadaşlarım,
şu mal varlığının evrakını
gizleyemezsiniz : Amerika'daki işyerleri, oteller, Türkiye'deki
köşkler, yalılar...

İRFETTİN AKAR (Muğla) - Parasını
sen mi verdin?

HALİT DUMANKAYA (Devamla) - ...Kuşadası'ndaki
çiftlik...

İRFETTİN AKAR (Muğla) - Senin paranla
mı alıyor?..

HALİT DUMANKAYA (Devamla) - ... yalıda
bekleyen iki tane yat, uzun direkli o yatlar... Bunları
saklayamazsınız değerli arkadaşlarım.


İRFETTİN AKAR (Muğla) - Senden
mi aldı paraları?... Geç bu işleri,
geç...

HALİT DUMANKAYA (Devamla) - Benden değil,
TURBAN'dan aldı paralarını.

İRFETTİN AKAR (Muğla) - Babandan
aldı, babandan...

HALİT DUMANKAYA (Devamla) - Değerli arkadaşlarım,
bunları belirttikten sonra esas konuma geçiyorum.

Ülkemizde beş altı senedir yaşanan
kara tablo, her gün, günlük basının
ekonomik sütunlarına yansımaktadır.
Her geçen gün ülke daha kötüye gitmekte,
kamunun finansman açığı artmakta, bütçenin
gelirleri, giderlerini karşılayamamaktadır.
Halkı ezen enflasyon canavarı, bu Hükümet
döneminde daha da azgınlaşmakta, daha da canavarlaşmaktadır.
Beş aylık kısa dönemde, fakirin fukaranın
mutfaklarında kullandığı tüpgaza
yüzde 100 zam yapılmıştır.

Değerli arkadaşlarım, halkımız
geçim sıkıntısından bunalmış,
pazar artıklarından, çöp bidonlarından
yiyecek toplayan insanlarımızın sayısı
yüzbinleri bulmuştur. (RP sıralarından
“sayenizde” sesleri)

Değerli arkadaşlarım, bakın,
emekli bir vatandaşın, Seyit Yılmaz'ın
yazdığı mektuptan sizlere birkaç satır
okumak istiyorum: “Bizlerin hali malum. 15 milyon alıyoruz,
10 milyonu kira; 5 milyonla nasıl geçinilir? Onu,
size yazmaya buradan elim varmıyor. Takdiri büyük
merhametinize bırakıyorum. Akrabalarımıza
gidemiyoruz, birbirimizi ziyaret edemiyoruz.Akmayan sulara para
ödüyoruz, yakmadığımız elektriğin
parasını ödüyoruz, konuşmadığımız
telefonlara para veriyoruz. Bu durumda bizim nasıl yaşadığımızı
sizin vicdanınıza bırakıyorum. Milyonlara
varan insanlar, akşam namazından sonra pazara çıkıyor
veya sabah çıkıyor. O pazar yerine gitsinler,
oradaki kadınları görsünler -sizlere “bu
çöplerden ne arıyorsunuz diye sorun” diyor-
yine de utanmazlar... “

Değerli arkadaşlarım, işte,
bu, emekli bir insanın yazdığı mektup.


Sayın DYP sözcüsü ağabeyimiz,
Sayın Bakan burada konuştu; ılımlı
bir konuşma yaptı. Ben isterdim ki, bu konuşmayı,
önce, kendi Genel Başkanına yapsa... Bakınız
değerli arkadaşlarım, dört sene, beş
sene bu konuşmayı yapsa... 

Şimdi, değerli arkadaşlarım,
bakınız, Dışişleri Bakanlığının
bütçesi görüşülüyor ve Sayın
Dışişleri Bakanı oraya, Komisyona gelmiyor;
saygısızlık ediyor Komisyona.

YILDIRIM AKTÜRK (Uşak) - Buraya da gelmiyor.

HALİT DUMANKAYA (Devamla) - Değerli arkadaşlarım,
bugün, burada, Türkiye Cumhuriyeti Hükümetinin
bütçesi konuşuluyor. Ne yapıyor sizin
Genel Başkanınız; Genel İdare Kurulunu
topluyor ve buraya gelmiyor değerli arkadaşlarım;
bu Meclise saygısızlık yapıyor. Bunu,
lütfen, ona söyleyin; ortağına saygısızlık
yapıyor. Şimdi, ben, bunu eleştirirsem, yanlış
mı yapmış olurum?

İRFETTİN AKAR (Muğla) - O senin
sorunun değil...

HALİT DUMANKAYA (Devamla) - Ben bunu eleştirirsem
değerli milletvekili, ölen babamı mı buraya
getireceksin? (ANAP sıralarından alkışlar)

Değerli arkadaşlarım, bakın,
bugünkü toplantısında diyor ki: “Anavatan
Partisi, Refah Partisi için şunları söyledi:
İşte, ülkeyi karanlığa götürür,
büyük tehlikedir.” Şimdi, bunu biz mi dedik,
o mu dedi?.. 

Hasan Cemal'in yazısından birkaç
satır okuyacağım değerli arkadaşlarım,
bakınız: “Seçimden evvel de, seçimden
sonra da, Anavatan Partisi, onun Genel Başkanı 'Refah
Partisi ile görüşürüm; 6 milyon oy aldı.
Anlaşırsak koalisyon kurarım, anlaşamazsak
kuramayız dedi.”

Biz görüştük; ama, siz, diğer
partilerin hepsi, görüşmeyi bile reddettiniz.
Biz görüştük, anlaşamadık, vazgeçtik;
ama, Sayın Tansu Çiller seçimden önce
“Refah ile koalisyon yapmak Türkiye'ye ihanettir”
demedi mi? “Ey Mesut Yılmaz, Erbakan ile koalisyon
yapma, koltuk uğruna ülkeyi karanlığa gömme,
Refah'a teslim olma” demedi mi? Sayın Erbakan Hocamız
da, Sayın Çiller'e “eteğiyle başını
örten gavur gelini” demedi mi? Daha birçok şey
dedi, dört tane kaseti var bende. Şimdi, bunları
diyor da... “Mücahit Çiller” olmadı;
ama, ona, şimdi, bugün “mücahit Çiller”
diyorsunuz. (RP sıralarından “Olacak, olacak”
sesleri)

Değerli arkadaşlarım, şunu
belirtmek istiyorum: Anavatan Partisi, her türlü yolsuzluğun
üzerine gitmeye kararlıdır. Üzülerek
ifade etmek istiyorum. Saygı duyduğum Sayın
Ecevit burada dedi ki :”Temiz toplum için sadece DSP
imza verdi.” Anavatan Partisi, seçimden hemen bir
hafta sonra -o zaman 125 milletvekilimiz vardı, hepimiz
imzaladık- temiz toplum davasını başlattı.


Değerli arkadaşlarım, nedir bu?
Dedik ki; Milletvekili dokunulmazlığı sadece
bu kürsüde olmalıdır. Eğer, ticarî
hayatında, bürokrasi hayatında devleti...

(Mikrofon otomatik cihaz tarafından kapatıldı)


BAŞKAN - Bir dakika, Sayın Dumankaya...


Sürenizi 3 dakika uzattım; buyurun.

HALİT DUMANKAYA (Devamla) - Şunu söyledik;
Bürokraside, ticarette devleti soyanlar, cezaevi yerine bu
çatı altına gelemeyecektir, milletvekilinin
dokunulmazlığı kalkacaktır. İmzalarımız
hazırdır, Meclis Başkanlığındadır.


Daha dün, burada, “yolsuzluklarda, yüz
kızartıcı suçlarda zamanaşımını
10 seneye çıkaralım” dedik, iktidar
partilerinin oylarıyla burada reddedildi. Başka yapacağımız
ne vardır; “Anayasa'nın 159 uncu maddesini
değiştirelim” dedik ve bununla ilgili olarak hem
içeride hem de dışarıda binlerce imza
topladık.

Değerli arkadaşlarım, bakınız,
devletin dışta ve içte itibarı çok
kötü durumdadır. Nasıl kötüdür;
Avrupa'nın en saygın kuruluşu, bir araştırma
yapıyor; araştırmada, yolsuzluk yapan devlet
adamları sıralamasında Sayın Çiller'i
7 nci sıraya koyması bizi sevindirmiyor, üzülüyoruz.

Değerli arkadaşlarım, yine, Avrupa
Parlamentosunda konuşan her kişi, Sayın Çiller'in
duyarsız olduğundan...  

MAHMUT YILBAŞ (Van) - Sayın Başkan,
üzerinde mi konuşuyor, yoksa sataşmada mı
bulunuyor?

BAŞKAN - Sayın Yılbaş,
 Grup Başkanvekili mi oldunuz?! Hiç duymadım,
bilmiyorum!.. Olduysanız, Grubunuz yazısıyla
bana bildirsin!..

HALİT DUMANKAYA (Devamla) - ...sözlerine
güvenilmediğinden bahsediyor; bu, bizi üzüyor.

Değerli arkadaşlarım, yine Almanya'da
yayımlanan...

NECMİ HOŞVER (Bolu) - Sayın Başkan,
tarafsız olmaya dikkat et; herşeye sen cevap verme!

HALİT DUMANKAYA (Devamla) - ...bir büyük
dergi de “Allah'tan -haşa- şeytandan korkmaz
insan” diye bahsediyor. Biz, bunlara sevinmiyoruz, bunlara
üzülüyoruz.

Değerli arkadaşlarım, Türkiye'de,
daima, zengin daha zengin, fakir daha fakir olmuştur; bunları,
sadece biz demiyoruz. Türkiye'yi çeteler sarmıştır.
Biz, dört senedir yalı çetesinden bahsediyoruz;
ama, siz, hiçbir zaman duyarlılık göstermediniz.
Dedik ki “ bu yalı çetesi, Türkiye'nin
başına belâ olacaktır” Bunu, sadece
biz demedik, o zamanki İstanbul İl Başkanınız
Sayın Keçeli de söylemiştir; ama, o zaman
duyarlılık göstermediniz; bugün, o çeteden,
çeteler türemiştir. Eğer biz, o yalı
çetesini temizleyemezsek; eğer biz, devlet ihalelerinden
yüzde 10 alarak devleti soyanları temizleyemezsek,
size şunu söylemek istiyorum ki, Susurluk çetesini
temizlesek, Ankara çetesini temizlesek, diğer çeteleri
temizlesek bile yine bir yere varamayacağız...

(Mikrofon otomatik cihaz tarafından kapatıldı)

BAŞKAN - Evet, bitti efendim.

HALİT DUMANKAYA (Devamla) - 2 dakika yeter
Sayın Başkanım.

BAŞKAN - Yok efendim, verdim süreyi; lütfen.

HALİT DUMANKAYA (Devamla) - Değerli arkadaşlarım,
tabiî, 15 dakikalık bir zamana her şeyi sığdırmak
mümkün değildir. 

BAŞKAN - Sayın Dumankaya, mikrofon çalışmıyor
efendim.

HALİT DUMANKAYA (Devamla) - Tabiî, şimdi,
ben... (Gürültüler)

BAŞKAN - Sayın Dumankaya, mikrofon çalışmıyor.

HALİT DUMANKAYA (Devamla) - Peki, teşekkürümü
edeyim Sayın Başkan.

BAŞKAN - Buyurun, edin efendim; mani bir hal
yok.

HALİT DUMANKAYA (Devamla) - Değerli arkadaşlarım,
bu bütçe, ekonomik potansiyeli harekete geçiremeyen,
dengeleri kuramayan, borç-faiz sarmalını
kıramayan... (Gürültüler)

BAŞKAN - Sayın Dumankaya...

HALİT DUMANKAYA (Devamla) - ...israfı
ve enflasyonu önleyemeyen, dargelirliyi...

BAŞKAN - Sayın Dumankaya... Sayın
Dumankaya... İstirham ediyorum efendim...

HALİT DUMANKAYA (Devamla) - ...ezen bir bütçedir.
Bu bütçe, denk bütçe değildir. 

Yüce Heyetinize saygılar sunuyorum. (ANAP
sıralarından alkışlar)

BAŞKAN - Teşekkür ederim, buyurun
efendim.

HALİT DUMANKAYA (Devamla) - 15 dakikaya neyi
sığdıralım!..

BAŞKAN - Buyurun Sayın Dumankaya...
Ben, size, yeterince süre verdim; merak buyurmayın.

MEHMET AYKAÇ (Çorum) - Zamanı
bile denkleştiremedin!

BAŞKAN - Denkleştirdi efendim, denkleştirdi;
merak buyurmayın.

Değerli milletvekilleri, bütçenin
tümü üzerinde, Sayın Başbakan söz
istemişlerdir. 

Sayın Başbakana söz vermeden önce,
Yüce Heyetinize bir hususta bilgi sunmak istiyorum: Görüldüğü
gibi, Başkanlık kürsüsünün yan
tarafına, Sayın Başbakanın konuşmaları
sırasında yararlanacağı bir tepegöz
multivizyon cihazı ile bir perde konulmuştur. Bu
cihazı kullanmak üzere, dışarıdan
bir görevli de hazır bulunacaktır. Önce,
görevliyi çağıralım; gelsin yerine
otursun.

Buyurun oturun efendim. Siz, orada oturacaksınız,
cihazın çalışmasından mesulsünüz;
başka hiçbir hareketiniz olmayacak.

Değerli milletvekilleri, bu usulümüz
yeni değil; daha önce, Türkiye Büyük Millet
Meclisinin toplantılarında da, Hükümetin
müracaatı üzerine, bu tür bir imkân
sağlanmıştı; ama, bu Meclis, her türlü
imkânı, bütün gruplara sağlamaya hazırdır.
Bundan sonraki müzakerelerimiz esnasında, diğer
sayın gruplar da böyle bir istekte bulunurlarsa, Başkanlık,
aynı imkânı kendilerine sağlamaya hazırdır
efendim.

MURAT BAŞESGİOĞLU (Kastamonu) -
Sayın Başkan...

BAŞKAN - Buyurun efendim.

MURAT BAŞESGİOĞLU (Kastamonu) -
Sayın Başbakan, muhalefet döneminde, bütçe
görüşmeleri sırasında, kürsüde,
bu tip araçlardan yararlandı; ama, bugün yapılan
şu: Muhalefet partileri, burada, bütçeyi tenkit
ettiler. Sayın Başbakanın, bu kürsüden,
bu tenkitlere cevap vermesi gerekir; ama, anlaşılan
odur ki, Sayın Başbakan, bu tenkitleri, muhalefetin
tüm ikazlarını hiç kale almadan, kendi
hazırladığı... (RP sıralarından
“hayal kurma” sesleri) Burada, teknik cihazlarla, kendi
kafasındakileri burada tekrarlayacak. Bu, Meclise olan
bir saygısızlıktır.

BAŞKAN - Sözleriniz zabıtlara geçti
efendim.

Sayın Başbakanın ne şekilde
konuşacağının takdiri bize ait değil.
Tabiî, o, konuşmacının kendi inhisarı
içerisindedir. (RP sıralarından alkışlar)

Sayın Bedük, bir müracaatınız
mı var? (Gürültüler)

Bir dakika efendim... Bir Sayın Grup Başkanvekili
ayakta ve kendisini dinleyeceğim.

Buyurun efendim.

SAFFET ARIKAN BEDÜK (Ankara) - Sayın
Başkanım, biraz evvel, Sayın Halit Dumankaya,
soruşturma konusu olan olaylarla ilgili olarak bir açıklamada
bulundu. 3628 sayılı Kanunun 18 inci maddesi ve
İçtüzüğümüzün 110 uncu
maddesi gereğince, soruşturma konusu yapılan
konunun, gizlilik derecesi sebebiyle, burada açıklanmaması
veya konuşulmaması gerektiğini, acaba Sayın
Başkanlığımız değerlendirecekler
mi? 

Takdirlerinize sunuyorum.

BAŞKAN - Efendim, değerlendiriyoruz. 

Bu Meclis kürsüsünde her şey
konuşulur. Kaldı ki... (DYP ve RP sıralarından
gürültüler) Bir dakika efendim... Bir dakika...
Müsaade buyurun... Bir dinleyin önce... Müsaade
buyurun, bir dinleyin.

Kaldı ki, araştırma komisyonlarımız
ve soruşturma komisyonlarımız, sayın
üyeleri vasıtasıyla, bugüne kadar yaptıkları
bütün soruşturma ve araştırmaların
en ince detaylarını dahi basına vermektedirler.
Gizli bir şeyimiz kalmadı; ama, ben, sayın
milletvekillerinden şunu rica edeyim: Yapabiliyorsak, araştırma
ve soruşturmanın yeni kaidelerini koyalım
İçtüzük değişikliğiyle.
Artı, ayrıca, bu konuda Grubunuza sataşma
olduğu iddiasıyla söz talebiniz varsa, onu da
değerlendiririm.

SAFFET ARIKAN BEDÜK (Ankara) - Soruşturma
konusunun konuşulmaması gerekir, gizlilik derecelidir
...

BAŞKAN - Cevabını verdim Sayın
Bedük.

SAFFET ARIKAN BEDÜK (Ankara) - Ben kanunu getirdim
size, değerlendirmenize arz ettim. 

BAŞKAN - Efendim, cevabını verdim
ve değerlendirdim. 

Teşekkür ederim, buyurun.

Sayın Başbakan, buyurun efendim. (RP
sıralarından ayakta alkışlar, DYP sıralarından
alkışlar)

Sayın Başbakan, süreniz 1 saat;
eksüreye ihtiyacınız olursa, vereceğim
efendim.

BAŞBAKAN NECMETTİN ERBAKAN (Konya) -
Sayın Başkan, Yüce Meclisin muhterem üyeleri
ve televizyonları başında, Meclisimizden yapılmakta
olan bu yayını takip eden aziz vatandaşlarım;
hepinizi sevgiyle saygıyla selamlıyorum ve muhabbetle
kucaklıyorum.

Bugün, 9 Aralık 1996; Türkiye Büyük
Millet Meclisinde 1997 yılı bütçesini
konuşuyoruz. Bütçeler, Meclis çalışmalarının
en önemli konuları olduğu gibi, ülke meselelerinin
de en önemli bir konusudur ve bütçeyi konuşmak
demek, aslında, Türkiye'yi konuşmak demektir.
Dolayısıyla; Yüce Mecliste Türkiyemizi
konuşma fırsatını bulduğumuz için
büyük bir bahtiyarlık içindeyiz, Türkiyemizi
bütünüyle konuşmak fırsatını
bulduğumuz için, y-oksa her gün Türkiyemizi
konuşuyoruz- meselelerimize bütünüyle bakmak
imkânını bulduğumuz için büyük
bir bahtiyarlık içindeyiz ve sabahtan beri, Sayın
Maliye Bakanımız bütçeyi takdim ederken,
Türkiyemizin bütününü konuştu,
kıymetli parti temsilcisi arkadaşlarımız
da grupları adına ve şahısları
adına konuşmalarını yaparken konu hakkında
görüşlerini ortaya koydular. Dolayısıyla,
yedi saatten beri, Türkiyemizin bütününü
konuşmak üzere çok hayırlı, çok
faydalı bir çalışma yapıyoruz.


Her şeyden evvel, burada kıymetli fikirlerini
serdetmiş olan bütün parti konuşmacılarına
ve şahsı adına konuşan arkadaşımıza
güzel fikirlerinden dolayı teşekkürlerimi
sunmayı bir vazife sayıyorum ve bu teşekkürü,
Refah Partisi ile Doğru Yol Partisinin bir araya gelerek kurdukları
54 üncü Cumhuriyet Hükümetinin bütün
üyeleri adına yapıyorum.

Hemen belirteyim ki, biraz evvel Sayın Başbakan
Yardımcımızın burada bulunmadığı
konusu görüşülmüştür, kendileri,
Brüksel'de çok önemli bir NATO toplantısına
gitmek üzere yola çıkmışlardır.
Elbette, böyle önemli bir memleket meselesi münasebetiyle
ayrılmaları çok faydalı bir hizmettir.
Dolayısıyla, arkadaşlarımın
bilgilerine sunuyorum. İnşallah, dönüşlerinde,
Meclis çalışmalarını izleyecekler
ve bilhassa, bu görüşmelerimizin sonuncu günü,
Hükümetimiz adına görüşlerini
Yüce Meclise sunacaklardır. 

Muhterem arkadaşlarım, önce, gruplar
adına ve şahsı adına konuşan
arkadaşlarımızın temas ettikleri konulara
çok genel manada işaret etmek istiyorum; çünkü,
bunların bir bir içerisine girecek olursak, benim
de, yedi saat, sadece o konuda konuşmam gerekecek. Bu mümkün
olmayacağına, olmasının da bir faydası
olmadığına göre, genel manada şunu
ifade ediyorum: Temenni ederdik ki, arkadaşlarımızın
konuşmaları, bu kadar önemli bir memleket meselesinde,
hakikaten, bu Meclisin mehabetine uygun, samimî  bir üslup
içerisinde olsun, birtakım gerginlikler, sinirlilikler
bu konuşmalar esnasında olmasın; çünkü,
bunlara lüzum yok. Türkiye hepimizin, bütçe
yapıyoruz, daha güzelini, daha iyisini ortaya koymak
için, fikirlerimizi, huzurla, sükûnetle, samimiyetle
konuşmamız, inanıyorum ki, çok daha
güzel olur. Ancak, buna itina eden arkadaşlarımız
oldu, onlara, hassaten, ayrıca teşekkürlerimi
sunuyorum; bir. 

İkincisi : Genel olarak, arkadaşlarımız
bu üslup konusunun dışında, muhtevaya
baktığım zaman görüyorum ki, kendi
kabullerini tenkit ediyorlar (RP sıralarından alkışlar)
Yani, asıl gerçekler bir yanda kalmış,
kendi kendilerine bazı şeyler kabul edip, o kendi
kabullerini tenkit ediyorlar. Teferruatına girmeyeceğim,
bugün, burada dinlediğimiz konuşmalarda, bunun
pek çok misaline rastladık. 

Üçüncü tespit ettiğim özellik
de şudur: Biz, temenni ederdik ki, bu önemli ülke
meselelerinde, hangi meselenin çözümü için,
hangi alternatif teklif geliyor; dikkatle dinledik, burada, ben
-dışarıya çıktığım
zaman odamda da takip ettim- görüyorum ki, arkadaşlarımızın
bir kısmı tenkite önem verdiler; ama, asıl
yapıcı teklif, bunlar arasında, maalesef,
kolay kolay bulunamıyor. 

NİHAT MATKAP (Hatay) - Hayır... Çok
yapıldı Sayın Başbakan. 

BAŞBAKAN NECMETTİN ERBAKAN (Devamla)
- Halbuki, faydalı olmak için, temenni ederdik ki,
alternatif teklifler, burada sunulsun. 

NİHAT MATKAP (Hatay) - Çözümler
sunuldu. 

BAŞBAKAN NECMETTİN ERBAKAN (Devamla)
- Bir diğer, üzerinde duracağım nokta da şudur:
Muhterem hatipler, bizim daha önce söylediğimiz
haklı, doğru sözleri burada tekrar ettiler, hatırlattılar;
kendilerine teşekkür ediyorum. Bu sözler doğrudur,
haklıdır. Bunların pek çoğunu
biz şimdi zaten uyguluyoruz. Doğru Yol Partisi de aynı
idealleri paylaşmaktadır. Ancak, hemen şunu
belirteyim ki, biz bir Koalisyon Hükümetiyiz ve bizim
sorumluluğumuz, müştereken tespit etmiş olduğumuz
Hükümet Programıdır. Ondan dolayı,
hiçbir parti olarak, kendi partimizin programını
uygulama hakkına sahip değiliz bu şartlar altında.
O itibarla “partinizin programında şu var, niçin
yapmıyorsunuz” sualini burada konuşmamız,
isabetli bir davranış değildir. Ancak, ben de
arkadaşlarıma şimdi hatırlatmak istiyorum.
Evet, sözümün başında bir kere daha
tekrar ediyorum ki, sizlerin de işaret ettiğiniz gibi,
bendeniz, daha bu senenin başında, yapılmış
olan bütçeyi tenkit ederken, yapıcı
bir şekilde tenkit etmek için “bu bütçenin
böyle değil, şöyle olması daha uygun
olur” üslubu altında buraya geldim ve dedim ki
“Türkiye, bu ölçülerin içine
sığmaz; Türkiye'nin meselelerini çözmek
için bu rakamlar yetmez.” Mesela, bir terör için...
Şu tabloyu hatırlayacaksınız; bu tabloyu,
o vakit, renkli ve daha büyük bir tablo olarak, size
gösterdim. Çeşitli Türkiye meselelerine,
daha, bütçeye ilaveten ne kadar para ayırmak
lazım gelir, bunu ifade ettim; teröre, daha 3,5 milyar
koymak lazım; işsizliği önlemek için
en aşağı 2,4 milyar kullanmak lazım, köylüye,
memura, esnafa, işçiye, emekliye şunları
vermek lazım dedim  ve bütün bunların,
 en aşağı 32 milyar dolar olması icap
ettiğini, bir tablo halinde sundum. 

O konuşmamda, bu 32 milyar doların nereden
alınmasının uygun olacağını
da söyledim ve dedim ki “bakınız, Türkiye'de
bir rant ekonomisi var, rantiyeciler var. Bu rantiyecilerin haksız
kazançlarından bunun büyük kısmının
telafi edilmesi uygun olur.” 

Size o zaman bir şey daha göstermiştim,
tekrar hatırlatıyorum: Demiştim ki “burada,
bu ekonomi vasıtasıyla, köylüden, işçiden,
memurdan, devletten alınıyor, bir pompa gibi rantiyecilere
basılıyor.” Ayrıca bir şey daha
söylemiştim: “Biz, işbaşına
geldiğimiz zaman bu pompanın şeklini değiştireceğiz;
ülkenin imkânları ve nimetlerinden alacağız,
bütün halkımıza, işçiye,
köylüye, memura basacağız. Aramızdaki
fark bu olacak” demiştim. (ANAP, DSP ve CHP sıralarından
gülüşmeler)

Şimdi, siz de aynı şeyleri hatırlattığınız
için teşekkürlerimi sunuyorum; ancak, bir kere
daha, gördüğünüz gibi, ben de söylediklerimi
hatırlatıyorum ki, şimdi sizlere yapacak olduğum
takdimi, acaba bu söylediklerimizi yapıyor muyuz yapmıyor
muyuz gözüyle takip buyurmanızda yarar vardır.
Onun için, sözüme girerken bunu ifade ediyorum.


Şimdi, muhterem arkadaşlarım,
bu bütçe nedir; bunu apaçık bir şekilde
orta yere koyabilmek için, bu bütçe hangi noktada
yapılmıştır, o noktaya nasıl
gelinmiştir, genel gidişat nedir; onunla birlikte
mütalaa edilmesinde yarar vardır ki, bu bütçenin
ne olduğu tam manasıyla anlaşılmış
olsun. 

Onun için, size, kısaca buraya nasıl
gelinmiştir -Türkiye, 1996 yılına nasıl
gelmiştir- bunu takdim etmek istiyorum. Bunun için
Türkiye'nin ne olması lazım, geçtiğimiz
kırk yıl nasıl geçti, yirmi yıl
nasıl geçti, on yıl nasıl geçti
ve buraya nasıl geldik, sadece birkaç cümleyle
özetlemek istiyorum. 

Lütfen, şu tabloları birlikte takip
edelim. (DSP sıralarından “ışıkları
söndürelim” sesleri)

BAŞKAN - Öyle bir usulümüz yok
efendim. Siz müdahale etmeyin. 

Buyurun Sayın Başbakan. 

BAŞBAKAN NECMETTİN ERBAKAN (Devamla)
- Muhterem arkadaşlarım, bakınız, buradaki
tabloda, bütün dünya ülkelerinin yüzölçümleri
bir sıra halinde gösterilmiş. Ne görüyoruz;
Türkiye, dünyada mevcut ülkelerin içerisinde
36 ncı sıradadır, takriben, 780 bin kilometrekarelik
toprak büyüklüğü itibariyle. Diğer
yandan, Türkiyemizin nüfusu, 1995 rakamlarına
göre -yurtdışındaki 3 milyon işçimizi
de dikate alarak- 65 milyon küsurdur. Burada da, bütün
dünya ülkeleri içerisinde 16 ncı sıradayız.

Şimdi, bu ülkenin her evladının,
her vatandaşın, bu ülkenin yönetiminden,
hükümetten “mademki nüfus itibariyle 16 ncı
sıradayız -geliri, ekonomiyi, vesaireyi insanlar
meydana getirmektedir; ülkemizin de hiçbir eksikliği
yok -şu halde, bütün dünya ülkeleri
arasında, millî hâsıla itibariyle 16
ncı sırada olmalıyız” diye istemek
hakkıdır. Aynı şekilde “fert başına
millî gelir itibariyle de, en aşağı 16
ncı sırada olmalıyız” isteği,
çok doğal bir istektir. 

Halbuki, millî gelir açısından
baktığımız zaman, sıramızın,
maalesef, 23'e düştüğünü görüyoruz.
Öbür taraftan, fert başına millî
gelir açısından baktığımız
zaman da, sıramızın, ta 57'ye düştüğünü
görüyoruz. 

O halde, önümüzde bir mesele var;
neden, Türkiye, layık olduğu noktaya ulaşmış
değildir? Hemen belirteyim ki, bu konuşmadan maksadım,
asla, ne geçtiğimiz kırk yıldaki hükümetleri
ne yirmi yıl ne on yıldaki hükümetleri,
ülkeye hizmet eden insanları tenkit değildir;
bu konuşmadan maksadım, gerçekleri görmemizdir.
Bugüne kadar bu ülkenin her türlü hizmetinde
bulunan bundan önceki arkadaşlarımızın
hepsine teşekkürlerimizi sunarız. (RP sıralarından
alkışlar) Fakat, ortada bir gerçek vardır
ki, bugün, Türkiye, olması icap eden noktada
değildir.

Bakınız, bundan kırk yıl
önce, Avrupa'daki ülkeler -Almanya, Fransa, İngiltere,
İtalya, İspanya- harpten sonra yıkılmışlardı;
ama, kırk yıl önceki rakamları ile 1995'teki
rakamları mukayese ettiğimiz zaman, bir İspanya'nın
29 milyon olan nüfusunun 39 milyona çıktığını;
ancak, 11 milyar dolarlık millî gelirinin 611 milyar
dolara çıktığını görüyoruz.
Bizim millî gelirimiz ise -orada gördüğümüz
gibi- kırk yıl önce 6,84 milyar dolar iken,
171 milyar dolara çıkabilmişiz. Yani, aşağı
yukarı birbirimize yakınmışız;
o, bu kırk yılda, arayı çok büyük
mikyasta açmış.

Bir İtalya ile kendimizi mukayese edecek olursak,
İtalya'nın, arayı çok daha fazla açtığını
görürüz. Kırk yıl esnasında,
şu gerçek var ki, bu ülkeler, bize nazaran çok
daha büyük bir hızla kalkındılar.
Denildi ki “Efendim, o ülkeler eskiden de gelişmiş
ülkeydi, kalkınma için uzmanları vardı.
Dolayısıyla, evet, harpte yıkıldılar;
ama, asıl, insan, tecrübe önemlidir, kendilerini
böylece kalkındırdılar.” Bu iddia,
haklı bir iddia değildir. Evet; eskiden gelişmiş
olmanın bir önemi vardır; ama, buyurun, işte
Uzakdoğu ülkeleri... Güney Kore'nin, Vietnam'ın,
bilmem Malezya'nın, Endonezya'nın eskiden hiçbir
kalkınmışlığı yoktu. Bırakın
kırk seneyi, onlar, yirmi senede çok büyük
bir kalkınma hızını başardılar.

İşte, aşağıdaki tablodan
görüyoruz: Bir Güney Kore'nin, görüldüğü
gibi, bundan yirmi yıl önce 35 milyon olan nüfusu
44 milyon oldu; 21 milyar dolarlık millî hâsılası
452 milyar dolar oldu. Türkiye'ye gelince, yirmi yıl
önce 48 milyar dolar olan millî hâsılası,
sadece 171 milyar dolar olmuştur. Biz 171, onlar 452; biz
65 milyonuz, onlar 44 milyon. Bu tabloların teferruatına
girmeye lüzum yok. Bir gerçek odur ki, geçtiğimiz
kırk yıl ve yirmi yılda, Türkiye, bütün
imkânlarına layık bir gelişmeyi gösterememiştir;
önce, bu gerçeği kabul edelim.

Son on yıllık gelişmemize baktığımız
zaman, bu on yıllık gelişmede de, yine, mukayese
edilebileceğimiz ülkelere -İtalya, İspanya,
Güney Kore- nazaran, on yılda, adım adım
çok geri kalmışızdır. Bakınız,
gayri safî millî hâsılamız 76'dan
171'e çıkmış, İtalya 603'ten
1 trilyon 200 milyara çıkmış, İspanya
230'dan 559'a, Güney Kore 108'den 455'e çıkmış;
kat kat... Ticaret hacimleri bizden çok fazla, fert başına
millî gelirleri bizden fazla, ithalatları, ihracatları
fazla. Son on yıllık dönemde onlar bizden çok
daha büyük atılım yapmışlardır.
Bizim on yıllık gelişmemize baktığımız
zaman, görüyoruz ki, on yıl içerisindeki
gelişmemiz yavaş olmuştur; ithalatımız,
ihracatımız ve asıl önemlisi -sadece
millî gelir mühim değil- ekonomimizin önemli
faktörleri gittikçe bozulmuştur. 

Bakınız, borçlar... On yıl
içerisinde içborcumuz süratle artmış;
dışborcumuz, toplam borcumuz süratle artmış;
borçların gayri safî millî hâsılaya
oranları, içborçlar artmış;
dışborçlar, bütçenin açığı
artmış, faizler artmış, yatırımlar
da küçülmüş. 1996 yılının
üzerine yıldız koyduk. Eğer, bugünkü
Hükümet kurulup da politikaları değiştirmemiş
olsaydı, bu takdirde, bu sene sonuna geldiğimiz zaman,
borçlarımızın gayri safî millî
hâsılaya oranı yüzde 61 olacaktı,
açığın bütçeye oranı
yüzde 50 olacaktı, faiz yüzde 38 olacaktı,
yatırımlar da sadece bütçenin yüzde
5'i kadar olacaktı. Bu on yıllık trendin
tabiî devamı budur. Halbuki, bu on yıl esnasında,
öbür ülkelerle mukayese ettiğimiz zaman, bunun
çok daha yüz güldürücü şekilde
devam etmesi gerekirdi. 

Şimdi, sadece bu ana rakamlar değil, bunların
yıldan yıla gidişatında da, maalesef,
on yılda, yüz güldürücü bir gelişim
kullanabilmiş değiliz. Evet, bu on yıl esnasında,
Türkiye'nin durumu işte budur. 

Tam böyle bir noktadayken 1996 yılına
gelinmiştir. Başkaları hızla ilerlerken
biz ilerleyememişiz; bütçelerimizin açıkları
artıyor, faizler artıyor, yatırımlar
küçülüyor. Bu şekilde 1996 yılına
gelinmiştir. 

1996 yılında şöyle bir bütçe
yapılmıştır; daha önce hazırlanmış
olan 17.10.1995 tarihli bütçe kadük olmuştur,
Nisan 1996'da Meclisimizde tasvip olunan bütçe şu
2 nci sütunda gösterilmiştir. Bu bütçeden
sonra, yıl sonunda, sağ tarafta gösterilmiş
olan rakamlarla bu yıl kapanmaktadır. Eğer,
bu 54 üncü Hükümet işe başlamamış
olup da, 1 Temmuzda teslim almış olduğumuz yapı
içerisinde sene sonuna kadar devam edilseydi; bakınız,
baş tarafta, bütçe, Türk Lirası
ve dolar olarak gösterilmiş, 1 Temmuzda yıl
sonu gerçekleşme tahmini gösterilmiş;
aynı gidişle -biz işbaşına geldiğimiz
zaman bu tahmin söz konusuydu- yıl sonunda ne olacaktık;
yıl sonunda ne olacağımızı şu
3 üncü sütundan görüyoruz. Faizler 20
milyar dolar olacaktı bu yıl, 20 milyar dolar faiz
ödeyecektik; bütçenin açığı
19 milyar 632 milyon dolar olacaktı ve yatırım
olarak da bütçede 2,9 milyar dolarlık bir yatırım
yapılabilecekti. Görüldüğü gibi,
daha önceki trende göre yürüseydi yıl
sonunda bu hale gelinecekti. Halbuki, şimdi, 54 üncü
Hükümet geldiği zaman, faiz ödemeleri 20 milyar
dolardan 18,5 milyar dolara inmiştir, bütçenin
açığı 19,6 milyar dolardan, 16 milyar
dolara inmiştir; çünkü, devletin gelirleri
30,990 milyar dolardan 32,5 milyar dolara çıkmıştır.
Şuna işaret etmek istiyorum: Görüldüğü
gibi, faizler indirilmiş, devletin gelirleri artırılmış
ve bütçe açığı 20 milyar
dolardan 16 milyar dolara indirilmiştir. İşte,
bu büyük bir olaydır; çünkü,
size, daha önce -sabahleyin bir arkadaşımız
bizim meşhur aysbergden bahsettiler; şimdi, kendilerinin
dikkatlerini rica ediyorum- ben bu aysberkten bahsettim, evet;
bakın, gene bahsediyorum. 

Bakınız, işte, 1 Ocak 1995'te,
suyun altında, kırmızı içborç,
pembe dışborçtur; bütçe üstte
gözüküyor; ama, sarı da bütçenin
açığını gösteriyor. Bu şekiller
mikyaslı çizilmiştir. 1 Ocak 1996'ya geldiğimiz
zaman, her ne kadar bütçe büyümüş
gözüküyorsa da, açık da büyümüş,
borçlar da büyümüş suyun altında.
1 Temmuz 1996'ya geldiğimiz zaman, bütçe yine
büyümüş; ama, açıklar da büyümüş,
çok büyümüş; içborç
da fazla büyümüş. Aynı düşünceyle
-eğer 54 üncü Hükümet gelmeseydi- 31 Aralık
1996'da dördüncü şekle gelecektik; 31 Aralık
1997'de de aynı politikalarla beşinci şekildeki
bir Türkiye'ye ulaşacaktık. Dikkat buyurduysanız,
hesaplar yapıldığı zaman, 1997 sonuna
kadar bütçe açığı 30 milyar
dolara çıkıyor, içborç 58 milyar
dolara çıkıyor. İşte bu Hükümet
ne yapmıştır; bunun gerçeğini görmek
istiyorsak, bu netice yerine bugün hangi netice hâsıl
olmaktadır; buna bakmamız lazım. (ANAP sıralarından
alkışlar[!]) 

Bakınız, 1 Temmuz 1996'da, önce,
bir defa, artık aysberk yok. (ANAP ve DSP sıralarından
gülüşmeler, alkışlar [!]) Gördüğünüz
gibi, apaçık, dipdiri bir bütçe var.
31 Aralık 1997'de geldiğimiz zaman, içborç
22 milyar dolardır, dışborç 75 milyar
dolardır. Bak, yoksa, demin söylediğim gibi, içborç
30 milyar dolar olacak idi. 

31 Aralık 1997'ye geldiğimiz zaman, gördüğünüz
gibi, artık bütçede açık yok,
onun yerine, içborç azalmış, dışborç,
takriben, halini muhafaza ediyor; her şeyiyle apaçık,
dipdiri bir hale gelmiş bulunuyoruz. (RP ve DYP sıralarından
alkışlar) Bu sebepten dolayı, bu bütçenin
ne mana taşıdığını görmek
istiyorsak, 31 Aralık 1997'de ne olacakken, ne oluyor buna
bakmamız lazım. 

Şimdi, bakınız -deminki o beşli
şekli, lütfen, tekrar koyarsanız...

SÜLEYMAN HATİNOĞLU (Artvin) - Değiştir
Hocam...

BAŞBAKAN NECMETTİN ERBAKAN (Devamla)
- Şimdi, Sayın Baykal arkadaşımıza
sesleniyorum; sabahleyin bir sürü balonlardan bahsettiniz.
Şimdi, bakınız, dikkatinizi rica ediyorum,
asıl bu Hükümet ne yapıyor; bu Hükümetin
yaptığı iş -şu beşli şekli
koyar mısınız lütfen; beşli şekli
dedim- (ANAP sıralarından “değiştir”
sesleri) içborç kırmızı balonunu
söndürüyor, bütçe açığı
sarı balonları söndürüyor. (RP ve
DYP sıralarından alkışlar) Biz, balon
üflemiyoruz, sizin üflediğiniz balonları
söndürüyoruz. (RP ve DYP sıralarından
alkışlar; DSP sıralarından alkışlar[!])
İşte, bu Hükümetin yaptığı
iş bu ve size bunu rakamlarla gösteriyoruz, mikyaslı
şekillerle gösteriyoruz; yapılmış
olan iş budur. 

Bu iş nasıl yapılmıştır;
1996 yılında, önümüze, kıymetli
bürokrat arkadaşlarımız daha önceki
alışkanlığa uygun olarak -biz çalışmalarımıza
başlarken, getirdiler, eski alışkanlıkla
rakamlar koydular. Biz, yeni politikalarla bunları değiştirdik.
Neden; eski politikalarla devam edemezdik; çünkü,
bakınız, on yıldan beri bütçenin
açığı nasıl yükseliyor. Biz,
ne yapmışız; bunu aşağı indirmişiz.
İşte, buna değişim derler. (RP sıralarından
“Bravo” sesleri, alkışlar) Sabahleyin Sayın
Baykal “rakamlar yanılmaz” buyurdular. Evet,
rakamlar yanılmaz. Bak, rakamlar konuşuyor ki, bu
Hükümet, değişim hükümeti. (RP sıralarından
alkışlar) Nitekim, bütçe açığının
bütçeye oranı -görüyorsunuz- değişmiş,
bütçe açığının gayri
safî millî hâsılaya oranı değişmiş
-Sedat Bey, biraz daha süratli yapın, lütfen-
aynı şekilde, faizler... Bakınız, hızı
kırılmış. Neden faizler birdenbire
durmuyor; çünkü, devlette süreklilik var,
bizden önce yapılmış olan taahhütler
var. Borç alınmış, şu kadar faiz
ödeyeceğiz denmiş.

AHMET TAN (İstanbul) - Ortağınızın
mirası.

BAŞBAKAN NECMETTİN ERBAKAN (Devamla)
- Biz, devlet ciddiyetinden dolayı bunları ödemek
mecburiyetinde kaldığımız için,
eskiden aldığımız mirası, sizin
mirasınızı ödüyoruz; ama, hızını
da kesiyoruz.

SÜLEYMAN HATİNOĞLU (Artvin) - Ortakların
orada.

BAŞBAKAN NECMETTİN ERBAKAN (Devamla)
- Bakınız, faizleri görüyorsunuz, değişimi
görüyorsunuz; on yıl nerede, 1996'daki kırılma
nerede?.. Bak, bu grafikler bu Hükümetin ne olduğunu
gösteriyor. Faizin bütçeye oranı, gayri
safî millî hâsılaya oranı, hep
1996'nın nasıl bir değişim yılı
olduğunu gösteriyor.

Bakınız, yatırımlara
gelelim. Yatırımlar, Türk Lirası olarak
ve dolar olarak hızlanıyor...

ALİ ŞAHİN (Kahramanmaraş)
- Millete yutturamazsınız.

BAŞBAKAN NECMETTİN ERBAKAN (Devamla)
- ...ve aynı şekilde, yatırımların
bütçeye -oranları, gördüğünüz
gibi- artık, yukarıya doğru yükselme safhasına
geçiyor. Böylece, değişimleri, bütçenin
değişimlerini açık bir şekilde görmekteyiz.

Bakınız, sadece bütçe konusu
değil, hepinizin bildiği gibi, on yıldan beri gelişat,
kara delikleri de gittikçe büyütüyor. Sadece
bütçe açığı değildir
kara delik, sosyal güvenlik kuruluşları, KİT'ler,
belediyeler, birlikler... Bunların hepsinin açığı
seneden seneye değişmekteydi. Bakınız,
Bağ-Kur ve SSK'nın yıldan yıla nasıl
bir finansman ihtiyacı olmuştur görüyorsunuz;
ama, 1996'da, şimdi, onların da finansman ihtiyacının
beli kırılmıştır; gördüğünüz
gibi, 1997'de finansman ihtiyaçları artık
dolar bazında fevkalade büyük nispette azaltılmıştır.

Aşağıdaki tabloda, eğer, 54
üncü Hükümet gelmeseydi ve gereken tedbirleri
almasaydı bunların finansman açığı
ne olacaktı; alınan tedbirlerle, ne olduğu rakamlarla
gösterilmiştir. Ne yaptık da bunları
sağladık; sırası geldiği anda kısaca
onu da arz edeceğim. 

Diğer bir önemli konu da KİT'lerdir.
Görüldüğü gibi, KİT'ler artık
zarar eden müessese olmaktan çıkmaktadır.
Böylece belediyeler, gayretli çalışmalarıyla
eski borç batağından kendi gayretleriyle kurtulmaktadırlar
ve devlet, içerisine düştüğü durumdan
adım adım kurtulmaktadır. Aynı şekilde,
 aldığımız tedbirlerle de birliklerin,
artık, böyle, aldığı bütün
parayı yiyip bitiren kuruluş olmasından çıkmasını
sağlıyoruz; çünkü, aldığımız
tedbirlerle birliklere, aldığın malı
rehin tutacaksın, bu malı satacaksın, aynı
parayla gelecek sene yeniden malını alacaksın;
yoksa, sana, pamuk için verdiğimiz parayı götürüp
fabrikaya koyduğun fazla, lüzümsuz işçiye
veya başka bir israfına harcayarak heba etmeyeceksin.
Tedbirlerini aldığımız içindir
ki, birlikler de şimdi aynı şekilde bir kara
delik olmaktan çıkmaktadır. İşte,
Türkiye'nin böyle bir operasyona şiddetle ihtiyacı
vardı. Biz, her zaman ne dedik, bizim hükümete
gelmemiz, itfaiyenin yangına yetişmesidir. 

YALÇIN GÜRTAN (Samsun) - İtfaiye
geç kaldı, geç!..

SÜLEYMAN HATİNOĞLU (Artvin) - İtfaiyenin
suyu yok!..

BAŞBAKAN NECMETTİN ERBAKAN (Devamla)
- Bizim hükümete gelmemiz, cankurtaran arabasının
hastaya yetişmesidir. (RP sıralarından alkışlar)
Bu grafikler, bu gerçekleri göstermektedir. Tam vaktinde
54 üncü Hükümet kurulmuştur ve tam vaktinde
ülke, kendisini kurtarıyor ve rakamlar konuşuyor.

Şimdi, bakınız, 1997 yılının
ilk bütçe teklifi, bürokrasinin kıymetli
elemanları tarafından böyle getirilmişti:
Ne diyor; 22,5 milyar dolar 1997'de faiz ödenmesi lazım.
Bütçenin açığının
18 milyar 382 milyon dolar olması lazım ve yatırımların
da bütçede 3,3 milyar dolar olması lazım.

Bakınız, düşük bir
yatırıma mukabil büyük faiz, 22,5 milyar
dolar 1997 yılı için ve bütçe
dengesi olarak da 18,3 milyar dolarlık açık,
gelecek sene olmalıdır diyor idi. Biz ne yaptık;
şimdi, bu teklifin yerine, görüldüğü
gibi -bakınız, 24.9'da bürokratların
getirdiği tekliftir; 17.10, 54 üncü Hükümetin
kabul ettiği bütçedir- faiz, 22,5 milyar dolardan,
13,8 milyara indirilmiştir. 

Yatırımlar -gördüğünüz
gibi- 3,3 milyardan 3,882 milyara çıkarılmıştır;
bütçenin açığı 18 milyar
dolardan sıfıra indirilmiştir ve işte,
50 yıldan beri ilk defa denk bütçe kurulmuştur.
(RP ve DYP sıralarından alkışlar; ANAP,
DSP ve CHP sıralarından alkışlar [!])
Bu Hükümetin ne yaptığının
manası, bu tablodan açık bir şekilde
görülmektedir.

Huzurlarınız da, Bütçe
Komisyonuna teşekkür ediyorum; çünkü,
bütçenin denkliğini muhafazada büyük
bir itina göstermişlerdir; ufak değişikliklerle,
bütçe, Komisyondan da aynen geçmiştir.
Bundan dolayı, huzurlarınızda Bütçe
Komisyonuna teşekkürlerimizi sunuyorum.

MUSTAFA RÜŞTÜ TAŞAR (Gaziantep)
- Fasa fiso bu bütçe

BAŞBAKAN NECMETTİN ERBAKAN (Devamla)
- Şimdi, işte bu şekilde, bu zihniyetle, Türkiye'nin
değişimi ve onarımı için hazırlanmış
olan bu bütçenin 15 tane özelliği var. 

Bu özellikleri görüyorsunuz; bu bütçe
bir değişim bütçesidir, rakamlarla gösterdik.
Bu bütçe denk bir bütçedir, bu bütçenin
denkliğini, Maliye Bakanımız, Bütçe
Komisyonunda kuruşu kuruşuna kaç defa ispat
etti. Komisyonun ilk başlangıcında hep bütçenin
denkliği konuşuluyordu; ama, müzakerelerin sonunda
kimse, bütçenin denkliğine itiraz edemez hale
geldi.

HİKMET ULUĞBAY (Ankara) - Muhalefet şerhimize
koyduk.

BAŞBAKAN NECMETTİN ERBAKAN (Devamla)
- Bundan dolayıdır ki, şimdi, huzurlarınızda
bir kere daha bütçenin denkliğine işaret
etmek istiyorum ve yine, Sayın Baykal Beyefendiye -”paketler
nerede” diye sordu- şimdi, parmağımla, paketlerin
nerede olduğunu göstermek istiyorum, kedi nerede, ciğer
nerede, onu da göstermek istiyorum; buyurun bakalım.
(RP sıralarından alkışlar)

Bakınız, bütçede, diğer
kalemleri konuşmaya lüzum yok; çünkü,
bütçenin gelirleri -normal gelirler- bu sene, zaten
yüzde 103 artmıştır; biz, burada, yüzde
98 kabul ettik; yani, 1996 yılındaki gelirlerin
seyrine baktığımız zaman, bu yıl,
bütçe gelirleri yüzde 103 artmıştır;
biz, yüzde 98 kabul ettik...

MUSTAFA BALCILAR (Eskişehir) - Dolar bazında
mı?..

BAŞBAKAN NECMETTİN ERBAKAN (Devamla)
- Tabiî, tabiî; mutlak bazda elbet; yoksa, hiçbir
şey ifade etmez...

AHMET TAN (İstanbul) - İslam dinarı
bazında değil(!)..

BAŞBAKAN NECMETTİN ERBAKAN (Devamla)
- Yani, dolar bazında artıyor, onu söylüyorum;
bütçede, gelirler, yüzde 103 oranında
yükselmiştir.

MUSTAFA BALCILAR (Eskişehir) - Yani, iki misliye
yükselmiş...

BAŞBAKAN NECMETTİN ERBAKAN (Devamla)
- Şimdi, bakınız, bu bütçenin
denkliği hususunda, denk mi değil mi, bunu kontrol etmek
isteyen insan, vergidışı gelirler, nasıl
oluyor da başka yıllara nazaran önemli oranda
artıyor, buraya dikkat etmek ihtiyacındadır.
Buraya baktığımız zaman ne görüyoruz:
Biz, özelleştirmeye 4,7 milyar dolar koymuşuz;
nereden alacağız bunu; Yüce Meclis bunun kanununu
çıkardı; Telekom lisansından 1 milyar
dolar alacağız; Telekom hisse satışından
3,3 milyar dolar alınacak.

AGÂH OKTAY GÜNER (Ankara) - Ne zaman?..

BAŞBAKAN NECMETTİN ERBAKAN (Devamla)
- Bu mart ayına kadar alınacak.

Özelleştirme kapsamındaki KİT
arsa satışından, sadece 0,37 milyar dolar
konulmuş -yani, 370 milyon dolar konulmuş özelleştirme
kapsamındaki KİT ars asatışından-
sosyal tesis, arsa, arazi ve lojman satışından
1,40 milyar dolar konulmuş; yarım kalmış
elektrik santralları satışından 1,48
milyar dolar konulmuş; yurtdışı emeklilikten
1 milyar dolar konulmuş ve toplam olarak 8,5 milyar dolar
konulmuş; her yıl tahsil edilen vergidışı
normal gelir olarak da 2,10 -her yıl bu kadardı;
bu yıl da aynen- konulmuş. 

Şimdi, konulan nedir; 8,5 milyar dolardır;
nereden geliyor bu; işte, bizim kaynak paketlerimiz... Birinci
kaynak paketimizde, devlete, 10 milyar dolarlık bir imkân
temini vardır; bunun hepsi gelir değildir, imkândır;
devlet bu parayı kullanabilecek; içerisinde gelir
olan kısım, 1,867 milyar dolardır, ikinci
paketin gelir kısmı 7,5 milyardır, üçüncü
paket 10 milyardır; henüz ilan etmediğimiz, ama,
asıl, devlet arsalarının süratle satışını
öngören -2 milyar dolarlık, 5 milyar ve 3 milyar
dolarlık- Türkiye'deki bütün önemli
arsaların süratle satışıyla ayrıca
10 milyar dolar gelir elde edilecek; böylece, sadece, şu
anda hazırlıkları yapılmış
olan dört tane paketle 29,367 milyar dolar gelir elde edilecektir.
Bu 29 milyar gelire mukabil, bütçenin içerisine
sadece 8,5 milyar dolar konulmuştur.

HASAN HÜSAMETTİN ÖZKAN (İstanbul)
- Şu paket, oldu olacak, 100 milyar olsun(!)..

BAŞBAKAN NECMETTİN ERBAKAN (Devamla)
- Bu Hükümetin, 20,5 milyar dolar daha elinde rezervi
vardır. (RP sıralarından alkışlar)


CENGİZ ALTINKAYA (Aydın) - Vay be!..

BAŞBAKAN NECMETTİN ERBAKAN (Devamla)
- Nasıl birinci pakette, şu anda, 10.5 milyar dolar
fiilen tahsil edildiyse, ikinci ve üçüncü
paket de tahsil edilecektir; ancak, bizim Hükümetimiz,
sağlamcı bir hükümettir. Dolayısıyla,
biz, bunları, bütçenin içerisine kanunların
öngördüklerini koyduk; kanunların dışında,
Hükümet olarak bizim yapacağımız aksiyonları
ise, geldikçe, personele verilen parayı artırmak,
yatırımları artırmak, kalkınma
hızını artırmak suretiyle, ayrıca
bütçeye ilave edeceğiz.

İşte, böylece, görüldüğü
gibi...

MUSTAFA RÜŞTÜ TAŞAR (Gaziantep)
- Hocam, birileri sizi işletmiş!..

BAŞBAKAN NECMETTİN ERBAKAN (Devamla)
- Tabiî, ben, sizin, bunları dinlerken yüzünüze
bakıyorum, hiç şaşırmıyorum;
niçin. 

CENGİZ ALTINKAYA (Aydın) - Ciddiye
almıyoruz ki...

BAŞBAKAN NECMETTİN ERBAKAN (Devamla)
- ...çünkü, bunlar sizin hayalinizin bile yetişmeyeceği
şeylerdir de onun için. (RP sıralarından
“Bravo” sesleri, alkışlar) Siz farkında
değilsiniz, bu memlekette Sultan Fatih'in torunları
var, Sultan Fatih ne diyor: “Bizim yaptığımız
işlere, sizin hayalleriniz bile yetişemez.” (RP
sıralarından “Bravo” sesleri, alkışlar)
Onun için, burada şaşılacak hiçbir
şey yoktur. 

AGÂH OKTAY GÜNER (Ankara) - Sultan Fatih
bizim, hepimizin; sadece sizin değil...

BAŞKAN - Sayın Güner, lütfen...

BAŞBAKAN NECMETTİN ERBAKAN (Devamla)
- Dolayısıyla, nasıl olsa bunlar yapılacak
diye bazı arkadaşlarımızın şaşırmasına
ben hiç şaşırmıyorum. 

AGÂH OKTAY GÜNER (Ankara) - Şu hakaret
hepimize yapılmıştır...

BAŞKAN - Sayın Güner, lütfen...

BAŞBAKAN NECMETTİN ERBAKAN (Devamla)
- Her şey, önce inanışla başlar;
sonra, takip ve azimle gerçekleşir. 

MUSTAFA RÜŞTÜ TAŞAR (Gaziantep)
- Hocam, sizi işletmişler...

BAŞBAKAN NECMETTİN ERBAKAN (Devamla)
- Çok aziz ve muhterem milletvekilleri, bu bütçenin
diğer özelliklerinin ayrıca teferruatına
girecek değilim; bu paketleri geçelim, bunları
arkadaşlarımız biliyorlar. 

Bütçenin özellikleri:

Bu bütçe, bir değişim bütçesidir,
denk bir bütçedir, kamu personeli maaşlarında
reel artışı hedefleyen bir bütçedir,
yatırımlarda 36 yılın en büyük
reel artışı verilmiştir -bütçedeki
dolar olarak yatırımlara ayrılan paranın
artışı yüzde 40'tır- borç-faiz
sarmalını kıran bir bütçedir,
devletin temel hizmetleri olan eğitim, sağlık,
adalet, savunma ve güvenlik hizmetlerine ayrılan kaynaklar,
bu bütçede özel olarak artırılmıştır.
Şöyle ki, bugüne kadarki trendlere bakılacak
olursa, devletin bu trendleri içerisinde, bu yıl,
eğitim hizmetlerine yüzde 104 artış verilmiştir
-enflasyonun kat kat üzerindedir- sağlık hizmetlerine
yüzde 111, adalet hizmetlerine yüzde 106, savunma ve
güvenlik hizmetlerine yüzde 108 artış verilmiştir.


Bu bütçe, ülkemiz insanının
refah seviyesinin yükseltilmesine matuf bir bütçedir.
Bu bütçede, araştırma ve geliştirme
faaliyetlerini desteklemek için, gayri safî millî
hâsılanın binde 1'ine yakın ilave konulmuştur.
Bugüne kadar, Batı ülkelerinde yüzde 3 olan
araştırma ödenekleri, bizde, şimdi, ilk
defa binde 4'ten yüzde 1'e çıkmıştır.
Bu bütçe, yerli savunma sanayiine çok büyük
önem atfeden bir bütçedir; araştırma-geliştirmenin
önemli bir kısmı da, savunma ihtiyaçlarımızın
yerli kaynaklardan hazırlanmasına ayrılacaktır.


Yükseköğrenime ayırdığımız
para yüzde 118 artırılmıştır.
Bu, yükseköğrenime verdiğimiz önemi göstermektedir.
Bu bütçe, aynı zamanda, özellik arz eden
kamu personeline ilave ödemeleri ihtiva etmektedir. Bu, bir
enflasyonla mücadele bütçesidir; çünkü,
faizleri kaldırmıştır, yatırımları
artırmıştır ve halktan alınan
parayı, ülkenin kalkınmasına sevk etmektedir.


Bu bütçe, bir istikrar bütçesidir;
çünkü, denk bütçedir, aynı
zamanda ödemeler dengesindeki iyileşmeyle birlikte
yürümektedir, ülkenin döviz rezervleri ve
malî imkânları artmaktadır ve bütçe,
bunları artıracak olan bir bütçedir.
Dolayısıyla, ülke istikrara kavuşmaktadır.
Bu bütçe, bütün bu özellikleriyle bir
değişim ve onarım bütçesidir. 

Bütçenin bu özelliklerine ilaveten
ayrıca çok önemli manaları vardır.
Bu bütçe, halkımıza hizmet eden bir
zihniyetin bütçesidir. Biraz sonra açıklayacağım,
atılan adımlarla rant ekonomisinden reel ekonomiye
nasıl geçiliyor ve rantiyecilere giden para nasıl
şimdi halkın kendisine sevk ediliyor, bütçede
neler var, bunları biraz sonra kısaca söyleyeceğim;
ancak, şimdi şunu belirtiyorum ki, bakınız,
bu kısa zamanda Hükümetimiz, memura, işçiye,
emekliye ne yaptı; katsayıları yüzde
50 artırdık, 30 bin memur ailesini sevindirdik,
işçi emeklilerinin artışını
yüzde 100, Bağ-Kurlularınkini yüzde 300 artırdık,
asgarî ücret yüzde 100 artırılmıştır
ve asgarî ücret 214 dolara çıkarılmıştır.


Güvenlik kuvvetlerimize, özellik arz eden
kamu personeline ilave refah getirecek mevzuatlar getirilmiştir
ve bütçeye buna göre para konulmuştur.


Zorunlu tasarrufun kaldırılması
için gerekli kanun tasarısı ikinci defa Meclistedir.

 1997 yılı bütçesinde,
bütün memur, işçi, emekli ve asgarî
ücretlilere enflasyon üzerinde reel artış
sağlanacak ve iyileştirmelere devam edilecektir. 

Hükümetimiz yurtdışında
çalışan işçilerimize sahip olan
bir hükümettir. Zira, yurtdışındaki
işçilerimizin kesin dönüş şartı
aranmaksızın makine ve otomobil getirmelerine imkân
tanınmıştır, oy kullanmaları
için ciddî adımlar atılmıştır,
Avrupa'da ailelerinden koparılan çocuklarla yakinen
ilgilenilmiştir. Düşününüz; aileden
çocuğu alıyorlar, nereye gittiğini annesi
babası bilemiyor. İlk defa bu Hükümet,
Alman makamlarıyla bütün bu konuları masanın
üzerine yatırdı, ailelerine bilgi verme mecburiyeti
getirdi. Eğer o çocukları bir Türk ailesi
almak istiyorsa, onların tercih edilmesi, bu çocukların
yaz aylarında Türkiye'ye gelmesi vesaire gibi önemli
adımlar bu Hükümet tarafından atılmıştır.
Yurtdışındaki işçilerimize, Türkiye'ye
mecburi dönme ortaya konmaksızın, emekli olma
hakkını bu Hükümet tanımıştır.

Bu hükümetin en mühim özelliklerinden
birisi, kimsesizlere ve yoksullara verdiği büyük
önemdir. Sosyal Yardımlaşma Fonu yeniden asıl
maksadı için kullanılmaktadır ve 800
bin fakir bilgisayara geçirilmiştir; bunların
hepsinin giyecek, yiyecek ve yakacak ihtiyaçları
karşılanmaktadır. Bunlara ilave olarak, Kredi
ve Yurtlar Kurumundan burs alan 200 bin üniversite öğrencisine
ilaveten, 200 bin üniversite öğrencisine daha ayrıca
burs verilmiştir.

Biz işe başladığımızda,
ilk olarak köylümüze fındık tabanfiyatını
verdik;  köylümüzden fındık geçen
sene 40-50 bin liraya alınmıştı, sabahleyin
arkadaşlarımız da söylediler, şimdi
180-200 bin liraya alınıyor ve dünyada fındık
fiyatı 200 dolardan 400 dolara çıkmıştır.
Böylece bu Hükümet, fındığımızın
değeri pahasına satılmasını, başka
ülkelerdeki komisyoncuların elde ettikleri paraların
şimdi Türkiye'ye gelmesini sağlamıştır
ve fındık, ayçiçeği, mercümek,
buğday, çay, üzüm, pirinç, pamuk ve
tütün ödemeleri muntazaman yapılmıştır.

Güneydoğu illerimizde köye dönüş
teşvik edilmiştir, pek çok aile köyüne
dönmüştür, köylerinde tamiratlar yapılmıştır
ve şimdi de büyük bir hayvancılık
projesi tatbikata konulmaktadır; böylece Güneydoğu
Anadolumuz ve köylümüz için çok büyük
adımlar atılmaktadır.

Esnafımıza gelince: Bağ-Kur emeklilerine
kademe atlama imkânı verildi, kredilerde büyük
artmalar yapıldı; KOBİ'lere büyük
kolaylıklar sağlandı ve stok afları getirildi.
Sınır kapıları, sınır
ticareti büyük bir hızla geliştiriliyor.
Bilhassa, sanayi tesisleri ve KOBİ'ler için kalifiye
eleman yetiştirme kurslarına büyük bir
önem atfedilmektedir. Bunların yanında, Hükümetimiz,
Yüce Meclise teşekkürünü arz ediyor
3 Aralık günü çıkarılmış
olan Özürlüler Kanunundan dolayı; bu verilmiş
olan yetkiyi süratle kullanmak üzere kollarını
sıvamıştır. 

Bu bütçe, bölgesel dengesizlikleri
gideren bir bütçedir; çünkü, yatırımlar
artırılmıştır. Yatırımlarda,
selektif bir şekilde çalışılarak,
bilhassa güneydoğu gözetilecektir. 80 ilin özel
sektör ve devlet yatırımları, her ay
muntazam bir şekilde takip edilmektedir. Üretim, istihdam
ve ihracat seferberliği bütün yurt sathında,
sektörler bazında, takip edilmektedir. Bundan başka,
şimdi, Hükümetimiz, önümüzdeki
yıl güneydoğuda bir tek okulsuz köy ve öğretmensiz
okul bırakmamak üzere, gereken hazırlıklarını
yapmış bulunmaktadır. 

İlave gelirlerin kullanılmasında
dengesizliğin giderilmesi gözetilecektir. Devlet İstatistik
Enstitüsünde yapmakta olduğumuz bir değişiklikle,
artık, Türkiye'nin istatistikleri belde bazında
takip edilecektir. Şu anda, o ilçenin geliri nedir,
gideri nedir, üretim nedir, fert başına o ilçenin
geliri nedir ve ithalatı nedir, ihracatı nedir,
işsizliği ne kadar; bunlar, ilçe bazında
takip edilmektedir. 

Doğuya doğalgaz getirilmektedir; bir yıl
sonra, Van'da, Ağrı'da doğalgaza kavuşulacaktır
ve buralara santrallar kurulacaktır. 

Hudut ticareti teşvik edilmektedir. 

Bugün Butros Gali, petrol boru hattının
açılması için, son imzasını
atmıştır; biraz önce kriptoyla haber
verildi. (RP sıralarından alkışlar)
 Binaenaleyh, hiçbir mani  kalmamıştır,
onun için ayın 10'unda, yarın petrol boru
hattından petrol akıtılmaya başlanacaktır
ve inşallah 16'sında da, Hükümetimizin
mensupları, Yumurtalık'ta, boru hattından,
ilk petrolün gemiye yüklenmesini kutlayacaktır.
(RP ve DYP sıralarından alkışlar)

Böylece, Güneydoğu Anadolumuz için,
biraz evvel Sayın Necmettin Cevheri Beyin işaret
ettikleri, hayırlı adım fiilen gerçekleşmektedir.
Bunun ekonomik manasının yanında, asıl,
bölgesel ve siyasî manası, psikolojik manası
çok büyüktür. 

Bundan başka, bölgedeki et kombinaları
yeniden üretime geçirilecektir. Her bir ile 50 milyar
lira olmak üzere, köye dönüş ödenekleri
gönderilmiştir ve 50 nci madde fiilen çalıştırılacaktır.
Bunun için hudutlardaki arabalarımızın
tankerleri büyütülmüştür. Bölgede
düşük kapasiteyle çalışan
tesislerin tam kapasiteye çıkmaları ve bölge
için şu anda tasavvurun üzerinde çok
köklü bir şekilde vergi ve enerji teşviki
hazırlıklarımız sürmektedir.
Bunun için, hatta batıdaki insanlar, bu büyük
avantajlardan dolayı üretimlerini doğuda ve güneydoğuda
yapmak için o bölgeyi tercih edeceklerdir. 

Bu bütçe, Türkiye'nin meselelerini
çözen bir bütçedir. Teröre son verilmesi
için çok yönlü mücadele yapılmaktadır.
İşsizliğin önlenmesi için, yatırımların
artırılması, denk bütçe vasıtasıyla
faizlerin düşürülmesi, enflasyonun düşürülmesi,
istihdam projeleri, yap-işlet-devret, yap-işlet teşviki,
Devlet İstatistik Enstitüsü ile işsizliklerin
takibi ve bütün projelerin selektif olarak takibiyle,
işsizliğin süratle düşürülmesi
için büyük adımlar atılıyor.


Bu bütçe ve bu Hükümet, refah
seviyesinin yükseltilmesi için büyük adımlar
atıyor, dışticaret dengesinin, ödemeler
dengesinin kurulması için, bilhassa ihracatın
teşvikinde AR-GE için büyük adımlar
atılıyor. Turizmde yeni atılımlar
yapılmaktadır. Dost ve kardeş ülkelere
siteler, kamu kuruluşlarına ait turistik tesislerin
özelleştirilmesi, turizm projelerinin teşviki,
Türkiye'nin diğer önemli meselesi olan kamu borçlanma
gereğinin azaltılması, faizlerin ve enflasyonun
düşürülmesi, reel ekonomiye geçilerek
zümresel dengesizliğin giderilmesi, bölgesel denge
getirilmesi ve yeniden yapılanma, mahallî idarelerin
yetkilerinin artırılması ve bugüne kadar
bir kara delik olan bilhassa güvenlik kuruluşlarının
yapısal değişiklikleri...

Bakınız, şu ana kadar, Hükümetimizin,
güvenlik kuruluşların yapısal değişiklikleri
için attığı adımları size
kısaca bir tablo halinde göstermek istiyorum.

Sosyal Sigortalar Kurumu Kanunu yeniden hazırlanmıştır:
Hastalık sigortasında 60 gün staj süresi
getiriliyor, sosyal güvenlik destek primi yüzde 24'ten
yüzde 30'a çıkarılıyor; bunlar,
sendikalarla mutabakat halinde hazırlanmış
maddelerdir. Bu tasarıda prime esas kazanç üst
sınırı, asgarî ücretin iki katına
çıkarılmıştır, Bakanlar
Kurulu üç  katına çıkarmaya yetkili
kılınmıştır; isteğe bağlı
sigortacılık primi yüzde 20'den yüzde
25'e çıkarılmıştır, hizmet
birleştirilmesi uygulaması yeniden düzenlenmiştir.
Emeklilikte müktesep haklar korunarak yaş haddi getirilmiştir;
kadınlarda ve erkeklerde 55. Kaçak işçi
çalıştırılmasına karşı
tedbirler alınmıştır. Sosyal Sigortalar
Kurumunun gayrimenkullerinin satılabilmesi konusunda yönetim
kuruluna yetki verilmesiyle ilgili kanun tasarısı
Meclistedir. SSK prim ve gecikme zamları tahsilatının
hızlandırılmasıyla ilgili kanun tasarısı
da bu da Meclistedir.

Diğer yandan, Bağ-Kur'un sağlıklı
bir yapıya kavuşması için, 10 milyon
çiftçiye sağlık sigortası imkânı
getirilmektedir. Yeni Bağ-Kur ve Bağ-Kur tarım
sigortası kanunu tasarısı ile Bağ-Kur
prim ve gecikme zamları tahsilatının hızlandırılmasıyla
ilgili kanun tasarısı vasıtasıyla
ve bunların ellerindeki gayrimenkullerin satılması
suretiyle demin size göstermiş olduğum grafikteki
değişimler temin edilecektir.

Aynı zamanda, Türkiye'nin dışpolitikayla
ilgili meselelerinde de büyük adımlar atılmaktadır.
Türkiye'de, kardeş Türk Cumhuriyetlerinden 10
bin genç okutuyoruz, bu ülkelere milyar doların
üzerinde kredi veriyoruz, yatırımlar yapıyoruz,
bu ülkelerde üç tane üniversitemiz var.


Bütün dünyayla ilişkilerimizi
geliştiyoruz, yeni pazarlar meydana getiriyoruz ve içerisinde
bulunduğumuz ekonomik işbirliği teşkilatlarının
aktivitelerini artırıyoruz. 

Bu arada, Kuzey Kıbrıs'ı da
kalkındıracağız. İnşallah,
bu bütçe görüşmelerimizin arkasından
Kuzey Kıbrıslı yetkililer Türkiye'ye
gelecekler ve önümüzdeki yıl fert başına
millî gelir 3 bin dolardan 4 bin dolara çıkarılacaktır
Kuzey Kıbrıs'ta. Bunun için, 180 bin nüfuslu
Kıbrıs'ın, 580 milyon dolarlık millî
gelirinin -180 milyon dolar ilave olarak- artırılması
gerekmektedir. Kıbrıs'ı büyük bir
üniversite adası yapacağız ve buradan 50
milyon dolar ilave gelir elde edilecek; sulama projelerini gerçekleştireceğiz,
50 milyon dolar da buradan; turizmini gerçekleştireceğiz,
takriben, bir 50 milyon dolar da buradan gelecek. Kıbrıs,
buralardan gelir temin etmek suretiyle, ilk defa, sağlıklı
bir yapıya kavuşacaktır. 

Bu bütçenin diğer bir manası
da şudur: Reel ekonomiye geçiş bütçesidir
bu. Bu, bilindiği gibi Hükümet Programımıza
sarih bir hüküm olarak konulmuştur. Denk bütçeyle,
devletin yüksek faizle borçlanmasına son vermeye
çalışıyoruz. Hazine senetlerine yüzde
10 stopaj koyduk. Yüksek faizli borçların azaltılması,
kaynak paketleri vasıtası sayesinde sağlanıyor.
Yabancı tahvillerde vergi adaletini tesis ettik; bugüne
kadar başka ülkenin tahvilini alırsanız,
bu tahvilin ne asıl parasından ne de bunun faizinden
vergi ödenmiyordu; halbuki, yerli senet -Hazine senedi- alan
bunu ödüyor; bunun adaletini tesis ettik. 

Üretim, istihdam, ihracat seferberliği reel
ekonomiye geçmek demektir. Kredilerin ve imkânların
üretime tevcihi; KİT'lerin yüksek faizle borç
almalarının önlenmesi; kamu alacaklarının
ödenmesi için borçlu kamu kuruluşlarının
yüksek faizle borçlanmasının önlenmesi;
pompaların yavaşlatılması; repolar,
bono ve tahvillerin bundan sonra reel ekonomiye dönük
hale getirilmesi, millî imkânların yabancı
ekonomileri desteklemeleri yerine, bizim ekonomimizi desteklemeye
yönlendirilmesi. Düşününüz, bu
Hükümetten önce, dış ülkeler
bizi zengin görsünler, onun için bankalarımızın
dövizlerinin büyük kısmı dış
bankalarda tutulsun diye, tebliğler neşredilmişti.
Bizim bankalarımızın dövizleri başka
ülkelerin ekonomisine hizmet ediyordu; bütün bunlar
değiştirilmiştir. İşte, görüldüğü
gibi, adım adım reel ekonomiye geçilmektedir.

Bu bütçenin bir diğer özelliği
de, hakikaten, Türkiye'nin büyük bir atılım
yapmasına fırsat hazırlamasıdır.
Bütçenin dışında, ayrıca,
yap-işlet ve yap-işlet-devret metoduyla büyük
atılımlar yapılacaktır.

Şimdi, Türkiye hangi noktadadır;
size “Flaş Yatırımlar” adı
altında bir tablo sunuyorum: Bakınız, şu
anda doğalgaz projesi olarak: İran Doğalgaz Boru
Hattı, 1 milyar 100 milyon dolarlık bir projedir.
Rusya Doğu Hattı Doğalgazı, Aliağa LPG
Terminali, İskenderun LPG Terminali, İskenderun-Ankara
Boru Hattı. Ulaşım projeleri; Otoyollar, bölünmüş
yollar, İstanbul Boğazı Tüp Geçidi
ve Metrosu, havalimanları, demiryolu projeleri. Serbest
bölgeler: İskenderun, Trabzon ve Kuzey Kıbrıs.
Kompleksler: İstanbul-Pendik-Kurtköy Kompleksi. Hidroelektrik
ve termal santrallar -yeni yapılacaklar, kiraya verilenler
ayrı- nükleer santrallar. 

Özelleştirme; bakınız, yukarıda
saydığım büyük projeler 57 milyar
dolarlık bir yatırımdır; özelleştirmede
de 25 milyar dolarlık imkân vardır. Dolayısıyla
Türkiye bütün dünya finans kurumları
için en cazip bir hedeftir; çünkü, Türkiye'de
82 milyar dolarlık kârlı iş vardır.

İşte, bütün bunlar, bugün
Türkiye'nin nereye yürüdüğünü
açıkça göstermektedir. 

Bakınız, otoyolların detayları,
bölünmüş yolların detayları,
İstanbul tüp geçidinin ve havalimanlarının
detayları ayrıca bu tabloda takdim edilmiş
bulunmaktadır, teferruatına girmiyorum. 

Devletin elindeki enerji santralları da bir
bir burada gösterilmiştir. Türkiye, bugün
için, 80 milyar dolarlık bir finans hedefidir. Bundan
dolayıdır ki, bütün dünya, Türkiye'deki
bu büyük finans imkânından pay almaya çalışmaktadır.


Diğer yandan, bu bütçeyi uygulayacak
olan hükümetin özellikleri de büyük bir
mana taşımaktadır. Görüldüğü
gibi, Refah Partisi-Doğru Yol Partisinin kurmuş olduğu
54 üncü Türkiye Cumhuriyeti Hükümeti,
örnek bir uyum içerisinde çalışmaktadır
ve ülkemizde istikrarı sağlamıştır.
Bu Hükümet bir hizmet hükümetidir, tahakküm
hükümeti değildir. Bu Hükümet, ibadet
aşkıyla halka hizmet ediyor. 

Bakınız, insan hakları hususunda
attığımız ve atmakta olduğumuz adımları
da, size, kısaca arz ediyorum:

Cezaevlerindeki huzursuzluklar ortadan kaldırılmıştır.


DGM davalarının hızlandırılması
için yerler yeniden düzenlenmiştir. DGM'lerin
görev alanına giren suçlarda 30 gün olan
gözaltı süresi 7, artı -gerektiği
halde, hâkim kararıyla- 3 gün daha uzatılabilecektir.
Diğer mahkemelerde 4 ilâ 3 güne indiren tasarı
komisyondan geçmiştir. 

Düşünce suçları başta
olmak üzere, devlet aleyhine olmayan bazı suçların,
DGM'nin görev alanı dışına çıkarılmasına
dair kanun tasarısı komisyondan geçmiştir.


Din görevlilerinin Memurin Muhakematı
Hakkında Kanun kapsamına alınmasına
dair tasarı Genel Kurulun gündemindedir. 

Yurtdışındaki vatandaşlarımızın,
çalıştıkları ülkelerde
oy kullanmalarının temini için prensip mutabakatı
sağlanmıştır. 

Almanya'daki bazı işçilerimizin
velayet haklarının kaldırılması,
ellerinden alınan çocukların kendilerine
iadesi hususunda çalışmalar başlatılmıştır.


Adalet Bakanlığında, gerek Adlî
Müzaheret Anlaşmasından doğan hakların
gerek Avrupa İnsan Hakları Mahkemesindeki davaların
takibi için Dışilişkiler Genel Müdürlüğü
kurulmuştur. 

Adlî zabıta kurulması hakkında
kanun taslağı hazırlanmaktadır. 

İnsan hakları müsteşarlığı
teşkilatının kurulması hakkında
kanun taslağı Türkiye Büyük Millet Meclisine
sevk edilmek üzere imzadadır.

Bu Hükümet, demin de söylediğim
gibi, sağlamcı bir hükümettir; yani, bütçeyi,
elindeki imkânlara göre hazırlamıştır.
Gerek kamu çalışanlarına gerekse yatırımlara,
yeni gelirler elde ettikçe -bu gelirler Hazineye girdikten
sonra- ilave artışlar verilecektir. 

Bu Hükümet, Türkiye'nin bütün
meselelerine sahiptir; üretim, istihdam ve ihracat seberberliğini
başlatmıştır. Bakınız,
buna bir misal olmak üzere, dışticaretimiz programlanmıştır;
denizcilik, madencilik, sanayi, tarım, hayvancılık
programlanmıştır. Size, sadece bir misal olmak
üzere, madencilikte nasıl bir programımız
var onu izah edeyim: Görüldüğü gibi, 1996'da,
üretim 3 milyar dolardır; ama, ihracatımız
1 milyar dolardır; 1997'de, 1998'de, 1999'da ve 2000 yılında
hızla artacak ve Türkiye'nin üretimi 10 milyar
dolara ulaşacaktır; bu bir.

Şimdi, ikinci tabloda gördüğümüz
gibi, 21 çeşit maden de hangi projeler vasıtasıyla
gerçekleştirilecektir; bütün bunların
hepsi programlanmıştır. Hükümetimiz,
serbest piyasa ekonomisini esas almıştır;
ancak, ülkenin nereye varacağını da, mutlaka
teşviklerle, takiple, programa bağlı olarak gerçekleştirmek
üzere çalışmaktadır. 

Yine, Hükümetimizin bir diğer özelliği,
özel sektör ve gönüllü kuruluşlarla
sürekli yapılan toplantılarla, birlikte ve
beraberce çalışılmaktadır.

Bütün bunlardan sonra, sözlerimi şu
şekilde bağlıyorum: Görüldüğü
gibi, Türkiye, büyük bir değişimin içerisindedir.
Esasen, Türkiyemiz, dünyanın merkezindedir. Türkiye,
büyük bir devlettir; çok önemli bir ülkedir;
imkânları ve zenginlikleri büyük bir ülkedir.


Bakınız, 1996'da, biz, işe başlarken,
48 milyar dolarlık bütçenin 16 milyar doları
açık ve 18,5 milyar doları faize ödeniyordu;
ne kalıyor hizmet için; 13,5 milyar dolar. Halbuki,
bu çalışmalarla, bu 13,5 milyar dolarlık
reel imkâna ilaveten -demin de gösterdiğim gibi-
29,5 milyar dolarlık yeni bir ilave, bunun üzerine
konulmuştur. Dolayısıyla, Türkiye, imkânları
geniş olan bir ülkedir. 

Şimdi, bütün Asya'ya hitap eden bir
İskenderun serbest bölgesi ve liman tesisi özel
teşebbüs olarak kurulacaktır. Yine, Asya ve
Türk cumhuriyetlerine hitap eden bir Trabzon serbest bölgesi
ve liman... Bu serbest bölgeler içerisinde, aynı
zamanda, tıpkı Singapur'da, Malezya'da olduğu
gibi malî finans merkezleri de kurulacaktır. Böylece,
Türkiye, Asya'nın kapısı olacaktır.

Diğer yandan, Türkiye, bir yandan, Avrupa
Birliğiyle gümrük birliği içerisindedir,
Karadeniz İşbirliği Teşkilatıyla
eski Sovyetler'le işbirliği içerisindedir, 53
Müslüman ülkeyle işbirliği içerisindedir,
ECO, 10 Türk cumhuriyeti ve Müslüman ülkelerle
işbirliği içerisindedir. Bütün bu grupların
içerisinde işbirlikleri artmaktadır. 

D-8 Projesi, çok önemli bir projedir.
Bunu, bugün, bütün bu 8 ülkenin devlet başkanları
büyük bir ilgiyle bekledikleri gibi, bu projeyi, şimdi,
Amerika da, Fransa da, İngiltere de, Almanya da bekliyor.

AHMET TAN (İstanbul) - Almayalım onları!

BAŞBAKAN NECMETTİN ERBAKAN (Devamla)
- Bakınız, önemli olan şudur: Efendim,
bu gelişmiş ülkelerin karşısına
kiminle çıkacaksınız; Bangladeş'le
mi, Mısırla mı... 800 milyon insanla çıkıyoruz.
(RP sıralarından alkışlar) 800 milyon
insan... Bunların karşısına biz hakla
çıkıyoruz. Hak... Hak... (RP sıralarından
alkışlar) Çünkü, bugün dünyada
hakikaten büyük haksızlıklar var. En büyük
güç, haklı olmaktır. Bugün, şu
Birleşmiş Milletler Teşkilatında 5 ülkenin
veto hakkı var; bu bir çelişki değil mi...
Bu bir çelişki değil mi... Bu, elli sene öncenin
dünyası; bu dünya böyle yürümez
(RP sıralarından alkışlar) Şimdi,
bütün dünyanın hepsi haklı bir dünya
istiyor; herkes elli yıl sonra dünyayı yeniden
kurmak istiyor. Bu, herkesin temennisidir. Bakın, bu D-8'ler
hareketinin 6 ana umdesi var:

Yeryüzünde savaş değil, barış.
Kim istiyorsa, bu masanın etrafında oturacak. 

Gerginlik değil, diyalog. 

Sömürü değil, işbirliği.

Çifte standart değil, adalet. 

Kibir, tekebbür değil, eşitlik.

Bir arada, hakka riayet ederek yaşamak. 

Yeni dünyanın prensipleri bunlar olacak.
(RP sıralarından “Bravo” sesleri, alkışlar)
Ondan dolayıdır ki, o sizin çok küçük
gördüğünüz, o 800 milyon insan, evet,
hakkı üstün tuttuğu için, bütün
insanlığa en büyük hayırlı
adımı atacaktır. 

İşte, şartlar öyle gelişmiştir
ki, Batı ülkeleri de, bu gerginlikten, bu sunî
mücadeleden bir sonuç çıkmayacağını
idrak edecek noktaya gelmişlerdir; adım adım
yeni bir dünya kuruluyor ve bu yeni dünyada da, elbette,
en önemli noktada Türkiye bulunuyor; çünkü,
Türkiye, dünyanın merkezindedir. Türkiye,
bu başlattığımız ekonomik kalkınmasını
yaptığı zaman, herkesin saygınlıkla
bakacağı bir ülke noktasına geliyor. Tek
kelimeyle, yeniden büyük Türkiye kurulmaktadır.


Görüldüğü gibi, artık,
Batılı ülkeler bize geldikleri zaman, eski
kırık plağı çalamıyorlar,
onları, daha baştan susturuyoruz; geldiklerinde alışmışlar
yıllardan beri “efendim, sizde insan hakları,
sizde bilmem Kürt meselesi...” Biz de Kürt meselesi
filan yok. Bir terör var, onu da siz kışkırtıyorsunuz.
Hadise budur. (RP sıralarından “Bravo”
sesleri, alkışlar) Bu plakları kaldırmalarını
kendilerine söyledik. Sayın Cumhurbaşkanımız
son yaptığı Almanya seyahatinden “bu sefer
bambaşka bir ilgi gördüm” diyerek döndüler
Türkiye'ye. Neden; evet, tabiî, çünkü,
Türkiye, bu yeni dünyada yavaş yavaş yerini
almaktadır ve zaten, bunun da, hem ekonomide hem her sahada
emareleri gözükmektedir.

 Dolayısıyla, bu bütçeden
sonra ve bu anlattıklarımdan sonra, şu soruyu
sorup cevabını vererek sözümü tamamlıyorum:
Türkiye nereye gidiyor; Türkiye, meselelerini çözüyor,
dengelerini kuruyor; Türkiye, iyiye gidiyor; Türkiye,
öncü devlet oluyor. Bunu, Refah Partisi, Doğru Yol
Partisi yapıyor; bunu, 20 nci Dönem Türkiye Büyük
Millet Meclisi yapıyor; bunu, milletimiz yapıyor...

Hepinizi ve televizyonları başında
bizi seyreden aziz vatandaşlarımızı
muhabbetle kucaklıyorum.

İyiye gidiyoruz, yeniden büyük Türkiye'ye
gidiyoruz.

Bütçemiz milletimize hayırlı
olsun.

Hepinizi Allah'a emanet ediyorum. (RP sıralarından
ayakta alkışlar)

BAŞKAN - Teşekkür ederim Sayın
Başbakan.

MEHMET CAVİT KAVAK (İstanbul) - Grafikler
girecek mi zapta?

BAŞKAN - Sayın milletvekilleri, Cumhuriyet
Halk Partisi Grubu Başkanvekili Sayın Önder
Sav'ın bir tezkeresi vardır; aynen okuyorum:

“Türkiye Büyük Millet
Meclisi Sayın Başkanlığına

Sayın Başbakan, Hükümet adına
konuşurken, teknik olanaklardan yararlanarak, grafiklerle
bilgiler vermektedir. 

Türkiye Büyük Millet Meclisi tutanaklarına
sadece sözler geçirilmekte, grafiklerdeki bilgiler
yansıtılmamaktadır. 

Türkiye Büyük Millet Meclisine mal
edilen bu bilgilerin, görüntülü olmaktan yararlanarak,
Türkiye Büyük Millet Meclisi tutanaklarına
yansıtılması nasıl sağlanacaktır?
Cumhuriyet Halk Partisi Grubu olarak, aydınlanmak istiyoruz.

Gereğini takdirlerinize sunarım.”
(RP sıralarından gürültüler)

Siz mi cevap vereceksiniz; ben, cevap vereceğim...
Bir dakika müsaade buyurun.

Sayın Sav, Türkiye Büyük Millet
Meclisinin çalışma usullerinde, bilindiği
gibi, esas olan, bu kürsüden söylenendir ve tutanaklara
geçen de, esas olan, bu kürsüden söylenendir.
Şimdiye kadar böyle davranıldı, bundan
böyle de böyle davranılacaktır. Hatta,
zaman zaman, sayın başbakanlar, hükümet
programlarını okurken veya sayın bakanlar
-mesela, bugün, Maliye Bakanının yaptığı
gibi- çeşitli mülahazalarla, kendi takdirleri
içerisinde, o yazılı metindeki bazı
sözleri okumazlar ve daha konuşmanın başında
veya sonunda veya ortasında bir yerde “esas olan,
benim söylediklerimdir” ifadesini de derc ederler. O
nedenle, bugün, Sayın Başbakanın yaptığı
bu konuşmada, tutanaklara geçen esas metin, Sayın
Başbakanın mikrofondan ifade ettikleridir; fakat,
bugün, slaytlarla Yüce Meclise sunulan bilgileri de
tutanaklara ek bilgi olarak yansıtmak için, sayın
konuşmacıdan ve değerli arkadaşlarımdan
biraz önce talep ettim; onları bize verdiklerinde,
tutanaklara ek bilgi olarak yansıtacağım. (1)

Teşekkür ederim. 

III.- BAŞKANLIĞIN GENEL
KURULA SUNUŞLARI (Devam)

B) ÇEŞİTLİ İŞLER

1. - 1997 malî yılı bütçe
kanunu tasarılarının TBMM Genel Kurulunda
yapılan görüşmelerinde Başbakan Necmettin
Erbakan'ın slayt göstermek suretiyle istifade ettiği
36 sayfalık doküman

MUSTAFA RÜŞTÜ TAŞAR (Gaziantep)
- Dokümanı şimdi alalım... 

SÜLEYMAN HATİNOĞLU (Artvin) - Şimdi
versinler; sonra değişebilir rakamlar... 

BAŞKAN - Verirler efendim, merak buyurmayın.
Değişirse, tutanaklarımız var; esas olan
tutanaklardır. 

MUSTAFA TAŞAR (Gaziantep) - Sayın Başkan,
Sayın Başbakan konuşmasında  “buradaki
tablo” diyor...

BAŞKAN - Sayın Sav, anlaşıldı
değil mi efendim. 

ÖNDER SAV (Ankara) - Sayın Başkan,
hatta, Sayın Başbakan, eğer, bunu, fotokopi biçiminde
daha önceden yansıtmış olsaydı,
daha yararlı olacaktı. 

BAŞKAN - Peki efendim, teşekkür
ederim. 

Sayın Başbakan, grupların bir
arzusu var: Bundan sonraki bu tür konuşmalarınız,
metin halinde gruplara dağıtılsın veyahut
da önceden, sayın gruplara haber verilsin istiyorlar;
aktarıyorum. 

MAHMUT IŞIK (Sıvas) - Sayın Başkan,
bir önerimiz var...  

BAŞKAN - Efendim, bir dakika öneri sırası
değil. 

MAHMUT IŞIK (Sıvas) - Sayın Başkan,
tadilatı süren Genel Kurul Salonuna da böyle
bir sistemi koyalım da... 

BAŞKAN - Efendim, o tadilatı süren
Genel Kurul Salonuna, onlar konuldu zaten; otomatikman, o emirler
baştan verildi, merak buyurmayın, her türlü
tedbirimiz alındı orada. Çok memnun kalacaksınız
Mahmut Bey; hiç merak buyurmayın. 

Sayın Işın Çelebi'nin
bir mürcaatı var: “Sayın Başkan,
İçtüzüğün 63 üncü maddesine
göre usul hakkında söz istiyorum” diyor.

Nedir efendim 63 üncü maddeye göre
usul hakkında itirazınız?

IŞIN ÇELEBİ (İzmir) -
Şudur: Sayın Önder Sav'ında belirttiği
gibi, Sayın Başbakan, konuşmasında,
grafiklere dayanarak, rakamlara dayanarak “şu tabloda,
şu rakama dayanarak” diye ifade etmiştir; ama,
tutanaklara geçmemişti. Rakamlar önemliyse...

BAŞKAN - İfade ettiği her şey
geçti efendim. 

IŞIN ÇELEBİ (İzmir) -Hayır...
Tabloda “şu rakam” demiştir, rakam söylememiştir.
Rakamlarda hatalar vardır. O yüzden, tutanaklardan,
Sayın Önder'in de isteği üzerine, bu rakamlardaki
yanlışlıkları bakanlık bütçelerinde
tartışılmak üzere, ek olarak, ilave edilmesini
rica edeceğim. Sayın Önder Sav da rica ettiler,
bu yanlışlıkları, bakanlıklar
bütçesinde konuşma ve tartışma
imkânı olacak.

Teşekkür ederim. 

BAŞKAN - Sayın Çelebi, müracaatınız,
benim usulüm hakkındaydı; bir usulsüzlüğüm
yoktur, bir. 

İkincisi, Sayın Sav'a verdiğim
izahata katıldığınıza göre,
mesele sizin açınızdan halledilmiştir.
Eğer, bu yanlışlıklar varsa, bakanlıkların
bütçelerinin görüşülmesi sırasında,
tutanaklardan da alınarak, bizzat tarafınızdan
veya arkadaşlarınızca bu kürsüden
ifade edilecektir. (RP sıralarından alkışlar)

IŞIN ÇELEBİ (İzmir) -
Sayın Başkan, bir şey belirtebilir miyim? Sizin
şahsınızla ilgili değil, Başkanlık
Divanını ilgilendiriyor. Burada, bu İçtüzük,
sadece sese göre düzenlenmiş. Şimdi, gözle,
televizyonla bütün Türkiye'ye hitap ediliyor ve
o tablolarda yanlış birtakım rakamlar, yanlış
mesajlar geliyor.

MUSTAFA RÜŞTÜ TAŞAR (Gaziantep)
- Tablolar faso fiso.

IŞIN ÇELEBİ (İzmir) -
Bu yüzden, usule göre, bu uygulamada bir hata ve boşluk
var, hata demeyeyim de ciddî bir boşluk var. Bunun,
bu Mecliste, bütçe görüşmeleri sırasında
ciddî biçimde tartışılması
gereği var; çünkü, benim elimde, içborçlara
ilişkin rakamlarla, verilen rakamlarda ciddî tutarsızlıklar
var. Kaynak paketlerinden elde edilen gelirlerin bütçe
dengelerinde...

BAŞKAN - Sayın Çelebi, bir dakika
efendim... Anlaşıldı efendim. 

IŞIN ÇELEBİ (İzmir) -
...bize gösterilmemek şeklinde ciddî tutarsızlıklar...

BAŞKAN - Konumuz o değil efendim, anlaşıldı.

Sayın Çelebi, bakınız,
bu usul, bu Mecliste daha önce yapıldı efendim;
görüntülü olarak izahat verildi. Ben, Sayın
Başbakanın konuşmasından önce de,
bunu, Yüce Meclisin bilgisine sundum. Onun için Başkanlık
olarak bir usulsüzlüğümüz yok.

IŞIN ÇELEBİ (İzmir) -
Sayın Başkan...

BAŞKAN - Efendim, müsaade buyurun. Ben,
sizi dinledim; ama, sizin haklı olarak işaret ettiğiniz
husus zabıtlara geçti; bütçe müzakereleri
sırasında da cevabını bulacak; bu
kadar efendim. 

Teşekkür ederim.

ALİ DİNÇER (Ankara) - Sayın
Başkan, izin verir misiniz? (Gürültüler)

BAŞKAN - Bir dakika efendim... Duyamıyorum...

ALİ DİNÇER (Ankara) - Sayın
Başkan, burada, usulden doğan boşluktan dolayı...

BAŞKAN - Efendim, anlaştık, izah
ettik karşılıklı.

ALİ DİNÇER (Ankara) - Bir ilave
yapacağım.

BAŞKAN - Evet, buyurun.

ALİ DİNÇER (Ankara) - Çok
ciddi boşluklar doğdu. Eğer, izin verirseniz o boşlukları
göstermek üzere kürsüden söz alıp
bunları anlatayım.

BAŞKAN - O mümkün değil efendim,
63'e göre.

MUSTAFA KAMALAK (Kahramanmaraş) - Sayın
Başkan...

BAŞKAN - Sayın Kamalak, bir arzunuz
mu var?

MUSTAFA KAMALAK (Kahramanmaraş) - Sayın
Başkan, usulle ilgili tartışma, konunun görüşmelerine
başlamadan yapılır. 

BAŞKAN - Usulle ilgili tartışma
açmadım ki efendim; açsaydım müdahaleniz
yerinde olurdu; açmadığıma göre
müdahaleniz yerinde değil.

IV. -KANUN TASARI VE TEKLİFLERİYLE
KOMİSYONLARDAN                   GELEN DİĞER
İŞLER (Devam)

1. -1997 Malî Yılı Bütçe
Kanunu Tasarısı ve Plan ve Bütçe Komisyonu
Raporu (1/518) (S. Sayısı : 134) (Devam)

2. -1994 Malî Yılı Genel
Bütçeye Dahil Kuruluşların Kesinhesaplarına
Ait Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi
ile 1994 Malî Yılı Kesinhesap Kanunu Tasarısı
ve Plan ve Bütçe Komisyonu Raporu (1/282, 3/414) (S.
Sayısı : 103) (Devam)

3. -1995 Malî Yılı Genel
Bütçeye Dahil Kuruluşların Kesinhesaplarına
Ait Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi
ile 1995 Malî Yılı Kesinhesap Kanunu Tasarısı
ve Plan ve Bütçe Komisyonu Raporu (1/492, 3/516) (S.
Sayısı : 151) (Devam)

4. -Katma Bütçeli İdareler
1997 Malî Yılı Bütçe Kanunu Tasarısı
ve Plan ve Bütçe Komisyonu Raporu (1/519) (S. Sayısı
: 135) (Devam)

5. -1994 Malî Yılı Katma
Bütçeli İdarelerin Kesinhesaplarına
Ait Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi
ile 1994 Malî Yılı Katma Bütçeli
İdareler Kesinhesap Kanunu Tasarısı ve Plan
ve Bütçe Komisyonu Raporu (1/283, 3/415) (S. Sayısı
: 102) (Devam)

6.  - 1995 Malî Yılı Katma
Bütçeli İdarelerin Kesinhesaplarına
Ait GenelUygunluk Bildiriminin Sunulduğuna İlişkin
Sayıştay Başkanlığı Tezkeresi
ile 1995 Malî Yılı Katma Bütçeli
İdareler Kesinhesap Kanunu Tasarısı ve Plan
ve Bütçe Komisyonu Raporu (1/493, 3/517) (S.Sayısı:
150) (Devam)

BAŞKAN - Sayın milletvekilleri, şahısları
adına konuşmalara devam ediyoruz.

Son konuşma, lehinde, Sayın Uğur
Aksöz; buyurun. (ANAP sıralarından alkışlar)

Sayın Aksöz, bir dakika.

Değerli milletvekili arkadaşlarım,
bir sayın üye daha görüşlerini belirtecek;
daha sonra da oylama var, oy vereceksiniz. Lütfen oturur
musunuz. Lütfen oturun efnedim.

Sayın Aksöz, bir dakika, konuşmanıza
başlamayın efendim; önce bir sükûnet
avdet etsin, ondan sonra efendim.

Sayın Aksöz, süreniz 15 dakika;
ek zamana ihtiyacınız olursa vereceğim.

Buyurun efendim.

UĞUR AKSÖZ (Adana) - Sayın Başkan,
değerli milletvekilleri; bütçe üzerinde şahsım
adına söz almış bulunuyorum; hepinizi
saygıyla selamlıyorum.

Önce, Refah Partisini tebrik ediyorum. (RP sıralarından
“Bravo” sesleri!) Çünkü, bana, ilkokul
günlerimi hatırlattı. Şu levhayı
görünce, ilkokulda okuduğumuz alfabede “Koş,
Kaya koş; at, topu at” vardı, ben onu hatırladım.
Çocukluğumu hatırlattığım
için teşekkür ediyorum; bir. (RP sıralarından
gürültüler)

HASAN DİKİCİ (Kahramanmaraş)
- Seviyen o, seviyen...

UĞUR AKSÖZ (Devamla) - İkincisi,
ekranları başında, uykusuzluk çeken
çocuklar ve yaşlılar bir saat mışıl
mışıl uyuduğu için; Sayın
Erbakan, o insanları uyuttuğu için tebrik ve
teşekkür ediyorum. (RP sıralarından gürültüler)

Üçüncüsü, şimdi
bana bazı notlar geldi “Efendim, birliklerin 31 trilyon
lira alacağı var; antepfıstığı
üreticisinin alacağı var, kırmızıbiber
üreticisinin alacağı var, pamuk üreticisinin
alacağı var; Erbakan bunları niye ödemedi”
diyor. 

Bakın, niye öyle bekliyorsunuz, niye
para istiyorsunuz!.. Refah Partisi harika bir buluş yaptı;
pancarcıya şeker verdi, fıstıkçıya
domates, pamukçuya da yarın kumaş verir borçlarını
öder! O bakımdan, birliklerdekiler biraz daha beklesinler;
Refah Partisinin adil düzeni sonucunda onlar da paralarını
alırlar!

Şimdi, ben, Sayın Erbakan'ı dinleyince
o kadar beğendim ve hayran oldum ki, bir saatin Sayın
Başbakana yetmediği kanaatindeyim; ben, bu 15 dakikamı
da onu veriyorum. Ne yapacağım; bakın, burada
Meclisin tutanakları var, son beş yıldır
tutulan tutanaklar... Hani, böyle Susurluk lafı gelince
“belge... belge...” diyorsunuz ya, işte belge.
Ben, size şimdi buradan okuyacağım, kendim tek
bir kelime söylemeyeceğim; Sayın Erbakan'ın
tutanaktaki konuşmalarını okuyacağım,
takdiri başta Sayın Erbakan olmak üzere, tüm
Meclis ve yüce halkımız yapacak. Hemen geçiyorum;
tarih 28.11.1991, kürsüde Sayın Erbakan,  o günkü
Erbakan, bugünkü Erbakan'a soruyor; Erbakan, Erbakan'ı
sorguluyor da diyebilirsiniz. Bir kelime katmadan okuyorum:  “Anarşi
ve kan ortalığı kaplamıştır,
nerede bu meçhul cinayetlerin failleri? Cinayetleri önleyin,
terörü durdurun, failleri bulun, bir cinayetin failinin
bir haftada bulunması lazım, kaldı ki, siz,
sadece, şimdi işlenenleri değil, o tenkit ettiğiniz,
bütün eski işlenenlerin de failini bulmalısınız,
hepsini istiyoruz; kaç tane fail buldunuz?”diyor,
şimdiki Erbakan'a soruyor. (RP sıralarından
“Doğru söylüyor” sesleri) 

Evet, ikinci tutanak, tarih 3.7.1993, açıyoruz,
kürsüde yine Sayın Erbakan, şimdiki Erbakan'a
soruyor “Şu bizim halimize bakın, ekonomiyi
iki yılda bu hale getiren başmimara -yani, sayın
Çiller'e- şimdi 'al bunları daha rahat, daha
geniş bir şekilde yap' demişiz. Adalet mekanizmamız
asla gerekli adaleti tevzi edemiyor; birçok yerde rüşvet,
iltimas, vurgun, soygun yürüyor...” 

HÜSAMETTİN KORKUTATA (Bingöl) -
Doğrudur...

UĞUR AKSÖZ (Devamla) - Şimdi, dikkat
edin, bir cümle geliyor: “Milletimiz, temiz bir topluma
hasret kalmış durumdadır.” (RP sıralarından
“Doğrudur” sesleri) “Muhterem arkadaşlarım,
şimdi biz ne yapıyoruz; hal ve gerçek böyleyken
biz, iki yıldan beri bütün bu durumları
da daha da ağırlaştıran bir yönetime
ve bunların mimarlarından birine 'buyurun gelin,
tahribatı daha çok  yapın' diyoruz”
diyor Sayın Erbakan, ben demiyorum. Devam ediyoruz “Sayın
Çiller, 7 Haziranda medyaya 500 milyar lira teşvik
veriyor; ertesi gün, medya, kendisini methediyor. 7 Haziranda
parayı veriyor, 8 Haziranda ayrılıyor, 10
Haziranda da Genel Başkan seçiliyor; şu ortak
yaşama bakın, şu ortak yaşama bakın,
şu karşılıklı destekleşmeye
bakın, şu Türkiye'de oynanan oyuna bakın!
Her şey önümüzde.”

Şimdi, Erbakan soruyor, bakın: “Meclis
nerede? Millet nerede? Partisi nerede?” Sonra kendi kendine
soruyor; “Peki, ortağı nerede?” Ortağı
sizsiniz. (ANAP sıralarından alkışlar)

Evet, devam ediyoruz; “Sayın Çiller,
23.7.1973'te Amerikan vatandaşı olmak için
müracaat etmiş. Vatandaşlığa kabul
tarihi -yapılan iddiayı söylüyorum- 1.7.1979.
Şimdi buna karşı ne buyuruluyor;  'ben, müracaat
etmedim, onlar teklif etti'  diyor. Hayda!.. Amerika, kime vatandaşlık
teklif eder Allah aşkına!.. Yani, bu vatandaşlık
işleri dış ülkelerde nasıl cereyan
ediyor, bilmiyor muyuz?!.” diyor Sayın Erbakan ve
devam ediyor; “Amerikan vatandaşı olmak için
mutlaka Amerika'da yemin etmek lazım gelir. Amerikan vatandaşı
olmak için yapılmış olan yeminde ise,
Amerika'ya bağlılık şartı vardır.
Böyle, Amerika'ya bağlılık üzerine
yemin eden bir insan, nasıl Türkiye'nin Başbakanı
olur?” diyor. Türkiye'nin Başbakanı olmaz;
ama, Sayın Erbakan'ın yardımcısı
olur. (ANAP sıralarından alkışlar)

Evet, devam ediyoruz; tarih 13 Ekim 1995; bu defa
kürsüde Refah Partisi Grubu adına Sayın
Abdüllatif Şener var. Bakın, ben hep Refahlıları
konuşturuyorum; çünkü, lehte konuşuyorum
ya, onlar konuşsunlar.

Bakın, Sayın Abdüllatif Şener
ne diyor; “Bu Hükümetin hiçbir şeyi
çözmeye niyeti yok, heyecanı yok, kendi varlığından
bile umudu yok. Tabiî, kimseye bir faydası olmayacak
diye ifade etmiyorum, elbette birileri güç kazanacak;
ama, öyle olsa bile bu güç  kazanacakların
-şimdi dikkat edin- Özer sektör gücü
olacağı da herkes tarafından takdir edilen bir
gerçektir. Özer'in sonunda “r” var burada,
“l” değil; “Özer sektör gücü”diyor.


Kim diyor; Sayın Maliye Bakanım diyor
ve devam ediyor;” Sırf koltukta kalma süresini
uzatabilmek için Anayasa ihlali yaparak ara seçimlere
gitmeyen de Sayın Çiller'dir. Bu anayasal zorunluluğu
koltukta biraz daha kalabilme uğruna Sayın Çiller
ihlal etmiştir; ancak, hesabın döneceği
günler olacaktır ve günün birinde bu Anayasa
ihlalinden dolayı Sayın Çiller Yüce
Divan'da hesap vermek zorunda kalacaktır”diyor Sayın
Şener ve devam ediyor; “Sayın Çiller,
koltukta kalabilme uğruna heba etmiştir ülkenin
aylarını...

Şimdi, bir hükümet bunalımı
çıkmasın deniliyor; ancak, hükümet
bunalımının  sorumlusu da Sayın Çiller'dir;
bu ülkede yaşayan 65 milyon insanın içinde
bulunduğu bunalımın sorumlusu da Sayın
Çiller'dir. Türkiye'deki vatandaşın içine
düştüğü bunalımın sorumlusu
Çiller olduğu halde, bir hükümet bunalımı
çıkmasın diye -bakın şimdi,
Refah'ı tarif ediyor herhalde- milletin âli menfaatları
için güvenoyu vermek gerektiğine inananlar varsa,
şunu bilsinler ki, milletin âli menfaatları,
bu Hükümete ret oyu vermekten geçer. Bu hükümetin
devamıyla Sayın Çiller'in âli menfaatlarının
korunmuş olmasından öte hiçbir sonuç
ortaya çıkmaz... Dört yılın yanlışları,
dört yıldır Çiller'i destekleyenlerindir
ve bundan sonra da ortaya çıkan yanlışlardan,
bu ülkenin ezilmesinden, perişan hale düşmesinden
dolayı, bu hükümete güvenoyu verme düşüncesinde
olanlar, her zaman sorumlu olacaklardır” diyor.

Devam ediyor: “Açıkça ifade
ettik; hiçbir Çiller Hükümetine destek
olmayız.” Abdüllatif Şener, Sayın
Bakanım burada, o söylüyor; tutanak da burada;
belge bu. “Devlet Bakanı olarak, daha sonra Başbakan
olarak bu ülkeyi tahrip etmiş bir insan var karşımızda.
Buna destek olmak, bunun iktidarının devamına
zemin hazırlamak bir vebaldir, -Sayın Şener
söylüyor, devam ediyor- bir sorumluluktur, bir yanlışlıktır.
Bu bir uzlaşma değildir; Çiller'de uzlaşma
bir uzlaşma değildir; çünkü, yanlışta
uzlaşma olmaz, tahribatta uzlaşma olmaz, felakette
uzlaşma olmaz” diyor Sayın Şener. Bakınız,
belki de, aynada bir hesaplaşmanızdır, Refahlılar,
birbirinizle. Ben okuyayım, devam edeyim: “Kimse,
kendi âli menfaatlarını, milletin âli
menfaatları diye takdime kalkmasın. Bu milletin
âli menfaatları, uzlaşma, hakta uzlaşmadır,
bu milletin menfaatlarında uzlaşmadır, bu
milletin içine düştüğü bunalımdan
bu milleti kurtarmada uzlaşmadır. Bunun da tek yolu
dikkat edin, tek yolu Çiller'in gitmesidir” diyor
Sayın Şener ve şimdi ortaklar... Hani arabaların
arkasında bir yazı var dır, taksilerin arkasında
bir yazı vardır, ben görüyorum “o
şimdi asker” diye; görmüşsünüzdür.
Ben de şimdi bunu okuyunca diyorum ki, onlar şimdi
ortak...

ÖMER VEHBİ HATİPOĞLU (Diyarbakır)
- Sen askersin, sen!

UĞUR AKSÖZ (Devamla) - Evet, devam ediyoruz...

HÜSAMETTİN KORKUTATA (Bingöl) -
Başka kimi konuşturacaksın?!

UĞUR AKSÖZ (Devamla) - Ben bir kelime söylemiyorum,
sizin konuşmanızı... (RP sıralarından
gürültüler)

Efendim tarih 3.11.1995, bakın, kürsüde
Refah Partisi adına... (RP sıralarından gürültüler)

Yine Refahlıları konuşturuyorum
yahu, daha ne istiyorsunuz. Mukadder Başeğmez konuşuyor,
bakın ne diyor: “Bugüne kadar bu Koalisyon Hükümetinin
nasıl kurulduğuna, hangi pazarlıklar sonucu
bugüne gelindiğine bakacak olursak, işte size Tansu
Hanımın demokrasi tarifi: Demokrasi; tek bir fikir
etrafında birleşme değil; ama  -iyi dinleyin
burayı- bir menfaat etrafında birleşmedir
ve buna da karşılıklı bölüşme
sanatıdır diyebilirsiniz.” Şimdi soruyor
Mukadder Başeğmez, kendi Başbakanına soruyor
herhalde, bilmiyorum; soruyor, bakın ne diyor: “Peki,
şimdi hangi ilkeler ön plana çıktı
da, hangi ilkelerinizi koruyabildiniz de, yeniden hükümet
kurdunuz? Başbakanın yaptığı bir
ilkesizlik ve değer ölçüleri taşımama
mazeretinin ta kendisidir” diyor ve sonra dönüyor
“Doğru Yol Partisi tarihini kaybetti, misyonunu kaybetti,
ben o Doğru Yolu arıyorum” diyor Mukadder Başeğmez;
Grubu adına konuşuyor. “Hürriyet mücadelesi
veren, sivil demokrasi mücadelesi veren Doğru Yolu arıyorum;
ama, siz ne yapıyorsunuz; apoletli, postallı, palaskalı,
kasaturalı insanlarla çıkıyorsunuz
halkın huzuruna. Millete milletin vekilini mi seçiyorsunuz,
milletin sesini devlete taşıyacak milletvekili mi
seçiyorsunuz yoksa devletin sesini millete ulaştıracak
polis megafonu mu seçiyorsunuz? Siz, arkasında 20
bin ölü olan güvenlik görevlisi sorumlularını
niçin Parlamentoya taşıyorsunuz, niçin
taşıyorsunuz, niçin taşıyorsunuz?”
diye üç kere sormuş. Ben demiyorum, Başeğmez
diyor. 

ASLAN POLAT (Erzurum) - Senin fikrin yok mu?

UĞUR AKSÖZ (Devamla) -Devam ediyoruz. Tarih
10 Mart 1996, bakın, 10 Mart 1996...

 Şimdi ben bunu niye okuyorum, sonunda söyleyeceğim.
(RP sıralarından gürültüler)

ASLAN POLAT (Erzurum) - Hiçbir şey bilmiyor
musun?

UĞUR AKSÖZ (Devamla) - Bakın, 10
Mart 1996'da Sayın Aydın Menderes -acil şifalar
diliyorum kendisine- ne diyor: “Bu Hükümet, bir
zoraki nikâh hükümetidir ve aynı zamanda,
bu Hükümet, Sayın Çiller'i koruma hükümetidir.
'Hayır' mı diyorsunuz, Halep oradaysa arşın
burada. Gelecek dosyalar -Menderes söylüyor, ben demiyorum-
gelecek Meclis soruşturmaları, o zaman anlarsınız
bu Hükümetin niçin kurulduğunu.” Menderes
diyor... (ANAP ve DSP sıralarından alkışlar)

Devam ediyor... Sanki, bütün Refahlılar
kâhin; o günden, hep, bugünü görmüşler,
çok ilginç! Devam ediyor : “Bu Hükümet,
bir yoklar hükümetidir, güvencesi yok bu Hükümetin,
prestiji yok, umut yok, heyecan yok, her şeyden önce,
halkın güveni yok bu Hükümete. Yarın,
bir Meclis soruşturması verildiği vakit ne olacağı
belli değil” diyor Sayın Menderes. 

Ben de, belli diyorum, verilen soruşturmalar
belli oldu; o zaman belli değildi, şimdi soruşturmaların
sonucu belli. (ANAP ve DSP sıralarından alkışlar)

Ve bakın ne diyor “Bugünden tezi
yok, gelin, bu yağma, talan ekonomisini sürdürmemek
için, yol kısayken dönelim.” Size diyor...

 Arkasından, yine, Sayın Abdüllatif
Şener çıkıyor, diyor ki “Dostane
bir tavsiyede bulunmak istiyorum; yol yakınken geri dönün
Sayın Başbakanım.” Sanki, bugünü
söylüyor!

 Geliyoruz, tekrar, 6 Temmuz 1996 tarihli Meclis
birleşimine. Bu defa kürsüde Sayın Necmettin
Erbakan, Başbakanımız  ve bakın neler
söylüyor. (RP sıralarından alkışlar)
Hemen alkışlamayın, biraz sonra kızacaksınız.
Bakın ne diyor: “Denetleme, bu Meclisin bir görevidir.
İlkönce bu denetleme dosyalarını biz
getiriyoruz, biz. Bunlar, böyle kalmamalı; bunlar,
hakikaten gerçek neyse aydınlığa kavuşmalı.
Getirdiğimizi sonuna kadar takip edeceğiz.” (RP sıralarından
“doğru” sesleri) Gördünüz TOFAŞ'ı,
TEDAŞ'ı değil mi; sonuna kadar takip ediyorlar!


Ve devam ediyor... Bakın, şimdi, Sayın
Başbakanımız, tekrar bir şey söylüyor
: “Şimdi, sizin, bunu, bizden istemek hakkınızdır.
Bizim getirdiklerimizi takip edin, bizden isteyin, yakamıza
yapışın” diyor. Yapışalım
mı? Peki; yapışalım. Ve devam ediyor,
son sözü de şu: “Bu Hükümet rasgele
bir hükümet değildir. Bu Hükümet iyilerin
iyisidir ve halkımız, sokakta bayram etmektedir.”


Bunlar, hep Refahlıların beyanları.
Bunu alın, bugün, varsayın ki ben söylüyorum,
varsayın ki bir başka parti söylüyor, varsayın
ki halk söylüyor; hepsi aynıyla vakidir... Refahlılar
o zamandan bugünü görmüşler. 

Şimdi, ben, Sayın Başbakanıma
bir şey söylemek istiyorum, “halk bayram ediyor”
diyor. Hayır Sayın Başbakanım; o gördüğünüz
halk, o işçiler, o memurlar, o ayaktaki basın
bayram etmiyor; o kalabalık, bayram değil, o kalabalık,
demokrasinin cenaze törenidir. Yapmayın Sayın
Başbakanım!.. Bunu bayram olarak göremezsiniz.

(Mikrofon otomatik cihaz tarafından kapatıldı)

BAŞKAN - Sayın Aksöz, devam edecek
misiniz?

UĞUR AKSÖZ (Devamla) - İki cümle
efendim.

BAŞKAN - Son cümlenizi alayım efendim.

UĞUR AKSÖZ (Devamla) - Bakın arkadaşlar,
ben, size bir şey söylüyorum; Sayın Mukadder
Başeğmez  “bu Hükümet pazarlıklarla
kurulmuştur” dedi. O zaman, ben sizinle bir pazarlık
ediyorum; gizli kapaklı, kapalı kapılar arkasında
değil, 60 milyonun önünde bir pazarlık :
Bu bütçe, bu bütçedeki paralar, altınlar,
makamlar hepsi sizin olsun, bana temiz Türkiyemi verin.

Saygılar sunuyorum. (ANAP, DSP ve CHP sıralarından
alkışlar)

ALİ RIZA GÖNÜL (Aydın) -
Sayın Başkan...

BAŞKAN - Buyurun Sayın Gönül.

ALİ RIZA GÖNÜL (Aydın) -
Sayın Başkan, Sayın Aksöz, tutanaktan
bazı konuşmaları ifade etmiş, okumuş
ve sonunda da “varsayın ki bu sözleri ben söyledim”
demek suretiyle Doğru Yol Partisini ve Grubunu hedef alan
sözleri tekrar ettiğini beyan etmiştir. Cevap hakkımız
doğmuştur; kürsüden bunu cevaplamak istiyorum.

BAŞKAN - Sayın Gönül, çok
genel bir ifade kullandı; çok dikkatli dinledim;
“varsayın ki ben, varsayın ki siz, varsayın
ki hükümet, varsayın ki vatandaş söylüyor”
şeklinde bir genel ifade kullandı; Grubunuzu hedef
almadı.

ALİ RIZA GÖNÜL (Aydın) -
Ama, kendisi de söylediğini ifade etti; kendisi de bu
sözleri söylediğini kabul etmiş oldu.

BAŞKAN - Söylediğini kabul etmedi;
sizin varsaymanızı kabul etti; ikisi çok
farklı şey.

ALİ RIZA GÖNÜL (Aydın) -
Hayır efendim.

BAŞKAN - Buyurun efendim... Buyurun...

ALİ RIZA GÖNÜL (Aydın) -
“Varsayın ki, ben bunları söylüyorum”
dedi.

BAŞKAN - Efendim buyurun... Lütfen...

ALİ RIZA GÖNÜL (Aydın) -
Sayın Başkan...

BAŞKAN - Lütfen buyurun efendim. 

Bu Mecliste bugüne kadar, zabıtlardan
sataşma olduğu iddiasıyla söz verildiği
hiç olmadı. Buyurun.

ALİ RIZA GÖNÜL (Aydın) -
Ben, burada, tutanakları okumasından dolayı
söz hakkımın doğduğunu ifade etmiyorum...

BAŞKAN - Sayın Gönül, cevabını
verdim. Buyurun efendim.

ALİ RIZA GÖNÜL (Aydın) -
Efendim, ifade edeyim, oturacağım.

BAŞKAN - Buyurun...

ALİ RIZA GÖNÜL (Aydın) -
Ama, bu sözleri “varsayın ki ben söyledim”
demek suretiyle, tekrar ettiğini ifade etmiştir.

BAŞKAN - Hayır, öyle ifade etmedi
efendim.

ALİ RIZA GÖNÜL (Aydın) -
Sataşma vardır.

BAŞKAN - Hayır efendim, öyle ifade
etmedi. Buyurun...

ALİ RIZA GÖNÜL (Aydın) -
Taraflı davranıyorsunuz.

BAŞKAN - Buyurun...

Değerli milletvekilleri, bütçenin
tümü üzerindeki görüşmeler tamamlanmıştır.

Sayın milletvekilleri, 1997 Malî Yılı
Genel ve Katma Bütçeli İdareler Bütçe
Kanunu Tasarıları ile 1994 ve 1995 Malî Yılları
Genel ve Katma Bütçeli İdareler Kesinhesap
Kanunu Tasarılarının tümü üzerindeki
görüşmeler tamamlanmıştır.

Şimdi, 1997 Malî Yılı Genel
ve Katma Bütçeli İdareler Bütçe
Kanunu Tasarıları ile 1994 ve 1995 Malî Yılları
Genel ve Katma Bütçeli İdareler Kesinhesap
Kanunu Tasarılarının maddelerine geçilmesini
oylarınıza sunacağım:

1 - 1997 Malî Yılı Bütçe
Kanunu Tasarısının maddelerine geçilmesini
oylarınıza sunuyorum: Kabul edenler... 

KÂTİP ÜYE ZEKİ ERGEZEN (Bitlis)
- Saymaya gerek yok Sayın Başkan.

BAŞKAN - Sayın efendim, sayın...

MUSTAFA TAŞAR (Ankara) - Sayın Başkan,
Bakanlar iki el kaldırıyor.

BAŞKAN - Bakan arkadaşların iki
el kaldırmalarına lüzüm yok, Bakanlar
Kurulunu tam sayıyoruz zaten. 

Kabul edenler... Kabul etmeyenler... Kabul edilmiştir
efendim. (RP ve DYP sıralarından alkışlar)

2 - 1994 Malî Yılı Kesinhesap
Kanunu Tasarısının maddelerine geçilmesini
oylarınıza sunuyorum: Kabul edenler... Etmeyenler...


CEMAL KÜLAHLI (Bursa) - Sizin bütçeniz...

BAŞKAN-   Efendim, ben idare ediyorum, siz
değil. Siz, buraya çıkarsınız,
siz idare edersiniz sonra. Ne kadar çok heveslisi varmış...

Kabul edilmiştir.

3 - 1995 Malî Yılı Kesinhesap
Kanunu Tasarısının maddelerine geçilmesini
oylarınıza sunuyorum: Kabul edenler... Etmeyenler...
Kabul edilmiştir.

4 - 1997 Malî Yılı Katma Bütçeli
İdareler Bütçe Kanunu Tasarısının
maddelerine geçilmesini oylarınıza sunuyorum:
Kabul edenler... Etmeyenler... Kabul edilmiştir.

5 - 1994 Malî Yılı Katma Bütçeli
İdareler Kesinhesap Kanunu Tasarısının
maddelerine geçilmesini oylarınıza sunuyorum:
Kabul edenler... Etmeyenler... Kabul edilmiştir.

6 - 1995 Malî Yılı Katma Bütçeli
İdareler Kesinhesap Kanunu Tasarısının
maddelerine geçilmesini oylarınıza sunuyorum:
Kabul edenler... Etmeyenler... Kabul edilmiştir.

Değerli milletvekilleri, böylece, 1997 Malî
Yılı Genel ve Katma Bütçeli İdareler
Bütçe Kanunu Tasarıları ile 1994 ve
1995 Malî Yılları Genel ve Katma Bütçeli
İdareler Kesinhesap Kanunu Tasarılarının
maddelerine geçilmesi kabul edilmiştir.

Şimdi, sırasıyla her 6 tasarının
da 1 inci maddesini okutuyorum:

1997 MALÎ YILI BÜTÇE
KANUN TASARISI

BİRİNCİ KISIM

Genel Hükümler

BİRİNCİ BÖLÜM

Gider ve Gelir

Gider Bütçesi

MADDE 1. - Genel bütçeye giren dairelerin
harcamaları için bağlı(A) işaretli
cetvelde gösterildiği üzere (6 344 685 500 000 000)
Liralık ödenek verilmiştir.

Bütçe Kanunlarına bağlı
(A) işaretli cetvellerdeki ödeneklerin (1), (2) ve
(37) ödenek türü altında yer alan personel
giderleri ödenekleri; Maliye Bakanlığı
bütçesinin 930.08.3.351.900 tertibinde yer alan personel
giderleri ödeneği, Yükseköğretim Kredi
Yurtlar Kurumu Ödeneği, Mahallî İdarelerine
yapılacak yardım ve ödemeler, 2983 Sayılı
Kanun gereğince yapılacak ödemeler, İhbar
ve Kıdem Tazminatlarını Karşılama
Ödeneği, Siyasî Partilere Devlet Yardımı
Ödeneği, İlama bağlı borçlar,
Emekli Sandığına yapılacak ödemeler,
Hazine Müsteşarlığı Bütçesinde
yer alan Sosyal Sigortalar Kurumu ve Bağ-Kur'a yardım
amaçlı ödenekler, Konsolide iç borçlar
faizi ve genel giderleri, konsolide dış borçlar
faizi ve genel giderleri, faiz, acyo ve kur farkları, Hazine
Bonoları Genel Giderleri ile Hazine Yardımı
almayan Katma Bütçeli İdarelerin Ödenekleri
hariç olmak üzere Genel ve Katma Bütçe
Daire ve İdarelerin ödeneklerinin % 5'i karşılığı
olan 106 764 574 000 000 lira ödenek iptal edilmiştir.

Bu iptal ile ilgili bütçe işlemlerini
gerçekleştirmeye ve bu işlemler sonucu doğacak
Hazine yardımı fazlalarını iptal etmeye
Maliye Bakanı yetkilidir.

1994 Malî Yılı Kesinhesap
Kanun Tasarısı

Gider Bütçesi

MADDE 1. - Genel bütçeli idarelerin 1994
malî yılı giderleri, bağlı (A)
işaretli cetvelde gösterildiği üzere, (890
425 204 016 000) lira olarak gerçekleşmiştir.

1995 Malî Yılı Kesinhesap
Kanun Tasarısı

Gider Bütçesi

MADDE 1. - Genel bütçeli idarelerin 1995
malî yılı giderleri, bağlı (A)
işaretli cetvelde gösterildiği üzere, (1 704
845 121 341 000) lira olarak gerçekleşmiştir.

KATMA BÜTÇELİ İDARELER

1997 YILI BÜTÇE KANUNU 
TASARISI

BİRİNCİ KISIM

Genel Hükümler

Ödenekler, Öz Gelirler Hazine Yardımı

MADDE 1.-a) Katma bütçeli
idarelerin 1997 yılında yapacakları hizmetler
için (632 327 361 000 000) lira ödenek verilmiştir.

b) Katma bütçeli idarelerin 1997 yılı
gelirleri (17 000 000 000 000) lirası öz gelir, (482
759 261 000 000) lirası Hazine yardımı,

(132 568 100 000 000) lirası yükseköğretim
kurumlarının cari hizmet giderlerine yapılacak
Devlet katkısı olmak üzere toplam (632 327
361 000 000) lira olarak tahmin edilmiştir.

1994 Malî Yılı Katma
Bütçeli İdareler Kesinhesap Kanun Tasarısı

Gider Bütçesi

MADDE 1. - Katma bütçeli idarelerin 1994
malî yılı giderleri, bağlı (A)
işaretli cetvelde gösterildiği üzere, (106
746 433 886 000) lira olarak gerçekleşmiştir.

1995 Malî Yılı Katma
Bütçeli İdareler Kesinhesap Kanun Tasarısı

Gider Bütçesi

MADDE 1. - Katma bütçeli idarelerin 1995
malî yılı giderleri, bağlı(A) işaretli
cetvelde gösterildiği üzere, (199 074 199 280 000)
lira olarak gerçekleşmiştir.

BAŞKAN - Sayın milletvekilleri, Anayasanın
164 üncü maddesi uyarınca, bütçe
kanunu tasarıları ile kesinhesap kanunu tasarılarının
görüşmeleri birlikte yapılacağından,
okunmuş bulunan 1 inci maddeler kapsamına giren kuruluşların
1997 malî yılı bütçeleriyle, 1994
ve 1995 malî yılları kesinhesaplarının
görüşmelerine yarınki birleşimde
başlanılacaktır. 

Programa göre, kuruluşların bütçe
ve kesinhesaplarını görüşmek için,
10 Aralık 1996 Salı günü saat 10.00'da
toplanmak üzere, birleşimi kapatıyorum.

Bütçenin, hayırlı ve uğurlu
olmasını temenni ederim. (Alkışlar)

Teşekkür ederim.

 

Kapanma Saati: 20.23



VI. - SORULAR VE CEVAPLAR

A) YAZILI SORULAR CEVAPLARI

1. - Manisa Milletvekili Hasan Gülay'ın,
1996 yılı Ege kuru üzüm taban fiyatına
ve Tariş ve Tekel'in kuru üzüm alımına
ilişkin Başbakandan sorusu ve Devlet Bakanı
Lütfü Esengün'ün yazılı cevabı
(7/1359) (*)

Türkiye Büyük Millet Meclisi
Başkanlığına

Aşağıdaki sorularımın
Sayın Başbakan tarafından yazılı
olarak cevaplandırılmasını arz ederim.

Saygılarımla. 

  Hasan Gülay

  Manisa

1996 yılı Ege kuru üzümlerinin
yüzde 80.1, üzümler sergide iken yağan aşırı
yağışlar dolayısıyla ıslanmış
bulunmaktadır. Yağışlar devam ettiği
için kuru üzümler çürümeye de
başlamıştır.

Sorular :

Soru 1. 1996 yılı Ege kuru üzüm
taban fiyatını artırmayı düşünüyor
musunuz?

Soru 2. Tariş ve Tekel'in 1996 yılı
kuru üzüm alımları ne kadar olacaktır.

Soru 3. Tariş ve Tekel'e bu alımlar
için ne kadar kaynak aktarılmıştır?

Soru 4. Tariş ve Tekel, bu alımlar karşılığı
üreticiye ödemeyi en geç ne zaman yapacaktır?

Soru 5. Üreticinin 1996 yılı bankalara
olan kredi borçlarını ve faizlerini ertelemeyi
düşünüyor musunuz?

 T.C.

 Devlet Bakanlığı

 Sayı : B.02.0.0010/01129  22.11.1996

Türkiye Büyük Millet Meclisi
Başkanlığına

İlgi : a) TBMM Başkanlığının
10.10.1996 tarih ve A.01.0.GNS.0.10.00.02-7/1395-3539/10019 sayılı
yazısı.

b) Başbakanlık Kan. ve Kar. Gen. Müd.'nün
15.10.1996 tarih ve B.02.0.KKG/106-381-16/4166 sayılı
yazısı.

Manisa Milletvekili SayınHasan Gülay'ın;
Sayın Başbakanımıza tevcih ettiği
ve Sayın Başbakanımızın da kendileri
adına Bakanlığım koordinatörlüğünde
cevaplandırılması istenilen ilgi (b) yazı
ekindeki yazılı soru önergesi cevabı
ekte sunulmuştur.

Bilgilerinizi ve gereğini arz ederim.

  Lütfü Esengün

  Devlet Bakanı

 T.C.

 Sanayi ve  Ticaret Bakanlığı

 Basın ve Halkla İlişkiler Müşavirliği

 Sayı : B.140.BHİ.01-306  14.11.1996

 Konu : Yazılı soru önergesi

Sayın Lütfü Esengün

Devlet Bakanı

İlgi : 21.10.1996 tarih ve 802 sayılı
yazınız.

Manisa Milletvekili Hasan Gülay'ın, Başbakana
tevcih ettiği ancak Bakanlığınız
koordinatörlüğünde cevaplandırılması
istenilen (7/1395) esas nolu yazılı soru önergesiyle
ilgili cevabımız ekte takdim edilmiştir.

Bilgilerinizi ve gereğini arz ederim.

  Yalım Erez

  Sanayi ve Ticaret Bakanı

Manisa Milletvekili Hasan Gülay'ın
Yazılı Sorularına Cevaplarımız

Cevap 1. Tariş tarafından 82 500 TL.
olarak açıklanan 1996 yılı Ege kuru
üzüm taban fiyatı üreticilerimiz tarafından
son derece olumlu karşılanmıştır.

Cevap 2. Tariş'in 1996 yılı kuru
üzümü için hedeflediği alım miktarı
50 000 ton olup, hali hazırda alınan ürün
miktarı 44 126 ton'dur.

Cevap 3. Tariş'e kuru üzüm alımı
için % 50 faizli DFİF kaynaklı 525 milyar
TL. kredi kullandırılmıştır.

Cevap 4. Tariş, üreticiye yapacağı
ödemeyi alım kampanyası sonuna kadar bitirmeyi
hedeflemektedir.

Cevap 5. Ortak üreticilerin Tariş'e olan
1996 kredi borçlarının vadeleri 30 Eylül
1996 tarihinden 25 Ekim 1996 tarihine ertelenmiş olup, ortak
üreticilerin Tariş'e cûzi miktarda kredi borcu
kalmış bulunmaktadır.

Üreticilerin bankalara olan borçları
konusu ise Bakanlığımızın yetki
ve sorumluluk alanı dışında bulunmaktadır.

2. - Yozgat Milletvekili Kâzım Arslan'ın,
Yozgat-Şefaatli Karayolunun durumuna ilişkin sorusu
ve Bayındırlık ve İskânBakanı
Cevat Ayhan'ın yazılı cevabı (7/1620)

Türkiye Büyük Millet Meclisi
Başkanlığına

Aşağıdaki sorularımın
Bayındırlık ve İskân Bakanı
Sayın Cevat Ayhan tarafından yazılı
olarak cevaplandırılmasını talep etmekteyim.

Gereğini saygılarımla arz ederim.

  7.11.1996

  Dr. Kâzım Arslan

  Yozgat

1. Şefaatli-Yozgat Karayolu son durumu nedir?

2. Ne zaman genişletilip, standarta uygun bir
hale getirilecektir?

3. 1997 yılında bu konuda bir çalışma
yapılacak mıdır?

 T.C.

 Bayındırlık ve İskân
Bakanlığı

 Basın ve Halkla İlişkiler Müşavirliği

 Sayı : B.09.9.BHİ.0.00.00.25/2-A/7968
 9.12.1996

Konu : Yozgat Milletvekili Kazım Arslan'ın

           Yazılı Soru Önergesi

Türkiye BüyükMillet Meclisi
Başkanlığına

İlgi : T.B.M.M.'nin 14.11.1996 gün ve
A.01.0.GNS.0.10.00.02-7/1620-4128/11360 sayılı yazısı.

İlgi yazı ekinde alınan, Yozgat
Milletvekili Kâzım Arslan'ın Bakanlığımıza
yönelttiği yazılı soru önergesi incelenmiştir.

Soru : - Şefaatli-Yozgat Karayolu son durumu
nedir?

- Ne zaman genişletilip, standarta uygun bir
hale getirilecektir?

- 1997 yılında bu konuda bir çalışma
yapılacak mıdır?

Cevap : (Yerköy - Yozgat) Ayr. - Şefaatli
İl yolu 30 Km. uzunluğundadır.

Ağır tonajlı araçların
çalıştığı bu yolda, trafik
hizmetlerinin devam için normal bakım ve onarım
çalışmaları yapılmakta ise de
yolun geometrik ve fizikî standartlarının
düşük olması nedeniyle yapılan çalışmalar
yeterli olmamaktadır.

Söz konusu yolda proje çalışmaları
devam etmekte olup, 1997 yılında bitirilmesi planlanmıştır.
Proje bitimini müteakip, yolun projeli olarak yeniden yapımı
ileriki yıllarda kaynaklar ölçüsünde
değerlendirilecektir.

Bilgilerinize arz ederim.

  Cevat Ayhan

  Bayındırlık ve İskân
Bakanı

3. - Konya Milletvekili Nezir Büyükcengiz'in,
Susurluk'ta meydana gelen bir trafik kazasında ölen
bir şahsın suçlu olarak aranmakta olup olmadığına
ilişkin sorusu ve İçişleri Bakanı
Meral Akşener'in yazılı cevabı (7/1626)

Türkiye BüyükMilletMeclisi
Başkanlığına

Aşağıdaki sorularımın
İçişleri Bakanı tarafından yazılı
olarak cevaplandırılmasına aracılığınızı
saygılarımla arz ederim.

  7.11.1996

  Nezir Büyükcengiz

  Konya

7 Kasım 1996 Çarşamba günü
bir TV kanalının haber bülteninde kamu oyunda
Drej Ali diye bilinen Ali Yasak adlı kişi geçtiğimiz
günlerde Susurluk'ta meydana gelen kazada ölen Abdullah
Çatlı'ya suç isnat edenleri şerefsizlikle
itham etmiştir.

Sorular :

1. Susurluk kazasında ölen Abdullah Çatlı
Bakanlığınıza bağlı birimlerdeki
kayıtlara göre geçmişte suç veya
suçlar işleyen bir şahıs mıdır?

2. Güvenlik güçlerimizce Adalete
teslim edilmek üzere aranmakta mıydı?

3. İşlediği suçlardan dolayı
aranmakta ise işlediği suçları dile getiren
basın mensupları, politikacılar ve yurttaşlarımızı
şerefsizlikle itham edip hakaretlerde bulunan Ali Yasak
hakkında herhangi bir işlem yapmayı düşünüyor
musunuz?

 T.C.

 İçişleri Bakanlığı

 Emniyet GenelMüdürlüğü

 Sayı : B.05.1.EGM.0.12.01.01-271334  9.12.1996

Konu : Yazılı soru önergesi

Türkiye Büyük Millet Meclisi
Başkanlığına

İlgi : TBMM Başkanlığının
20.11.1996 gün ve A.01.0.GNS.0.10.00.02-4272/11489-7/1626-4145/11422
sayılı yazısı.

Konya Milletvekili Nezir Büyükcengiz tarafından
TBMM Başkanlığına sunulan ve tarafımdan
yazılı olarak cevaplandırılması
istenilen soru önergesinin cevabı aşağıya
çıkarılmıştır.

1. Önergede adı geçen AbdullahÇatlı;
27.2.1977 tarihinde Ankara Emniyet Müdürlüğünce
6136 Sayılı Kanuna muhalefet, polise ateş
etmek ve suç aleti tabancayı saklamak suçundan
hakkında işlem yapıldığı,

11.7.1978 tarihinde Ankara İli Gaziosmanpaşa
semtinde Hacettepe Üniversitesi Öğretim üyelerinden
Doç. Dr. Bedrettin Cömert'in öldürülmesi
olayının faili olarak Ankara 5 inci Sulh Ceza Mahkemesince
hakkında gıyabi tevkif kararı verildiği,

22.2.1982 tarihinde sahte pasaport taşımak
suçundan İsviçre'nin Zürih kentinde
yakalandığı, ancak bu ülkeden yurda iadesi
talebimizin suçun siyasi nitelikli adledilmesi sebebiyle
kabul edilmediği,

26.2.1992 tarihinde İstanbul Emniyet Müdürlüğünce
Şahin Ekli kimliği ile sahte pasaport kullanarak yurtdışına
çıkmaya teşebbüs suçundan hakkında
işlem yapıldığı,

3.8.1994 tarihinde Mehmet Özbay adına
düzenlenmiş sahte kimliği ile Maliye Bakanlığına
bağlı 1 inci kadro derecede görevli Maliye Müfettişi
olduğundan bahisle Bakanlığımızdan
Hususi damgalı pasaport (Yeşil Pasaport) talebinde
bulunduğu ve adına TR-A 245202 seri numaralı
pasaport tanzim edildiği, konunun müfettişlerce
incelendiği,

31.8.1996 tarihinde Balıkesir Emniyet Müdürlüğünce
Mehmet Özbay sahte kimliği ile ruhsatlı tabancayla
meskun mahalde ateş etmek suçundan hakkında
işlem yapıldığı araştırmalar
neticesinde anlaşılmıştır.

2-9.10.1978 tarihinde suç ortakları
ile  birlikte Ankara'da 7 kişiyi öldürmek, yasadışı
örgüt kurmak, patlayıcı madde atmak ve
6136 sayılı kanuna muhalefet suçlarından
Ankara Sıkıyönetim Komutanlığı
1 Nolu Askerî Mahkemesinin 4.3.1982 gün ve 1982/172-124
sayılı gıyabi tevkif müzekkeresine istinaden
arandığı ve anılan suçtan uluslararası
seviyede aranmasını teminen 8.7.1982 tarihinde adına
Kırmızı Bülten çıkartıldığı,

1980 Ekim ayı içerisinde Mehmet Ali
Ağca'ya ve Hasan Dağaslan adıyla kendisine sahte
pasaport düzenlemekten Konya İkinci Ordu ve Sıkıyönetim
Komutanlığı Askerî Savcılığınca
arandığı,

24.10.1984 tarihinde uyuşturucu madde kaçakçılığı
suçundan Fransa/Paris'te 1.1.1954 Reyhanlı doğumlu
Hasan Kurtoğlu sahte kimliği altında 455 gr. eroin
maddesi, iki adet sahte pasaport ve Stuttgart Başkonsolosluğumuza
ait sahte mühür ile yakalandığı, 7
yıl hapis cezasına mahkum edilerek 27.10.1984 tarihinde
Sante Cezaevine konulduğu, ancak Fransa'dan iade talebimizin
27.5.1985 tarihinde Türkiye'de idam cezası olması
sebebiyle kabul edilmediği,

25.11.1985 tarihinde uyuşturucu madde kaçakçılığı
suçundan Fransa'dan İsviçre'ye iade edildiği,
İsviçre'nin Zug kantonundaki Bostadel Cezaevinde
tutuklu bulunmakta iken 21.3.1990 günü cezaevinden firar
ettiği ve buna istinaden İsviçre İnterpolü'nün
27.4.1990 tarihli mesajı ile bu ülkeye iadesi amacıyla
arandığı,

18.8.1993 tarih ve 3626 sayı ile Nevşehir
Askerlik Şube Başkanlığınca yakalaması
olduğu,

1.9.1995 tarih ve 2463 sayı ile Edirne Emniyet
Müdürlüğünce M. Ali Ağca'nın
yurt dışına çıkarılmasına
yardımcı olmak, 6136 S.K.M. suçundan arandığı,

1.8.1996 tarih ve 154792 sayı ile Ankara Emniyet
Müdürlüğünce, Bahçelievler katliamı
sanığı olarak yakalaması olduğu,

3. Ali Yasak'ın basın organları
aracılığı ile yapmış olduğu
hakaret niteliğindeki konuşmalar nedeniyle hakkında
işlem yapmaya, ilgili Cumhuriyet Başsavcılığı
yetkili ve görevlidir.

Bilgilerinize arz ederim.

  Dr. Meral Akşener

  İçişleri Bakanı

4. - Ordu Milletvekili Müjdat Koç'un,
Gençlik ve Spordan sorumlu Devlet Bakanının
bedelli askerlik uygulamasından gerçeğe aykırı
belgelerle faydalandığı iddiasına ilişkin
sorusu ve Millî Savunma Bakanı Turhan Tayan'ın
yazılı cevabı (7/1638)

Türkiye BüyükMilletMeclisi
Başkanlığına

Aşağıdaki yazılı soruların,
Millî Savunma Bakanı Sayın Turhan Tayan tarafından
yazılı olarak yanıtlanması için
İçtüzüğün 96 ncı maddesince
gereğini arz ederim.

  18.11.1996

  MüjdatKoç

  Ordu

Soru 1. KanalD adlı bir özel televizyonda
yayınlanan Arena Programının 7.11.1996 tarihli
yayınında; Gençlik ve Spor'dan sorumlu Devlet
Bakanı Sayın Bahattin Şeker'in bedelli askerlik
uygulamasından yararlanmak amacıyla ibraz etmesi
gereken, yurtdışında çalışmış
olduğuna dair belge ile ilgili çok önemli iddialar
ortaya atılmıştır.

Programda ayrıca Sayın Bakan'ın
bedelli askerlik yasasından yararlanabilmesi için
yurtdışında 1 yıl çalışması
gerekirken Ürdün'de sadece 1 ay kaldığı,
adı geçen işyerinin yetkilileri tarafından
ifade edilmiştir.

Ayrıca ayne tarihlerde Ürdün'de
değil Türkiye'de olduğu, Bilecik İlinde mensubu
olup toplantılarına katıldığı
Taşıma Kooperatifi Yönetim Kurulu karar defterlerinde
imzaları olduğu iddia edilmektedir.

Yukarıda adı geçen yayınlarda
ortaya atılan bu çok önemli iddialar karşısında,
Bakanlığınızca bugüne kadar hangi
çalışmalar yapılmıştır?

Konuyla ilgili soruşturma açılmış
mıdır?

 T.C.

 Millî Savunma Bakanlığı

 Kanun: 1996/1011-TÖ  5.12.1996

 Konu : Soru Önergesi

Türkiye Büyük Millet Meclisi
Başkanlığına

İlgi : TBMM Bşk. lığının
22 Kasım 1996 tarihli ve KAN.KAR.MD.A.01.0.GNS.0.10.02-7-1648-4253/11751
sayılı yazısı.

Ordu Milletvekili Müjdat Koç tarafından
verilen ve İlgi Ek'inde gönderilerek cevaplandırılması
istenen “Gençlik ve Spordan sorumlu Devlet Bakanının
bedelli askerlik uygulamasından gerçeğe aykırı
belgelerle faydalandığı iddiasına”
ilişkin yazılı soru önergesinin cevabı
Ek'tedir.

Arz ederim.

  TurhanTayan

  Millî Savunma Bakanı

Ordu Milletvekili Müjdat Koç
tarafından verilen7/1648 sayılı yazılı
soru önergesinin cevabı

1. Devlet Bakanı Sayın Bahattin Şeker'in
askerlik hizmeti hakkında, 7 Kasım 1996 tarihinde
bir özel televizyon kanalında yapılan yayında
yer alan iddialara ilişkin olarak gerekli araştırmalara
derhal başlanılmıştır.

2. Sayın Bahattin Şeker'in kayıtlı
bulunduğu Bozüyük Askerlik Şubesindeki dosyasının
incelenmesinde, 1975 yılında Samsun Kolejinden mezun
olduğu, bilahare sırasıyla; Bursa İktisadi
ve Ticarî İlimler Akademisi, Eskişehir Yabancı
Diller YüksekOkulu, Ankara Üniversitesi Fars Dili ve
Edebiyatı Bölümlerinde belirli sürelerle
okuduğu, bu durumu itibariyle de askerlik hizmetinin 1111
Sayılı Askerlik Kanununun 35/C maddesi çerçevesinde,
29 yaş sonuna kadar ertelendiği ve 15 Kasım 1985
tarihinde askerliğine karar alındığı
anlaşılmıştır.

3. Alınan askerlik kararı doğrultusunda,
Mayıs 1986 celbinde askere sevki planlanan Bahattin Şeker
hakkında, Amman Büyükelçiliğinin 25
Mart 1986 tarihli yurt dışı işçi
erteleme belgesinin gönderilmesi üzerine, Askerlik Kanununun
35/G maddesi uyarınca askere sevki Aralık 1988 tarihine
kadar ertelenmiştir.

4. Erteli bulunduğu süre içerisinde,
Kanunda öngörüldüğü şekilde
yurt dışında işçi olarak bir
yıllık süreyi tamamladığını
belirterek Amman Büyükelçiliğine başvuruda
bulunan ve Büyükelçilikce de gerekli kontrolleri
yapılarak, başvuru belgesi 7 Şubat 1988 tarihinde
Bozüyük askerlik şubesine gönderilen Bahattin
Şeker, 14 Eylül 1988'de temel askerlik eğitimini
yapmak üzere Burdur 58 inci Topçu Er Eğitim Tugay
Komutanlığı emrine sevk edilmiş ve tabi
olduğu statüde iki aylık temel eğitimini 14
Kasım 1988 tarihinde tamamlamasını müteakip
terhis edilmiştir.

5. Yükümlüler hakkında askerlik
şubelerince yürütülen işlemlerin tamamı,
ilgili kurum ve kuruluşlarca tanzim edilen belgeler üzerinden
yapılmaktadır. Öğrencilik nedeniyle askerlik
hizmetinin ertelenmesi; okullardan gelen öğrenci durum
belgelerine, yurt dışında çalışma
durumu nedeniyle erteleme veya dövizle askerlik hizmetine
başvurunun kabulü, konsolosluklarımızın
gönderdikleri belgelere göre yapılmaktadır.

6. Sayın Bahattin Şeker'in 1111 Sayılı
Askerlik Kanununun 35/G Maddesi uyarınca askerliğinin
ertelenmesi ve yine aynı Kanunun Ek-1 inci maddesi gereğince
dövizle askerlik hizmetinden yararlandırılması
ilgili konsolosluğun göndermiş olduğu belgelere
dayandığından, söz konusu belgelerin gerçeği
yansıtmadığı iddiasının
ortaya atılmasından sonra gerekli araştırmanın
yapılması Dışişleri Bakanlığından
20 Kasım 1996 tarihinde bir yazı ile istenilmiş
olup, elde edilecek bilgilere göre işlem yapılacaktır.

Arz ederim.  Turhan Tayan

  Millî Savunma Bakanı

III. - BAŞKANLIĞIN GENEL KURULA
SUNUŞLARI (Devam)

B) ÇEŞİTLİ İŞLER

1. - 1997 malî yılı bütçe
kanunu tasarılarının TBMM Genel Kurulunda
yapılan görüşmelerinde Başbakan Necmettin
Erbakan'ın slayt göstermek suretiyle istifade ettiği
36 sayfalık doküman

 T.C.

 Başbakanlık

 Müsteşarlık

 Sayı : B.02.0.MÜS.100/01383  12.11.1996

Türkiye Büyük Millet Meclisi
Genel Sekreterliğine

1997 yılı Bütçe Kanun tasarılarının
9.12.1996 tarihinde Türkiye Büyük Millet Meclisi
Genel Kurulunda görüşülmesi sebebiyle Sayın
Başbakan Prof. Dr. Necmettin Erbakan'ın yaptıkları
konuşmada slayt göstermek suretiyle istifade ettikleri
doküman'ın sureti ilişikte sunulmuştur.

Bilgilerinize arz ederim.

  Dr. O. Kadri Keskin

  Müsteşar V.


TUTANAĞIN SONU





















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












