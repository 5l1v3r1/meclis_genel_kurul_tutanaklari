



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 73’üncü
Birleşim
 22
Şubat 2017 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili
Arzu Erdem’in, öğretmen mülakatlarındaki adaletsizliklerin ortadan
kaldırılmasına ilişkin gündem dışı konuşması
2.- Muğla Milletvekili Nurettin Demir’in,
Muğla ilinin sorunlarına ilişkin gündem dışı konuşması
3.- İstanbul Milletvekili Halis Dalkılıç’ın,
birlikte yaşama kültürüne ilişkin gündem dışı konuşması

IV.- AÇIKLAMALAR
1.- İstanbul Milletvekili Didem Engin’in, Çalışma ve
Sosyal Güvenlik Bakanına sorduğu soruların üstünkörü yanıtlarla
geçiştirildiğine ve vatandaşı Hazineye yük gören AKP Hükûmetine referandumda
“hayır” diyerek gereken yanıtın verileceğine inandığına ilişkin açıklaması
2.- Bursa Milletvekili Erkan Aydın’ın, iktidar
partisinin ülkeye verdiği en büyük zararın devlete olan güvenin kaybolması
olduğuna ilişkin açıklaması
3.- Kayseri Milletvekili Çetin Arık’ın, Kayseri
Erciyesspor’un durumuna ilişkin açıklaması
4.- Hatay Milletvekili Serkan Topal’ın, İstanbul
Milletvekili Halis Dalkılıç’ın yaptığı gündem dışı konuşmasındaki bazı
ifadelerine ilişkin açıklaması
5.- İzmir Milletvekili Murat Bakan’ın, Ahilik Fonu’yla
ilgili düzenlemeye ilişkin açıklaması
6.- Erzurum Milletvekili İbrahim Aydemir’in, PKK terör
örgütü ve FETÖ’cülerin arzu ettikleri mesajı vermelerine fırsat verilmemesi
gerektiğine ilişkin açıklaması
7.- İstanbul Milletvekili Mahmut Tanal’ın, Üsküdar
ilçesine bağlı Yavuztürk Mahallesi’nin imar sorunu ile Düzce ilinin sorunlarına
ilişkin açıklaması
8.- Edirne Milletvekili Okan Gaytancıoğlu’nun, elektrik
özelleştirmelerine ve Edirne TREDAŞ’ın özelleştirme süreciyle birlikte elektrik
kesintilerinin artmasının vatandaşları olumsuz etkilediğine ilişkin açıklaması
9.- Kahramanmaraş Milletvekili İmran Kılıç’ın, kültürün
ilk basamağının ana dilini iyi konuşmak ve iyi yazmak olduğuna ilişkin
açıklaması
10.- Kayseri Milletvekili Sami Dedeoğlu’nun, Bahreyn
Dostluk Grubu Başkanı olarak Cumhurbaşkanı, bakanlar ve iş adamlarıyla birlikte
gerçekleştirdikleri Bahreyn, Suudi Arabistan ile Katar ziyaretlerine ve 4 Mart
2017’de Erciyes Kayak Merkezinde Snowboard Dünya Kupasının gerçekleştirileceğine
ilişkin açıklaması
11.- Giresun Milletvekili Bülent Yener Bektaşoğlu’nun,
toplumun bütün kesimlerinin muhalif, terörist, vatan haini kabul edilerek
korkutulduğuna, sindirildiğine ve susturulmak istendiğine ilişkin açıklaması
12.- Ankara Milletvekili Şenal Sarıhan’ın, yirmi dört
yıldan bu yana devam eden Sivas katliamı davasında hâlâ sanıkların arandığına
ve Van Milletvekili Figen Yüksekdağ Şenoğlu’nun milletvekilliğinin
düşürülmesiyle ilgili sürece ilişkin açıklaması
13.- Niğde Milletvekili Ömer Fethi Gürer’in, atanamayan
öğretmenlerin ciddi sorunlar yaşadıklarına ve öğretmen atamalarında mülakat
sisteminin haksızlık ve liyakate dayalı olmayan bir sonuç yarattığına ilişkin
açıklaması
14.- İstanbul Milletvekili Onursal Adıgüzel’in,
memlekette dalga dalga büyüyen “hayır”a karşı, saldırı ve baskı haberlerinin
arttığına ilişkin açıklaması
15.- Adana Milletvekili İbrahim Özdiş’in, Hükûmetin,
Antalya Cumhuriyet Başsavcı Vekilinin sosyal medyadaki paylaşımlarını nasıl
değerlendirdiğini öğrenmek istediğine ilişkin açıklaması
16.- Manisa Milletvekili Erkan Akçay’ın, FETÖ’yle
mücadeleden başarıyla çıkılmasının bir gereklilik olduğuna, FETÖ soruşturması
kapsamında aylardır tutuklu bulunan Hava Harp Okulu öğrencilerinin tahliye
edildiğine ve başta Kara Harp Okulu öğrencileri olmak üzere FETÖ’yle mücadelede
mağduriyetlerin bir an önce giderilmesi gerektiğine, Vergi Haftası’na ilişkin
açıklaması
17.- Muş Milletvekili Ahmet Yıldırım’ın, Mardin'in
Nusaybin ilçesine bağlı 3 köyde on iki gündür devam eden sokağa çıkma yasağı
nedeniyle yaşanan mağduriyetlere ilişkin açıklaması
18.- İstanbul Milletvekili Engin Altay’ın, Vergi
Haftası’na, 15 Temmuz darbe girişiminin ardından kurulan Meclis araştırması
komisyonu raporunun Genel Kurulda görüşülmediğine ve FETÖ'nün siyasi ayağı
ortaya çıkarılmadığı müddetçe 15 Temmuz şehitlerinin kemiklerinin sızlayacağına
ilişkin açıklaması
19.- İstanbul Milletvekili Mehmet Muş’un, 15 Temmuz
darbe girişiminden sonra hukuk mekanizmasının işlediğine ve şüphelilerin Türk
yargısına hesap verdiklerine, Mardin'in Artuklu, Nusaybin ile Ömerli
ilçelerinde terör örgütüne yönelik yapılan operasyonlara ilişkin açıklaması
20.- Muş Milletvekili Ahmet Yıldırım’ın, İstanbul
Milletvekili Mehmet Muş’un yaptığı açıklamasındaki bazı ifadelerine ilişkin
açıklaması
21.- İstanbul Milletvekili Mehmet Muş’un, Muş
Milletvekili Ahmet Yıldırım’ın yaptığı açıklamasındaki bazı ifadelerine ilişkin
açıklaması
22.- İstanbul Milletvekili Engin Altay’ın, terör
örgütüne yapılan operasyonlarla ilgili Hükûmetin Meclise bilgi vermesi gerektiğine
ilişkin açıklaması
23.- Muş Milletvekili Ahmet Yıldırım’ın, Başbakanın Van
Milletvekili Figen Yüksekdağ Şenoğlu’nun milletvekilliğinin düşürülmesine
ilişkin bazı ifadelerine ilişkin açıklaması
24.- İstanbul Milletvekili Mehmet Muş’un, Muş
Milletvekili Ahmet Yıldırım’ın 456 sıra sayılı Kanun Teklifi’nin birinci bölümü
üzerinde şahsı adına yaptığı konuşmasındaki bazı ifadelerine ilişkin açıklaması
25.- İstanbul Milletvekili Mehmet Muş’un, şiddetin her
türlüsünü reddeden, kınayan bir parti olduklarına ilişkin açıklaması
26.- Çalışma ve Sosyal Güvenlik Bakanı Mehmet
Müezzinoğlu’nun, İstanbul Milletvekili Yakup Akkaya’nın 456 sıra sayılı Kanun
Teklifi’nin 10’uncu maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
27.- İstanbul Milletvekili Yakup Akkaya’nın, Çalışma ve
Sosyal Güvenlik Bakanı Mehmet Müezzinoğlu’nun yaptığı açıklamasındaki bazı
ifadelerine ilişkin açıklaması

V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Manisa Milletvekili Mazlum Nurlu ve 26
milletvekilinin, kamu kurum ve kuruluşlarındaki unvan ve görevde yükselme
sınavlarında yapılan usulsüzlüklerin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/474)
2.- İstanbul Milletvekili Mustafa Sezgin Tanrıkulu ve
30 milletvekilinin, daha önce açılan ve kullanılmakta olan tesislerin Hükûmetçe
toplu açılış adı altında tekrar açılıp açılmadığının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/475)
3.- İstanbul Milletvekili Barış Yarkadaş ve 29
milletvekilinin, artan hava kirliliğinin çevre ve halk sağlığı üzerinde
yarattığı sorunların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/476)

VI.- ÖNERİLER
A) Siyasi Parti Grubu Önerileri
1.- HDP Grubunun, Şırnak Milletvekili Leyla Birlik ve
arkadaşları tarafından, Temmuz 2015 tarihinden beri hukuka aykırı bir şekilde
gözaltına alınıp tutuklanan HDP eş genel başkanları, grup başkan vekilleri,
belediye eş başkanları ve diğer parti yöneticilerinin maruz kaldığı
hukuksuzluğun tüm boyutlarıyla araştırılması amacıyla 15/2/2017 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 22 Şubat 2017 Çarşamba günkü birleşiminde sunuşlarda
okunmasına ve ön görüşmelerinin aynı birleşiminde yapılmasına ilişkin önerisi
2.- CHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, turizmin canlandırılması yollarının araştırılarak alınması
gereken önlemlerin belirlenmesi amacıyla Türkiye Büyük Millet Meclisi
Başkanlığına verilmiş olan (10/289) esas numaralı Meclis Araştırması Önergesi’nin
ön görüşmelerinin Genel Kurulun 22 Şubat 2017 Çarşamba günkü birleşiminde
yapılmasına ilişkin önerisi 

VII.- SATAŞMALARA İLİŞKİN KONUŞMALAR
1.- İstanbul Milletvekili Mehmet Muş’un, Muş
Milletvekili Ahmet Yıldırım’ın HDP grup önerisi üzerinde yaptığı konuşması
sırasında şahsına sataşması nedeniyle konuşması
2.- Muş Milletvekili Ahmet Yıldırım’ın, İstanbul
Milletvekili Mehmet Muş’un sataşma nedeniyle yaptığı konuşması sırasında
şahsına sataşması nedeniyle konuşması
3.- Muş Milletvekili Ahmet Yıldırım’ın, İstanbul
Milletvekili Mehmet Muş’un yaptığı açıklaması sırasında şahsına sataşması
nedeniyle konuşması
4.- İstanbul Milletvekili Mehmet Muş’un, Muş
Milletvekili Ahmet Yıldırım’ın sataşma nedeniyle yaptığı konuşması sırasında
şahsına sataşması nedeniyle konuşması
5.- Muş Milletvekili Ahmet Yıldırım’ın, İstanbul
Milletvekili Mehmet Muş’un sataşma nedeniyle yaptığı konuşması sırasında
şahsına sataşması nedeniyle konuşması

VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş'ın Gelir Vergisi Kanunu ile Bazı Kanunlarda
Değişiklik Yapılmasına Dair Kanun Teklifi (2/1585) ile Plan ve Bütçe Komisyonu
Raporu (S. Sayısı: 456)
2.- Türkiye Cumhuriyetinin Orta Amerika Entegrasyon
Sistemine Bölge Dışı Gözlemci Olarak Katılımı Konusunda Türkiye Cumhuriyeti ile
Orta Amerika Entegrasyon Sistemi Arasında Anlaşmanın Onaylanmasının Uygun
Bulunduğuna Dair Kanun Tasarısı (1/640) ve Dışişleri Komisyonu Raporu (S. Sayısı:
260) 

IX.- YAZILI SORULAR VE
CEVAPLARI
1.- İstanbul Milletvekili Mustafa Sezgin Tanrıkulu'nun,
İstanbul'da Bakanlığa ait arsa ve arazilere ve bunların satış ve kiralama
işlemlerine ilişkin sorusu ve Dışişleri Bakanı Mevlüt Çavuşoğlu’nun cevabı
(7/11121)
2.- İstanbul Milletvekili Mustafa Sezgin Tanrıkulu'nun,
Bakanlıkta görev yapan özel kalem müdürlerine ilişkin sorusu ve Sağlık Bakanı
Recep Akdağ’ın cevabı (7/11174)
3.- İstanbul Milletvekili Mahmut Tanal'ın, bağlı kurum
ve kuruluşlarda çalışan kişi sayısı ile kadın, erkek ve engelli istihdam
verilerine ilişkin sorusu ve Başbakan Yardımcısı Yıldırım Tuğrul Türkeş’in
cevabı (7/11269)

22 Şubat 2017 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli)
-----0-----
BAŞKAN
– Türkiye Büyük Millet Meclisinin 73’üncü Birleşimini açıyorum.
Toplantı
yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, öğretmen mülakatlarındaki adaletsizliklerin ortadan kaldırılması hakkında
söz isteyen İstanbul Milletvekili Arzu Erdem’e aittir. 
Buyurun
Sayın Erdem. (MHP sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili
Arzu Erdem’in, öğretmen mülakatlarındaki adaletsizliklerin ortadan
kaldırılmasına ilişkin gündem dışı konuşması
ARZU
ERDEM (İstanbul) – Teşekkür ederim Sayın Başkan.
Değerli
milletvekilleri, evet, malumunuz, öğretmen atamalarıyla ilgili, istihdamla ilgili
kadro sayısı açıklandı. Sayın Bakanımızın da açıkladığı gibi, 20.127 öğretmen alınacak.
20.127 öğretmenimiz bu konuda maalesef muzdarip; neden muzdaripler? “Evet, bizler
müracaatlarımızı yapacağız. KPSS’yle ilgili gerekli gayreti gösterdik, gerekli emeği
de ortaya koyduk. Alacağımız puanlar nispetinde kendimize de güveniyoruz…” Geçen
gün gelen 2-3 öğretmen adayının tam anlatımlarını aslında sizlere anlatmak istiyorum.
Gencecik, pırıl pırıl arkadaşlar bunlar, şunu söylediler: “Bizim KPSS puanımız yüksek
Sayın Vekilim fakat şu dosyayı bir elinize alır mısınız.” Elimize aldığımız dosyada
daha önce KPSS puanıyla mülakata girmiş olan öğretmenlerin isim, soy isimleri ama
bir tarafta da mülakattan aldıkları puanlar vardı. Neydi bu puanlar? İnanın beni
çok şaşırttı. KPSS’den 1’inci kişinin adı soyadı, yanında 65 puan KPSS puanı ancak
mülakatta 100 almış; 60 puan KPSS puanı, mülakatta 90 almış. Şimdi burada orantı
olarak bir sıkıntı var. Olabilir, belki KPSS puanı olarak düşük bir puan almış olabilir
ama mülakatta bu kadar yüksek puan almak suretiyle dengenin ortadan kalktığını,
KPSS için çok büyük emek vermiş olan kişilerin bu anlamda mağdur edildiğini görmek,
o insanların umudunun kırıldığını görmek de hepimiz için üzücü bir şey.
Değerli
milletvekilleri, eminim ki bu müracaatlar sizlere de geliyordur. Gelen arkadaşlar
şunu söylüyor… Doğal olarak akıllara bu sefer şu geliyor: “Acaba birilerinin adamı
olanlar mı mülakatta bu puanları alıyor?” Gelin biz bunları ortadan kaldıralım,
gelin bu zihniyeti, bu düşünceyi ortadan kaldıralım. Mülakat gerçekten vebali çok
ağır bir süreç. 
Şimdi,
ben eğitimciyim. Eğitimci olarak benim karşıma insanlar geldiğinde -aranızda mutlaka
eğitimciler vardır- bu çocuklara baktığınız zaman bunlar konuştuğunda 5 tane soruyla
onların gerçekten vatana sevdalı olup olmadığını, millete sevdalı olup olmadığını
nasıl tespit edebilirsiniz, liyakatlerinin olup olmadığını nasıl tespit edebilirsiniz?
Mülakat bu kadar sıkıntılı bir süreç. Kısacık bir sürede bir insanın o mesleğe uygun
olup olmadığını tespit etmek, bu anlamda da istihdam konusunda ona bir yer vermek
büyük bir adaletsizlik. 
Burada olması gereken ne? Milliyetçi Hareket Partisi bu
anlamda kanun teklifini vermiştir, bize göre mülakat kalkmalıdır. Mülakat kalktıktan
sonra güvenlik soruşturması çok önemli. Hain FETÖ darbe girişimi bize gösterdi ki,
evet, güvenlik soruşturması mutlaka yapılmalı, bu anlamda da insanların ölçümlemesinin
çok iyi değerlendirilmesi gerekiyor. Ancak bu mülakatı kaldırdıktan sonra KPSS puanı,
güvenlik soruşturması ve belki ilave birtakım tedbirler alınabilir. Ama, mülakat
kalacaksa da -burada da çok önemli bir detay var- mutlaka kayıt altına alınmalı
yani kamera sistemi olmalı ki…
İBRAHİM ÖZDİŞ (Adana) – Maalesef alınmıyor, maalesef. 
ARZU ERDEM (Devamla) - Burada mutlaka kamera sistemi olmalı
ki bu insanlar yani kendini mağdur hisseden öğretmen dönüp “Ben adalete sığınıyorum,
mülakatta benim hakkım yeniyor.” dediği zaman gidip adalete sığındığında adalet
mekanizması işleyebilsin. 
LEZGİN BOTAN (Van) - Adalet çoktan öldü.
ARZU ERDEM (Devamla) - Nedir delil olan orada? Mülakat esnasında
kayıt altına alınmış olan o belgeler, o bilgiler kayıttır. O anlamda da müracaatı
sonucunda mahkeme heyeti kararını verebilir ve diyebilir ki: “Evet, bu itirazınız
haklı ya da haksız.” Şu an mülakata girip itirazı olanların, bu itirazların karşısında
herhangi bir delil ortada olmadığı için itirazları reddediliyor. Hepimizin evlatlarını
emanet ettiği öğretmenler bunlar… Gelin, hep birlikte bu konuda senelerden beri
bu milletin, bu toplumun kanayan bir yarası olan mülakatları kaldıralım, kaldırırken
de biz vicdanı rahat bir şekilde diyelim ki -herkes bileğinin hakkıyla- nasıl olsa
artık sorular da denetim altında, bu anlamda devlet de gerekli önlemleri artık alacaktır.
KPSS’yle ilgili şaibeler de ortadan kalktıktan sonra güçlü devlet, güçlü millet
olmanın karşılığı olan adalet ve liyakat esasına dayalı… Gelin, herkes sınava girsin,
bileğinin hakkıyla alan sorularını cevaplandırsın, bu alan sorularına göre hak eden
öğretmenler de eğitim sisteminde istihdam görsün ki ne bu eğitim sisteminden hain
yetişsin ne bu eğitim sisteminden vatanını sevmeyen insan yetişsin. Gelin, öğretmenlerimizin
değerini güçlendirelim. Birbirlerine şu soruyla bakmasınlar: “Ya, acaba bu öğretmen
torpille mi geldi? Acaba diğeri birinin adamı olarak mı geldi?” Gelin, bu kuruntuların
hepsini de ortadan kaldıralım. 
(Mikrofon otomatik cihaz tarafından kapatıldı) 
ARZU ERDEM (Devamla) - Milliyetçi Hareket Partisi bu anlamda
öğretmenlerin yanında olmuştur şu ana kadar, bundan sonra da olmaya devam edecektir.

Teşekkür ederim. (MHP ve CHP sıralarından alkışlar) 
BAŞKAN – Teşekkür ederim Sayın Erdem.
Gündem dışı ikinci söz, Muğla’nın sorunları hakkında söz
isteyen Muğla Milletvekili Nurettin Demir’e aittir.
Buyurun Sayın Demir. (CHP sıralarından alkışlar) 
2.- Muğla Milletvekili Nurettin Demir’in,
Muğla ilinin sorunlarına ilişkin gündem dışı konuşması
NURETTİN DEMİR (Muğla) – Sayın Başkan, saygıdeğer milletvekilleri,
televizyonları başında beni izleyen sevgili yurttaşlar; hayırlı günler diliyorum.
(CHP sıralarından alkışlar) 
Efendim, ben, Muğla’yla ilgili bugün bazı konulara değinmek
istiyorum. Muğla’mız, biliyorsunuz, Türkiye'nin göz bebeği, herkes tabii ki Muğla’ya
gelip yerleşmeye çalışıyor ama Muğla’mızın da ciddi sorunları var. Bunların en başında,
Türkiye genelinde olduğu gibi işsizlik geliyor, maalesef işsizlik Türkiye'nin kanayan
yarası. Bugün, her ne kadar yetkililer, Muğla’da işsizlik sorunu yok falan deseler
de gerçekler, biliyorsunuz... İŞKUR’umuzun iyi çalışması, toplum yararına çalışmalar,
iş yeri hekimliği gibi geçici, işsizliği absorbe eden politikalar nedeniyle maalesef
bunlar gizleniyor ama daha bugün, buraya geldiğimden beri, en azından 10 kişinin
iş istediğini belirtmek isterim. 
Bunun yanında tabii ki özellikle turizmle ilgili... Turizm
bölgesiyiz, biliyorsunuz, Türkiye'nin 2’nci turizm kentiyiz ama turizm bakanlarımız,
3 bakan geldi geçti ve maalesef hiçbiri de gelip bir Muğla’nın sorunlarıyla, turizm
sorunlarıyla ilgilenmediler. Gerçi Türkiye'nin gerçekte turizmle ilgili büyük sorunları
var. Maalesef bu yaz için çok ciddi alarm zilleri çalıyor, turizmde de çok kötü
günler bekliyor, rakamlar yükselmiyor ve birçok şey iptal ediliyor. Gördüğümüz kadarıyla,
aldığımız haberlere göre kruvaziyer turizmi de Türkiye’de şu anda göçmüş durumda.
Kuşadası’na gelecek 42 sefer iptal edilmiş durumda. Bunlara şimdiden tedbir almak
lazım ve çözüm üretmek lazım. Hükûmetin ve bizlerin de özellikle bu konuda tabii
ki hep beraber tedbir almamız lazım. 
Yatçılık
konusunda çok ciddi sorunlar var. Kıyılarla ilgili çok büyük sorunlar var. Bunların
en büyük nedenleri tabii ki Türkiye’deki güven, güvenlik sorunları ve belirsizlik
ortamı. Bunların bir şekilde çözülmesi lazım. Ayrıca, tabii ki ilimiz de ülke genelinde
olduğu gibi ciddi bir vergi yükü altında ezilmekte. 
Şimdi,
özellikle ulaşımla ilgili çok ciddi sorunlar var. Bunlar, başta Göcek Tüneli; biteli
altı ay, bir sene oldu. Bir önceki bakan söz vermesine rağmen, maalesef, milletin
parasıyla yapılmış olan tünelimiz kapalı. Bir çözüm bulunamadı, buna çözüm bulmak
gerekir. Yöre milletvekillerini ve Hükûmeti de her zaman için bu konuda uyarıyoruz
ama maalesef bir çözüm üretilemedi. 
Tarımda
da çok büyük sorunlar var. Tarım, biliyorsunuz, Muğla’da turizmden daha önce gelen
bir sektör ama görüyoruz ki Muğla ayrıcalıklı bir il, şöyle ayrıcalıklı: Zeytinyağı
konusunda maalesef çok az bir para vermelerine rağmen destekleme primleri verilmedi
yani diğer illere verilmesine karşın Muğla zeytincisi bu konuda mağdur ediliyor.
Zaten halkalı leke hastalığından dolayı ürünler çok düşük olduğu için zeytincimiz
perişan. 
Arıcılık
çok ciddi sıkıntılar yaşamakta. Kovan başına verilen 10 liralık destekleme bugüne
kadar verilemedi ve arıcılarımız maalesef arıları besleyen şekeri de alamamış durumdalar.
Niçin Muğla’ya böyle bir ayrıcalık yapıyorlar, onu iktidara sormak lazım. Bunun
dışında, Orman Bakanı ve Tarım Bakanımızın da Muğla’ya yapılacak olan yatırımları
desteklemediğini görüyoruz. Özellikle yarımadadaki sorunların giderilmesi, katı
atık tahsis yerlerinin, çöplüklerin…
Maalesef,
biliyorsunuz, geçen sene Bodrum’un büyük bir kısmı yangın geçirdi; buralarda revizyon
yapılması, rehabilite edilmesi konusunda büyükşehrin istekleri karşılık bulamamakta
ve önümüzdeki dönem belki de çok ciddi bir sorun yaşanacak. Özellikle Bodrum Yarımadası
İçme Suyu Projesi; acil içme suyu projesinde maalesef, bugüne kadar Bakanlığın desteklemediği
bir durum var. 500’e yakın patlama oldu ve Bodrum geçen sene susuz kaldı ve bu sene
de susuz kalmayla baş başa çünkü Bakanlık bu konuda kulağını tıkıyor.
Teşekkür
ediyorum. (CHP sıralarından alkışlar)
BAŞKAN
– Teşekkür ederim Sayın Demir. 
Gündem
dışı üçüncü söz, birlikte yaşama kültürü üzerine söz isteyen İstanbul Milletvekili
Halis Dalkılıç’a aittir.
Buyurun
Sayın Dalkılıç. (AK PARTİ sıralarından alkışlar)
3.- İstanbul Milletvekili Halis
Dalkılıç’ın, birlikte yaşama kültürüne ilişkin gündem dışı konuşması
HALİS
DALKILIÇ (İstanbul) – Gündem dışı söz almış bulunuyorum. Bu vesileyle, aziz milletimizi
ve yüce Meclisi saygıyla selamlıyorum. 
Anadolu
coğrafyasında yaşayan bizler, toprağa ilk tohumun atıldığı günlerden bu yana savaş
ve mücadelenin merkezi olan bu toprakları bin yılı aşkın bir süredir vatan kılmamızın,
elimizde bulundurmamızın temelini birlikte yaşama ve kardeşlik kültürümüze borçluyuz.

Yüce
Meclis çatısı altında bulunan her bir şahsiyetin atalarının yaşattığı medeniyetin
güncel ve modern adı iyilik medeniyeti, kardeşlik medeniyetidir. Büyük medeniyetimizin
bugünkü temsilcileri olan bizlerin inancında, yaratılmış her fert, insan kardeşimizdir.
Hazreti Ali’nin tabiriyle “Ya insanlıkta eşindir ya da dinde kardeşindir.” 
Nice
büyük imparatorluklara mezar olmuş, nice efsane orduların dağılmış, nice medeniyetlerin
çökmüş olduğu bu topraklarda Müslüman Türklerin bin yıldır aralıksız bulunuyor olmasının
sırrı ve dayanağı bu birlikte yaşama ve kardeşlik kültüründedir. Birlikte yaşamak,
bizim başkalarından öğreneceğimiz bir şey değil, bin yıldır bu coğrafyada beraberce
başardığımız ve dünyaya gösterdiğimiz bir örnektir; dünyaya yön verdiği günlerden
bu yana hükümranlığına giren hiçbir coğrafyayı, hiçbir kültürü, hiçbir unsuru sömürmemiş,
hiçbir acı ve gözyaşına duyarsız kalmamış, hiçbir mazlum ve mağduru geri çevirmemiştir.
Ecdadımıza layık davranışlar sergilediğimiz günümüzde vatanımızın, milletimizin
ve devletimizin bekası, muasır medeniyetlere ilham olma noktasında, yeniden, işte
bu birlikte yaşama kültürü ve kardeşlik bilincimizi canlandırmamıza bağlıdır. Ayette
de söylendiği gibi “Ey insanlık ailesi, elbet sizi bir erkek, bir dişiden yaratan
biziz. Sizi kavimler ve kabileler hâline getirdik ki tanışabilesiniz. Elbet, Allah
katında üstününüz ona karşı en fazla sorumluluk bilincinde olanınızdır. Şüphe yok
ki Allah her şeyi bilir, her şeyden haberdardır.” İnsanoğlunun şimdi ve buradasına
hitap eden ayet ve konusu insanoğlunun birbirine karşı ahlaki duruşunu ve duruşu
bozmamayı da vazeder. Sadece insanın insana karşı sorumsuzca davranışı değil, aynı
zamanda, insanın Allah’a karşı sorumsuzca davranışı anlamına da gelir insani ilişkilerdeki
zaaf. Bizim, Allah’a karşı olan sorumluluk bilincimiz, Allah’ın yarattığı tüm insanlığa,
yaratılmışlara karşı sorumluluğumuzu zirvede tutmamızı gerektirdiğinden sadece kendi
coğrafyamızda değil, sadece komşu coğrafyalarda değil, tüm coğrafyalarda mazlumlara
el ve yürek uzatmamızın sebebi budur. 
İnsan
eşrefimahlukattır. Farklı inançlara mensup olması, bir mümin açısından insanı gözden
çıkarma gerekçesi olmaz, olamaz. Bir mümin kul, Allah’ın insan üzerindeki emeğini
görmezden gelemez, gelmiyor; insan olma ortak paydasını yok sayamaz, saymıyor. Hayber
Savaşı öncesi Peygamber Efendimiz (SAV) komutan olarak atadığı Hazreti Ali’ye şu
talimatı veriyordu: “Ya Ali, senin elinde bir kimsenin hidayet bulması, güneşin
üzerine doğduğu her yeri fethedip bana teslim etmenden daha hayırlıdır.” Peygamber
Efendimiz’in medeniyetimize ışık tutan bu yaklaşımı ecdadımızı ve dolayısıyla da
bizleri sömürge kültüründen uzak tutmuştur. Sömürülenleri korumamız adına ilham
olmuş, dolayısıyla, sömürenlerin yegâne düşmanı hâline bizleri getirmiştir.
Bugün
yanı başımızda cereyan eden tüm karışıklıkların yegâne sebebi, dünyayı sömürmeyi
alışkanlık hâline getirenlerin, oyunu yeniden kurgulama iştahlarından kaynaklanmaktadır.
Bu düzene dur diyebilmek -memleketimize olumsuzluklarının da yansımasından endişelendiğimiz
daha büyük acılara yol açmaması için gayret ettiğimiz- ve başarıyla ilerleyebilmek,
hiçbir renk ayrımı yapmadan Türk milletinin yekvücut hareketine bağlıdır.
Bin
yıldır başardığımız birlikte yaşama kültürünü sürdürmemiz sadece kendi devletimizin
değil, mazlum ve mağdurların umudu olacaktır. Allah Resulü’nün buyurduğu gibi: "İman
etmedikçe cennete giremezsiniz, birbirinizi sevmedikçe iman etmiş sayılmazsınız."
Efendimiz, iman etmenin şartı olarak müminlerin birbirini sevmesini gösteriyor.
Sevgi böylece imanın en büyük şartı olmuş oluyor. Sevgi, imanın en büyük şartıysa
müminler sevgiyle, merhametle ve şefkatle yollarına devam edeceklerdir. Şu ayete
göre müminlerin birbiriyle didişmesinin acı sonucu da: "Birbirinizle didişmeyin,
direncinizi yitirirsiniz, kokunuz kesilir, rüzgârınız dağılır."
Bugün
burada bulunan bizler anlaşma, uzlaşı ve dayanışma kültürünü sağlayabilirsek ülkemizin
ve milletimizin…
(Mikrofon
otomatik cihaz tarafından kapatıldı)
HALİS
DALKILIÇ (Devamla) – Başkanım, bir dakika lütfen…
BAŞKAN
– Tamamlayın lütfen, diğer konuşmacılara vermedim bir dakikalık bir süre.
HALİS
DALKILIÇ (Devamla) – …ateş çemberine alınmasına daha güçlü ve daha kudretli karşı
koymuş oluruz. Birbiriyle didişmenin, direnci yitirmenin, kokuyu ve rüzgârı kaybetmenin
ne demek olduğunu komşu coğrafyalarda merhametimize ve şefkatimize sığınan mültecilere
sormak ve dinlemek lazım.
BAŞKAN
– Sayın Dalkılıç, teşekkür ederim.
ENGİN
ALTAY (İstanbul) – Sayın Başkan, bir dakika ek süre verin yani çok güzel konuşuyor
Sayın Dalkılıç. Lütfen, biz de rica ediyoruz.
BAŞKAN
– Diğer arkadaşlara vermediğim için bir dakikalık bir süre, adaletsiz davranmak
istemedim.
MAHMUT
TANAL (İstanbul) – Verseniz zarar mı edeceksiniz Sayın Başkan? Sermayeden kaybınız
olmayacak yani.
BAŞKAN
– Bir dakika…
Tamamlayın
lütfen Sayın Dalkılıç.
HALİS
DALKILIÇ (Devamla) – Çok teşekkür ediyorum Sayın Başkanım.
Nefret,
şiddet ve intikam dilinin nelere yol açtığını görmek için bugün Irak, Suriye, Libya
ve benzeri ülkelere bakılabilir. 
Sevgi,
nezaket ve insanlık diliyle, kuvvetli, güçlü ve büyük Türkiye'nin geleceğinin arifesindeyiz.
Birlik, beraberliğimizi haykıracağımız en önemli imkân… İnşallah, önümüzdeki referandum
sürecinde güçlü bir şekilde “evet” demek inşallah bizi hedeflerimize yaklaştıracak,
koşarak muasır medeniyetler seviyesine kavuşmuş olacağız. 
MAHMUT
TANAL (İstanbul) – “Hayır” oyu verenlere “terörist” demeyin.
HALİS
DALKILIÇ (Devamla) – Ülkemize, milletimize hayırlı olsun.
Ben,
yüce Meclisi saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Dalkılıç.
ERKAN
AYDIN (Bursa) – Hayırlı olsun, hayırlar, hayırlı başarılar.
SERKAN
TOPAL (Hatay) – Sayın Dalkılıç…
BAŞKAN
- Sayın milletvekilleri… 
Sayın
Topal, size söz vermedim, lütfen.
Şimdi,
sisteme giren milletvekillerine yerinden birer dakikalık söz vereceğim.
MAHMUT
TANAL (İstanbul) – Sayın Başkan, iki gündür çok gerginsiniz, niye?
BAŞKAN
– Sisteme giren sayın milletvekillerinin isimlerini okuyorum: Sayın Engin, Sayın
Aydın, Sayın Arık, Sayın Topal, Sayın Bakan, Sayın Aydemir, Sayın Tanal, Sayın Gaytancıoğlu,
Sayın Kılıç, Sayın Dedeoğlu, Sayın Bektaşoğlu, Sayın Sarıhan, Sayın Gürer, Sayın
Adıgüzel, Sayın Özdiş.
Sayın
Engin, buyurun…
IV.- AÇIKLAMALAR
1.- İstanbul Milletvekili Didem Engin’in, Çalışma ve
Sosyal Güvenlik Bakanına sorduğu soruların üstünkörü yanıtlarla
geçiştirildiğine ve vatandaşı Hazineye yük gören AKP Hükûmetine referandumda
“hayır” diyerek gereken yanıtın verileceğine inandığına ilişkin açıklaması
DİDEM
ENGİN (İstanbul) – Çalışma ve Sosyal Güvenlik Bakanına yazılı soru önergesiyle emeklilikte
yaşa takılanları, GSS prim borçlularını, sigortalılık öncesi doğum borçlanması bekleyen
annelerimizi, çıraklık ve meslek stajı dönemlerinin emeklilik hesaplanmasına dâhil
edilmesini bekleyenleri, Hükûmetin kadro sözü verip unuttuğu taşeron işçilerimizi
sormuştum; önergeme gelen üstünkörü yanıtla konular geçiştirilmiş. “Mağdur olan
kaç kişi var ve gerekli düzenlemelerin mali boyutu nedir?” sorularıma ise hiç yanıt
verilmemiş. Yaşla ilgili bir düzenlemenin aktüeryal dengeyi bozacağı ve hazine transferlerini
artıracağı gerekçesiyle mağduriyetlerin giderilmeyeceği belirtilmiştir. Mağdur olan
tüm vatandaşlarımıza sesleniyorum: Devletin tüm imkânlarını ve kaynaklarını referandumda
“evet” çıkması için harcamada sınır tanımayan ama kendi vatandaşını hazineye yük
gören AKP Hükûmetine 16 Nisan referandumunda “hayır” diyerek gereken yanıtı vereceğinize
yürekten inanıyorum.
BAŞKAN
– Sayın Aydın…
2.- Bursa Milletvekili Erkan Aydın’ın, iktidar
partisinin ülkeye verdiği en büyük zararın devlete olan güvenin kaybolması
olduğuna ilişkin açıklaması
ERKAN
AYDIN (Bursa) – Teşekkür ederim Sayın Başkan.
Referandum
süreci şöyle bir gerçeği ortaya koydu. İktidar partisinin ülkeye verdiği en büyük
zarar devlete olan güvenin kaybolması. Devlet kavramı kurumlarıyla varlığını ortaya
koymakta ancak iktidar partisi eğitimden sağlığa, adaletten güvenliğe tüm kurumlara
karşı olan güveni derinden sarstı, bu da yetmedi, şimdi bir bakıyoruz ki iktidar
mensupları “evet” denmesi için ülkeyi gözden çıkardı. Elimizde kalan tek dayanak
sağduyumuz, şimdi bu sağduyuyu da kaybeden “evet” mimarlarına buradan soruyorum:
Ülkeyi gözden çıkararak elde edeceğiniz bir Anayasa değişikliğinin kime yararı olacak?
Kimse sonsuza kadar canının çektiği gibi ülkeyi yönetemez, tarihte böyle bir şey
yok. Yerden yere vurulan parlamenter sistem var ya, AKP’yi on beş yıldır iktidarda
tutan bu sistem. Evetçiler liderlerine sormalı: “Ne yetmedi de daha fazla yetki
istiyorsunuz?” 
Teşekkür
ederim. 
BAŞKAN
– Teşekkür ederim. 
Sayın
Arık…
3.- Kayseri Milletvekili Çetin Arık’ın, Kayseri
Erciyesspor’un durumuna ilişkin açıklaması
ÇETİN
ARIK (Kayseri) – Teşekkür ederim Sayın Başkan. 
Kayseri’de
uzun yıllar göğsümüzü kabartan ve bugünkü Kayserispor’a âdeta yeniden hayat veren
Kayseri Erciyesspor bugünlerde can çekişiyor. Çoğunluk olmadığı için 25 Şubat tarihine
ertelenen kongre mavi siyahlı takımımız için âdeta son şans. Eğer kongrede yönetime
talip çıkmaz ise seksen dört yıllık bir tarih sona erecek. Ülkemizi Avrupa kupalarında
da temsil eden böylesi güzide bir kulübümüzün kapanması Türk sporu adına bir kayıp,
Kayseri’miz adına bir ayıptır. Buradan, bugüne kadar gerek Kayserispor gerekse de
Kayseri Erciyesspor’un başarıları üzerinden isim yapan, prim yapan, kendilerinden
başka hiç kimseyi kulübe yaklaştırmayanlara ve Kayseri Büyükşehir ve ilçe belediyelerine
sesleniyorum: Kayseri’mize bu ayıbı yaşatmayalım ve Kayseri Erciyesspor’a hep beraber
sahip çıkalım. 
Teşekkür
ederim, hayırlı günler diliyorum. (CHP sıralarından alkışlar)
BAŞKAN
– Teşekkür ederim. 
Buyurun
Sayın Topal.
4.- Hatay Milletvekili Serkan Topal’ın, İstanbul
Milletvekili Halis Dalkılıç’ın yaptığı gündem dışı konuşmasındaki bazı
ifadelerine ilişkin açıklaması
SERKAN
TOPAL (Hatay) – Teşekkür ediyorum Sayın Başkanım. 
Aslında,
ben başka bir soru soracaktım ama Sayın Dalkılıç’ı çok iyi, dikkatlice dinledim.
Şimdi kendisine soruyorum. Gerçekten de söylediklerinin altını çiziyorum ve katılıyorum,
çok doğru şeyler söyledi; nefret dilini kullanmamak gerekiyor. Peki, şimdi kendisine
soruyorum: Sahada, bu Anayasa’ya “hayır” diyenlere, demokratik hakkını kullanan
vatandaşlara, nefret dilini kullananları kınıyor mu, doğru buluyor mu; “hayır” diyen
vatandaşlarımıza “terörist” diyenleri kınıyor mu, kendisi buna katılıyor mu; bu,
bir nefret dili midir, değil midir? 
Teşekkür
ediyorum. 
BAŞKAN
– Teşekkür ederim Sayın Topal. 
Sayın
Bakan…
5.- İzmir Milletvekili Murat Bakan’ın, Ahilik Fonu’yla
ilgili düzenlemeye ilişkin açıklaması
MURAT
BAKAN (İzmir) – Sayın Başkan, değerli milletvekilleri; bir torba yasa içerisinde
Ahilik Fonu’nu da görüşüyoruz. Bu düzenlemenin var olan düzeni de altüst edeceğini
sevgili büyüğümüz Zekeriya Temizel dün üstatça bu kürsüden dile getirdi. 
Adına
Ahilik Fonu dediğimiz bu düzenlemeden Ahi adını derhâl geri çekiniz. Zira, Ahi Evran,
Mevlâna, Hacı Bektaş Veli, Yunus Emre bu toprakların ortak manevi değeri, Anadolu
hümanizmasının sembolleridir. Manevi değerlerimizi, dinimizi acımasızca, sorumsuzca
kullanıyor, içini boşaltıyorsunuz. Ahi Evran adını bu fon için kullanmayınız. Esnafa
hiçbir katkısı olmayacak, ancak iflas ettiğinde işine yarayacak bu fondan Ahi Evran’ın
ismini çekiniz. Ne diyor Ahi Evran: “Kimseyi kandırma, kanaatkâr ol, harama bakma,
haram yeme.” Adını kullanacağınıza öğüdüne kulak veriniz. 
Meclisimizi
saygıyla selamlarım.
BAŞKAN
– Teşekkür ederim.
Sayın
Aydemir…
6.- Erzurum Milletvekili İbrahim Aydemir’in, PKK terör
örgütü ve FETÖ’cülerin arzu ettikleri mesajı vermelerine fırsat verilmemesi
gerektiğine ilişkin açıklaması
İBRAHİM
AYDEMİR (Erzurum) – Başkanım, meramınızı anlatırken farklı metotlar kullanırsınız;
bunlardan birisi de, karşı cenahta olanların konumlarını, durumlarını tarifle mümkündür.

16
Nisanda yapılacak Anayasa değişiklik referandumu için orta yerde bir fotoğraf var,
dahası videolu görüntüler bulunuyor; hâli izah bakımından çok net mesajlar veriyor,
özetliyorum: Terör örgütünün sözde yöneticilerinden Cihan Eren diyor ki: “Referandumdan
‘evet’ çıkarsa PKK’nın sonu olur.” Örgüt panikte. Bu durumu aziz milletimiz yakından
takip ediyor, biliyor, buna göre de pozisyonlarını “evet” ifadesiyle şekillendiriyor.

Bir
başka not: Menfezden çıkmış FETÖ’cü bir iblisin son fotoğrafı. Algı oluşturmak adına
temiz adam resmi vermeye çalışan 15 Temmuz vatan haininin mahkeme resimleri kamu
vicdanını yaralamıştır. Bunlar tek tip elbiseyle yargılanmalı ve arzu ettikleri
mesajı vermelerine fırsat verilmemeli diyor, saygılar sunuyorum. 
BAŞKAN
– Teşekkür ederim. 
Sayın
Tanal…
7.- İstanbul Milletvekili Mahmut Tanal’ın, Üsküdar
ilçesine bağlı Yavuztürk Mahallesi’nin imar sorunu ile Düzce ilinin sorunlarına
ilişkin açıklaması
MAHMUT
TANAL (İstanbul) – Teşekkür ederim Sayın Başkan. 
İstanbul
ilimizin Üsküdar ilçesine bağlı Yavuztürk mahallesi’nin imar sorunu var, mülkiyet
sorunu var, halkın ibadet yapabileceği cami sorunu var, çocukların eğitim görebileceği
okul sorunu var. Belediye otobüsleri durakları kapalı değil, üstü açık, yağmur ve
yağışta vatandaşımız sıkıntı yaşıyor. Belediye otobüsleri saat 23.00’ten sonra çalışmasını
sona erdiriyor, 24.00’e kadar çalışmıyor. Yavuztürk Mahalle’mizde sokaklar aydınlatılmıyor.
Yavuztürk Mahallesi’nin sorunları saymakla bitmiyor, bu sorunların giderilmesini
talep ediyorum. 
Düzce
ilimizin otopark sorunu var. Düzce ilimize bağlı Kaynaşlı ilçemizde doktor ve hemşire
sorunu var. 
Düzce
ilimizin bu sorunlarının ve Üsküdar ilçemizin Yavuztürk Mahallesi’nin bu sorunlarının
yetkililer tarafından bir an önce halledilmesini talep ediyorum. 
Saygı
ve hürmetlerimi sunuyorum.
BAŞKAN
– Teşekkür ederim.
Sayın
Gaytancıoğlu…
8.- Edirne Milletvekili Okan Gaytancıoğlu’nun, elektrik
özelleştirmelerine ve Edirne TREDAŞ’ın özelleştirme süreciyle birlikte elektrik
kesintilerinin artmasının vatandaşları olumsuz etkilediğine ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan.
AKP’nin
her zamanki plansız icraatlarından biri de elektrik özelleştirmeleridir. Özelleştirmeyle
kalite geleceğini söyleyerek insanları hep kandırdınız, gerçek hiç öyle değil. Belki
birileri para kazandı ama halk perişan. Örneğin, Edirne TREDAŞ’ın özelleştirme süreciyle
birlikte Edirne’mizde elektrik kesintileri artarak günde 3-4 defayı bulmuştur. Bu
durum vatandaşları olumsuz etkilemekte, hatta yurttaşlarımız maddi yönden de büyük
sıkıntılara girmektedir. Edirne’mizde vatandaşlarımız imza toplayarak mağduriyetlerinin
giderilmesini talep etmektedirler. Ülkemizin Avrupa’ya açılan kapısı olan Edirne’mize
bu durum yakışmamaktadır. Yetkilileri göreve çağırıyorum. Edirne’den de nasıl “hayır”
çıkacağını göreceksiniz.
BAŞKAN
– Sayın Kılıç… 
9.- Kahramanmaraş Milletvekili İmran Kılıç’ın, kültürün
ilk basamağının ana dilini iyi konuşmak ve iyi yazmak olduğuna ilişkin
açıklaması
İMRAN
KILIÇ (Kahramanmaraş) – Lisanlar, Allah’ın ayetleri ve kalemleridir. Her lisan hakikatte
bir insan demektir. Kültürün ilk basamağı ana dilini iyi konuşmak ve iyi yazmaktır.
Yeni bir dil öğrenmek yeni bir ruh kazanmaktır. Bir ülkenin dilinin çiğnenmesi,
kanunlarının çiğnenmesi gibidir ve cürümdür. Diller, uydurmacılıkla değil, kelime
alışverişiyle zenginleşir ve gelişirler. 
Öğrenciler
bir gün Konfüçyüs'e sorarlar: “Şayet elinizde memleketin işlerini düzeltmek için
gerekli yetki olsaydı işe nereden başlardınız?” O da “Lisanın doğru kullanılmasına
çalışırdım.” cevabını verir. Öğrenciler biraz şaşkın şaşkın sorarlar: “Fakat bu
küçük bir şey değil mi?” Şu cevabı verir: “Lisan, kelimeleri; söylenenler, yapılacak
işleri; işler, ahlak ve sanatı; ahlak ve sanat, adaleti; adalet, halkı etkiler.
Halk her şeyin temelidir. Dil, bir milletin aynasıdır. Her halk kendi ikliminin
lisanını söyler. Dil, kültürün zarfıdır.” 
BAŞKAN
– Sayın Dedeoğlu… 
10.- Kayseri Milletvekili Sami Dedeoğlu’nun, Bahreyn
Dostluk Grubu Başkanı olarak Cumhurbaşkanı, bakanlar ve iş adamlarıyla birlikte
gerçekleştirdikleri Bahreyn, Suudi Arabistan ile Katar ziyaretlerine ve 4 Mart
2017’de Erciyes Kayak Merkezinde Snowboard Dünya Kupasının
gerçekleştirileceğine ilişkin açıklaması
SAMİ
DEDEOĞLU (Kayseri) – Sayın Başkan, değerli milletvekilleri; Bahreyn Dostluk Grubu
Başkanı olarak Sayın Cumhurbaşkanımız, bakanlarımız ve iş adamlarımızla birlikte
geçtiğimiz hafta gerçekleştirdiğimiz Bahreyn, Suudi Arabistan ve Katar ziyaretlerinde
ekonomik, askerî, enerji ve birçok alanda anlaşmalar imzalandı. Ülkemiz ve milletimiz
açısından oldukça faydalı ve yararlı bir program gerçekleştirildi. Gitmiş olduğumuz
ülkelerde idarecilerin ve vatandaşların da Türkiye ve Recep Tayyip Erdoğan sevgisiyle
birlikte Türkiye’yi kendileri için lider bir ülke olarak görmeleri bizleri oldukça
memnun etti.
Sayın
milletvekilleri, Kayseri’mizin ev sahipliği yapacağı Snowboard Dünya Kupası 4 Mart
2017’de Erciyes Kayak Merkezinde gerçekleştirilecektir. Buradan siz milletvekillerimizi
ve tüm halkımızı bu programa davet ediyorum. Bu uluslararası programın gerçekleşmesinde
emeği geçenlere teşekkür ediyorum. 
Hepinize
saygılar sunuyorum.
BAŞKAN
– Teşekkür ederim.
Sayın
Bektaşoğlu…
11.- Giresun Milletvekili Bülent Yener Bektaşoğlu’nun,
toplumun bütün kesimlerinin muhalif, terörist, vatan haini kabul edilerek
korkutulduğuna, sindirildiğine ve susturulmak istendiğine ilişkin açıklaması
BÜLENT
YENER BEKTAŞOĞLU (Giresun) – Teşekkür ederim Sayın Başkan.
Referandum
sürecine yaklaşıldıkça halkımızın can ve mal güvenliğinin teminatı olan cumhuriyet
ve demokrasiye sahip çıkma, hukuk düzenini koruma kararlılığı, demokratik hak ve
özgürlükleri, egemenlik hakkını bir kişinin hegemonyasına vermeme inancı da artıyor.
Ancak, buna paralel olarak baskı zulüm de artıyor. Başkanlık gelmeden korku imparatorluğu
kuruldu bile. Toplumun bütün kesimleri muhalif, terörist, vatan haini kabul edilerek
korkutulmakta, sindirilmekte, hatta susturulmak isteniyor. Son kanun hükmünde kararnameyle
631 akademisyenin görevine son verilmesi ve bu akademisyenlerin yerlerde sürüklenmesi
bunun bir örneğidir. Onların içinde İbrahim Kaboğlu gibi değerli anayasa hukukçuları
da vardır. Aynı politika şimdi özel üniversitelerde uygulanıyor. Bahçeşehir Üniversitesinin
eski rektörü, anayasa profesörü Süheyl Batum da bu politikanın son kurbanı oldu.
Sayın Batum, anayasa profesörü olarak halka anayasayı anlatma suçu işledi diye cezalandırıldı.
Üniversite, sanırım, iktidarın baskısına dayanamamış olacak ki Sayın Batum'un görevine
son verdi. Bu tavrı kınıyorum. 
BAŞKAN
– Sayın Sarıhan…
12.- Ankara Milletvekili Şenal Sarıhan’ın, yirmi dört
yıldan bu yana devam eden Sivas katliamı davasında hâlâ sanıkların arandığına
ve Van Milletvekili Figen Yüksekdağ Şenoğlu’nun milletvekilliğinin
düşürülmesiyle ilgili sürece ilişkin açıklaması
ŞENAL
SARIHAN (Ankara) – Teşekkür ederim.
Dün
yirmi dört yıldan bu yana devam etmekte olan Sivas katliamı davasının bu yıla ilişkin
ilk duruşmasını gerçekleştirdik. Hâlâ sanıkları aramaya devam ediyoruz. Ancak bir
kolaylığımız var, Parlamentodaki milletvekillerini kolayca tutuklayabiliyor ve cezaevlerine
atabiliyoruz. Onlar yönünden herhangi bir özen eksikliği söz konusu değil. “Özen”
sözcüğünü tırnak içine alıyorum. 
Değerli
Başkan, dün bir milletvekili arkadaşımızın milletvekilliği düşürüldü. Siz de hukukçusunuz,
84’üncü maddenin asıl amacı nedir? Kanun koyucu, neden Türkiye Büyük Millet Meclisi
Başkanına kesin bir hükmün kesinleştiği tarihten itibaren değil ancak Meclis Başkanının
iradesiyle açıklanabileceği yetkisini vermiştir? Bu, bizim şahsımızın millî iradeyi
temsil etmesinin yarattığı üstünlükten…
(Mikrofon
otomatik cihaz tarafından kapatıldı)
ŞENAL
SARIHAN (Ankara) - Millî irade korunamazsa milletvekili de korunamaz.
BAŞKAN
– Teşekkür ederim Sayın Sarıhan.
Sayın
Gürer…
13.- Niğde Milletvekili Ömer Fethi Gürer’in, atanamayan
öğretmenlerin ciddi sorunlar yaşadıklarına ve öğretmen atamalarında mülakat
sisteminin haksızlık ve liyakate dayalı olmayan bir sonuç yarattığına ilişkin
açıklaması
ÖMER
FETHİ GÜRER (Niğde) - Teşekkürler Sayın Başkan.
Ülkemizde
atanamayan öğretmenler ciddi sorun yaşıyorlar. Millî Eğitim Bakanlığı 100 bin öğretmen
alınması olasıyken 20 bin öğretmen alınacağını açıkladı. Şubatta alımlar yapacağını
daha önceki bakan açıklamıştı. Görülen o ki alımlar aylara sarkacak. Sürekli değişken
uygulamalarla, daha mesleğe başlamadan öğretmenlerin psikolojisiyle oynanmaktadır.

Mutlaka
Millî Eğitim Bakanlığı mülakat uygulaması da sonlandırılmalıdır. Mülakat sırasında
sorulan birkaç soruyla, eğitim almış ve KPSS’de yeterli puan alan aday hakkında
verilen karar ne kadar gerçekçi olabilir? Güvenlik soruşturması KPSS kazanan öğretmen
için yeterli sayılmalıdır. Torpile açık mülakat uygulaması doğru sonuç üretmemektedir.
Yıllarca eğitim almış, öğretmenliğe hak kazanmış kişiler için sınırlı ve kısa süreli
mülakatlarla elde edilen bir değerlendirmenin yaşamlarını karartmasına izin verilmemelidir.
Mülakatsız, hakkaniyetle öğretmen atamaları yapılmalıdır. Mülakatın, denetimsizliğin
yanında, haksızlık ve liyakate dayalı olmayan bir sonuç yarattığı örnekleriyle sabittir.

Teşekkür
ediyorum. 
BAŞKAN
– Teşekkür ederim ben de Sayın Gürer. 
Sayın
Adıgüzel. 
14.- İstanbul Milletvekili Onursal Adıgüzel’in,
memlekette dalga dalga büyüyen “hayır”a karşı, saldırı ve baskı haberlerinin
arttığına ilişkin açıklaması
ONURSAL
ADIGÜZEL (İstanbul) – Teşekkürler Sayın Başkan. 
Memlekette
dalga dalga büyüyen “hayır”a karşı, gün geçmiyor ki yeni bir saldırı, baskı haberiyle
karşılaşmayalım. Cumhuriyet Halk Partisi Maltepe Gençlik Kolları üyesi Samet Burak
Sarı kardeşimiz Cumhurbaşkanına hakaretten tutuklandı. 18 yaşında milletvekilliği
vadedenler, 19 yaşındaki bir genci sırf düşüncelerinden dolayı tutukladı. “Hayır”
kampanyası yürütenlere yönelik silahlı saldırıda bulunanlar, Maltepe’de gençlik
kolları üyesi arkadaşlarımızı yaralayanlar ellerini, kollarını sallayarak gezerken
düşünceleri yüzünden gençlerin tutuklanması, birilerinin memlekette yükselen “hayır”
dalgasından ne kadar korktuklarını gösteriyor. On beş yıllık iktidarları boyunca
hak, hukuk tanımayanlar, bugün bizleri açtıkları davalarla, gözaltılarla ve tutuklamalarla
susturacaklarını sanıyorlar. Ama unutmayın ki ne sizden ne de adaletsiz adaletinizden
korkmuyoruz. Kararların üzerine umutla gitmeye devam edeceğiz.(CHP sıralarından
“Bravo” sesleri, alkışlar)
BAŞKAN
– Sayın Özdiş… 
15.- Adana Milletvekili İbrahim Özdiş’in, Hükûmetin, Antalya
Cumhuriyet Başsavcı Vekilinin sosyal medyadaki paylaşımlarını nasıl
değerlendirdiğini öğrenmek istediğine ilişkin açıklaması
İBRAHİM
ÖZDİŞ (Adana) – Teşekkür ediyorum Sayın Başkan. 
Sorum Hükûmete: Antalya Cumhuriyet Başsavcı Vekili şahsın,
sosyal medyadan, “’Hayır’ oyu verecekler PKK’yla aynı muameleyi görecekler, bunda
küsmece yok.” demesini nasıl değerlendiriyorsunuz? “Hayır” diyeceklerin yaka paça
gözaltına alındığını, iş yerinden kovulduğunu gördüğümüz bugünlerde, “evet” propagandasını
böylesine ağır bir ithamda bulunarak yapan kişi nasıl oluyor da hâlâ görevinde kalabiliyor?
Ya da söz konusu savcıyı göstermelik olarak birkaç ay görevinden uzaklaştırıp referandum
sonrası daha etkili bir görevle mi ödüllendireceksiniz? En kötüsü de tarafsız olması
gereken bir hukuk insanı hangi cüretle ve kime güvenerek taraf olabiliyor? Bu kişi
Anayasa’ya eklediğiniz “Tarafsız yargı” ilkesiyle çelişmiyor mu? 
Teşekkür ederim Sayın Başkan.
BAŞKAN – Teşekkür ederim ben de Sayın Özdiş.
Şimdi, söz talebinde bulunan grup başkan vekillerine söz
vereceğim. 
Sayın Akçay, buyurun. 
16.- Manisa Milletvekili Erkan Akçay’ın, FETÖ’yle
mücadeleden başarıyla çıkılmasının bir gereklilik olduğuna, FETÖ soruşturması
kapsamında aylardır tutuklu bulunan Hava Harp Okulu öğrencilerinin tahliye
edildiğine ve başta Kara Harp Okulu öğrencileri olmak üzere FETÖ’yle mücadelede
mağduriyetlerin bir an önce giderilmesi gerektiğine, Vergi Haftası’na ilişkin
açıklaması
ERKAN AKÇAY (Manisa) – Teşekkür ederim Sayın Başkan. 
FETÖ’yle mücadelenin yoğunlukla devam ettiği ve davaların
başladığı günleri yaşıyoruz. Bu mücadeleden başarıyla çıkmamız bir mecburiyettir.
Başarıdaki en önemli faktör ve en büyük zorluk gerçekten FETÖ’cü olanların, irtibatı,
iltisakı olanların ve 15 Temmuz darbe girişiminde doğrudan veya dolaylı rolü olan
ve destek verenlerin tespitidir ve lider, yönetici kesiminin teşhir edilmesidir.

FETÖ’yle mücadelede at izinin it izine karıştığı vakalar
da yaşanmaktadır. Şu anda on binlerce kişi FETÖ kapsamında gözaltına alınmış ve
tutuklanmıştır. Bu kesimlerden birisi de askerî öğrencilerdir. FETÖ soruşturması
kapsamında aylarca gözaltında tutulan Hava Harp Okulu öğrencilerinin tamamı şu an
itibarıyla tahliye edilmiştir; 24 Ocakta 43, 14 Şubatta 48 Hava Harp Okulu öğrencisi
tahliye edilmiş. Elbette bu, adaletin tesisi bakımından sevindirici bir karardır
ancak noksandır. Kara Harp Okulunun yaklaşık 160 öğrencisi yedi aydır cezaevlerindedir.
Bu kişiler kiminin evladı, kardeşi, kiminin nişanlısı ve kiminin eşidir. Pek çok
aile ve yüzlerce kişi mağdur durumdadır. Hava Harp Okulu öğrencileri için verilen
kararın örnek olması yönündeki beklentimiz henüz gerçekleşmemiştir. Adaleti tesis
etme yolunda yargıya güveniyoruz. Arzumuz, bir an önce, başta Kara Harp Okulu öğrencileri
olmak üzere, FETÖ’yle mücadelede mağduriyetlerin bir an önce tespit edilerek giderilmesidir.

(Mikrofon otomatik cihaz tarafından kapatıldı)
BAŞKAN
- Tamamlayın lütfen.
Bir
dakika ek sürenizi veriyorum.
ERKAN
AKÇAY (Manisa) - Sayın Başkan, bugün Vergi Haftası’nın başlangıcıdır. Vergi mükelleflerinin,
Maliye Bakanlığı ve Gelir İdaresi çalışanlarının, serbest muhasebeci ve mali müşavirlerin
Vergi Haftası’nı kutluyorum. 
Vergi,
devlet-vatandaş ilişkilerinin uyumlu, düzenli, saydam ve gönüllü olması için önem
arz etmektedir. Verginin adil olması, toplumun tüm kesimlerince benimsenmesi, vergi
bilincinin geliştirilerek gönüllü ödeme alışkanlığının artırılması her geçen gün
daha önemli hâle gelmiştir. Verginin adaletli, sağlıklı ve düzenli bir şekilde toplanabilmesi
için vergi sisteminin ekonomiyle uyumlu olması; “adalet”, “eşitlik” ve “genellik”
ilkelerine uygun olması gerekmektedir. 
Vergi
sistemimizdeki bozukluk nedeniyle vergi yükü toplum içinde maalesef adil olarak
dağılmamaktadır. Yeterince vergi toplayamayan devlet, sürekli olarak dolaylı vergileri
artırma veya borçlanma yoluna gidecektir.
(Mikrofon
otomatik cihaz tarafından kapatıldı) 
ERKAN
AKÇAY (Manisa) - Tamamlıyorum Sayın Başkan.
BAŞKAN
- Bir dakika daha vereyim, tamamlayın lütfen Sayın Akçay.
ERKAN
AKÇAY (Manisa) - Yani, insanlar kazançları nispetinde değil harcamaları üzerinden
vergilendirilmektedir. Bu, vergi adaleti bakımından haksız bir durumdur. Vergi yükü,
büyük ölçüde, kıt kanaat geçinen milyonlarca dar gelirli vatandaş, esnaf ve çiftçi
üzerine kalmaktadır.
Bu
vesileyle, Maliye Bakanlığı tarafından çalışmaları yürütülen Vergi Usul Kanunu Tasarısı’nın
ve şu anda Türkiye Büyük Millet Meclisi Plan ve Bütçe Komisyonunda bulunan Gelir
Vergisi Kanunu Tasarısı’nın da bir an önce yasalaşarak yürürlüğe girmesini ve biraz
evvel bahsettiğim vergi adaletini tesis bakımından mesafe alınmasını diliyor, teşekkür
ediyorum.
BAŞKAN
- Teşekkür ederim Sayın Akçay.
Sayın
Yıldırım, buyurun.
17.- Muş Milletvekili Ahmet Yıldırım’ın, Mardin'in
Nusaybin ilçesine bağlı 3 köyde on iki gündür devam eden sokağa çıkma yasağı
nedeniyle yaşanan mağduriyetlere ilişkin açıklaması
AHMET
YILDIRIM (Muş) - Teşekkür ederim Sayın Başkan.
Sayın
Başkan, değerli milletvekili arkadaşlarım; bugün Nusaybin’in 3 köyünde ilan edilen
sokağa çıkma yasağının 12’nci günü ve bu köylerden Herabe Bava’nın yani Koruköy’ün
on iki gündür dış dünyayla bağlantısı kesilmiş, köyden sadece sınırlı sayıdaki yaşlının
hastaneye tahliyesinden anlıyoruz ki ciddi işkence izlerine hastanede rastlanmıştır.

Yine,
bunun yanı sıra, köyde on iki gün içerisinde 4 kişinin öldürüldüğü, insanların gıdasız
bırakıldığı, on iki gündür hiçbir ulaşımın sağlanamadığı, oraya girmek isteyen milletvekillerimize
engel olunduğu, bilmiyorum, Hükûmetin ne kadar bilgisi dâhilindedir? Önceki gün
yapmış olduğumuz basın toplantısında ısrarla Cumhurbaşkanlığı, Başbakanlık, Millî
Savunma Bakanlığı ve İçişleri Bakanlığı… Nusaybin Herabe Bava köyünde yani Koruköy’de
neler oluyor, neler bitiyor? 1995 yılında o zaman güvenlik güçleri tarafından boşaltılan
bu köy, tam yirmi iki yıl sonra aynı akıbete uğratılmaya çalışılıyor. Bir referandum
sürecinde bundan gerek on sekiz gerekse yirmi bir ay önce yapılan seçimlerde siyasi
iktidarın yüzde 1 oy alması bu köyün cezalandırılmasıyla ilişkili midir? Ya değilse
OHAL, KHK ve sokağa çıkma yasağı ucubeleri adı altında bir köye 2017 dünyasında
neler yaşatılmak isteniyor? 4 kişinin ölümüyle ilgili hiçbir açıklama yapılmaması
neyin üstünün örtülmeye çalışıldığına nişanedir? Köyde 5 bin küçükbaş hayvan bulunmaktadır.

(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Yıldırım.
AHMET
YILDIRIM (Muş) – Teşekkürler.
İnsanlar
kendilerine gıda temin edemedikleri için 5 bin canlı hayvanlarının da telef olma
riskini, dışarıya intikal eden sadece birkaç yaşlı hasta ifade etmiştir. Hükûmetin
bu konuda ivedi olarak -sizin aracılığınızla Divandan istirhamımdır- bir açıklama
yapmasını… Buradaki sokağa çıkma yasağının amacının ne olduğu, on iki günde kaç
kişinin öldürüldüğü, kaç kişinin yaralandığı, operasyonun yürütülme amacının ne
olduğu ve sivillerin gördüğü zararlarla alakalı olarak Hükûmet, kendi sorumluluğunda
olan bu olayla ilgili bütün toplumu bilgilendirmeyle yüz yüzedir. Bu konuyu bütün
kamuoyunun dikkatine sunuyorum.
Yine,
o ilin iktidar partisi milletvekillerinden biri 1992 yılında olağanüstü hâl koşullarında
kurşunlanmış biridir. O gün kurşunlanmış biri bugün iktidar partisi milletvekili
olunca başkalarının kurşunlanmasına… 
(Mikrofon
otomatik cihaz tarafından kapatıldı) 
AHMET
YILDIRIM (Muş) - …karşı böyle sessiz ve kayıtsız mı kalacaktır, kafasını kuma mı
gömecektir?
BAŞKAN
– Açayım mikrofonunuzu Sayın Yıldırım.
Buyurun.
AHMET
YILDIRIM (Muş) – Mardin iline sadece seçimde oy istemek için gidilmez. Size oy verilsin
verilmesin her birimiz birer Türkiye milletvekiliyiz. O ilin AKP’li vekili 1990’lı
yıllarda aynı mezalime uğramış biri olarak bugün başkalarının bu mazlumiyetine karşı
neden susmaktadır, bu olaydan haberdar mıdır? Bütün kamuoyunun bu konuya dikkatini
çekmek istiyorum.
Teşekkür
ederim.
BAŞKAN
– Koruköy dediniz değil mi? 
AHMET
YILDIRIM (Muş) – Kuruköy.
BAŞKAN
– Buyurun Sayın Altay.
18.- İstanbul Milletvekili Engin Altay’ın, Vergi
Haftası’na, 15 Temmuz darbe girişiminin ardından kurulan Meclis araştırması
komisyonu raporunun Genel Kurulda görüşülmediğine ve FETÖ'nün siyasi ayağı
ortaya çıkarılmadığı müddetçe 15 Temmuz şehitlerinin kemiklerinin sızlayacağına
ilişkin açıklaması
ENGİN
ALTAY (İstanbul) – Teşekkür ederim Sayın Başkan.
Sayın
Başkan, sayın milletvekilleri; malumunuz, Vergi Haftası etkinliklerimiz var ülkemiz
genelinde bu hafta. Vergiyi ödeyenlere de vergiyi toplayanlara da Allah kolaylık
versin. Vergiye uyumlu mükelleflere ödül verdiğimiz bir kanun teklifini görüşürken
bunun Vergi Haftası’na denk gelmesi ayrıca bence kıymetlidir, anlamlıdır. Ama arzu
ederdik ki teklif daha etkin, daha verimli, daha adil bir şekilde Genel Kurulumuzdan
çıkabilseydi, belki bu imkân hâlen daha var. Plan ve Bütçe Komisyonunda milletvekillerimizin
yaptığı yapıcı uyarıları, katkıları umarım çoğunluk partisi Genel Kurulda dikkate
alır. Bu vesileyle Vergi Haftası’nı biz de Cumhuriyet Halk Partisi Grubu olarak
kutluyoruz. 
Sayın
Başkan, öte yandan, 15 Temmuz FETÖ darbe girişiminden sonra, bilindiği üzere, 26
Temmuz 2016 tarihinde Meclisimiz bir Komisyon kurdu, teşekkül ettirdi ve Komisyon
4 Ekimde çalışmalarına başladı ve 4 Ocak tarihiyle de Komisyon çalışmalarını tamamladı.
Ancak aradan neredeyse iki ay gibi bir süre geçmesine rağmen, Komisyon raporunun
hazırlanıp, bastırılıp yayınlanmasının ve Genel Kuruldaki görüşmelerinin yapılmayışının
arkasında üzülerek bir art niyet aramaktayız. Zira, FETÖ terör örgütünün hemen hemen
bütün katmanları şu veya bu oranda da olsa ortaya çıkarılmışken yani askerî ayağı,
yargı ayağı, bürokrasi ayağı vesair, vesair, vesair, siyasi ayağının ortaya çıkarılmasıyla
ilgili, az da olsa, bu komisyon raporunun Genel Kurulda görüşmeleri esnasında belki
bir parça ümitvar olma noktasındayız.
(Mikrofon
otomatik cihaz tarafından kapatıldı)
BAŞKAN
– Tamamlayın lütfen Sayın Altay.
ENGİN
ALTAY (İstanbul) - Ama çoğunluk partisinin bu komisyondaki çoğunluğundan ve komisyon
başkanının da çoğunluk partisinin üyesi olmasından kaynaklı olarak bu raporun geciktirilmesini
biz anlamış değiliz. Bizim anlamamız, anlamamamız belki çok önemli değil ama Sayın
Başkan, saygın milletvekilleri; FETÖ’nün siyasi ayağı ortaya çıkarılmadığı müddetçe
15 Temmuz şehitlerimiz yani 248 şehidimizin kemikleri sızlamakta, ruhları incinmektedir.
Bu da büyük bir ayıptır.
Arz
ederim efendim.
BAŞKAN
– Teşekkür ederim Sayın Altay.
MEHMET
MUŞ (İstanbul) – Sayın Başkanım, söz istiyorum.
BAŞKAN
– Sisteme girmemişsiniz Sayın Muş, o yüzden…
MEHMET
MUŞ (İstanbul) – Giremedim.
BAŞKAN
– Buyurun Sayın Muş.
19.- İstanbul Milletvekili Mehmet Muş’un, 15 Temmuz
darbe girişiminden sonra hukuk mekanizmasının işlediğine ve şüphelilerin Türk
yargısına hesap verdiklerine, Mardin'in Artuklu, Nusaybin ile Ömerli
ilçelerinde terör örgütüne yönelik yapılan operasyonlara ilişkin açıklaması
MEHMET
MUŞ (İstanbul) – Sayın Başkan, çok değerli milletvekilleri; ben de Genel Kurulu
saygıyla selamlıyorum. 
15
Temmuz, hain FETÖ darbe girişiminden sonra hukuk mekanizması işlemektedir ve burada
şüpheliler, bu işin içerisine girenler Türk yargısına hesap vermektedir. Yargılama
safahatında da görüldüğü üzere, direkt olarak darbe girişiminin içerisinde bulunanlar
bile kendilerinin darbe yapmadığını, kendilerinin bu yapıyla bir iltisakı olmadığını
ifade edebilmektedirler. O açıdan burada mağduriyetlerden veya diğer konulardan
bahsediyorken biraz dikkatli olmamızda fayda var diye düşünüyorum. Direkt Cumhurbaşkanına
suikasta giden ekip bile -bugün basına yansıyan ifadeleri de ortadadır- kendilerinin
böyle bir şeyi olmadığını söyleyebilecek bir cüret göstermektedirler.
Sayın
Başkan, diğer yandan Mardin Ömerli, Artuklu, Nusaybin’de… Burası PKK’nın, terör
örgütünün bir üs olarak kullandığı bu bölge ve özellikle Akdeniz’de bulunan illerimize
yönelik terör saldırılarını organize ettiği bir yer. 
Şimdi,
burayla alakalı ben Genel Kurula birkaç bilgi sunmak istiyorum. Ülkemizde meydana
gelen birçok kanlı terör olaylarının müsebbibi olan teröristlerin barındığı, bunlara
yardım ve yataklığın yapıldığı, burada hazırlanan patlayıcıların, başta bölge illeri
olmak üzere, batı illerine aktarıldığı tespit edilen “Ömeryan” olarak adlandırılan
Mardin Nusaybin, Ömerli ve Artuklu ilçelerinde 10 mahalleyi kapsayan bölgede operasyon
yapılmakta. Koruköy Mahallesi var; çok sayıda sığınak, barınak ve depo bulunan mahallede
yapılan aramalarda 17 Şubat Cuma günü 15.10 sıralarında teröristler tarafından evlerin
altına yapılmış sığınaktan…
(Mikrofon
otomatik cihaz tarafından kapatıldı)
BAŞKAN
– Tamamlayın lütfen Sayın Muş.
MEHMET
MUŞ (İstanbul) – …evin 7 metre altından 3 odalı evden açılan ateş sonucu polis memuru
Yavuz Gündoğdu yaralanmış, bir gözünü kaybetmiş; çıkan çatışmada bölgedeki patlayıcı
madde temin ve aktarımını organize eden, sözde Ömeryan özel güç sorumlusu “Behzat”
kod adlı Mevlüt Canbaşı’nın çatışmadan üç gün önce sözde Mardin eyalet sorumluluğuna
atandığı tespit edilmiştir ve “Delil” kod adlı Agit Elmas, bu 2 terörist silahlarıyla
birlikte etkisiz hâle getirilmiştir. 20 Şubat 2017 Pazartesi günü saat 09.40 sıralarında
teröristlerle tekrar çıkan çatışmada 1 terörist ölü olarak ele geçirilmiştir, “Serdar”
kod adlı Suriye uyruklu bir terörist; “Baver” kod adlı Şerif Bor isimli 1 terörist
de yaralı olarak silahlarıyla birlikte etkisiz hâle getirilmiştir. Saat 18.00 sıralarında
kepçe yardımıyla açılan sığınıkta bir terörist silahıyla birlikte ölü olarak ele
geçirilmiştir. Sonuç olarak, bölgede yapılan operasyonlarda ki bugün itibarıyla
bu verilerin güncellenmesi…
(Mikrofon
otomatik cihaz tarafından kapatıldı)
MEHMET
MUŞ (İstanbul) – Sayın Başkan, bitireceğim. 
BAŞKAN
– Size de artı bir dakika vereyim. 
MEHMET
MUŞ (İstanbul) – Bugün itibarıyla veriler de değişiklik arz edebilir, onu da ifade
etmek isterim; burada aktaracağım verilerde değişiklik olabilir, başka şeyler de
eklenmiş olabilir.
Bölgede
yapılan operasyonlarda 4’ü ölü, 1’i sağ olmak üzere toplam 5 terörist etkisiz hâle
getirilmiştir. Operasyon kapsamında 1 EYP, 10 uzun namlulu ve ağır silah –bunlar:
1 roketatar, 1 keskin nişancı tüfeği, 2 M16, 3 Kalaşnikof, 1 MP5, 1 G3, 1 tabanca-
96 el bombası, çok sayıda roketatar mühimmatı ve ateşleme düzeneğiyle fünye, 220
kilogram TNT ve patlayıcı yapımında kullanılan malzemeler ile telsiz, röle, dijital
malzeme ve kimlik yapımında kullanılan çok sayıda malzeme ve örgütsel doküman ele
geçirilmiştir.
Aynı
şekilde, burada bir teröristin ele geçirilen bilgisayarında yapılan çözümlemeyle,
o çözümlemenin neticesinde elde edilen verilerle Mersin’de sakladıkları 80 kilogram
TNT de güvenlik birimlerince ele geçirilmiştir. 
(Mikrofon
otomatik cihaz tarafından kapatıldı) 
MEHMET
MUŞ (İstanbul) – Burada güvenlik birimlerinin yapmaya çalıştığı, özellikle ülkemizin
farklı illerine yapılan terörist saldırıların organize edildiği bu merkezin, bu
teröristlerin etkisiz hâle getirilmesidir. Burada operasyonlar devam etmektedir,
hatta bugün çatışmalar devam etmektedir bölgede. Burası teröristlerden temizlenene
kadar, buradaki teröristler etkisiz hâle getirilene kadar bu operasyonlar sürecektir.

ENGİN
ALTAY (İstanbul) – Sayın Başkan…
AHMET
YILDIRIM (Muş) – Sayın Başkan…
BAŞKAN
– Aynı anda ikinizde…
ENGİN
ALTAY (İstanbul) – Önce ben… Neyse buyurun ama Ahmet Bey, bana müsaade eder misiniz?

AHMET
YILDIRIM (Muş) – Buyurun. 
BAŞKAN
– Peki, buyurun Sayın Altay. 
ENGİN
ALTAY (İstanbul) – Şimdi Sayın Başkan, tutanaklara geçmesi bakımından, Genel Kurula
Hükûmetin saygısızlığının ortaya konması bakımından şunu arz etmek istiyorum müsaade
ederseniz. 
BAŞKAN
– Estağfurullah, buyurun. 
ENGİN
ALTAY (İstanbul) – Siz, zatıaliniz, orada gözleriniz bantlı otursaydınız, şu anda,
kimin konuştuğunu görmeseydiniz, Sayın Muş’un -kendisini de çok severim- yaptığı
konuşmayı, herhâlde size “Kim bu konuşmayı yaptı?” deseler, “İçişleri Bakanı yaptı.”
derdiniz, öyle derdiniz. Yani, sanki parlamenter sistem bitti, başkanlık sistemine
geçtik fiilen ki Mecliste Hükûmet yok, Hükûmeti Meclis denetleyemiyor, Meclis millet
adına Hükûmetten alması lazım gelen bilgiyi alamıyor, çoğunluk partisinin sayın
grup başkan vekili de bir İçişleri Bakanı edasıyla biraz önceki grup başkan vekilinin
yaptığı konuşmaya cevap veriyor. 
MEHMET
MUŞ (İstanbul) – İçişleri Bakanı değilim Sayın Altay. 
ENGİN
ALTAY (İstanbul) – Bunun takdirini önce zatıalinize, sonra Sayın Genel Kurula, sonra
yüce milletimize bırakıyorum. 
Öte
yandan, “Teröristin bilgisayarı çözümlenerek şunlara ulaşıldı.” dedi Sayın Muş;
güzel, çok iyi. Peki, bu FETÖ’nün bilgisayarları daha çözümlenemedi mi de FETÖ’nün
siyasi bağlantıları bir türlü ortaya çıkarılmıyor? Genel Kurulun bilgisine sunmak
istedim. (CHP sıralarından alkışlar)
MEHMET
MUŞ (İstanbul) – Çıkıyor, çıkıyor, merak etme.
BAŞKAN
– Teşekkür ederim. 
Sayın
Yıldırım…
20.- Muş Milletvekili Ahmet Yıldırım’ın, İstanbul
Milletvekili Mehmet Muş’un yaptığı açıklamasındaki bazı ifadelerine ilişkin
açıklaması
AHMET
YILDIRIM (Muş) – Sayın Başkan, ben alabildiğine somut bilgiler üzerinden meskûn
mahal olan bir köyde yaşanan, soyadını şu an bilmediğim, 69 yaşında “Hayriye” adındaki
bir teyzenin Nusaybin Devlet Hastanesine ulaşması ve üzerinde çıkan işkence izlerine
dikkat çekiyorum ama sayın grup başkan vekili eline tutuşturulan kağıtla… 
Bölgeyi
ne kadar bilmediğini de şuradan anlıyoruz: “Artuklu” dediğiniz yer Mardin merkez,
merkez. Bilmediğiniz için böyle bir bilgi elinize tutuşturulunca bu şekilde boşa
düşüyorsunuz. 
MEHMET
MUŞ (İstanbul) – Gayet iyi biliyorum, gayet iyi biliyorum. 
AHMET
YILDIRIM (Muş) – Bakın, şunu söyleyeyim: Verdiği bilgiler… Biz günlerdir çağrı yapıyoruz
Sayın Başkan. Bu ülkenin bakanı yok mu? Şimdi, demek ki günlerden beri yaptığımız
çağrıya binaen iktidar partisi kendi milletvekillerinin ellerine bilgi notları dağıtıyor
ama kamuoyunu bilgilendirmekten kaçınması bile orada nasıl alengirli işlerin döndüğünü
gösteriyor. 
Şunu
söylüyorum: Sivil bir yerleşim alanı Herabe Bava, (Koruköy) meskûn mahaldir ve orada
yaşlılar hastaneye kaldırılınca işkence izlerine rastlanıyor. Kim sizin kamu güvenliğini
sağlamakla ilgili yaptığınız çalışmaya karşı çıktı? Sivil bir yerleşim alanından
söz ediyorum ben. Allah aşkına ya, orada 5 bin hayvan var, 400 kişi yaşıyor. Onlar
nasıl besleniyor? On iki gündür dış dünyayla neden bağlantıları yok? 
BAŞKAN
– Tamamlayın lütfen Sayın Yıldırım. 
AHMET
YILDIRIM (Muş) – Açın o zaman bir telefon Koruköy Muhtarına. Ulaşabiliyor musunuz
bir köy muhtarına? 
BAŞKAN
– Sayın Yıldırım, lütfen…
AHMET
YILDIRIM (Muş) – Elinizdeki bilgiler korsan bilgilerdir, hiçbir resmiyeti ve geçerliliği
yok o bilgilerin. 
BAŞKAN
– Sayın Yıldırım, karşılıklı konuşacaksanız başka bir ortamda konuşabilirsiniz.

AHMET
YILDIRIM (Muş) – Yok Sayın Başkan, biz bakandan bilgi istiyoruz, Millî Savunma Bakanı
ya da İçişleri Bakanı.
BAŞKAN
– Ama bana anlatın, siz Mehmet Muş’a anlatıyorsunuz Sayın Yıldırım. 
AHMET
YILDIRIM (Muş) – Bakın, günlerdir yaptığımız çağrıya… Bu bilgileri bir bakan verebilirdi.

BAŞKAN
– Tamam, onu anladım, anladım ama Mehmet Muş’a karşı konuştuğunuz için başka bir
yerde de bu sohbetinizi sürdürürsünüz anlamında söylüyorum. Lütfen…
MEHMET
MUŞ (İstanbul) – Sayın Başkan, 60’a göre söz istiyorum. 
BAŞKAN
– Buyurun Sayın Muş. 
AHMET
YILDIRIM (Muş) – Bilmediği yerler hakkında konuşuyor. Artuklu, Mardin merkez, Mardin
merkez!
BAŞKAN
– Tamam, Artuklu, Mardin merkez; tamam. 
MEHMET
MUŞ (İstanbul) – Sayın Başkan, bakın, burada benim elime not tutuşturulduğu gibi
sataşmalar var, ben söz istiyorum. 
BAŞKAN
– Buyurun Sayın Muş. 
AHMET
YILDIRIM (Muş) – Bu belge kaç günden beri var, niye açıklanmıyor?
21.- İstanbul Milletvekili Mehmet Muş’un, Muş
Milletvekili Ahmet Yıldırım’ın yaptığı açıklamasındaki bazı ifadelerine ilişkin
açıklaması
MEHMET
MUŞ (İstanbul) – Sayın Başkan, ben gayet somut, net bilgiler verdim. 
AHMET
YILDIRIM (Muş) – Ben de gayet somut sordum. Siviller, siviller… 
MEHMET
MUŞ (İstanbul) – Burada söylediğim de sözde “Ömeryan bölgesi” diye bir bölge kurulmuş,
bunun nereleri kapsadığını ifade ettim. Burada benim elime ne tutuşturulup ne tutuşturulmadığını
sayın grup başkan vekili çok merak edeceğine kendisine bu bilgiler nasıl aktarılıyor…
Burada teröristlere karşı bir operasyon yürütülüyor, maksat bu. 
BEDİA
ÖZGÖKÇE ERTAN (Van) – Sivilleri soruyor.
MEHMET
MUŞ (İstanbul) – Kaldı ki güvenlik birimleri, halkın ihtiyacını karşılama noktasında
gereken hassasiyeti ve özeni göstermektedirler. Bakın, Silahlı Kuvvetlerin, Emniyet
birimlerinin, sivil halkın zarar görmemesi için, ihtiyaçlarının karşılanması için
gereken bütün çalışmalar orada yapılmaktadır. 
AHMET
YILDIRIM (Muş) – İşkence var, işkence.
MEHMET
MUŞ (İstanbul) – Buradaki maksat… Şehirlere canlı bomba gönderen bir yapılanma var
burada. Buranın temizlenmesinden, bertaraf edilmesinden kim niye rahatsız olur?

AHMET
YILDIRIM (Muş) – Sivilleri temizliyorsunuz değil mi? Köy boşaltılıyor.
MEHMET
MUŞ (İstanbul) – Burada temizlenen teröristlerdir. 
Sayın
Başkan, Genel Kurala ben çok net, somut bilgiler verdim. 
AHMET
YILDIRIM (Muş) – Hangi muhataplıkla veriyorsunuz?
MEHMET
MUŞ (İstanbul) – Bu bilgiler, Genel Kurulu bilgilendirme maksadıyla verilmiş, devletin
ilgili kurumlarından alınan resmî bilgilerdir.
BAŞKAN
– Teşekkür ederim Sayın Muş.
ENGİN
ALTAY (İstanbul) – Bize niye vermiyor?
MEHMET
MUŞ (İstanbul) – Siz de isteyin, siz de alın.
ENGİN
ALTAY (İstanbul) – İstiyoruz, vermiyorsunuz.
AHMET
YILDIRIM (Muş) – Sayın Başkan, bir cümle, kayıtlara geçsin diye bir cümle…
Ben
sormasaydım bu bilgileri açıklayacak mıydınız Beyefendi?
BAŞKAN
– Bir cümle, tamam, Sayın Yıldırım.
AHMET
YILDIRIM (Muş) – Açıklayacak mıydınız o bilgileri? 
MEHMET
MUŞ (İstanbul) – Sayın Başkanım, Genel Kurulun bilgilerine arz ediyorum efendim.

BAŞKAN
– Sayın Yıldırım, tamam, bir cümle dediniz. 
AHMET
YILDIRIM (Muş) – Biz sorunca mı aklınıza geliyor?
BAŞKAN
– Sayın Yıldırım…
Sayın
Altay, buyurun.
22.- İstanbul Milletvekili Engin Altay’ın, terör
örgütüne yapılan operasyonlarla ilgili Hükûmetin Meclise bilgi vermesi gerektiğine
ilişkin açıklaması
ENGİN
ALTAY (İstanbul) – Sayın Başkan, kıymetli mevkidaşımın “Bu bilgileri devletin ilgili
birimleri bize veriyor.” sözü orta yerde duruyor. Yani, bundan, önce sizin incinmeniz
lazım. Devlet, Meclisi bilgilendirecekse -ki bilgilendirmeli tabii- burada bütün
siyasi parti gruplarına aynı bilgi notunun gelmesi lazım. Bunu da kuliste falan
bir Hükûmet üyesi varsa duysun, bilsin diye söylüyorum. Hükûmet duymuyor, saraya
sesleniyorum: Bilgileri sadece kendi grubuna yollamasın, bize de yollasın.
BAŞKAN
– Peki, teşekkür ederim. 
Gündeme
geçiyoruz, iyi çalışmalar dileklerimle.
Başkanlığın
Genel Kurula sunuşları vardır. 
Meclis
araştırması açılmasına ilişkin üç önerge vardır, ayrı ayrı okutuyorum:
V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Manisa Milletvekili Mazlum Nurlu ve 26
milletvekilinin, kamu kurum ve kuruluşlarındaki unvan ve görevde yükselme
sınavlarında yapılan usulsüzlüklerin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/474)
Türkiye Büyük Millet Meclisi Başkanlığına
AKP
Hükûmeti döneminde kamu kurumlarında yapılan unvan değişikliği ve görevde yükselme
sınavlarındaki usulsüzlükler ve haksızlıklar bir süredir kamuoyunu meşgul etmekte
ve bu konuda milletvekillerine çok sayıda şikâyet gelmektedir.
Adalet
Bakanlığının yaptığı Yazı İşleri Müdürlüğü yazılı sınavını kazananların katıldığı
sözlü sınavda bazı adaylara sorulan mesleki bilgi ve birikimle alakası olmayan akıllara
ziyan sorularla adayların elenmesi basına yansımıştır. “Bir otobüse kaç pinpon topu
sığar?”, “Ağaç kovuğuna saklanan peygamber kimdir?”, “Arda Turan'ın transfer durumu
nedir?” gibi Yazı İşleri Müdürlüğüyle ilgisi olmayan sorularla yüzlerce aday elenmiş,
buna karşın hiç soru sorulmadan bazı adaylar başarılı sayılmışlardır.
Bilim,
Sanayi ve Teknoloji Bakanlığının 4 Ekim 2015 tarihinde yaptığı Şube Müdürlüğü Sınavı
aynı şekilde şaibe iddialarıyla gündeme gelmiştir. Sınava katılanların itirazıyla
4 sorunun hatalı olduğu konusunda şikâyetler üzerine 2 soru iptal edilmiştir. Yönetmelik
gereği sorulardaki hata oranı yüzde 5'i geçtiğinde sınav iptali gerektiğinden, diğer
2 soru hatalı olmasına karşın, doğru olarak kabul edildiği iddia edilmektedir. Ayrıca,
yazılı ve sözlü sınavı kazanan isimler açıklandıktan sonra, 30 kişinin yeniden sözlü
sınava alınması tam bir skandaldır. Yapılan bu ikinci mülakata telefonla çağrılanların
daha önce sınavı kazanan veya hiç mülakata çağrılmayanlardan olması kurumun görevde
yükselme sınavına gölge düşürmüştür.
Tapu
Kadastro Genel Müdürlüğünün 15 Şubat 2015 tarihinde yaptığı Tapu Müdürlüğü Sınavı’nı
kazananların ataması ise hâlâ yapılmamıştır. 2 defa mülakata çağrılan adaylar hakkında
yeterli kanaat oluşmadığının açıklanması, idarenin beceriksizliği olarak değerlendirilmektedir.
Devlet
kurumlarında yapılan görevde yükselme sınavlarındaki usulsüzlükler yüzünden çalışma
barışı bozulmuş, çalışanlar “çok iyi yandaş”, “iyi yandaş” ve “az yandaş” gibi sınıflandırmalara
tabii tutularak fişlenmişlerdir. Bu arada AKP'li olmayanların yazılı sınavı birinci
olarak kazansalar bile hiçbir şansı kalmamıştır.
Görevi
adalet dağıtmak olan kurumda, adaletin yok edildiği; görevi bilim, sanayi ve teknolojiyi
geliştirmek olan kurumda, bilgi ve liyakatin göz ardı edildiği; görevi devletin
sorumluluğu altındaki tapu kayıtlarını tutmak ve korumak olan kurumda, güvenin yok
edilmesi AKP döneminde kurumların nasıl yıpratıldığını göstermektedir. Bu yüzden
halkın kamu kurumlarına olan güveni sarsılmış durumdadır.
Kamu
kurum ve kuruluşlarında yapılan tüm unvan ve görevde yükselme sınavlarında yapılan
usulsüzlüklerin araştırılması, haksızlığa uğrayanların belirlenmesi ve haklarının
verilmesi amacıyla Anayasa’nın 98, TBMM İçtüzüğü’nün 104 ve 105’inci maddeleri gereğince
bir Meclis araştırması açılmasını arz ve teklif ederiz.
1)
Mazlum Nurlu  (Manisa)
2)
Kemal Zeybek  (Samsun)
3)
Orhan Sarıbal  (Bursa)
4)
Kadim Durmaz  (Tokat)
5)
Mehmet Gökdağ  (Gaziantep)
6)
Veli Ağbaba  (Malatya)
7)
Nihat Yeşil  (Ankara)
8)
Vecdi Gündoğdu  (Kırklareli)
9)
Mehmet Göker  (Burdur)
10)
Candan Yüceer  (Tekirdağ)
11)
Mahmut Tanal  (İstanbul)
12)
Tur Yıldız Biçer  (Manisa)
13)
Muharrem Erkek  (Çanakkale)
14)
Hüseyin Çamak  (Mersin)
15)
Mevlüt Dudu  (Hatay)
16)
Yakup Akkaya  (İstanbul)
17)
Bülent Öz  (Çanakkale)
18)
Elif Doğan Türkmen  (Adana)
19)
Nurhayat Altaca Kayışoğlu  (Bursa)
20)
Kazım Arslan  (Denizli)
21)
Barış Yarkadaş  (İstanbul)
22)
Murat Emir  (Ankara)
23)
Okan Gaytancıoğlu  (Edirne)
24)
Erkan Aydın  (Bursa)
25)
Nurettin Demir (Muğla)
26)
Niyazi Nefi Kara  (Antalya)
27)
Çetin Arık (Kayseri)
MAHMUT
TANAL (İstanbul) – Sayın Başkan, özür dilerim ben sizden. Şimdi, 550 milletvekili
arkadaş buradayız. Şu anda bakıyorum, 25 kişi biz varız. Yani bu elektriklere yazık
günah. 
BAŞKAN
– Sayın Tanal, teşekkür ederim. 
Buyurun.

2.- İstanbul Milletvekili Mustafa Sezgin Tanrıkulu ve
30 milletvekilinin, daha önce açılan ve kullanılmakta olan tesislerin Hükûmetçe
toplu açılış adı altında tekrar açılıp açılmadığının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/475)
Türkiye Büyük Millet Meclisi Başkanlığına
Hükûmetin
toplu açılış veya benzer adlar altında gerçekleştirdiği ve daha önce açılan, kullanılmakta
olan tesislerin tekrar açılıp açılmadığının araştırılarak Türkiye'de kamu imkânlarının
siyasi çalışmalar için kullanılmasını engellemek ve adaletli bir siyasi rekabet
ortamı oluşturmak için alınması gereken tedbirlerin belirlenmesi amacıyla Anayasa’nın
98'inci ve İç Tüzük’ün 104'üncü ve 105'inci maddeleri gereğince Meclis araştırması
açılmasını saygılarımızla arz ederiz.
1) Mustafa Sezgin
Tanrıkulu  (İstanbul)
2) Nihat Yeşll
 (Ankara)
3) Kadim Durmaz
 (Tokat)
4) Orhan Sarıbal
 (Bursa)
5) Veli Ağbaba (Malatya)
6) Onursal Adıgüzel
 (İstanbul)
7) Musa Çam
 (İzmir)
8) Vecdi Gündoğdu
 (Kırklareli)
9) Zeynel Emre
 (İstanbul)
10) Candan Yüceer
 (Tekirdağ)
11) Ünal Demirtaş
 (Zonguldak)
12) Mahmut Tanal
 (İstanbul)
13) Mehmet Gökdağ
 (Gaziantep)
14) Barış Yarkadaş
 (İstanbul)
15) Tur Yıldız
Biçer  (Manisa)
16) Hüseyin Çamak
 (Mersin)
17) Kemal Zeybek
 (Samsun)
18) Elif Doğan
Türkmen  (Adana)
19) Nurettin Demir
 (Muğla)
20) Mehmet Göker
 (Burdur)
21) Muharrem Erkek
 (Çanakkale)
22) Mevlüt Dudu
 (Hatay)
23) Yakup Akkaya
 (İstanbul)
24) Bülent Öz
 (Çanakkale)
25) Nurhayat Altaca
Kayışoğlu  (Bursa)
26) Kazım Arslan
 (Denizli)
27) Murat Emir
 (Ankara)
28) Okan Gaytancıoğlu
 (Edirne)
29) Erkan Aydın
 (Bursa)
30) Niyazi Nefi
Kara  (Antalya)
31) Çetin Arık
 (Kayseri)
Gerekçe: 
2013 yılında dönemin
başbakanı tarafından gerçekleştirilen toplu açılış törenleri, kamu imkânlarının
ve mülki idare amirlerinin seferber edildiği AKP'nin seçim mitinglerine dönüştürülmüştür.
Kamu hizmetlerinin ve kamu yatırımlarının halkla birlikte açılışlarının yapılması
idari makamların doğal ve sıradan bir faaliyetidir. Ancak AKP hükûmetleri döneminde
gerçekleştirilen toplu açılış törenleri, proje sayılarının abartılarak verilmesi,
basit boya, tadilat işlerinin yatırım diye sunulması, daha önce açılan veya kullanılmakta
olan tesislerin tekrar açılması, tamamlanmamış yatırımların bitmiş gibi sunulması
nedeniyle kamuoyunu aldatmaya dönük bir nitelik taşımaktadır. Kamu idarecilerinin
bu siyasi gösterilere alet edilmesi ise başka bir etik dışı durum olarak karşımıza
çıkmaktadır.
Toplu açılışlarda,
istinat duvarı yapımı, boya badana, tadilat işleri, mezarlık duvarı, içme suyu depolarının
bakım ve onarımı gibi basit işler, büyük kamu yatırımlarıymış gibi sunulmaktadır.
Diyarbakır'da yapılan toplu açılış töreninde dönemin başbakanının söylemi ile 1.318
tesis açılmıştır. Bu tesisler içinde asfalt çalışmaları dahi tesis olarak gösterilmektedir.
Yol asfaltlama faaliyetini tesis açılışı olarak lanse eden Hükûmet halkı yanıltmaktadır. Diyarbakır'daki toplu açılış töreninde
belirtilen Hilar Mağaraları yol ve çevre düzenlemesi ise 2010 yılında tamamlanmıştır.
Toplu açılışı yapılan tesislerin arasında ayrıca 17 ayrı proje hâlinde 174 kişiye
basınçlı sulama sistemi hibe desteği, trafo merkezi açılışı, sera, damızlık sığır,
koyun yetiştiriciliği projesi, işletmelere KOBI ve faiz desteği de bulunmaktadır.
Kamu
görevlileri neredeyse afiş asmaya kadar seferber olmaktadır. Kamu kurumları ve belediyelere
ait resmî hizmet araçlarının mitinglerde görevlendirilmesi, kamu personellerine
resmî yazılar gönderilerek aileleriyle birlikte mitinglere katılmalarının istenmesi,
belediyelere ait toplu taşıma araçlarıyla miting alanlarına insanların ücretsiz
taşınması, devlet kaynaklarının AKP Hükûmeti tarafından nasıl kullanıldığının somut
örnekleridir. Oysa kamu etik ilkelerine göre, kamu görevlileri gerçek veya tüzel
kişilere öncelikli, ayrıcalıklı, taraflı ve eşitlik ilkesine aykırı muamele ve uygulama
yapamazlar, herhangi bir siyasi parti, kişi veya zümrenin yararını veya zararını
hedef alan bir davranışta bulunamazlar.
Hükûmetin
toplu açılış veya benzer adlar altında gerçekleştirdiği ve daha önce açılan, kullanılmakta
olan tesislerin tekrar açılıp açılmadığının araştırılarak Türkiye'de kamu imkânlarının
siyasi çalışmalar için kullanılmasını engellemek ve adaletli bir siyasi rekabet
ortamı oluşturmak için alınması gereken tedbirlerin belirlenmesi amacıyla Meclis
araştırması açılması elzemdir.
3.- İstanbul Milletvekili Barış Yarkadaş ve 29
milletvekilinin, artan hava kirliliğinin çevre ve halk sağlığı üzerinde
yarattığı sorunların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/476)
Türkiye Büyük Millet Meclisi Başkanlığına
Hava
kirliliği ülkemizin en önemli çevre ve halk sağlığı sorunudur. 21’inci yüzyılın
ilk çeyreği biterken 90'ların başındaki hava kirliliği probleminin kentlerimizde
tekrar hortladığı TMMOB Çevre Mühendisleri Odasının Hava Kirliliği 2015 Raporu’nda
detaylarıyla ortaya konulmuştur. Doğal gazın yaygınlaşmasına rağmen bu sorunun tekrar
ortaya çıkması ve daha da kritik hâle dönüşmesinin ekonomik ve toplumsal sebepleri
olduğu bir gerçektir.
TMMOB
Çevre Mühendisleri Odası Çevre Sorunları Araştırma Merkezi Başkanı Baran Bozoğlu,
Türkiye'deki hava kirliliğinin özellikle belli bölgelerde kitlesel hastalıklara
neden olabilecek seviyelere ulaştığını kaydetmiştir. Türkiye'deki hava kirliliğine
dair hazırlanan raporda İstanbul, Ankara, Bolu, Edirne, Düzce, İzmir ve Iğdır'da
hava kirliliğinin kritik seviyeyi aştığını, ülkemizde belirlenen sınır değerlerin
AB ve Dünya Sağlık Örgütünün belirlediği sınırlarla uyumlu olmadığı, bizdeki değerlerin
AB sınır değerlerinin yaklaşık 2 katı olduğu belirtilmiştir. Ayrıca Ankara, İstanbul,
Bolu, Keşan, Düzce, İzmir ve Iğdır'da Dünya Sağlık Örgütü raporlarına göre kritik
seviyenin çoktan aşıldığı da kaydedilmiştir.
Keşan
ve Iğdır için, acil önlemler alınmazsa kitlesel hastalıkların her an baş gösterebileceğinin
altı da önemle çizilmiştir.
İlgili
raporda “Hava kirliliğinin halk sağlığı üzerine etkileri açık bir biçimde bilinmektedir.
Gerek Sağlık Bakanlığının raporlarında gerekse Dünya Sağlık Örgütünün raporlarında,
hava kirliliğinin cilt hastalıkları, saç dökülmesi, akciğer hastalıkları ve hatta
kansere yol açtığı somut bir gerçektir.
Özellikle
partikül maddeler (PM10 ve PM2,5) cıva, kurşun, kadmiyum gibi ağır metaller ile
kanserojen kimyasalları bünyelerinde bulundurmakta ve sağlık üzerinde önemli tehdit
oluşturmaktadır. Bu zehirli ve kanser yapıcı kimyasallar nemle birleşerek aside
dönüşmektedir. Kurum, uçucu kül, benzin ve dizel araç egzoz partikülleri benzo(a)pyrene
gibi kanser yapıcı maddeler içerdiğinden bunların uzun süre solunması kansere sebep
olmaktadır.
Ülkemizdeki
en önemli ve sınır değerleri aşan kirletici de PM10 ve PM2,5'tur..." belirtilmiştir
İstanbul
ilinde özellikle Yenibosna, Kadıköy ve Esenyurt'ta hava kirliliğinin son yılların
en üst seviyesine ulaştığı ifade edilmektedir. Ulaşımdan, kömür kullanımından ve
hiç kuşkusuz "kentsel dönüşüm" faaliyetleri nedeniyle hava kirliliği oranlarının
arttığı yadsınamaz bir gerçektir. Kentsel dönüşüm sürecinin çevresel etkilerinin
değerlendirilmemesi ve üst ölçekli planlama ile önlemler alınmaması nedeniyle PM10
kirleticisinin kaynağı olan toz miktarı artış göstermektedir. 
Ankara'da
ise hava kirliliği çok daha vahim boyutlara gelmiş durumdadır. Dünya Sağlık Örgütü
ve AB'de partikül madde (PM10) kirleticisinin en fazla otuz beş gün sınır değeri
aşması kabul edilebilir görülmektedir. Otuz beş günden fazla sınır değer aşılırsa
halk sağlığı ciddi tehlikelerle karşı karşıya demektir.
Ankara'da
Sıhhiye, Cebeci, Dikmen, Demetevler, Sincan, Kayaş, Keçiören ve Bahçelievler'de
ölçüm istasyonları bulunmaktadır. Bu istasyonların tamamının partikül madde 10 kirleticisinde
sınır değerleri onlarca kat aştığı görülmektedir.
Özellikle
trafiğin yoğun olduğu Sıhhiye, Bahçelievler, Dikmen, Cebeci ve Keçiören'de kirlilik
yoğunluğunu arttırmaktadır. Bu bölgelerde insan sirkülasyonunun yoğun olduğu da
unutulmamalıdır. Yani kirlilik geniş bir insan kitlesini etkilemektedir. Aynı zamanda,
hastaneler bölgesi olan Sıhhiye'de en yüksek seviyede kirliliğin oluşması da dikkat
çekicidir. Hastaların daha da hastalanması işten bile değildir.
Raporda
belirtilen araştırma sonuçlarının da gösterdiği üzere ülkemizde hava kirliliği korkutucu
seviyelere gelmiştir. Ülkemizde artan hava kirliliğinin araştırılarak, gerekli önlemlerin
alınması ve mutlak çerçevede uzmanlardan görüş alınması amacıyla Anayasa’nın 98’inci,
İç Tüzük’ün 104 ve 105’inci maddeleri uyarınca bir Meclis araştırması açılmasını
arz ederiz.
1)
Barış Yarkadaş  (İstanbul)
2)
Orhan Sarıbal  (Bursa)
3)
Veli Ağbaba  (Malatya)
4)
Nihat Yeşil  (Ankara)
5)
Kemal Zeybek  (Samsun)
6)
Onursal Adıgüzel  (İstanbul)
7)
Ünal Demirtaş  (Zonguldak)
8)
Vecdi Gündoğdu  (Kırklareli)
9)
Hüseyin Çamak  (Mersin)
10)
Mehmet Göker  (Burdur)
11)
Candan Yüceer  (Tekirdağ)
12)
Kadim Durmaz  (Tokat)
13)
İrfan Bakır  (Isparta)
14)
Muharrem Erkek  (Çanakkale)
15)
Mahmut Tanal  (İstanbul)
16)
Niyazi Nefi Kara  (Antalya)
17)
Tur Yıldız Biçer  (Manisa)
18)
Mevlüt Dudu  (Hatay)
19)
Yakup Akkaya  (İstanbul)
20)
Bülent Öz  (Çanakkale)
21)
Elif Doğan Türkmen  (Adana)
22)
Nurhayat Altaca Kayışoğlu  (Bursa)
23)
Kazım Arslan  (Denizli)
24)
Murat Emir  (Ankara)
25)
Okan Gaytancıoğlu  (Edirne)
26)
Erkan Aydın  (Bursa)
27)
Nurettin Demir  (Muğla)
28)
Çetin Arık  (Kayseri)
29)
Zeynel Emre  (İstanbul)
30)
Mehmet Gökdağ  (Gaziantep)
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler, sırası geldiğinde yapılacaktır.
Sayın
milletvekilleri, Halkların Demokratik Partisi Grubunun İç Tüzük’ün 19’uncu maddesine
göre verilmiş bir önerisi vardır; okutup işleme alacağım ve oylarınıza sunacağım:
VI.- ÖNERİLER
A) Siyasi Parti Grubu Önerileri
1.- HDP Grubunun, Şırnak Milletvekili Leyla Birlik ve
arkadaşları tarafından, Temmuz 2015 tarihinden beri hukuka aykırı bir şekilde
gözaltına alınıp tutuklanan HDP eş genel başkanları, grup başkan vekilleri,
belediye eş başkanları ve diğer parti yöneticilerinin maruz kaldığı
hukuksuzluğun tüm boyutlarıyla araştırılması amacıyla 15/2/2017 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 22 Şubat 2017 Çarşamba günkü birleşiminde sunuşlarda
okunmasına ve ön görüşmelerinin aynı birleşiminde yapılmasına ilişkin önerisi
22/2/2017
Türkiye Büyük Millet Meclisi Başkanlığına
Danışma
Kurulunun 22/2/2017 Çarşamba günü (bugün) toplanamadığından, grubumuzun aşağıdaki
önerisinin, İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Ahmet Yıldırım
 Muş 
 Grup Başkan Vekili
Öneri:
15
Şubat 2017 tarihinde, Şırnak Milletvekili Sayın Leyla Birlik ve arkadaşları tarafından
verilen 3890 sıra numaralı, Temmuz 2015 tarihinden beri hukuka aykırı bir şekilde
gözaltına alınıp tutuklanan HDP eş genel başkanları, grup başkan vekilleri, belediye
eş başkanları ve diğer parti yöneticilerimizin maruz kaldığı bu hukuksuzluğun tüm
boyutlarıyla araştırılması amacıyla Türkiye Büyük Millet Meclisine verilmiş olan
Meclis araştırması önergesinin Genel Kurulun bilgisine sunulmak üzere bekleyen diğer
önergelerin önüne alınarak, 22/2/2017 Çarşamba günlü birleşiminde sunuşlarda okunması
ve görüşmelerin aynı tarihli birleşiminde yapılması önerilmiştir.
BAŞKAN
– Halkların Demokratik Partisi grup önerisinin lehinde ilk olarak Muş Milletvekili
Ahmet Yıldırım konuşacak.
Buyurun
Sayın Yıldırım.
AHMET
YILDIRIM (Muş) – Teşekkür ederim Sayın Başkan.
Sayın
Başkan, değerli milletvekilleri; ülke hukuki, siyasal, sosyal, kültürel, ekonomik
olarak şu zor günleri yaşadığı sürece biz bu zor günlerin müsebbiplerine dikkat
çekmeye ve buna karşı tedbir geliştirmeye ısrarla devam edeceğiz.
Şimdi,
az önce sayın grup başkan vekilinin açıklamasına kızdığımızda nedense hep sormadığımız
sorular üzerinden cevaplarla gündemi geçiştirmeye çalışıyor. 
Şimdi,
ben sorarım: Kendisi bakan değil, vali değil; bilgisinin kaynağı ne? Somut soruyorum.
Dış dünyayla bağlantısı kesilmiş olan bir köyle, Nusaybin’in Herabe Bava köyüyle
bağlantısı, bilgi kaynağı nedir onun? Mesela ben açık söylüyorum, benim sadece 2
bilgi kaynağım var: Bir, o köyden hastaneye intikal etmiş olan 2 yaşlıdaki işkence
izleri ve onlardan edinebildiğimiz kısmi bilgi; ikincisi ise Sayın Muş’u baştan
sona çürüten -açın, girin- Mardin Valiliğinin resmî web sitesinde yapmış olduğu
açıklama. Ne diyor Mardin Valiliğinin web sitesindeki açıklama? Bakın, hiçbir kelimesine
dokunmadan söylüyorum, Mardin Valiliği: “Bölücü örgüt mensuplarına yardım ve yataklık
eden şahısları yakalamak maksadıyla operasyon düzenleniyor.” Buyurun. Kim yardım
yataklık yapıyor? Köylü; ben işkenceyi de ona yaparım, onun köyünü boşaltırım, onun
evini yıkarım. Sayın Muş’un açıklamasıyla ilgili bir ibare yok Mardin Valiliğinin
resmî web sitesinde; buyurun, girin, okuyun. Peki, hâl böyleyken, Nusaybin Herabe
Bava köyünde ne oluyor, Koruköy’de ne oluyor, orayı insansızlaştırmak için nasıl
bir politika izleniyor ve Muş’un da bilgi kaynağı nedir?
Şimdi,
biz köylerde yardım yataklık yapanlara dönük operasyonların ne anlama geldiğini
o 1990’lı yılların pespaye politikalarından biliyoruz. Muş hayatında belki Mardin’i,
Nusaybin’i görmemiştir, daha orada adını zikrettiği Artuklu’nun nereye tekabül ettiğini
bilmiyor. Artuklu, Mardin merkez ilçe ve orada kontrolü kaybetmiş devlet; o zaman
siyasi iktidar istifa etsin ya. Bir büyükşehrin il merkezinde, Artuklu’da kontrolü
kaybetmiş, bir örgüte bırakmışsa o zaman istifa etsin bu siyasi iktidar; Muş da
oradan yetkisizlikle konuşmasın bize, bilgi kaynağını açıklasın. O resimleri nereden
getirdi? Merak ediyoruz, köyün içinden çekilmiş o fotoğrafları kimlerden aldı? Geçen
yıl Cizre, Sur, Silopi, Şırnak olurken, biz buradan avazımızın çıktığınca o kötü
tabloyu önlemeye çalışırken büyük methiyeler düzdüğünüz o operasyonların komutanlarının
hepsi şu anda darbecilikten ve size göre teröristlikten içeride, işte; Şırnak komutanı
içeride, Cizre komutanı içeride, Sur komutanı içeride, Yüksekova komutanı içeride,
Nusaybin komutanı içeride. Neye benziyor biliyor musunuz? Size şimdi 4 isim okuyacağım.
Bu 4 isim şu anda nerede? Dün şu Parlamentonun 3’üncü büyük partisinin eş genel
başkanının ibretlik o milletvekilliğinin düşürülmesinin –dokunulmazlığının- nasıl
bir sürecin ürünü olduğunu siz de anlamış olursunuz.
Evet,
soruyorum şimdi. Adana 8. Ağır Ceza Mahkemesi Başkanı Zeka Kayalı, Adana 8. Ağır
Ceza Mahkemesi Üyesi Müslüm Uzun, Üye Saniye Yalçın; bunlar Figen Yüksekdağ’a ceza
verenler. Nerede? FETÖ’den içeride. İddianameyi kim hazırladı? Cumhuriyet Savcısı
Ahmet Mithat Temel. Nerede? FETÖ’den hem ihraç edilmiş hem içeride. İktidar, hani
sözüm ona, Gülen Cemaati’yle mücadele ediyormuş, bunları terörist olarak görüyormuş.
Evet, kendilerine ucu dokunduğu zaman feryat figan edip onlarla mücadele eden iktidar,
o yapının toplumsal muhalefetle ilgili yaptıkları zulmün arkasına sığınıp onları
nasıl kutsal metinler ve yargı kararları olarak kabul ediyormuş, gelsinler, açıklasınlar
bakayım. Size göre… Bakın, ben masumiyet karinesine inanan biriyim, Yargı kararı
kesinleşmedikçe ben kimseye “terörist” demem, demem. Bağımsız ve tarafsız yargı
yargılayacak, bu yargı kararı tecelli edecek, ondan sonra. Onun ötesi masumiyet
karinesidir. Ama size göre terörist olanların hazırlamış olduğu bu iddianameler
ne kadar kıymetliymiş ya? Nasıl da arkasına sığındınız böyle siz. Eylül ayında çıkmış
Yargıtay kararını beş buçuk ay bekletip bir referandum takviminin ortasına ne güzel
oturttunuz siz böyle ya.
Bir
kararın mahkemece alınmış olması onun hukuki, ahlaki, vicdani olduğu anlamına gelmez.
Refah Partisi kapatıldı, sözüm ona yasaldı ama bana göre hukuki değildi, bana göre
vicdani değildi, ahlaki değildi; aynen Fazilet Partisinin kapatılmasının yasallığının
hukuki, ahlaki, vicdani olmadığı gibi. Yüz yıl önce kölelik yasaldı, ahlaki miydi,
hukuki miydi? Yahudileri öldürmek belli ülkelerde yasaldı, hukuk muydu yani o? İşte,
arkasına sığındığınız hukuk 12 Eylülün o pespaye hukukudur. Kaldı ki ona rağmen,
bakın, Sayın Yüksekdağ’ın konuşma yaptığı ve propaganda suçundan on ay ceza aldığı
kararı söyleyeyim: On ay ceza almasına sebep olan, Sayın Yüksekdağ’ın konuşma içeriği
değil, bulunduğu yerde çevresinde atılan sloganlardır. Mahkemenin gerekçeli kararını
okuyun bir ya. 
Bir
diğeri: Bakın, etrafta atılan sloganlar mahkûmiyet kararının verilmesine sebep oluyor.
Bir de 82 Anayasası, o askerî darbe anayasası bile sizden iyi. Ne diyor? TCK’nın
terör suçlarını düzenleyen o zamanki 141, 142, hüküm kurduğunda, “Müeyyide cezası
olan terör suçlarında milletvekilliği düşürülür.” diyor. Ama, 83 eğildi, 84 büküldü,
zorla getirildi. Bir referandumda başkanlık hayallerini suya düşürmek için çabalayan
bir siyasi partiye önce darbe vurulması kararı alındı; ondan sonra, beş buçuk ay
önceki, batan Yahudi’nin eski hesap defterlerini karıştırması misali, yedekte tutulan
bir şey getirilip dün okundu. Keşke Ayşe Nur Bahçekapılı’nın oturumunda okunmasaydı.
Bir hukukçu olarak hiç sizin yerinizde olmak istemezdim. 
Cemil
Çiçek direndi; Kemal Aktaş kararına direndi, Engin Alan kararına direndi, Sebahat
Tuncel kararına direndi çünkü orada bir yasal metin vardı ama hukuki değildi, ahlaki
değildi, vicdani değildi ama demek ki o yürek kalmamış artık iktidar partisinde.
Ya değilse, buradan çıkışta, kuliste gelip “Vallahi size katılıyorum.” demenin ve
kulis demokratlığının hiçbir anlamı yok bizim için. 
Bir
diğeri: Bakın, söyleyelim; şimdi, öyle bir hazırlanmış ki, öyle bir siyasi altyapısı
var ki dün karar burada okunduktan sadece on dört dakika sonra Sayın Yüksekdağ’ın
Meclis web albümünden öz geçmişi düşürüldü, on dört dakika. Ne kadar iyi hazırlanmışsınız
ya! Keşke her şeye bu kadar iyi hazırlanabilseniz, keşke memleketin tüm sorunlarına
bu kadar dakik çözümler üretebilseniz. On dört dakika! Minareyi çalacak, kılıfını
da hazırlamış önceden.
Bir
diğeri: Bakın, 2012’de yapılmış bir konuşma Sayın Yüksekdağ’ınki ve 2012’de yaptığı
konuşmayla ilgili bir fezleke dahi düzenlenmemiş. “Anayasa 76.” deniyor ya, dün
okudum; hırsızlık var, yolsuzluk var, rüşvet var, elhamdülillah, çok şükür, hiç
alakamızın olmadığı süreçler var, bir de terör eylemine katılma ve onu teşvik etme
var. Propaganda, bu suçlardan biri değil, bu kapsama girmiyor. 
Ama,
bir kere, düşürmeye karar vermişsiniz siz. Ondan sonra, yasanın ne önemi var canım,
bir şekliyle eğilir bükülür, allem edilir, kallem edilir bulunur yani. 
Bu
nereden hazırlanmıştı biliyor musunuz? Geçen yıl dokunulmazlığımız kaldırıldıktan
sonra -aramızda bizden daha değerli hukukçular var, bir kişi gelsin şuradan söylesin-
Adalet Bakanlığı, 59 HDP milletvekiliyle ilgili, tüm savcılıklardan, hazırlanmış
dosyalarıyla ilgili bilgi istedi. Bununla ilgili soru önergem iki aydır bekliyor.
Sayın Adalet Bakanımız Bekir Bozdağ neden bizimle ilgili bilgi istedi, hangi yetkiyle
istedi, ne yapacaktı? Bunları sormuşum ben. Neyin hazırlığını yaptınız, bugün alınan
kararların hazırlığıyla alakalı bir durum muydu? Cevap yok. Sorum önergem iki aydır
bekliyor.
Ya
değilse? Allah aşkına, biri çıksın “Evet, Adalet Bakanı milletvekillerinin dosyasını
takip etmek, onları fişlemek yetkisine sahiptir.” desin. Ama, bu kararlar, 4 Kasımdan
beri bu süreçle yani referandum takvimiyle iltisaklı işliyor. 
Bu,
sizin gurur duyduğunuz bir hukuk ve yargı düzeni olabilir. Sizin gurur duyduğunuz
bu düzenden ben utanç duyuyorum.
(Mikrofon
otomatik cihaz tarafından kapatıldı) 
AHMET
YILDIRIM (Devamla) – Benim için ahlaki değil, vicdani değil, hukuki değil. Aynen,
Refah Partisinin, Fazilet Partisinin kapatılmasının ahlaki, vicdani, hukuki olmadığı
gibi; aynen, Recep Tayyip Erdoğan’ın siyasi yasak getiren o on aylık cezası gibi.
Bir şiir okudu diye, bu da bir konuşma yaptı diye. Peki, bir siyasetçi konuşma yapmayacak
da ne yapacak?
Bütün
Genel Kurulu saygıyla selamlıyorum. (HDP sıralarından alkışlar)
BAŞKAN
– Sayın Yıldırım, teşekkür ederim. 
MEHMET
MUŞ (İstanbul) – Sayın Başkan, sayın hatip konuşmasında bana pek çok kere sataşmada
bulunmuştur. 
AHMET
YILDIRIM (Muş) – Doğru diyor. 
MEHMET
MUŞ (İstanbul) – O açıdan, sataşmalardan dolayı söz talebim var uygun görürseniz.

BAŞKAN
– Sataşmadan dolayı mı?
MEHMET
MUŞ (İstanbul) – Evet, sataşmadan dolayı. 
BAŞKAN
– Buyurun, iki dakika. 
AHMET
YILDIRIM (Muş) – Umarım sorularıma cevap verebilirsiniz. 
VII.- SATAŞMALARA İLİŞKİN KONUŞMALAR
1.- İstanbul Milletvekili Mehmet Muş’un, Muş
Milletvekili Ahmet Yıldırım’ın HDP grup önerisi üzerinde yaptığı konuşması
sırasında şahsına sataşması nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; ben az önce… Bir iddia varsa
-ben milletvekiliyim, iktidar partisinin grup başkan vekiliyim- tabii ki o iddiayı
araştıracağım; Türkiye’de ne oluyor ne bitiyor, yaşanan gelişmeleri tabii ki yakından
takip edeceğim ve aldığım bilgiyi de Genel Kurulda milletvekilleriyle paylaştım.
Bilginin kaynağını soruyor sayın hatip; İçişleri Bakanlığı. Siz de talep edin, siz
de oradan bilgi alın. 
Bir
diğer konu, Mardin, Türkiye Cumhuriyeti devletinin, diğer vatan toprakları olduğu
gibi, 81 ilinin bir tanesidir. Biz bu 81 ile nasıl gidiyorsak Mardin’e de gayet
öyle gidiyoruz, gitmekteyiz de. 
AHMET
YILDIRIM (Muş) – Kaç kere gittin?
MEHMET
MUŞ (Devamla) – Burası da bir vatan toprağıdır. Bu açıdan, bizim oraya gidip gitmediğimizi
sorgulamak kimsenin haddine değildir. 
Değerli
milletvekilleri, burada özellikle vatandaşlarımız noktasında hassasiyet gösterilmektedir.
Mesele vatandaşımız değildir, vatandaşımız başımızın gözümüzün üstünde. Vatandaşımızın
can ve mal güvenliğini korumak, sağlamak Anayasa’nın bizlere yüklediği en temel
sorumluluk ve görevdir. Bu, hepimizin omuzlarında olan bir görevdir. Bu açıdan,
orada yürütülen operasyonlar vatandaşın can ve mal güvenliğini korumak, teminat
altına almak içindir. Burada bir operasyon var. Kimlere karşı? Canlı bomba eylemleri
yapan, kamyonlarla, diğer araçlarla bomba taşıyıp Emniyet, güvenlik güçlerini, vatandaşımızı,
masum çocukları katleden, şehit eden teröristlere karşı yapılıyor bu. Vatandaşlarımızın
ihtiyaçlarının karşılanması için, bakın, Jandarma, Emniyet birimleri ellerinden
geleni orada yapmaktadır, azami derecede hassasiyet yürütülmektedir ama şunu herkes
bilsin: Vatandaşımızın canına kasteden, Emniyet birimlerimize silah doğrultan teröristler
mutlaka ve mutlaka etkisiz hâle getirilmek zorundadırlar. 
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın Muş.
MEHMET
MUŞ (Devamla) – Bundan kimse rahatsız olmasın sayın milletvekilleri. (AK PARTİ sıralarından
alkışlar) 
AHMET
YILDIRIM (Muş) – Sayın Başkan, hatip sözlerimi çarpıttı, “Niye Mardin’e gidiyorsunuz?”
diye sormadım. “Gidişim kimsenin haddi değildir.” diye bana ağır sataşmada bulundu,
İç Tüzük 69’a göre sataşmadan söz istiyorum.
BAŞKAN
– Buyurun, iki dakika…
2.- Muş Milletvekili Ahmet Yıldırım’ın, İstanbul
Milletvekili Mehmet Muş’un sataşma nedeniyle yaptığı konuşması sırasında
şahsına sataşması nedeniyle konuşması
AHMET
YILDIRIM (Muş) – Zaten az biraz Mardin’i ziyaret etme müktesebatı olsaydı böyle
konuşmazdı da…
Bakın,
ben çok somut soruyorum, hep somut soruyorum: Abdi Aykut, bu köyden.
MEHMET
MUŞ (İstanbul) – Ben de somut söyledim.
AHMET
YILDIRIM (Devamla) – 60 yaşında Abdi Aykut’a işkence edildi, gözaltına alındı, kayıp.
60 yaşında birini soruyorum. İçişleri Bakanlığına siz ne zaman sordunuz ve cevabı
aldınız bilmiyorum. Dört gündür soruyorum, niye bize bilgi vermiyor? Bu İçişleri
Bakanı sadece sizin İçişleri Bakanınız mı yoksa Türkiye Cumhuriyeti devletinin İçişleri
Bakanı mı?
MEHMET
MUŞ (İstanbul) – Türkiye Cumhuriyeti devletinin İçişleri Bakanı.
AHMET
YILDIRIM (Devamla) – Size bilgi veremez, herkese bilgi vermeli o zaman.
MEHMET
MUŞ (İstanbul) – Siz de talep edin.
AHMET
YILDIRIM (Devamla) – Abdi Aykut 60 yaşında, Koruköy’den, kayıp. Nerede? Soruyorum
size. Aynı İçişleri Bakanından bilgi alın getirin.
Bir
şey daha sorayım bu fırsatı bulmuşken: Bakın, dün Figen Yüksekdağ’ın milletvekilliğini
düşürdüğünü iddia eden bir kâğıt parçası burada okundu. İki, Iğdır’da Selahattin
Demirtaş ilk duruşmasında hiçbir delil incelemesine gidilmeden hapis cezasına çarptırıldı.
Neydi? Özellikle Sur-Cizre döneminde Doğubeyazıt’ta yapmış olduğu konuşmada işlenenin
devlet terörü olduğunu söylüyor. Doğubeyazıt’taki konuşmasından yirmi dört gün önce,
grup toplantısında yani yasama sorumsuzluğu kapsamında grup toplantısında konuşmuş,
avukat arkadaşlarımız Meclis Başkanlığından aldığı CD’yi mahkeme sunuyor, “İncelensin.”
deniyor, incelemiyor. İlk duruşma: Hapis cezası. Aynı gün, İdris Baluken, tutuklu
olduğu dosyadan tahliye edildiği bir dosyadan itirazla yine tutuklanıyor. 
Şimdi
yine hukukçulara soruyorum: Tutuklu olduğu dosyadan tutukluluk sonrası tahliye edilen
birinin tahliyesine itiraz müessesesi var mıdır? Var mıdır Sayın Başkan, size soruyorum.
İşte, bütün bunlar bu ülkenin nasıl yönetildiğinin, gerçekten nereye götürülmek
istendiğinin göstergesidir diyorum.
Teşekkür
ederim. 
BAŞKAN
– Teşekkür ederim Sayın Yıldırım.
ŞİRİN
ÜNAL (İstanbul) – Ahmet Bey, bir vatandaşınız da Kerkük’te çıktı biliyorsunuz, üç
ay önce yeri göğü inletmiştiniz kayıp diye.
MEHMET
MUŞ (İstanbul) – Sayın Başkan, ben bu ülkenin bir milletvekiliyim ama bu ülkenin
milletvekili ve siyasi partisi olduğunu ifade edenler de askeri ve polisi şehit
eden bu PKK terör örgütüne çıkıp tek bir kelime söyleyebilmelidirler.
BURCU
ÇELİK (Muş) – Ezberleyip gelmeyin artık ya, başka sözler yaratın artık ya, yeter!
AHMET
YILDIRIM (Muş) – Abdi Aykut nerede, Abdi Aykut?
BEDİA
ÖZGÖKÇE ERTAN (Van) – Abdi Aykut’u söyle ya, Abdi Aykut’a ne oldu, nerede?
MEHMET
MUŞ (İstanbul) – Bir de PKK’ya karşı söyleyecekler.
BAŞKAN
– Sayın milletvekilleri, lütfen…
BURCU
ÇELİK (Muş) - Abdi Aykut’un nerede olduğunu söyleyin artık, utanın biraz, yeter,
gerçekten yeter!
GARO
PAYLAN (İstanbul) – İşkence var, işkence!
MEHMET
MUŞ (İstanbul) – Bakın, burada, bu Parlamentoda aynı şekilde Hurşit Külter için
onlarca gün “Hurşit Külter nerede? Devlet kaçırdı.” diye söylendi. 
BURCU
ÇELİK (Muş) - Abdi Aykut nerede Sayın Muş, nerede; 60 yaşındaki bir insan nerede?
BEDİA
ÖZGÖKÇE ERTAN (Van) – 60 yaşında ya, sivil.
MEHMET
MUŞ (İstanbul) – Nereden çıktın sonradan? Dağdan, dağdan. 
BURCU
ÇELİK (Muş) – Tamam, neredeyse söyleyin, orada mı, burada mı, şurada mı, nerede?
MEHMET
MUŞ (İstanbul) – Hurşit Külter dağdan çıktı, hatırlatırım bunları, hatırlatırım
bunları.
BAŞKAN
– Teşekkür ederim.
VI.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Şırnak Milletvekili Leyla Birlik ve
arkadaşları tarafından, Temmuz 2015 tarihinden beri hukuka aykırı bir şekilde
gözaltına alınıp tutuklanan HDP eş genel başkanları, grup başkan vekilleri,
belediye eş başkanları ve diğer parti yöneticilerinin maruz kaldığı
hukuksuzluğun tüm boyutlarıyla araştırılması amacıyla 15/2/2017 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 22 Şubat 2017 Çarşamba günkü birleşiminde sunuşlarda
okunmasına ve ön görüşmelerinin aynı birleşiminde yapılmasına ilişkin önerisi
(Devam)
BAŞKAN
– Halkların Demokratik Partisi grup önerisinin aleyhinde ilk olarak Aksaray Milletvekili
Sayın Cengiz Aydoğdu konuşacak.
Buyurun
Sayın Aydoğdu. (AK PARTİ sıralarından alkışlar)
CENGİZ
AYDOĞDU (Aksaray) – Sayın Başkan, kıymetli arkadaşlar; Türkiye’nin kalbinde, siyasetin,
yönetimin, idarenin merkezinde, Türkiye Büyük Millet Meclisinde siyasetçilerin terörle
iltisaklarını konuşuyoruz, siyasetçilerin terör sebebiyle tutuklanmalarını, gözaltına
alınmalarını konuşuyoruz; çok tatsız, tuzsuz bir konu. Siyaset bir yönetim şeklidir,
hatta bir hayat tarzıdır, ülkelerin, milletlerin nefes alma şeklidir diyebiliriz.
Büyük milletler siyasetle, siyasetçileri vasıtasıyla nefes alırlar, hayatlarını
tarzısiyasetleriyle devam ettirirler. Bu, siyasetin varlığına kastedecek bir usulle
siyasetin ve siyasetçinin iş birliği çok üzücü.
Kıymetli
arkadaşlar, Türkiye, bir rüyadan arta kalan son sığınağımız; Milletimizin tarih
boyunca gerçekleştirdiği bütün gayretinin, yüz yıllık cehdinin, emeğinin, ortaya
koyduğu düşün son kalesi, İslam’ın son kalesi, insanlığın son kalesi, Türklüğün
son kalesi, bayrağının altına sığınan herkesin, Kürt’ün, Arap’ın, vesairenin son
kalesi. Şu anda bulunduğumuz coğrafyada, Türkiye'nin çevresindeki bütün ülkelerde
başı sıkışan bize müracaat edebilir, bize sığınabilir; bizim başımıza bir şey gelse
gideceğimiz hiçbir yer yok, burası bizim için son çıkış. Buraya nasıl geldik? Ocağımızı
su bastı. Biliyorsunuz, biz dünyanın en büyük devletlerinden birini kurduk. İnsanlık
idealinin, bütün dinlerin, kültürlerin, felsefelerin gerçekleştirmek için ideal
edindiği yönetim tarzını, insan tipini hayata geçiren bir devlet kurduk ve bunu
az buz değil altı yüz yıl yaşattık. 
19’uncu
yüzyılın başında, 1804 Sırp isyanından beri, kendimizi savunmanın mazeretini aramak
durumundayız bütün dünyaya karşı, Avrupa’ya karşı, Asya’ya karşı, kuzeyimize, güneyimize
karşı. Sırp isyanından beri, burada kurduğumuz hâkimiyetin temeline saldıran yani
1789 Fransız İhtilali’yle ortaya çıkan ırkçılık mikrobunun devletimize, hâkimiyetimize,
buradaki hükümranlığımıza, o insanlığın son adasına saldırısına karşı, bizim varlığımıza
yönelmiş “ırkçılık” adı altındaki bu soruna karşı aldığımız tedbirleri savunmak
ve mazur göstermek zaruretiyle karşı karşıyayız. 
Bugün,
Türkiye, bir var olma yok olma mücadelesi veriyor, bir beka problemiyle karşı karşıya.
Türkiye'nin sorunu yalnızca ve sadece bir terör sorunu değil; Türkiye, bir var olma
yok olma sorunu, hayati bir sorun yaşıyor. Milletlerarası güçlerin o meşum Şark
meselesinin, 17’nci, 18’inci yüzyıldan beri devam eden, hatta Haçlı Seferlerinden
beri devam eden Şark meselesinin devamını yaşıyoruz. Şu anda ülkemizde “terör” dediğimiz
şey, süper güçlerin kanlı dansından başka bir şey değil, bunu çok iyi biliyoruz.
Terör bir siyaset etme aracı değil ki arkadaşlar, terör bir siyasi usul değil. Terör
bütün dünyanın korktuğu, şu anda bütün demokrasilerin tir tir titrediği kanlı şiddet
usulü. İnsanlığın özüne, varlığına yönelmiş, insanların bir arada yaşama felsefesine
yönelmiş, insanlığın bulduğu bir arada yaşama, bütün oluşumlara yönelmiş kör, inatçı,
bilinçsiz, insan hayatına kasteden bir kanlı vahşet usulü.
Avrupa
devletleri geçtiğimiz yıllarda, hatta son zamanlarda, bu terörle karşı karşıya kaldıklarında
şuursuzca, telaşla ve panik içinde hiçbir usulü dinlemeden, demokrasiyi askıya alarak
çok kanlı tedbirler alabiliyorlar. Ama onu evinden dışarı çıkarıp, terörü evinden
dışarı çıkarıp bizim evimizde oynanan uluslararası bir oyun hâline getirdikleri
zaman, terör onlar için bir ölüm kalım meselesi olmaktan çıkıp oradan faydalanılacak,
istifade edilecek bir “opportunity”, bir fırsat hâline geliyor.
PKK
terörü, kıymetli arkadaşlar, bir Kürt sorunu değildir. PKK terörü, ülkemize yöneltilen
ve maalesef bizim kendi çocuklarımızı, Kürt çocuklarımızı kullanan uluslararası
kanlı bir tehdittir. PKK terörüne karşı, Türkiye Büyük Millet Meclisinin çatısı
altında siyaset yapanların açıkça tavır alamaması milletimizi yaralıyor. Türkiye
Büyük Millet Meclisinin çatısı altında Türk devletinin bir parçası gibi siyaset
yapan bir birimin veya siyasetçilerin PKK terörü karşısında sessiz kalması siyasetin,
hatta Kürt sorununun anlamını kaybettiriyor. Eğer Türkiye’de Kürtlerin çözülecek
meseleleri varsa PKK terörü bunu imkânsız hâle getiriyor, Kürtler ile Türklerin
arasındaki iletişimi koparıyor. Burada bizim her gün yüz yüze geldiğimiz, selamlaştığımız,
merhabalaştığımız arkadaşlarımızın PKK terörüne sessiz kalması, PKK’nın açtığı yaraları
bizim için aynı zamanda bir kalp yarası hâline getiriyor. Devletimizin terörle mücadelesi
meşrudur arkadaşlar. Her devlet kendi varlığına yöneltilen, toprak bütünlüğüne,
üniter yapısına yöneltilen bir talebe çok şiddetli karşılık verir. Terör, Türkiye’de
siyaseti ve bilhassa HDP siyasetini anlamsızlaştırıyor; bunu görmemiz lazım, bunu
arkadaşlarımızın görmesi lazım. Çocuklarımızı teröre kurban verirken meselenin özünü
kaybedip teferruatla ilgilenmek, bu işin usulüyle ilgilenmeyip “Asıl bu işin maksadı…”,
“Bu, nereden kalıyor, nereye geliyor, nereye gidecek?”, “Bunun nereden başladığı…”,
“Bu kadar desteği nasıl buluyor?” ve “Nihayete erdiğinde nasıl bir netice ortaya
çıkacak, nasıl bir dünya ortaya çıkacak?” sorularını geriye bırakıp küçük küçük
olaylarla, lokal olaylarla ilgilenmek… Elbette onlar da insanlık açısından çok önemlidir
ve Türk devletinin varsa suistimali onlar da çok önemlidir, üzerine gidilmelidir.
PKK terörüyle veya herhangi bir terörle, DEAŞ’la, IŞİD’le, FETÖ’yle mücadele edilirken
hukuka bağlı kalmak devlet olmanın vasfıdır ancak terörün amacını es geçerek sadece
bunlarla ilgilenmek sanki terörün amacıyla ortaklaşmak gibi… Ben kesinlikle böyle
bir şeyin olduğunu düşünmüyorum ama bu siyasetin meşruiyetinin yeniden tesisi için
teröre karşı ortak, kesin, açık, net bir dille tavrımızı ortaya koymalıyız. Aksi
hâlde, milletimizin, kamuoyunun talebiyle geçtiğimiz aylarda siyasetten teröre destek
veren, terörle iş birliği olduğu düşünülen, kamuoyunda öyle bir zehaba yol açan
insanların yargılanması isteği bir kamuoyu talebi olarak geldi; biliyorsunuz, burada
muhalefet partilerinin de desteğiyle, milletvekili arkadaşlarımızdan varsa terörle
ilgisi olanların yargılanması yolu açıldı. Bu, bir devletin kendini koruma tabiiliği
içerisinde cereyan eden bir şeydi. 
Burada,
yine, hepimize düşen şey: Bizim devlet olarak varlığımızın, -Bir arada, birlikte
kederde, kıvançta, diyoruz ya- birlikte yaşamamızın garantisi, geleceği, istikbali
konusunda idarenin esasları, demokrasinin, temel insan haklarının esasları üzerinde
mutabık kaldığımız gibi terörün kötülüğü üzerinde de mutabık kalıp, bunu, önce birbirimize,
sonra ülkemize, sonra bütün dünyaya ilan etmeliyiz. 
Hepinize
hürmetlerimi arz ediyorum. (AK PARTİ sıralarından alkışlar)
BAŞKAN
– Teşekkür ederim Sayın Aydoğdu.
Halkların
Demokratik Partisi grup önerisinin lehinde son olarak İstanbul Milletvekili Sayın
Mustafa Sezgin Tanrıkulu konuşacak.
Buyurun
Sayın Tanrıkulu. 
MUSTAFA
SEZGİN TANRIKULU (İstanbul) – Sayın Başkan, değerli milletvekilleri; hepinizi saygıyla
selamlıyorum.
Öncelikle,
bu Abdi Aykut’la ilgili bilgi vereyim. Abdi Aykut’un fotoğrafı bu, hâli de bu. Eğer
Sayın Muş bakarsa bu fotoğrafa. 
Avukatların bana verdiği bilgiye göre kendisi 17’sinde gözaltına alındı, 18’inde
Mardin Devlet Hastanesine kaldırıldı, şu anda göğüs cerrahisi bölümünde ve jandarmada,
gözaltında getirildiği hâl bu. Sayın Muş, Abdi Aykut. Bu bilgiyi bana İçişleri Bakanı
değil, sahadaki avukatlar verdi, bunun da bilinmesini isterim. Teröre lanet olsun,
yapanlara lanet olsun, terör yöntemine lanet olsun, ama insanları bu hâle getirenlerden
de hesap sormak bu Meclisin görevi, hepimizin görevi. Bunu Başbakanlığa sordum,
henüz bir yanıt gelmedi değerli arkadaşlar. Bana bildirilen bunun gibi 38 vaka var,
köylülere gözaltında işkence vakası var, aksi varsa Bakanlık açıklasın. Bu fotoğraf
da biraz önce, bugün, gündüz saatlerinde bana Mardin’den avukat arkadaşlar tarafından
gönderildi. Getirildiği durum bu. Eğer göğüs tüpü takılmasaymış ölecekmiş. Hastanede
durumu bu. Bilmenizi istiyorum. 
Değerli
arkadaşlar, çok ağır bir dönem yaşıyoruz gerçekten. Ben 80’li, 90’lı yıllarda -hep
burada söylüyorum- yani zorunlu olarak, o ortamdan kaynaklı olarak ceza avukatı
oldum, insan hakları hukuku üzerine çalıştım. O dönemin insan hakları ihlalleri
beni hukuk doktoru yaptı. Avrupa İnsan Hakları Mahkemesine ilk giden avukatlardan
bir tanesiyim. Hukuk doktoru oldum o nedenle, insan hakları ihlalleri nedeniyle
hukuk doktoru oldum ama inanın, sizin bu döneminizde eğer akademisyenlik falan yapsaydım
profesör olurdum, ihraç edilmeseydim eğer. (CHP sıralarından alkışlar) Çünkü insan
haklarının bütün alanları bakımından en dipteki bir dönemi yaşıyoruz. İslami literatürde
“gayretullah” kavramı vardır yani Allah’ın tahammül edemeyeceği sınırı gösterir.
Gerçekten o sınırı aşmış durumdasınız. 
Bakın,
siz iktidar milletvekillerisiniz, size kimse ulaşamıyor ya da bu konularda size
bir şikâyet gelmiyor ama bize her gün yüzlerce, yüzlerce şikâyet geliyor. OHAL’den
sonraki tablo berbat, bütün alanlar bakımından berbat. Yani milletvekillerinin buradan,
bu Meclisten aynen kamudan ihraç gibi ihraç edilmesini söylemiyorum. O vahim bir
durum tabii bu Parlamento tarihi bakımından ama 200 bine yakın tutuklu var. Sadece
geçen yıl cezaevlerinde ölen insan sayısı 310, bakın 310. 2010-2015 yılları arasında
432 faili meçhul cinayet var. Bunların teker teker isimlerini ben burada saydım.
OHAL’den sonra sokağa çıkma yasaklarında ölen çocuk sayısı 30. 300’den fazla sivil
ölüm var ve bunların dışında yakılan, yıkılan, yerle bir edilen yerler var. Evet,
hendek yanlış, hendeği yapanlara da lanet olsun ama insan haklarını, yaşam hakkını
gözetmeden nasıl yapacağız bütün bu işleri? Ve burada, bu gruptan insan hakları
konusunda, temel haklar konusunda herhangi bir itiraz gelmiyor, herhangi bir itiraz.

Yargı
berbat değerli arkadaşlar, berbat yargı. Yargının bu kadar kötü olduğu bir dönem
hiç olmamıştı Türkiye’de, sıkıyönetim dönemleri dâhil olmak üzere. Devlet güvenlik
mahkemelerinin yargısı bile bu kadar berbat değildi değerli arkadaşlar. Doğrudan
doğruya iktidardan talimat alan bir yargı anlayışı var, doğrudan doğruya. 
Bakın,
ben bir avukat olarak şunu anlamam, anlayamam: 4 Aralık 2013 tarihli Anayasa Mahkemesi
kararı var, Mustafa Balbay kararı. O kararın Türkçesi şudur değerli arkadaşlar:
“Milletvekili eğer seçilmişse onun seçenlerin iradesine saygı gösterilmelidir, tabii
ki yargılanabilir ama tutuklanamaz.” diyor Anayasa Mahkemesi, “Seçme ve seçilme
hakkına aykırıdır.” diyor. Anayasa Mahkemesinin bireysel başvuru üzerine vermiş
olduğu karar; bizim mahkememiz, bu üyeler… Bakın, bir grup başkan vekili tutukluydu
ayın 30’unda. Diyarbakır’daki mahkeme bunu gerekçe göstererek, gerekçesine bunu
alarak tahliye kararı verdi. Evet, doğru. Aynı gün, aynı adliye içerisinde başka
bir mahkeme serbest bırakılan 2 milletvekilini tutukladı değerli arkadaşlar; aynı
gün, aynı bina içerisinde, aynı adliye içerisinde. Serbest bırakılan grup başkan
vekili on yedi gün sonra yine aynı yerdeki mahkeme tarafından tutuklandı. Yani,
burası Türkiye değil mi, burası adliye ortamı değil mi? Niye bunlardan bir tek cümle
etmezsiniz? Neden etmezsiniz? Neden yargının durumuna, insan hakları bakımından
bu kadar berbat hâle gelişine göz yumarsınız, neden? Hesabınıza geldiği için mi?
Evet, düşüncelerine katılmayabilirsiniz, benim de katılmadığım düşünceleri var ama
temel hakları, bu Parlamentonun onurunu savunmak bizim hakkımız değil mi, hepimizin
hakkı değil mi? Ama, bunları maalesef yapamıyoruz. 
Bakın,
Ahmet Necdet Sezer döneminde Cumhurbaşkanına hakaretten sadece 26 tane dava var.
Şimdi 2 bin var, 2 bin; 2 bine yakın dosya var. Kimse ağzını açamıyor, hiç kimse;
hiç kimse ağzını açamıyor. 
MAHMUT
TANAL (İstanbul) – Sayın Hatip, özür dilerim. 
Sayın
Başkanım, özür dilerim, şimdi içerideki televizyonlar kapalı, konuşmacının konuşmaları
da gösterilmiyor. 
BAŞKAN
– Sayın Tanal, lütfen… 
MAHMUT
TANAL (İstanbul) – Ama, çok önemli bir şey, televizyonun açık olduğu bir saat.
BAŞKAN
– Yani, duyarlı olduğunuzu ortaya koymak için çaba sarf ediyorsunuz ama bunu yaparken
bir yandan da Meclisin düzenini bozuyorsunuz, konuşmacı kürsüde. Buraya gelip bana
söyleyebilirsiniz bunu.
MAHMUT
TANAL (İstanbul) – Ama, Meclis TV yayını yok Sayın Başkan.
MUSTAFA
SEZGİN TANRIKULU (Devamla) – Efendim, böyle bir şey varsa açsınlar ama. 
BAŞKAN
– Buraya gelip söyleyebilirsiniz bunu Sayın Tanal. Burası istediğiniz zaman konuşabileceğiniz
bir yer değil. 
MAHMUT
TANAL (İstanbul) – Efendim, izin istedik sizden. 
BAŞKAN
– Buraya gelip söyleyebilirdiniz. Lütfen…
MAHMUT
TANAL (İstanbul) – Ama, bu kadar gergin olmanızı gerektiren bir neden yok ki. 
BAŞKAN
– Sürenize ekleyeceğim Sayın Tanrıkulu. 
Buyurun.

MUSTAFA
SEZGİN TANRIKULU (Devamla) – Tamam efendim. 
Yargı
bakımından bu kadar berbat bir ortam var. Bakın, gazeteci Deniz Yücel sekiz gündür
gözaltında değerli arkadaşlar. Kendisine sorulan tek bir soru yok, tek bir soru
yok ama kanun hükmünde kararnameyle gözaltı süresini ilk önce otuz gün, sonra on
beş gün yaptınız. Ya, bir gazeteci sekiz gün neden gözaltında tutulur, neden gözaltında
tutulur? Reina’yı bombalayan terörist sekiz gün gözaltında tutulmadı, sekiz gün.
Nedeni ne? Bir bakanla ilgili olarak haber yapmış olması. Yani, orada tutularak
cezalandırılıyor. Sekiz gün neden gözaltında tutulur değerli arkadaşlar? Bir gazeteciye
emniyetin soracağı sorular sekiz günü alır mı, değerli arkadaşlar, alır mı sekiz
günü? 
Almanya’dan
ikide bir itirazlar geliyor, hiç bunları duymuyorsunuz. Neden bu sekiz günlük gözaltına
ilişkin bir cümle bir şey söylemiyorsunuz? Yedi gün niye on beş güne çıkarılıyor?

Değerli
arkadaşlar, 153 gazeteci hapiste. Türkiye bundan dolayı her gün ama her gün başka
yerlere hesap vermek durumunda kalıyor, her gün. Peki, niye sormuyorsunuz? Darbecilerin
davası açıldı, hepsinin davaları açılıyor, teker teker görülüyor, ya bu gazetecilerin
davaları niye açılmıyor? Darbe yapanların davası açılıyor. Bunları açmak kolay ama
Cumhuriyet gazetesinin yöneticilerinin, yazarlarının davalarını -yüz günden fazladır
sürüyor- açmak mümkün değil. Bu itirazları siz yapmadığınız sürece, sizler de yapmadığınız
sürece bu toplumda ortak bir vicdanı yakalayamayız, yakalamamız mümkün olmaz ve
Türkiye’nin bir insan hakları ihlalleri cehennemine dönüştürülmesine göz yummuş
oluruz, göz yummuş oluruz. 
40
bin kişi tutuklandı değerli arkadaşlar, 40 bin kişi. 110 bin kişi ihraç edildi.
Akademisyenler… 4 binden fazla ihraç var değerli arkadaşlar, 4 binden fazla ve yargı
yolları kapalı. Şimdi, uyduruk bir iç hukuk yolu oluşturuldu, daha göreve başlamadı.
İki yıl sürecek. İki yıldan sonra idare mahkemesi iki yıl sürecek, sonra üç yıl
Anayasa Mahkemesi sürecek, sonra Avrupa İnsan Hakları Mahkemesi sürecek; “Ölme eşeğim
yaz gelsin.” mantığı. Bunlardan vazgeçmelisiniz, bir an evvel normalleşmeyi sağlamak
için adım atmalıyız.
Şunu
da ifade etmek durumundayım: Bakın “Allah’ın lütfu.” dediğiniz bu darbe girişiminden
referandum nedeniyle faydalanıyorsunuz. Bütün medyaya el koyarak, bütün medyaya
el koyarak, bütün muhalifleri içeriye atarak, susturarak bu ortam içerisinde Anayasa
oylaması yaptırmaya çalışıyorsunuz. Peki, şartlar eşit mi, dürüst mü, adil mi? Adil
ve dürüst seçim sadece ve sadece oylama gününü ifade etmez, oylama sayım işlemlerini
ifade etmez, seçim sonuçlarına hile karıştırmamayı ifade etmez, aynı zamanda bütün
sürecin adil ve dürüst olmasını ifade eder. Peki, bu süreç adil ve dürüst mü? Birleşmiş
Milletler Genel Sekreterliğine ve Avrupa Konseyi Genel Sekreterliğine bildirimde
bulundunuz 21 Temmuzda, temel hak ve özgürlükleri kısıtlayacağınızı ifade ettiniz.
Temel hak ve özgürlüklerin kısıtlandığı bir ortamda -Anayasa gibi- toplumun bilgi
alması gereken, kamuoyu oluşturması gereken bir ortamda referandum yapılabilir mi,
neresi adil ve dürüst? Bakın, geçmişe dönüp baktığınızda, gerçekten dönüp baktığınızda
bu durumdan utanılacak, Parlamentonun bu sessizliğinden utanılacak, Parlamentonun
kendi itibarına, kendi meşruluğuna bu kadar çok gölge düşürülmesinden utanılacak
diyorum.
Hepinizi
saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Tanrıkulu.
Halkların
Demokratik Partisi grup önerisinin aleyhinde son olarak Adıyaman Milletvekili Sayın
Adnan Boynukara konuşacak.
Buyurun
Sayın Boynukara. (AK PARTİ sıralarından alkışlar)
ADNAN
BOYNUKARA (Adıyaman) – Teşekkürler Sayın Başkan.
Değerli
milletvekilleri, üzerinde yanlış bilgilerin servis edildiği, yanlış tartışmaların
yürütüldüğü alanlardan birisi de yargısal süreçlerdir. En kolay yapılan eleştiri,
yargı ile yürütme arasında ilişki olduğuna ilişkin ifadelerdir. Bunun doğru olduğunu,
bunun bilgiye dayandığını söylemek mümkün değil, bunlar genellikle siyasi değerlendirmelerdir.
Hatta buna ilişkin konuşmaların içeriğine baktığınızda, konuşma bütünlüğü içinde
birbirini tekzip eden ifadelerin olduğunu görürsünüz. Soyut bir suçlama, bu nedenle
de hukuki değerlendirme olarak bakmak oldukça güç. Siyasi düşüncelerimize göre,
siyasi pozisyonlarımıza göre farklılık arz eden bir zeminde yürüyor bu tartışmalar.

Kuşkusuz,
tutukluluk, kişi özgürlüğü ve güvenliği hakkını yakından ilgilendirmesi nedeniyle
hassas olunması gereken, üzerinde dikkatlice davranılması gereken bir konudur, bir
koruma tedbiridir. Tutuklama nedenleri objektif olarak var olsa dahi, tutukluluk
süresi, tutukluluk gibi konular önemle takip edilmelidir. Tutukluluğun zorlaştırılmasına
ilişkin düzenlemeleri bu Meclis kabul etti. 
Başta
ifade ettiğim siyasi ve siyaset suçlamalarının doğru olmadığını anlamak için bu
konudaki bazı düzenlemeleri hatırlamakta fayda var. Bu ülkede adalet bakanları 2005
yılına kadar cumhuriyet savcılarına talimat verme yetkisine sahipti. Bu düzenlemeyi
Meclis 2005 yılında kaldırdı. Uygulayıcıların, yargıçların tutuklama konusunda daha
özenli olmaları için tutuklama kararlarının somut gerekçelere dayandırılmasına ilişkin
yasal düzenlemeler yapıldı. Adli kontrol uygulamasının kapsamı genişletildi. Adli
kontrol tedbirlerinin uygulanması bakımından süre sınırı kaldırıldı. Yani, tutuklama
sebepleri varsa dahi hâkim isterse adli kontrol tedbirleriyle kişiyi tutuksuz yargılayabilir.
Bu ve benzeri düzenlemeleri dikkate aldığımızda, siyasetin, Hükûmetin tutuksuz yargılama
konusunda üzerine düşeni yaptığını söylemek mümkündür. Dolayısıyla, bunun dışındaki
değerlendirmelerin tümü yargının işidir. Siyaset kurumu gerekli düzenlemeleri yapar,
yargı da yapılan düzenlemeler doğrultusunda uygulama süreçlerini takip eder. Yargının
yaptığı faaliyetlerden hareketle siyaset kurumunu eleştirmek doğru değildir. Aynı
binada bulunan iki ayrı mahkemenin iki ayrı karar verdiğini ifade etmek dahi yürütmenin
bu işin ne kadar dışında olduğunun en somut göstergesidir. 
İlgili
önergede gözaltı sürecinde kötü muamelelerin olduğu da iddia edilmektedir. Buna
ilişkin somut şikâyetler varsa bunları takip etmek hepimizin görevi, vazifesidir.
Meclis İnsan Hakları Komisyonu bu tür çalışmaları yapıyor ve yapmalıdır.
Hepiniz
hatırlarsınız, bundan birkaç gün önce, Ahmet Türk’le ilgili bir fotoğraf yayınlanmıştı.
O fotoğraf üzerinden çok ciddi bir algı yürütüldü, Ahmet Türk’e yapılan muameleyle
ilgili değerlendirmelerde bulunuldu ancak bunun doğru olmadığını Ahmet Türk kendisi
ifade etti yani oradaki nezaketi kendisi açıklamıştı. Sadece hatırlatmak istedim.
Dolayısıyla asıl olan, doğru bilgiler üzerinden gerekli süreçleri işletmektir. Eğer
birileri keyfî olarak kötü muamelede bulunuyorsa, eğer birileri keyfî olarak yanlış
işlerin içindeyse yapılması gereken şey yasal süreçleri işletmektir. Meclis İnsan
Hakları Komisyonunu bu konuda çalışmaya davet etmektir, Meclis İnsan Hakları Komisyonunun
gündemine getirmektir. Eğer bunlar yapılmıyorsa o zaman farklı bir amaç vardır diye
düşünmek mümkün. Yargı gündemine getirildiği zaman, özellikle kötü muamele ve işkenceyi
hepimizin takip etmesi lazım; kim olursa olsun, kime karşı yapılırsa yapılsın bize
düşen kötü muameleyle mücadele etmektir. Bu konuda bizim en ufak bir kaygımız, tereddüdümüz,
çekincemiz yok. Devletin görevi yasayla, hukukla belirlenmiştir. Yargının yapacakları
bellidir, siyasetin yapacağı bellidir. Yargı, uygulayıcılar, kolluk, kendisine çizilen
sınırların dışına çıkıyorsa ilgili kurumların onları sınırlara çekme mecburiyeti
vardır. Bunun için de bilmek gerekir, haberdar olmak gerekir. 
Milletvekillerinin
dokunulmazlıklarına ilişkin süreçleri, biraz önce gündeme geldiği için kısa bilgi
olarak paylaşayım, Adalet Bakanlığı Ceza İşleri Genel Müdürlüğü takip eder. Dolayısıyla
da Adalet Bakanlığı Ceza İşleri Genel Müdürlüğü, Türkiye Büyük Millet Meclisinde
yasama dokunulmazlığına ilişkin yeni düzenleme kabul edildikten sonra ilgili savcılardan
var olan süreçlere ilişkin bilgi istemiştir. Bu, Bakanlığın, Bakanın kendi tasarrufunda
olan bir konu değildir; bu, Ceza İşleri Genel Müdürlüğünün rutin bir uygulamasıdır.
Buradan farklı bir anlam çıkarmak doğru değil. Onu ifade etmek için söylüyorum.

Sonuç
olarak şunu ifade edeyim, gayet açık yüreklilikle söylüyorum: Kime karşı yapılırsa
yapılsın, kim yaparsa yapsın, yanlış uygulama, hukuksuz uygulama söz konusuysa gündeme
getirelim, hep birlikte takip edelim ama somut bilgiler, somut veriler ve somut
bir biçimde İnsan Hakları Komisyonu da bu işi yapıyor diye düşünüyorum. 
Hepinize
selam sunuyorum. (AK PARTİ sıralarından alkışlar)
BAŞKAN
– Teşekkür ederim Sayın Boynukara. 
AHMET
YILDIRIM (Muş) – Sayın Başkan, sadece kayıtlara geçmesi açısından…
BAŞKAN
– Buyurun Sayın Yıldırım. 
AHMET
YILDIRIM (Muş) – Şimdi, Sayın Boynukara haklı olarak Adalet Bakanlığı Ceza İşleri
Genel Müdürlüğünün bir tasarrufundan söz etti. Yalnız şunu bilelim: Bakın, bir fezleke
varsa -siz bizden hem hukukçu olarak hem şu Mecliste daha tecrübeli biri olarak
iyi bilirsiniz ki- başsavcılık aracılığıyla Adalet Bakanlığına ve oradan buraya
gelir. Ya değilse, tersinden işleterek Bakanlığın başsavcılıklardan böyle bir şey
isteme yetkisi ve tasarrufu yok. 
BAŞKAN
– Evet. 
AHMET
YILDIRIM (Muş) – Yani, fezlekelerin başsavcılıklardan Bakanlığa, oradan buraya gelmesi
söz konusudur. Ya değilse, Bakanlık, Meclisten bağımsız, başsavcılıklardan bütün
bir partinin vekilleriyle ilgili bilgi, belge isteme yetkisine sahip değil. 
BAŞKAN
– Evet, teşekkür ederim.
GARO
PAYLAN (İstanbul) – Sayın Başkan, karar yeter sayısı istiyoruz. 
BAŞKAN
– Halkların Demokratik Partisi grup önerisini oylarınıza sunacağım ve karar yeter
sayısı arayacağım. 
Kabul
edenler… Kabul etmeyenler… Karar yeter sayısı yoktur. 
Birleşime
on dakika ara veriyorum. 
Kapanma Saati: 15.54
İKİNCİ OTURUM
Açılma Saati: 16.08
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli)
-----0-----
BAŞKAN
– Sayın milletvekilleri, Türkiye Büyük Millet Meclisinin 73’üncü Birleşiminin İkinci
Oturumunu açıyorum.
Halkların
Demokratik Partisi grup önerisinin oylamasında karar yeter sayısı bulunamamıştı.
Şimdi,
öneriyi tekrar oylarınıza sunacağım ve karar yeter sayısı arayacağım.
Öneriyi
kabul edenler… Kabul etmeyenler…
Kâtip
üyeler arasında çelişki var, elektronik yapalım. 
İki
dakika süre veriyorum.
(Elektronik
cihazla oylama yapıldı)
BAŞKAN
– Karar yeter sayısı yoktur.
Birleşime
on beş dakika ara veriyorum.
Kapanma Saati: 16.11
ÜÇÜNCÜ OTURUM
Açılma Saati: 16.29
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli)
-----0-----
BAŞKAN – Sayın milletvekilleri,
Türkiye Büyük Millet Meclisinin 73’üncü Birleşiminin Üçüncü Oturumunu açıyorum.
Halkların Demokratik
Partisi grup önerisinin ikinci oylamasında da karar yeter sayısı bulunamamıştı.
Şimdi öneriyi tekrar
oylarınıza sunacağım ve karar yeter sayısı arayacağım.
Kabul
edenler… Kabul etmeyenler… Karar yeter sayısı vardır, öneri kabul edilmemiştir.
Cumhuriyet Halk Partisi Grubunun İç Tüzük’ün 19’uncu maddesine
göre verilmiş bir önerisi vardır, okutup işleme alacağım ve oylarınıza sunacağım.
2.- CHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, turizmin canlandırılması yollarının araştırılarak alınması
gereken önlemlerin belirlenmesi amacıyla Türkiye Büyük Millet Meclisi
Başkanlığına verilmiş olan (10/289) esas numaralı Meclis Araştırması
Önergesi’nin ön görüşmelerinin Genel Kurulun 22 Şubat 2017 Çarşamba günkü
birleşiminde yapılmasına ilişkin önerisi 
Türkiye Büyük Millet Meclisi Başkanlığına
Danışma
Kurulu 22/02/2017 Çarşamba günü (bugün) toplanamadığından, grubumuzun aşağıdaki
önerisinin, İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
Engin Altay
İstanbul
CHP Grup 
Başkan Vekili 
Öneri:
Türkiye
Büyük Millet Meclisi gündeminin “Genel Görüşme ve Meclis Araştırması Yapılmasına
Dair Öngörüşmeler” kısmında yer alan “Turizmin canlandırılması yollarının araştırılarak
alınması gereken önlemlerin belirlenmesi” amacıyla (10/289) esas numaralı Meclis
Araştırma Önergesi’nin görüşmesinin, Genel Kurulun 22/02/2017 Çarşamba günlü (bugün)
birleşiminde yapılması önerilmiştir.
BAŞKAN
– Sayın milletvekilleri, sessiz olmanızı bekliyorum.
Cumhuriyet
Halk Partisi grup önerisinin lehinde ilk olarak İstanbul Milletvekili Sayın Ali
Özcan konuşacaklar.
Buyurun
Sayın Özcan. (CHP sıralarından alkışlar)
ALİ
ÖZCAN (İstanbul) – Sayın Başkan, değerli milletvekilleri; hepinizi saygıyla selamlıyorum.
Turizm
sektörü, cari açığı azaltan, döviz ihtiyacını karşılayan önemli bir sektördür. Turizm,
enerji, inşaat, tekstil, gıda ve içecek sektörleri gibi 60’a yakın sektörü ayakta
tutan bir sektördür. 
Sayın
milletvekilleri, Rusya, koordinatları belli olan yeri bombaladı, askerlerimiz şehit
oldu, diplomatik becerileri ve yarım özürle üstünü örttü, gıkınız çıkmadı. Siz bir
uçak düşürdünüz, Cumhurbaşkanı bir taraftan, Başbakan bir taraftan, bazı kurumların
başındakiler, yarış içerisinde “O emri biz verdik.” dediniz ve maalesef o süreç
çok iyi yönetilemedi ve en sonunda da “Pilot hatasını amma büyüttünüz.” diyerek
işin içerisinden sıyrılmak istediniz. Bu bir diplomatik krizdir. Ancak bu kriz bu
kadar kötü yönetilebilirdi. Siyasiler hata yapabilir ama yaptıkları hataların faturasını
yine siyasiler ödemeli ama biz bu krizin faturasını halka ödettik, bu krizin faturasını
turizmde çalışan emekçiler ödedi, turizmden ekmek yiyen esnaf ve çiftçi ödedi. 
Turizm
can çekişiyor. Siyaset üstü talepler var. Bunu siyasi olarak söylemeyeceğim ama
Türk Hava Yollarının uçuş politikasını dinamik hâle getirmemiz gerekiyor. Antalya,
Dalaman, Bodrum, Adnan Menderes, Çarşamba, Kapadokya ve Gazipaşa havalimanlarına
direkt uçuşlar koymak gerekir. Eximbank ve diğer bankalardan turizm sektörüne uzun
vadeli ve düşük faizli krediler sağlanmalıdır. Turizm sektöründe ödenemeyen vergi
ve prim borçları vardır, bunların faizsiz olarak ertelenmesi gerekmektedir; ecri
misil borçları vardır, bunun için de üç dört yıl erteleme gereklidir. 750 bin dolara
indirilen ihracatçı sayılma kriteri turizmciler açısından uygulanabilir değildir.
KDV ve ÖTV iadesinin mutlaka ama mutlaka turizmciler için de sağlanması gerekir.
Yurt dışında ülkemize karşı olumsuz havanın giderilmesi için adım atılmalı, tanıtım
yapılmalıdır. Yeşil yıldızlı ve doğaya katkılı tesisler için sağlanan enerji indirimleri
ilgili kurumlarca uygulanmamaktadır. Bu konuya yetkililer kapsamını da genişletmek
suretiyle el atmalıdır. Su, atık su, katı atık ve emlak vergileri çok yüksektir,
ivedi çözüm bulunmalıdır. Turizmi Teşvik Kanunu günün koşullarına göre yeniden düzenlemelidir.

Sayın
milletvekilleri, turizmi gerçekten geliştirmek istiyor musunuz? Ama turizm fıtratınızda
var mı? Hayır. Sur’u yerle bir ettiniz Diyarbakır’da, “Oradan İspanya’daki gibi
Toledo yaratacağız.” dediniz. Ege’de, İstanbul’da, tarihî kültürümüz, tarihî zenginliklerimiz
orada, siz onların yerine parsel bazında imar çıkararak kuleleri diktiniz, şimdi
de diyorsunuz ki: “Bu kuleleri kim dikti?” Kapalıçarşı gibi bir varlığımızın farkında
değilsiniz. Kapalıçarşı şu anda pes etmiş, iflas etmiş durumda. 
Turist,
gelebilmesi için evvela neyi arar? Güvenlik arar, güvenli ülkeyi arar, bir de hukuk
arar, insanların yaşam tarzına müdahale edilmemesini arar, inanç özgürlüğünün ve
düşünce özgürlüğünün olmasına dikkat eder. Sulukule gibi dünyada eşi benzeri olmayan
yeri yıktınız oralara villa diktiniz, o Roman kardeşlerimizi oradan dağıttınız.
Şimdi amacına uygun olarak onlar kullanılıyor mu? 
İşte
“İstanbul dünya kenti olacak, turizm kenti olacak.” diyoruz ama bunlar Avrasya Tüneli’yle,
üçüncü köprüyle olmaz, meydanlarla olur. Meydanları açacaksınız, camilerin, kiliselerin,
havraların etrafındaki bütün o molozları yıkacaksınız ve meydanları büyüteceksiniz.
Meydanı büyük olmayan kent dünya kenti ve turizm kenti olamaz. 
Şimdi,
beldelerimizi, turizm beldelerimizi büyükşehirlere bağladınız. 100-150 binlik bir
belediyenin belediye başkanı yaz aylarında 5 milyon insanın sorunuyla karşı karşıya
kalmakta. Gelen turist bilemez ki, kanal işini, yol işini büyükşehir yapacak diye
düşünemez; o beldenin hatası olarak görür. Bu kadar yol yapıyoruz, bu kadar köprü
yapıyoruz, niye turizm gelirini artırmak için buranın bütün altyapılarını devlet
üstlenmiyor, Hükûmet üstlenmiyor? Niye kanalizasyonunu yapmıyoruz? Niye altyapısını,
içme suyunu getirmiyoruz? Biz sit alanlarını korumak, doğal alanları korumak yerine
şimdi kanun hükmündeki kararnamelerle bunları da ortadan kaldırıyoruz.
2015
yılında turizm geliri 32 milyar, 2016’da 20 milyara düştü, turist sayısı 10 milyon
azaldı. Rusya krizi, 15 Temmuz krizi ve turizm çöktü. Cumhurbaşkanımız akla hayale
gelmeyen yöntemler ve öneriler ileri sürüyor, “Düğün dernek yapalım.” diyor. OHAL
ortamı ve baskılar devam ettikçe turist gelmez. Turizmden bahsediyoruz ama ülkede
can güvenliği var mı? Hayır. İstikrar var mı? Hayır. Kaliteli, yetişmiş, eğitimli
personelimiz var mı turizmde? Hayır. Turizm okullarını açtınız mı on beş yılda?
Hayır. Son zamanlarda Rabia işaretini yapamıyorsunuz, başka işaretlerden umut içerisindesiniz
ama bu millet iki elinin beş parmağını kaldıracak 16 Nisanda “hayır” diyecek ve
hayırlı günleri Türkiye yaşayacak. (CHP sıralarından alkışlar) Ülkeye barış gelecek,
huzur gelecek, istikrar gelecek, demokrasi, kardeşlik gelecek, eskisi gibi komşuluk
yeniden güçlenecek, herkes yasal sınırlar içerisine girmek zorunda kalacak. 16 Nisandan
sonra “hayır”la Cumhurbaşkanı yerinde kalacak, Başbakan yerinde kalacak, bakanlar
yerinde kalacak. Başbakan diyor ki: “Anlamlı bir ‘evet’ çıkacak.” Sayın Başbakan
size buradan sesleniyorum, anlamlı bir “hayır” çıkacak ve siz çok mutlu olacaksınız
bundan, size müjdeler veriyorum. (CHP sıralarından alkışlar) 
Kapadokya
bizde, Pamukkale bizde, olağanüstü güzellikte ve özellikte dağlar bizde, mağaralar
bizde, kış turizmi için harika yerler bizde, kaplıcalarımız var, yayla turizmi var,
doğa turizmi var, tarih ve kültür turizmi var, “kıyı turizmi” desen en âlâsı bizde,
turizm için dünyanın en genç, kaliteli tesisleri bizde. Bu tesislerin birçoğunu
yatırımcılar size güvenip yaptı. Size güvenip yapılan beş yıldızlı oteller şu anda
turizm çöktüğü için yüzde 20, yüzde 30 dolulukla ayakta durmaya çalışıyorlar. “Ey
Avrupa” diye diye turizmi çökerttiniz.
Turizmin
canlanmasının hukukun üstünlüğüne ve insan haklarının yaşanmasına, inanç özgürlüğünün
yaşanmasına bağlı olduğunu burada bir kez daha ifade ediyorum ve biz Cumhuriyet
Halk Partisi olarak genişletilmiş parlamenter rejim teklifimizi sunduk, işte bu
paketi verdik. Bununla ülkede gerçekten özgür iradesiyle karar verebilecek milletvekilleri
çıkacak, genel başkanların iki dudağında değil, özgür iradesiyle burada halka hizmet
edecek milletvekilleri çıkacak. 
Turizmin
ilacı tektir arkadaşlar, o da Mustafa Kemal Atatürk’ün dediği gibi “Yurtta sulh,
cihanda sulh.” (CHP sıralarından alkışlar) Eğer siz yurtta gerilimi devam ettirirseniz
ne turizm olur ne de yaşam olur ve bunun hesabını elbet verirsiniz. 
Teşekkür
ederim. 
Saygılarımı
sunuyorum. (CHP sıralarından alkışlar)
BAŞKAN
– Teşekkür ederim Sayın Özcan. 
ALİ
ÖZCAN (İstanbul) – Süremden önce bitirdiğim için de teşekkür ediyorsunuz. 
BAŞKAN
– Teşekkür ederim, sağ olun. 
ALİ
ÖZCAN (İstanbul) – Böyle oluyor, acemi milletvekilliği yavaş yavaş bitiyor tabii.

BAŞKAN
– Cumhuriyet Halk Partisi grup önerisinin aleyhinde ilk olarak İstanbul Milletvekili
Sayın Arzu Erdem konuşacaktır. 
Buyurun
Sayın Erdem. (MHP sıralarından alkışlar) 
ARZU
ERDEM (İstanbul) – Teşekkür ederim Sayın Başkan. 
Değerli
milletvekilleri, ekranları başında bizleri izleyen aziz Türk milleti, saygıdeğer
basın mensupları; Cumhuriyet Halk Partisinin turizm hakkında vermiş olduğu grup
önerisinin aleyhinde söz almış bulunmuş olsam da bir kere lehte oy vereceğimizi
belirtmek isterim. Ondan sonra konuşmama devam edeceğim. Teşekkür ederim öncelikle.

Turizm,
bütün ülkelerin belkemiğidir. Turizm bu noktada hem kültürel gelişmemizin hem de
ülkenin gelişmesinin bir ayna olarak yansımasıdır. Turizm ülke olarak dünya içerisinde
nasıl geliştiğimizin mutlaka ki göstergesidir. Turizm sektörünün dünyada hizmet
sektörü olarak birinci sıraya yükselmiş olması da önemli bir ayna tutmaktadır aslında
ekonomik gelir noktasında. 1980 yılında yabancı ülkelere turist amaçlı seyahat eden
toplam ziyaretçi sayısı 260 milyon civarında iken bugün bu sayı 1 milyar 184 milyon
kişiye yükselmiştir. Bu da demek oluyor ki neredeyse dünya nüfusunun beşte 1’i farklı
ülkelere seyahat etmek koşuluyla başka ülkelere gitmektedir. Ekonomik büyüklük bakımından
önemli bir potansiyel taşıyan turizm sektörü farklı faktörlerden kolaylıkla etkilenmektedir.
Öncelikle bunları bir görmekte ve gözden geçirmekte fayda var. 
Ülkemizi
içten ve dıştan kasıp kavuran terör saldırıları bir taraftan, öte taraftan bunlarla
mücadele edip devlet refleksi gösteren… Bizim de bu manada terörle ilgili mücadeleye
desteğimiz tam. bu konuyla alakalı ülkemizin yurt dışından güvenlikli ülke olarak
maalesef görülmemesi ve hatta ve… Hatta Avrupa’da turizm acentelerinde karşılaştığımız
bir olayı paylaşmak istiyorum sizinle. Türkiye’ye seyahat etmek isteyen Avrupalı
turistler seyahat acentesinden “Orası güvenlik bölge değil. Bakın televizyonu açıyoruz,
işte yangın var orada, oraya gittiğiniz zaman her an bir terör saldırısıyla karşılaşabilirsiniz.”
denip başka ülkelere yönlendirdiklerine ben kulağımla, gözlerimle şahit oldum. Bu
da ne demek oluyor? Özellikle Avrupalı turist noktasında ülkemizde çok ciddi anlamda
kanayan bir yara var. Bununla ilgili teşviklerin mutlaka arttırılması gerekiyor.

Ekonomik
büyüklük bakımından önemli bir potansiyel taşıyan turizm sektörü, dediğim gibi,
nelerden etkilenmektedir? Sadece terörden etkilenmemektedir. Aynı zamanda 15 Temmuz
darbe girişimi akşamı televizyonlara yansıyan hepimizin yüreğinde hissettiği var
oluşla yok oluş arasındaki ince çizgiyi biz Türkiye’de nasıl yaşadıysak eminim ki
hem Avrupa’da hem diğer ülkelerde insanlar da yaşadı. Köprünün üstünde sözde asker
kılığına girmiş olan teröristleri görenler “Evet, biz buraya gittiğimiz zaman her
an bir terör saldırısıyla veya işgalle karşılaşabiliriz.” refleksiyle ülkemizi tercih
etmez duruma geldiler. Rus uçağının düşürülmesi bir etken oldu; bir süre, biliyorsunuz,
Rus turistlerin ülkemize gelişiyle ilgili bir azalma oldu. Evet, tekrar orada ilişkiler
düzenlendiği için Rus turistler ülkemize gelmeye belki devam ediyor. Ama şunu belirtmek
istiyorum ki: 2006 ile 2014 döneminde ülkemize gelen ziyaretçi sayısı sürekli artmıştır.

Otelci
dostlarımız var, diyorlar ki: “Son iki yıl öncesine kadar kapanan otel, özellikle
50 oda üzeri kapanan otel görme şansınız yok.” Ama son iki yıldır özellikle -ve
bunlar küçük oteller değil, küçük işletmeler değil- 50 odanın üzerinde odası olan
otellerde kapanma sayısı çok fazla ve daha vahim olanı, 50 odanın üzerinde çalışmaya
ve hayatını sürdürmeye devam eden otelci dostlarımızla konuştuğumuzda onlardan aldığım
geri dönüş de şu, diyorlar ki: “Biz tedbir almaya devam ediyoruz. Çalışan sayımızı,
100 kişi çalıştırıyorduk, 50 kişi çalıştırıyorduk, yarı yarıya düşürdük ama dayanamıyoruz
artık, biz de kilit vurmanın eşiğine geldik.” Ve bu konuyla ilgili, aslında, iktidarın,
mutlaka vereceği teşvikleri ve turizm sektörünü canlandırmayla ilgili tedbirleri
bir gözden geçirmesi gerekiyor. 
Neler
yapılabilir değerli milletvekilleri? Öncelikle, elimize gelen faturalara, evlerimize
gelen faturalara bile baktığımız zaman, elektriğinden, suyundan, doğal gazından
vergi kısmına, dağıtım bedellerine baktığımız zaman, tüketilen yakıt bedelinin üstünde
çok daha büyük bedeller ödendiğini, iş yerlerinde bu bedellerin 2-3 katına çıktığını
görüyoruz. Gelin, turizm sektörünü, o anlamda, faturalarına destek vermek suretiyle,
en azından önümüzdeki 2017 yılında -ki daha vahim geçecek görünüyor turizm açısından-
bu şekilde destekleyelim, onlara vergisel anlamda ya da dağıtım bedellerini bir
süreliğine kaldırmak anlamında bir destek verelim. 
Yine
aynı şekilde, SGK ödemelerinde çok zorlanıyorlar. Önemli bir bölümü zaten para kazanamadığı
gibi, vergi borçlarını ödeyemiyorlar, yıl sonuna borçlu giriyorlar. Bu kez, gerçekten
vergisini ödemek isteyen dürüst vatandaş, tüccar insan çok büyük zorluklarla karşı
karşıya geliyor ve diyor ki: ”Ben vergi borcuyla devletime daha fazla borçlu olmaktansa
işletmemi kapatayım daha iyi.” diye düşünüyor. Gelin, o konuda da, SGK’yla ilgili,
elemanların sigortalarıyla ilgili bir tedbir alalım, bu konuyla ilgili de bir destek
paketi çıkaralım turizm sektörüyle alakalı. 
Yine,
aynı şekilde, İstanbul benim seçim bölgem, orada önemli sıkıntılardan bir tanesi,
günlük kiralanan evler. Bakın, bunlar hem gayrimeşru birtakım sonuçlar doğurmakta
hem aynı zamanda şu an içinden geçmiş olduğumuz hassas sürece de ciddi anlamda sıkıntı
oluşturabilecek olan gayrimeşru yapılanmalar. Günlük evleri kiralayanlar normalde…
Bunu artık turizm amaçlı gelenler de “Biz üç beş kişi ucuz bir evde kalalım. Otele
niye gidelim de günlük kira verelim.” diye, ya da “Günlük oda kiralayalım.” diye
o şekilde tercih edenler de var. Bu konuyla ilgili hem ahlaki olarak tedbir alınması
hem bu anlamda da turizm sektöründe gerekli tedbirlerin alınması yönünde de bu günlük
kullanımlı evlerle alakalı… Bir de vergisini ödeyen dürüst vatandaşın yaşatılması
bakımından da mutlaka bir tedbir alınması ve bunların gözden geçirilmesi gerekiyor.

Kapalıçarşı…
Şimdi, alışveriş merkezleri ve mağazalar olağanüstü etkilenmiş durumda. Ben yine
seçim bölgem olan İstanbul’dan bahsetmek istiyorum. Bakın, İstiklal Caddesi’nden
başladı yangın çünkü terör saldırıları da oldu. Sultanahmet Meydanı’na gidin… Mağazalar
derken, bunlar sadece tekstil ürünü satan ya da farklı eşyalar satan mağazalar değil,
inanın yiyecek içecekle alakalı olan yerlerin tamamı neredeyse boş. 
İstanbul’da
son dönemde trafiğe çıktığınız zaman -hep şikâyet ettiğimiz bir trafik problemi
vardı değil mi- o trafik problemiyle karşılaşmıyoruz. Bu da demek oluyor ki ekonomi
gerçekten kötü ama bu, turizmin de çok kötü olduğunu mutlaka gösteriyor. Havalimanından
çıktıktan sonra sahil yolundan geldiğimizde özellikle trafiğin azalmasını görüyoruz.

Kapalıçarşı’yla
alakalı rakamlara baktığımızda 3.600 tane iş yerinin 600’ünün sene başında ilk altı
ayda kapandığını, geçen sene altı ayda kapandığını, on ikinci aya kadar kapananların
sayısının -henüz net olmadığı için söyleyemeyeceğim ama- bine yaklaştığını da söylemek
zorundayım. Ben buradan, kürsüden, Kapalıçarşı’daki… Orası bizim turizmin kalbi;
her turist İstanbul’a geldiği zaman mutlaka önce bir Kapalıçarşı ziyareti yapar
ve oraya gider. Şimdi Kapalıçarşı’ya gittiğiniz zaman elinizi kolunuzu sallaya sallaya
gezebiliyorsunuz çünkü artık bir yoğunluk da yok Kapalıçarşı’nın içerisinde. 
Kapalıçarşı
esnafıyla da paylaştığımız sıkıntılarda, onlardan gelen sıkıntılarda onların söylediği
özellikle şu, diyorlar ki: “Biz zaten iş yeri kirası ödüyoruz. İşlerimizde siftahsız
geçirdiğimiz haftalar var. Gelin, en azından şu belediyenin her gün başımıza gelip,
her hafta başımıza gelip ‘İşgaliyenizi ödeyin.’ deyip de 2’nci gün ‘Kilit vurduracağız.’
dedikleri şeyi çözün.” 
Ben
burada Sayın Bakana da seslendim, burada kendisi yine aynı şekilde görevdeyken,
dedim ki: “Gelin, bu konuyla ilgili en azından bir sene, 2017’de Kapalıçarşı esnafının
işgaliyesini kaldıralım, Belediye buradan gelir elde etmesin. Gelin, turizmle ilgili
esnafı yaşatalım.” O konuyla ilgili bana yazılı olarak cevap vereceğini söyledi
ancak yazılı cevap hâlâ tarafıma ulaşmamıştır.
Değerli
milletvekilleri, turizm ülkemizin kalkınmasının, hem kültürel hem sosyal kalkınmasının
bir göstergesidir, bizim renkliliğimizin bir göstergesidir. Avrupalı turistin neredeyse
hiç tercih etmediği, Yunanistan’da turizmin yüzde 40 oranında arttığı ki kapı komşusu…
Ki Yunanistan’a mutlaka gitmişsinizdir; bir düşünün bakalım, bu güzelim vatan mı,
Yunanistan mı? Avrupalı turistin gelip hayran kalacağı ülkeyle alakalı aslında biz
birazcık tedbir ve önlem alırsak gerçekten burada meydana gelen olaylarla alakalı
o güvenliği hissedeceklerdir. Devlet refleksinin… Gelen yabancı heyetlerin tamamına
anlatıyoruz bunu. Devlet var olduğu sürece ülke mutlaka dimdik ayakta duracaktır.

Gelin,
bir de turizmle ilgili esnafı da canlandıralım, onlar da boynu bükük kapılarında
beklemesinler “Bir turist gelsin.” diye. Onlar da farklı kampanyalar yapabilsin.
Gelin, onların motivasyonlarını yükseltelim. Eğer Kapalıçarşı esnafına yarın “İşgaliyeyi
kaldırdık.” derseniz bilin ki eğer bu ülkede bir seferberlik varsa -ki Milliyetçi
Hareket Partisi olarak biz inanıyoruz ki bir seferberlik hâli var- o zaman işte
Kapalıçarşı esnafı dâhil olmak üzere Türkiye’deki bütün esnaf ayağa kalkacaktır,
“Nasıl turist getirebilirim, bu ülkeye daha da fazla nasıl gelir sağlayabilirim?”
diye o mücadeleyi bizimle birlikte yapacaktır. 
Hepinize
çok teşekkür ederim. (MHP sıralarından alkışlar)
BAŞKAN
- Teşekkür ederim Sayın Erdem.
Cumhuriyet
Halk Partisi grup önerisinin lehinde son olarak, İstanbul Milletvekili Sayın Garo
Paylan konuşacak.
Buyurun
Sayın Paylan. (HDP sıralarından alkışlar)
GARO
PAYLAN (İstanbul) – Sayın Başkan, değerli milletvekilleri; turizm üzerine konuşuyoruz.
Ben turizm rakamlarına baktım, ne zaman bu ibre -hani turist rakamları hep yukarı
doğru gider ya- tersine dönmüş diye baktım, 2015’in ilk aylarında başlıyor. Yani
Türkiye demokrasi yolundan çıkıp otoriter bir anlayışa doğru yelken açmaya başladığı
andan itibaren turist rakamları tersine gidiyor. Ne zamanki çözüm iradesinden, barış
iradesinden vazgeçmiş, demokrasi yolundan çıkmış ülkemiz, oteller boş kalmaya başlamış,
turist gelmemeye başlamış, güvenli ülke olma anlayışından çıkmışız. O açıdan, burada
arkadaşlarımız söylüyor: “Turizme şöyle teşvik verelim, böyle teşvik verelim.” Turizmin
bir teşvike ihtiyacı yoktu ki, güvenli ülke olmamız yetiyordu, demokratik bir ülke
olmamız yetiyordu. Otelciler yatırımlarını yapıyorlardı ve oteller doluydu. Oysa
bugün İstanbul’da geziyorum otelleri yüzde 10 doluluk ve geçen sene, iki yıl önce
200 dolara sattığı odaları 20 dolara satamıyorlar otelciler, iflas eşiğindeler.
Neden böyle oldu? Çünkü Türkiye Büyük Millet Meclisi güvenlikçi politikalara hapsoldu.
Yürütme ve güvenlik bürokrasisi yalnızca güvenlikçi politikaları dayattı ve Meclisimiz
de buna bir çözüm bulamadı. Çözüm üretemeyen bütün devletler maalesef bu girdaba
kapılırlar. 
Oysa
bakın, arkadaşlar, 28 Şubat 2015 tarihinde memleketimizde bir çözüm masası kurulmuştu,
bir protokol ortaya konmuştu, herkes çok mutluydu. Bundan çok kısa bir süre sonra
o güvenlikçi bürokrasi Recep Tayyip Erdoğan’ı da ikna ederek maalesef barış masasını
devirdi ve o günden bugüne yalnızca güvenlikçi politikaları konuşuyoruz, Meclisimiz
herhangi bir çözüm iradesini ortaya koymuyor.
Bakın,
7 Haziran seçimlerine doğru giderken partimize pek çok saldırı oldu, yüzlerce parti
binamız yakıldı. Seçimden yalnızca iki gün önce Eş Genel Başkanımız Selahattin Demirtaş’ın
50 metre ötesinde bomba patlatıldı, provokasyonlar devredeydi. Buna rağmen inadına
barış dedik, bu işte bir yanlışlık var dedik, gelin bakın dedik yürütmeye ama bakmadı,
bunları etkin soruşturmadı. Seçimden sonra tekrar barış iradesini konuştuk ama provokatörler
devredeydi, Suruç oldu, gelin soruşturalım dedik, bakmadınız; Ceylânpınar’da 2 polisimiz
öldürüldü, gelin soruşturalım dedik, bakmadınız; Ankara gar katliamı oldu, gelin
soruşturalım dedik Meclis olarak, bakmadınız; havalimanı saldırıları oldu, hiç ilgilenmediniz.
Tek ilgilendiğiniz şey vardı arkadaşlar, neydi Meclis olarak? HDP’lilerin dokunulmazlığını
kaldırmak çünkü güvenlikçi politikalılar bunu istiyordu, o dönemin darbecileri bunu
istiyordu ve maalesef, sizler o darbecilerle ideolojik birlik içinde olduğunuz için
-yeni dönemin ideolojisi olarak söylüyorum- darbeye yol verdiniz arkadaşlar, bütün
bu meseleleri Meclis olarak soruşturmadığımız için darbeye yol verdiniz. 
Peki,
bu sırada Meclisimiz bunları yapıyordu da yargı ne yapıyordu? Hani yargıya pek çok
suç duyurusunda bulunduk. Cizre bodrumlarında katledilen arkadaşlarımızla ilgili
suç duyurusunda bulunduk; Suruç’la ilgili, Ankara gar katliamıyla ilgili suç duyurusunda
bulunduk. Yargı ne yapıyordu? Yargı, HDP’lilerle ilgili fezlekeler yazıyordu. Özellikle
de Eş Genel Başkanımız Selahattin Demirtaş, Sayın Figen Yüksekdağ, İdris Baluken
ve pek çok arkadaşımla ilgili fezlekeler yazıyordu. Fezlekeleri buraya gönderdi,
biz de dokunulmazlıklarını kaldırdık değil mi? Sizler kaldırdınız. Ne oldu? Nereye
vardık? Darbeye vardık arkadaşlar. Sayın Selahattin Demirtaş o çatışma günlerinde
görevini yaptı. Görevi neydi? Bir, yasama faaliyeti yapmak. Burada hep beraber yaptık
yasama faaliyetini. İki, denetim faaliyetini ve eleştiri faaliyetini yapmaktı. Milletvekillerinin
görevi budur, özellikle muhalefet milletvekillerinin görevi idareyi, yürütmeyi,
çoğunluk partisini uyarmaktır. Çünkü uyarılmayan her güç hata yapar. Biz de görevimizi
yaptık, uyarımızı yaptık. Bakın, bir darbe dinamiği devrededir, gelin bunlarla ilgili
tedbir alalım dedik, dinlemediniz. Nihayetinde Meclisimiz bombalandı arkadaşlar,
Meclisimiz burada bombalandı ve yüzlerce insanımızın, maalesef, sizler almadığınız
tedbirlerle kanına girdiniz. Bugün kahraman edebiyatı yapıyorsunuz. Oysa bütün bunlardan
siz suçlusunuz. Biz uyarı görevimizi yaptık, dinlemediniz.
Değerli
arkadaşlar, Sevgili Selahattin Demirtaş dün beş ay mahkûmiyet aldı. Bu mahkûmiyet
neyle ilgiliydi? Şöyle bir iddia vardı, isnat edilen suç: Türkiye Büyük Millet Meclisini
ve Türkiye Cumhuriyeti’ni aşağılamaktı. Hani bunlar matbu suç şekilleridir, savcılara
yazdırılır bunlar. Ama Sevgili Selahattin Demirtaş ne yapmaya çalışıyordu? Meclisi,
Türkiye Cumhuriyeti devletini yürütenleri, idareyi, saray’ı uyarmaya çalışıyordu.
“Bu yol, yol değildir. Bu işte bir terslik var.” demeye çalışıyordu. Bu söylediklerini
Meclis kürsüsünde de söyledi, bizim grup toplantı salonunda da söyledi. Bu deliller
mahkemeye sunuldu ama mahkeme başkanı bunlara bakmaya tenezzül dahi etmeden mahkûmiyet
cezası verdi. 
Milletvekillerinin dokunulmazlığı var, kürsü dokunulmazlığı
var. Niçin var bu arkadaşlar? Özellikle de muhalefet partileri için rahatça eleştirilerini
yapabilsinler diye, idarelerin hatalarını, yürütmenin hatalarını özgürce söyleyebilsinler
diye. “Siz yanlış yoldasınız.” “Cizre, Sur operasyonlarındakilerin hepsi görevlerinden
fazla yetki kullanıp suç işliyorlar, orantısız güç kullanıyorlar.” dediğimiz için
mi arkadaşlar? Bütün o komutanlar bugün “FETÖ” dediğiniz yapılanmadan mahkûm olmuş
durumdalar, hapsedilmiş durumdalar, tutuklular. Sevgili Figen Yüksekdağ’ın -hani
dün milletvekilliğini düşürdünüz ya Sayın Başkan, sizin okuduğunuz ifadeyle- iddianamesini
yazan savcı bugün FETÖ’den tutuklu. Mahkûmiyetini veren heyetin tamamı FETÖ’den
tutuklu. Milletvekillerimize yazılan fezlekelerin, bizim tespitlerimize göre, yüzde
90’ını “FETÖ” dedikleriniz yazdı ve onlardan mahkûmiyetlerini alınıp alınıp bugünün,
yeni dönemin darbecileri -bu Meclis Başkanlığından umarım bir daha Sayın Bahçekapılı
okumaz ama- oradan okutturacaklar çünkü yeni dönemin darbecileri eski dönemin darbecileri
gibi aynı ideolojiye sahipler, uyanmamışlar, çözüm önerileri yok, tek bildikleri
çatışmaları büyütmek ama darbeciler çatışma iklimini severler arkadaşlar; bu da
hep bir güç savaşı olarak devam eder. Eğer ki siz eski dönemin darbecileriyle, yeni
dönemin darbecileriyle ideolojik birlik içindeyseniz, mevcut sorunlarımıza herhangi
bir çözüm öneriniz yoksa tek bileceğiniz şey, yeni dönemin darbecilerinin yazdığı
fezlekelerle mahkûmiyetler çıkarmak, toplumu kamplaştırıp kutuplaştırmak ve pek
çok iç karışıklığa yol açıp darbeleri yaratmaktır. 
Doğu Perinçek söyledi, “‘evet’ de çıksa, ‘hayır’ da çıksa
ben kazanacağım." dedi. Ya, bu sözden de mi bir şey anlamıyorsunuz? Gerçekten,
arkadaşlar, bu sözden de mi bir şeye uyanmıyorsunuz? “Ben ‘hayır’ diyeceğim ama
‘evet’ler de bana yazacak.” demek istiyor. Niye? Çünkü, toplum, yine, bir karpuz
gibi bölündü. Yüzde 50, yüzde 40, ne derseniz deyin, sonucun yakın olacağı belli,
45-55 arası “evet”lerin, “hayır”ların çıkacağı belli. “Hayır” çıkacağını biliyorum
ama “hayır” da çıksa “evet” de çıksa hep beraber kaybediyoruz çünkü kazanan darbeciler
olacak, demokrasimiz olmayacak maalesef. Bizim bu yoldan ivedilikle dönmemiz lazım
arkadaşlar.
Bakın,
Nusaybin’in Herabe Bava köyünde 1990’lı yılları aratmayan uygulamalar var. Köyün
yolu kapatıldı askerler tarafından, milletvekillerimiz girmeye çalışıyorlar, sokulmuyorlar.
Köyde işkence ihbarları vardı, günlerdir İçişleri Bakanına çağrı yapıyoruz “Gelin,
müdahale edin.” diye, bir telefon açmaya bile tenezzül etmiyor İçişleri Bakanı.
Bugün gördük, işkence görüntüleri devrede. 60 yaşındaki, 65 yaşındaki dedelerimize,
ninelerimize işkence yapmışlar oradaki güvenlik görevlileri. Bununla ilgili, bir
bakan gelip buraya bilgi vermiyor. O güvenlikçilerin elinize verdiği bilgileri yalnızca
bize veriyorsunuz. Var mısınız oraya gidip o işkenceleri incelemeye arkadaşlar?
Yoksunuz değil mi? Ama, bu kafada gittiğiniz sürece maalesef daha çok darbeler,
darbe girişimleri, provokasyonlar yaşarız. Gelin, bu yoldan dönelim arkadaşlar.
(HDP sıralarından alkışlar) 
BAŞKAN
– Sayın milletvekilleri…
MEHMET
MUŞ (İstanbul) – Sayın Başkan, grubumuza yönelik, atfen ortaya atılan iddiaların
tamamını reddediyoruz, bizim için yok hükmündedir. 
BAŞKAN
– Müsaade eder misiniz.
Sayın
milletvekilleri, dün yaşadığımız süreçten, anından bugüne kadar bazı konuşmacı arkadaşlarımız
mikrofondan adımı ve mesleğimi, milletvekili olmamdan önceki mesleğimi kastederek
ve söyleyerek konuşmalarında özel olarak şahsıma bir vurgu yapmaktadırlar. Bunun
açıklamasını dün yaptım, tekrar etmeyeceğim. Bizim elimizdeki gündemi değiştirme
yetkisi bizde değil, gündem neyse onu yerine getiriyoruz, bunu bir kez daha vurguluyorum.

Ha,
şunu da söylemek isterim: Benim kararımla, benim katkımla olan bir iş olduysa “Bunu
ben yaptım.” deme cesaretini de göstereceğimi bilmenizi isterim. 
GARO
PAYLAN (İstanbul) – Okumama hakkınız yok muydu Sayın Başkan? 
BAŞKAN
– Yok, yok. 
CEMAL
OKAN YÜKSEL (Eskişehir) – Efendim, Cemil Çiçek altı ay okumadı Ayşe Nur Hanım, altı
ay okumadı. 
BAŞKAN
- Bakın, milletvekilleri, buraya geldikten sonra artık yapılacak bir şey yok, lütfen.
CEMAL
OKAN YÜKSEL (Eskişehir) – Efendim, size atfen söylemiyorum. 
BAŞKAN
- Ne yapmak istediğinizi ben anlayamıyorum gerçekten.
CEMAL
OKAN YÜKSEL (Eskişehir) – Cemil Çiçek Meclis Başkanıyken altı ay okumadı. 
BAŞKAN
- Onu bana söylemeyeceksiniz, onu Meclis Başkanlığına söyleyeceksiniz beyefendi,
bana değil. 
CEMAL
OKAN YÜKSEL (Eskişehir) – İsmail Bey rahatsız.
BAŞKAN
- Tamam, uzatmayalım.
CEMAL
OKAN YÜKSEL (Eskişehir) - İsmail Bey bu kararı verecek durumda değil. 
BAŞKAN
- Onu bana değil, Meclis Başkanlığına söyleyeceksiniz. 
GARO
PAYLAN (İstanbul) – Haberiniz yok muydu? 
BAŞKAN
- Sizin tarafınızdan sorguya çekilmiyorum, öyle de hissetmiyorum, cevap da vermeyeceğim.

AHMET
YILDIRIM (Muş) – Sayın Başkan, sadece bir cümleyle…
BAŞKAN
- Buyurun Sayın Yıldırım. 
AHMET
YILDIRIM (Muş) – Ben de sizin adınızı ve mesleğinizi andığım için açıklama yapma
gereği duyuyorum. 
BAŞKAN
– Buyurun. 
AHMET
YILDIRIM (Muş) – Burada size dönük herhangi bir küçük düşürücü veya eleştiri içeren
bir söylemde biz bulunmadık. 
BAŞKAN
– Öyle bir şey söylemedim zaten. 
AHMET
YILDIRIM (Muş) – Biz sadece yapılanın toplum vicdanını incittiğini veya sizin oturumda
olmasını arzu etmediğimiz üzerinden bir ifadede bulunduk.
BAŞKAN
– Elbette, tabii ki. 
AHMET
YILDIRIM (Muş) – Yoksa, bunu biz, size dönük böyle bir eleştiri yapma adına söylemedik.

BAŞKAN
– Tamam, teşekkür ederim, açıklığa kavuştu. 
Tekrar
ediyorum: Yani, içinde dâhil olduğum, karar verdiğim herhangi bir olay olsaydı bunu
da korkmadan, cesaretle savunacağımı da bilmenizi istiyorum, tekrarlamakta fayda
var. 
BAŞKAN
- Cumhuriyet Halk Partisi grup önerisinin lehinde son olarak Antalya Milletvekili
Sayın Mustafa Köse konuşacak. 
Buyurun
Sayın Köse. (AK PARTİ sıralarından alkışlar) 
OSMAN
AŞKIN BAK (Rize) – Aleyhinde efendim. 
ALİ
ÖZCAN (İstanbul) – Yok yok, lehinde konuşacak, ben biliyorum.
BAŞKAN
– Aleyhinde.
ALİ
ÖZCAN (İstanbul) – Hayır, lehinde konuşacağını söyledi.
BAŞKAN
– Arkadaşlar çok dikkatli gerçekten, aleyhinde konuşacak Sayın Mustafa Köse. 
MUSTAFA
HÜSNÜ BOZKURT (Konya) - Bir de lehinde konuşsun ya.
BAŞKAN
- Teşekkür ederiz, sağ olun. 
MUSTAFA
KÖSE (Antalya) – Sayın Başkan, çok kıymetli milletvekilleri; hepinizi saygıyla selamlıyorum.

Cumhuriyet
Halk Partisi grup önerisi hakkında söz almış bulunmaktayım. 
Evet,
önce şunu ifade edelim: Biz, “Meseleyi mesele etmezsen mesele kalmaz.” anlayışıyla
siyaset yapmıyoruz, milletimizin derdiyle dertleniyoruz, kederleriyle kederleniyoruz
ve eğer ortada bir problem varsa da bu probleme çözüm bulmaya gayret ediyoruz; bu
yöndeki makul eleştirileri de her zaman için alıyor, değerlendiriyor ve gereğini
yapmaya çalışıyoruz. 
On
dört yılda iktidarlarımız döneminde birçok alanda çok önemli hizmetler yapıldı;
eğitimde, sağlıkta, adalette, emniyette, enerjide, tarımda, bayındırlıkta, ulaşımda
ve tabii ki -gündemimiz olduğu için ifade etmek lazım- turizm alanında devrim niteliğinde
birçok yeniliğe imza atıldı, Türkiye, eskiyle yani 2002’yle kıyaslanmayacak bir
noktaya getirildi. 
Turizmde
birtakım sıkıntılardan bahsedildi. Elbette bunları, bu sıkıntıların bir kısmını
görüyoruz, yaşıyoruz, şahit oluyoruz ama bu sıkıntılar sadece Türkiye’de değildir.
Turizmde yaşanan bu sıkıntılar özellikle son yıllarda yani 2014 yılından itibaren
dünyanın birçok noktasında yaşanmıştır, yaşanmaktadır. Avrupa’da gayrisafi yurt
içi hasılaya katkısı 780 milyar dolar olan ve gayrisafi yurt içi hasılanın yüzde
3,4’ünü oluşturan turizm sektörü 2016 yılında bütün dünyada zorlu bir dönem içerisine
girmiştir. 
Ama
bu sıkıntıları söylerken hangi şartlar altında bu sıkıntıların yaşandığını da görmek
lazım, ifade etmek lazım, bunlara bir bakmak lazım. Türkiye’de Gezi olaylarıyla
başlayan operasyonel bir sürecin içerisine girildi yani Türkiye’ye uluslararası
anlamda da çok ciddi operasyonlar gerçekleştirildi. Gezi olaylarında Türkiye yakılıp
yıkıldı, 17-25 Aralık darbe girişimi sonrası… Yine, maalesef 15 Temmuza hep birlikte
şahit olduk ve yaşadık. 
ALİ
ÖZCAN (İstanbul) – 17-25 Aralık darbe mi ya? 
MUSTAFA
KÖSE (Devamla) – Başkentin göbeğinde bombalar patladı, şu Gazi Meclis bombalandı.
Kendi insanına silah sıkan, tanklarla insanların üzerine yürüyen, devlet kurumlarına
sızmış Fetullahçı terör örgütünün darbe girişimine şahit olduk, tanık olduk. 
İBRAHİM
ÖZDİŞ (Adana) – AKP tarafından yerleştirilmiş, kardeşim; AKP tarafından yerleştirilmiş
FETÖ. 
MUSTAFA
KÖSE (Devamla) – Milletimizin kahramanlığıyla, Cumhurbaşkanımız Recep Tayyip Erdoğan’ın
dirayetli ve kararlı duruşuyla, Hükûmetimizin kararlı duruşuyla, elbette muhalefetin
de desteğiyle birlikte, hep birlikte millet olarak bu darbe girişimini bertaraf
ettik. Ama, bütün bunlar dünyanın gözünün önünde oldu. Ayrıca, Rusya’yla bir uçak
krizi yaşadık. Uçak krizini yaşadık, bizim hem müttefikimiz hem de turizm anlamında
en önemli ortaklarımızdan biri olan Rusya'yla ilişkilerimizdeki bu bozulmalar turizmde
elbette bizi etkiledi. Ama, bugün geldiğimiz süreçte Rusya'yla ilişkilerimizi düzelttik
ve bu anlamda çok ciddi bir iş birliğinin içerisine girdik. Dün Rusya'yla ilişkilerimiz
bozulduğunda bizi eleştirenler tekrar “Rusya'yla ilişkileri niye düzelttiniz?” diye
yine gelip, maalesef, bizi eleştirebildiler. 
Tüm
bu olumsuzluklardan sonra bu olumsuzlukları hafifletebilmek amacıyla toplam maliyeti
543 milyon TL olan -sektöre 255 milyon TL hibe desteği ile 280 milyon TL ödeme yapılmasını
içeren- Turizm Acil Eylem Planı destek paketini 2016 yılı içerisinde uygulamaya
koyduk. Ayrıca, Turizm Bakanlığının genel bütçeden aldığı pay 2016 yılında yüzde
0,49’ken, 2017 yılında yüzde 0,55’e çıkardık. 
2002
yılı uluslararası turist gelişleri sıralamasında Türkiye 17’nci sıradaydı. Bugün
Türkiye 11 basamak yukarı çıkmış ve 6’ncı sıraya yükselmiştir. Bugün dünyada en
fazla turistin geldiği ülkelerden birisidir Türkiye, Avrupa'da 4’üncü sıradadır.

2015
yılı verileri itibarıyla turizm gelirleri bakımından da Türkiye dünyada 12’nci sıradaki
yerini korumaktadır. 
Dünyanın
en fazla turist gelen 6’ncı ülkesi, Avrupa'nın en fazla turist gelen 4’üncü ülkesidir
Türkiye. 2015 yılında ülkemize 41 milyon ziyaretçi gelmiştir. Bunların 36 milyon
244 binini yabancılar, 4 milyon 869 binini de yurt dışında ikamet eden vatandaşlarımız
teşkil etmektedir. 
2016
yılında turizmde yaşadığımız birtakım sıkıntılara rağmen şu veri önemlidir: “2002
yılında 12,4 milyar dolar olan turizm gelirimiz 2016 yılında 1,8 kat artarak 22,1
milyar dolara yükselmiştir. Evet, 2016 yılında gelen turist sayısında düşme olduğu
doğrudur, gelirlerde de 2015 yılına göre azalma olduğu doğrudur. Bu nedenle birtakım
tedbirler aldık. Turizm sektörünün desteklenmesi çalışmaları kapsamında 1 Nisan-31
Mayıs ve 15 Eylül-30 Kasım 2015 tarihleri arasında Antalya, Gazipaşa-Alanya, Dalaman,
Milas-Bodrum ve İzmir Adnan Menderes havalimanlarına tarifesiz uçak seferleriyle
turist getiren seyahat acentelerini destekledik. Bu kapsamda 18 adet A grubu seyahat
acentesine toplam 30 milyon dolar ödeme yaptık. 2016 yılında da bu destekleri vermeye
devam ettik. 1 Nisan-31 Aralık 2016 tarihlerinde yine bunlara ilave olarak Kütahya
Zafer Havalimanı’nda da tarifesiz uçak seferleriyle turist getiren A grubu seyahat
acentelerine uçak seferi başına 6 bin dolar destek vermeye devam ettik. Destekleme
kapsamında ayrıca 200 ve daha fazla koltuk sayısına sahip uçaklarla yapılan tarifesiz
uçak seferlerinde en az 150 yolcu getirilmesi kaydıyla 1 Haziran-31 Aralık 2016
tarihleri arasında da uçak seferi başına 7.800 dolar ödeme kararını aldık ve bu
ödemeleri gerçekleştirdik. Ayrıca, turizm sektörü için enerji desteği verdik. 2016
yılı için 13,3 milyon TL’lik enerji desteği sağladık. Gençlerimizin turizmde istihdam
edilmesi ve turizme yönelik projeler yapması için de 50 milyon TL’lik bir kaynağı
ayırarak 2016 yılı içerisinde harcadık. 
Bugün,
Türkiye 2002 yılında 127 mavi bayraklı plajı olan ama 2016 yılında bu sayıyı 3,5
kat artırarak 444 mavi bayraklı plajı bulunan ve bu alanda dünyada 2’nci sırada
yer alan ülke olmuştur. Bakanlık belgeli tesislerdeki yatak kapasitemiz 2002 ile
2015 yılları arasında yüzde 88 artmış ve 1 milyon 164 bin 283’e ulaşmıştır. Bakanlık
belgeli otel sayısı ise 3.262’den 2015 yılı sonu itibarıyla 4.434’e yükselmiştir.
2002 yılında Türkiye’de işletme belgeli olarak 419 adet 4 ve 5 yıldızlı otel bulunurken
bu sayı 3 katına çıkmış ve 1.223’e ulaşmıştır. Kaldı ki bu oteller de Avrupa’da
da Amerika’da da olmayan, son derece kaliteli, yeni yapılmış ve içerisindeki çalışanları
itibarıyla da dünyanın hiçbir yerinde göremeyeceğiniz hizmeti veren oteller hâline
gelmiştir. 
Bakanlık
belgeli seyahat acentesi sayısını da 2,2 kat artırdık ve belgeli seyahat acentesi
sayısını, 2002 yılında 4.344 iken 2016 yılında 9.320’e ulaştırdık. 
Ayrıca
turizmde çeşitliliği de öngörüyoruz. 7 bölgede 4 mevsim turizm yapılmasını arzu
ediyoruz. Hizmet sektöründe en çok istihdamı üreten, Türkiye’nin ekonomik, sosyal
ve diplomatik gücü olan turizmi geliştirmeye devam edeceğiz. Turizmde planlı gelişmenin
sağlanması, 7 bölge ve 4 mevsime yayılması amacıyla turizmde planlı gelişme ve sürdürülebilir
turizm ilkeleri doğrultusunda geliştirilmenin sürdürülmesi kapsamında, 2003 yılında
143 olan turizm merkezi bölgesini 2016 itibarıyla 266’ya çıkarmış bulunmaktayız.
Ayrıca, dediğim gibi, çeşitliliği artırıyoruz. Mesela buna örnek olarak termal konaklama
sayısının 2016 yılı itibarıyla 137’ye ulaştırıldığını ve yatak kapasitesinin de
57.077’ye ulaştığını söyleyebiliriz. 
Evet,
birçok alanda turizmi geliştirmeye çalışıyoruz, gayretimiz devam ediyor ama bu noktada
şu çok önemli: Türkiye’nin bir terör ülkesi olmadığını, evet PKK’yla, DHKP-C’yle,
DEAŞ’la mücadele ettiğini; yanı başında, evet, Suriye’de bir savaşın bulunduğunu
ama Türkiye'nin güvenli bir ülke olduğunu muhalefetiyle iktidarıyla her planda haykırmamız
gerektiğini ifade ediyor, hepinize saygılar sunuyorum. (AK PARTİ sıralarından alkışlar)

BAŞKAN
– Teşekkür ederim Sayın Köse. 
ENGİN
ALTAY (İstanbul) – Sayın Başkan…
BAŞKAN
- Buyurun Sayın Altay.
ENGİN
ALTAY (İstanbul) – Sayın hatip konuşmasında…
Cumhuriyet
Halk Partisinin adını vermedi değil mi?
CEMAL
OKAN YÜKSEL (Eskişehir) – Vermedi, ima etti.
MAHMUT
TANAL (İstanbul) – Yok, ima etti ama.
ENGİN
ALTAY (İstanbul) – “Rusya’yla ilişkilerin, dün Rusya’yla ilişkilerin bozulmasını
eleştirenler bugün de düzelmesini eleştiriyor.” cümlesini kullanmak suretiyle kamuoyunda
da kasıt olarak CHP anlaşıldı algısı bizde var. 
MUSTAFA
KÖSE (Antalya) – Sizi kastetmedim. 
MEHMET
DOĞAN KUBAT (İstanbul) – “Kastetmedim.” diyor Sayın Başkan.
MEHMET
MUŞ (İstanbul) – Ya yarası olan gocunur. 
ENGİN
ALTAY (İstanbul) – “CHP’yi kastetmedim.” derse mesele yok. Kastı CHP ise sataşmadan
söz talep edeceğiz.
BAŞKAN
– Bakalım…
MUSTAFA
KÖSE (Antalya) – Başkanım, o sözlerimle CHP’yi kastetmedim.
BAŞKAN
– Kastetmemiş, genel bir ifadeymiş. 
CEMAL
OKAN YÜKSEL (Eskişehir) – Kimi kastetti?
MAHMUT
TANAL (İstanbul) – Kimi kastettiğini açıklasın efendim.
BAŞKAN
– Cumhuriyet Halk Partisi grup önerisini oylarınıza sunuyorum: Kabul edenler… Kabul
etmeyenler… Öneri kabul edilmemiştir.
Birleşime
on dakika ara veriyorum.
Kapanma Saati: 17.16
DÖRDÜNCÜ OTURUM
Açılma Saati: 17.33
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli)
-----0-----
BAŞKAN – Sayın milletvekilleri,
Türkiye Büyük Millet Meclisinin 73’üncü Birleşiminin Dördüncü Oturumunu açıyorum.
Alınan
karar gereğince, sözlü soru önergelerini görüşmüyor ve gündemin "Kanun Tasarı
ve Teklifleri ile Komisyonlardan Gelen Diğer İşler" kısmına geçiyoruz.
1’inci
sırada yer alan, Adalet ve Kalkınma Partisi Grup Başkan Vekili Kayseri Milletvekili
Mustafa Elitaş’ın Gelir Vergisi Kanunu ile Bazı Kanunlarda Değişiklik Yapılmasına
Dair Kanun Teklifi ile Plan ve Bütçe Komisyonu Raporu’nun görüşmelerine kaldığımız
yerden devam edeceğiz. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş'ın Gelir Vergisi Kanunu ile Bazı Kanunlarda
Değişiklik Yapılmasına Dair Kanun Teklifi (2/1585) ile Plan ve Bütçe Komisyonu
Raporu (S. Sayısı: 456) (x)
BAŞKAN
- Komisyon? Burada.
Hükûmet?
Burada.
Dünkü
birleşimde İç Tüzük’ün 91’inci maddesine göre temel kanun olarak görüşülen 456 sıra
sayılı Kanun Teklifi’nin maddelerine geçilmesi kabul edilmişti. 
Şimdi
birinci bölümün görüşmelerine başlıyoruz. 
Birinci
bölüm 1 ila 11’inci maddeleri kapsamaktadır.
1’inci
bölüm üzerinde Milliyetçi Hareket partisi Grubu adına Denizli Milletvekili Emin
Haluk Ayhan konuşacaklar. 
Buyurun
Sayın Ayhan. (MHP sıralarından alkışlar) 
MHP
GRUBU ADINA EMİN HALUK AYHAN (Denizli) – Teşekkür ediyorum Sayın Başkan. 
Sayın
Başkan, sayın milletvekilleri; 456 sıra sayılı Gelir Vergisi Kanunu ile Bazı Kanunlarda
Değişiklik Yapılmasına Dair Kanun Teklifi’nin birinci bölümü üzerine Milliyetçi
Hareket Partisinin görüşlerini arz etmek üzere söz aldım, yüce heyeti saygıyla selamlıyorum.

Sayın
Başkan, sayın milletvekilleri; bahse konu kanun teklifi de bundan öncekiler gibi,
aralarında hiçbir bağlantı olmayan, konu ve amaç bütünlüğü olmayan fazla sayıda
mevzuata değişiklik getirmektedir. Bu torba kanunlar, her zaman söylediğimiz gibi,
kanunların öngörülebilir ve anlaşılabilir olma vasıflarını da maalesef yok etmektedir.
Ayrıca, yapılan düzenlemeye ilişkin bir etki analizi de bulunmamaktadır. Bu hâliyle
Mevzuat Hazırlama Usul ve Esasları Hakkında Yönetmelik’in ilgili maddelerine de
aykırılık teşkil etmektedir.
Sayın
Başkan, sayın milletvekilleri; teklifin genel gerekçesinde sosyal güvenlik sisteminde
sosyal güvencesi olmayan vatandaşlarımıza da sağlık imkânı sağlanmasında söz konusu
sistemin bazı aksaklıkları barındırdığından bahsediliyor. Aksaklıkların ise temelde
vatandaşlarımızın sağlık sigortası prim borcu ödeme alışkanlığı olmaması, sistemin
de basit, sade olmaması olarak gösteriliyor, ifade ediliyor. “Sistem basit olsa,
uygulanabilir olsa, erişilebilir olsa problem olmayacak.” deniyor. Hâlbuki bu sistemi
kuran, bu değişiklikleri yapan, bunu yasa olarak, tasarı olarak getiren mevcut AKP
iktidarı. Basit olsa ne olacaktı? Vatandaşın ödeme gücü olmayınca ödeyemeyecekti.
Bunun için düzenlemenin yapılacağı ifade ediliyor. Ayrıca, geçmiş prim borçlarının
yapılandırılması hakkı teklif ediliyor. Teklif 9/1/2017 tarihli. Kaç yıl sonra problemler
hâlâ devam ediyor.
Sayın
Bakanım, Denizli’den Duran Bey var. Derdini ne o anlatabildi ne de ben anlatabildim.
Buradan size telefon numarasını da vereceğim. Ben çözemedim, nasıl bir sıkıntısı
varsa bu sistemde, lütfen, siz işe el atın, bunu çözelim. Belki de şu anda izliyor
veya izlemiyor. Ben buna söz verdim, üzerimde kalmasın. Telefon numarası 05384204401.
Ben bu zatı muhteremle her akşam, günde en az on beşer dakika, telefonu açtığım
anda mutlaka görüşüyorum. Gerçi maddi durumunun sıkıntılı olmasından da kaynaklanıyor.
Sanıyorum Denizlili milletvekili arkadaşlar da bununla ilgili muhatap oluyorlar.
Bunlara
ilave olarak, Esnaf Ahilik Sandığı kurulması amaçlanıyor. Ne zaman lazım olacak?
Çalışan sigortalıların ekonomik olarak zor duruma düşmeleri nedeniyle iş yeri kapatma
veya iflas ertelemesi durumunda oluşan gelir kayıplarının telafisi isteniyor. Demek
ki sıkıntı var, ihtiyaç var. Ayrıca, işsizlik ödeneğinin ödeme tarihinin belirlenmesine
ilişkin husus da var.
Teklifte
yer alan diğer hususlar: Döviz girişini artırmak. Problem var mı? Var demek ki döviz
girişini artırmaya çalışıyoruz. 
İnşaat
sektörünü desteklemek için yabancıların konut ve iş yeri alımında katma değer vergisi
istisnası sağlanması öngörülüyor.
İnşaat
sektörünün maliyeti azaltılıyor. Nasıl? Tapu harcı farklılaştırılmasına imkân sağlanıyor.
Burada düzenleme tamam mı? Tamam da problem var. Eskiden konut için yaptığınız hukuki
düzenlemelerde, mevzuat düzenlemelerinde iki senede veya yılda bir kolaylık getiriyordunuz.
Bu altı aya düştü, sonra üç aya düştü, iki aya düştü, şimdi artık haftalık olmaya
başladı. Daha geçen hafta biz bununla ilgili, konutta kolaylık getirmek amacıyla
birtakım düzenlemeleri buradan geçirdik ama şimdi bakıyoruz ki bu artık ne yapıyor?
Yetmiyor. Devamlı ne yapmamız lazım? Böyle bir şeyi düzenlememiz lazım. Bu neyi
gösteriyor? Sektörde yapısal bir problemin olduğunu gösteriyor. Kentsel dönüşüm
tamam, vesaire tamam ama bu yapısal problemi çözmezsek, gerçekten, sektör birilerinin
üzerinde kalır; bunu buradan da ben ifade ediyorum. 
Vergi
indirimine ilişkin düzenlemeler var. Damga vergisi oranlarının farklılaştırılmasına
imkân sağlanıyor. 
Devlet
Su İşleri tarafından yürütülen baraj projeleri için kamulaştırma ve iskân çalışmalarının
barajı yapan DSİ tarafından tek elden yürütülmesi ve projelerin süresinde bitirilmesi…
Hasıl olan amaç ise ülke ekonomisine yapılan katkıyı artırmak.
Sayın
Başkan, sayın milletvekilleri; sizlere teklifteki bazı maddelerden bahsetmek istiyorum.
Birinci bölümdeki 3’üncü maddeyle, 1990’lı yıllarda Körfez krizi sonucu mağdur olanlara
kullandırılan kredilerden geçen yıl yapılandırma imkânı sağlanan alacaklardan bakiye
kısmının yapılandırılması düzenleniyor. Söz konusu alacakların -ki bizim dönemimizde
de çalışmasını yaptığımız için yakinen biliyorum- uzun yıllar titizlikle takip edilememesi,
ayrıca Birleşmiş Milletler tazminat sürecinin ve ortaya çıkan bazı hukuki ihtilafların
süreci uzatması ve karmaşıklaştırması nedeniyle bir ihtiyaç hâline geldiğini de
değerlendirmekteyiz.
Teklifin
4’üncü maddesinde vergiye uyumlu mükelleflere vergi indirimleri düzenlenmektedir.
Bunun için bazı şartlar sıralanıyor. Kanımızca vergi indiriminin vergisini düzenli
ödeyen tüm mükellefleri kapsaması gerekmekte; aksi, eşitsizliğe yol açma potansiyelini
barındırır. Esasen vergilerini düzenli ödemekle birlikte, teklifin kapsamında yer
almayan çalışanlar bir an önce kapsam içine alınmalıdır. Zira, çalışanlar üzerinde
son derece adaletsiz ve ağır bir vergi yükü bulunmaktadır. Bu vergi yükünün azaltılması
iç talebin güçlenmesi ve ekonomik dengelerin kurulması bakımından da elzemdir.
Bu
çerçevede çalışanların asgari ücret kadar geliri vergi indiriminden yararlandırılmalıdır.
Aslında biz bunu 2007’den sonra bir şekilde ifade ettik, “Vergisini düzenli ödeyen
dürüst vergi mükelleflerine bir kolaylık sağlayın.” dedik. Haddizatında bir kolaylık
sağlanması lazım da bu dünyanın hiçbir yerinde normal vergisini ödedi diye bir insana
indirim yapılmaz. Ne yapılır? Ona başka kolaylıkları sağlamanız lazım. Çünkü sistemin,
ekonomik durumun iyi olmadığını gösterir, sistemde tıkanıklıklar olduğunu gösterir.
Buna da iyi bakılması lazım. 
Şimdi,
bu hususlar Milliyetçi Hareket Partisinin uzun zamandır dile getirdiği ve seçim
beyannamelerinde de yer alan hususlardır. Dolayısıyla bu düzenleme gerekli olmakla
birlikte bu hâliyle eksiktir ve gecikmiştir.
Teklifin
5’inci maddesi inşaat sektöründe, özellikle kamu projelerinde başlangıç maliyetlerinin
düşürülmesi amacıyla damga vergisi muafiyeti getirilmektedir. 
İnşaat
sektörüne verilen düzenlemelerin her torbada ayrı ayrı yer alması, işi içinden çıkılmaz
bir şekle sokmaktadır. Bu düzenlemelerin derli toplu bir şekilde yapılarak uygulanması,
sektörün de bizlerin de temennisidir.
Teklifin
7’nci maddesinde, yabancılara konut ve iş yeri satışında KDV istisnası düzenlenmektedir.
Türk vatandaşlarına verilmeyen böyle bir hakkın yabancılara verilmesi ne kadar kabul
edilebilir, hakkaniyetsiz midir ve gayrimillî bir uygulama mıdır, üzerinde düşünmek
lazım. Bu maddenin teklif metninden çıkarılıp çıkarılmaması veya yeniden düzenlenmesi
konusunda ciddi olarak düşünmek lazım. 
Esnaf
Ahilik Sandığı kurulması 9’uncu maddede düzenleniyor. Esasen bunu olumlu buluyoruz.
Ancak yapılan düzenlemenin içeriğiyle ilgili eleştiri ve önerilerimiz bulunuyor;
maalesef, Komisyon görüşmelerinde bunlar Hükûmet tarafından dikkate alınmıyor. Öncelikle,
Esnaf Ahilik Sandığı esnafı kapsamalıdır. Esnaf dışında tacir ve şirket ortaklarının
bu kapsama dâhil edilmesi uygun değildir. Esnafımızın prim yükü hâlihazırda çok
yüksek, yüzde 35’ler oranındaki SGK primini ödeyemez hâlde. Bu düzenleme sonucu,
yüzde 2 oranında ilave prim yükümlülüğü de nasıl yerine getirilecek? Esnafın üzerindeki
bu yük mutlaka hafifletilmelidir.
Ayrıca,
Ahilik Sandığındaki bir önceki yıl prim gelirlerinin İş Kurumuna aktarımı konusu
kabul edilebilir bir düzenleme değildir. Bu sandık, kurum için değil, esnaf için
kurulmuştur.
Teklifin
11’inci maddesinde, SGK Yönetim Kuruluna başkan ve başkan yardımcısı dışında, memuriyeti
olmayanların atama ve görevlendirme yapılabilmesi düzenlenmektedir. 
(Mikrofon
otomatik cihaz tarafından kapatıldı) 
EMİN
HALUK AYHAN (Devamla) – Sayın Bakanım, gelin SGK’yı da Varlık Fonu’nun içine koyalım.
Bir katkısı olur. Bütün dünyada gördüm. 
BAŞKAN
– Sayın Ayhan, teşekkür ederim. 
EMİN
HALUK AYHAN (Devamla) – Ben çok teşekkür ediyor, saygılar sunuyorum yüce heyete.

Teşekkür
ediyorum Sayın Başkanım. (MHP sıralarından alkışlar) 
BAŞKAN
– Teşekkürler. 
Halkların
Demokratik Partisi Grubu adına Van Milletvekili Sayın Bedia Özgökçe Ertan konuşacaktır.

Buyurun
Sayın Özgökçe Ertan. (HDP sıralarından alkışlar)
HDP
GRUBU ADINA BEDİA ÖZGÖKÇE ERTAN (Van) – Teşekkür ediyorum Sayın Başkan. 
Ben
sözlerime, bugün evlerinden binlerce kilometre uzaklıktaki zindanlarda haksız yere
tutulan çok kıymetli, sevgili eş genel başkanlarımızı, yine, sevgili milletvekili
arkadaşlarımı ve haksız yere tutulan belediye eş başkanlarımızı, parti yöneticilerimizi
ve değerli arkadaşlarımı selamlayarak başlamak istiyorum.
Birhan
Keskin der ki: “Yol uzun, güzergâh zorlu; ne demeliyim? / Zarif kardeşim benim,
/ Seni aldım yanıma, ikizimi almış yürüyor gibiyim. / Sana yıldız, sana güneş mi
demeliyim? / Günümde hayret, gecemde hayret istedim. / Yer yer senin gibiyim ben,
yer yer kendim. / İnsan olan yerlerim çok ağrıyor. / Olsun, yine de sen kapanma,
bu sıra benim. / Yerine, bırak, ben incineyim.” 
Dün
itibarıyla, bu Genel Kurul salonu, hem Parlamento tarihine hem de Türkiye’nin siyasi
tarihine bir kara leke olarak geçen yeni bir utanç kararına şahit olmuştur. Sayın
Figen Yüksekdağ tek başına bir kişi değil, bu ülkede demokratik yollarla, tıpkı
sizler gibi seçilen, halk iradesiyle buraya gelen, bu Meclisin üçüncü büyük partisinin
Eş Genel Başkanıdır ve Van halkının yüzde 75 oyuyla seçtiği vekilidir. Meclis Genel
Kurulunda okunan ve Anayasa 84/2 uyarınca açıklanmaya çalışılan düşürülme kararının
bizler açısından da onu seçen milyonlar açısından da herhangi bir hükmü yoktur.
Onu, hakkında karar veren ve bugün terörist olarak tutuklanmış olan savcı ve hâkimler
değil, bu Meclis değil, milyonlar seçti; onu halk seçti, halk. 
Her
sözünüzün halk iradesini referans gösteren durumu… Neden söz konusu bizler olunca
halk iradesini hiçe sayıyorsunuz? Halk iradesinin ne anlama geldiği konusunda idrak
sorunu mu var, yoksa bir kısım halk hiçe mi sayılıyor? Bize oy verenlerin iradesi
hangi kefeye konuluyor? Meclis başkan vekilinin okuduğu kâğıt parçasının, özü halk
iradesini temsil etmek olan hakka müdahale etme, değiştirme ihtimali dahi yoktur.
O yüzden milyonlar nezdinde bu kararın geçerliliği yoktur.
İkinci
olarak, okunan karar hem Anayasa hem İç Tüzük hem de yıllardır oluşmuş olan Parlamento
teamüllerine de açıkça aykırıdır. Anayasa 84’e 2’nin uygulanabilmesi için öncelikle
İç Tüzük’ün 135’inci maddesinde açıkça düzenlenen hükme, 135’in atfıyla da Anayasa’nın
76’ncı maddesine ve son olarak teamüllere bakmak gerekirdi. 84’e 2 hazırlanırken
mantık silsilesinde bir milletvekilinin Anayasa’ya uygun olarak dokunulmazlığının
kaldırılmış olduğu ve ikinci olarak, bağımsız ve tarafsız mahkemelerde yargılandığı,
hukuki bir kararın alındığı, yine, Anayasa’da açıkça düzenlenen durumlar varsa 84’ün
uygulanabileceği varsayılmıştır. Ancak Anayasa’nın bu kurgusu Anayasa’nın özüne
ve ruhuna da aykırı olarak, üstelik açık hükümlere de aykırı olarak çiğnenmiştir.

Milletvekilliğinin
kesin hüküm giyme veya kısıtlanma hâlinde düşmesi hâlinin hangi suçları kapsadığı
İç Tüzük 135 ve 136’da açıklığa kavuşturulmuştur. Bu maddeler milletvekili seçilmeye
engel suçların düzenlendiği Anayasa 76’ya atıf yapar, orada da açıkça belirtilmiş.
Zaten maddeyi biliyorsunuz ama kısaca açıklayacağım. Birinci olarak, taksirli suçlar
hariç, toplam bir yıl veya daha fazla hapis cezasından hüküm giyenler; ikinci olarak,
terör eylemlerine katılma ve bu gibi eylemleri tahrik ve teşvik suçlarından biriyle
hüküm giymiş olanlar sayılıyor. Bunların arasında propaganda suçu sayılmamıştır.

Figen
Yüksekdağ ESP Genel Başkanıyken bir cenaze törenine katılmıştır. Mahkeme dosyasındaki
delillere göre ve açıklanan gerekçeli karara göre konuşması yok, slogan attığı tespit
edilememiş, slogan atmamış, döviz taşımıyor ve bütün bunlara rağmen, sonuçta sadece
insani sebeplerle bir cenaze töreninde bulunduğu için propagandadan ceza verilmiş.
Cezayı verenler ise bugün FETÖ terör örgütü sebebiyle hapiste. 
Değerlendirmeye
ben şuradan başlayacağım: Eğer yargı bağımsızlığı ve tarafsızlığı olsaydı, ülke
hukukun üstünlüğü kriteriyle yönetiliyor olsaydı öncelikle bir cenaze törenine sadece
insani sebeplerle katıldı diye bir insan hakkında, bir kişi hakkında dava açılmazdı
zaten. Diyelim ki açıldı, silahsız ve saldırısız ama düşünceyi kolektif olarak açıklama
biçimi olan toplantı, gösteri yürüyüşü ya da slogan atılan bir ortamda bulunmaktan
dolayı ceza verilmezdi. 
Dokunulmazlıkların
kaldırılması meselesinin sadece HDP’li vekilleri bu Parlamentodan tasfiye etmek
amacıyla kullanıldığı bugün bu düşürülme kararıyla bir kez daha açıkça ortaya çıkmıştır.
Temel düzenlemeyi etkisiz kılacak şekilde, Anayasa’ya aykırı tarzda, savunmaya olanak
tanımadan, geçmişe yürürlü olarak kaldırmak sadece siyasi saiklerle açıklanabilir
bir hâldir, asla hukukla bağdaşmaz. Milletvekilini tutuklamak, halk yetkisini siyasi
rakiplerin gasbetmiş olması asla hukukla, hakkın özüyle bağdaşmaz. Bu kararın ve
sonuçların sorumluları, öncelikle dokunulmazlıkların kaldırılması oylamasında “evet”
diyen herkestir. O gün “evet” diyenler bu sonuçları bile isteye “evet” dediler.

Türkiye’deki
demokrasi geleneğine AKP eliyle en ağır saldırıların yapıldığı bir dönemi yaşıyoruz.
Artık yargı bağımsızlığının zerresinden söz edilemez bir ortamdayız ve tüm uyarılara
rağmen bu mesele gün geçtikçe daha ağır sonuçlara yol açmaktadır. Dünkü karar, aynı
gün Sayın Demirtaş hakkındaki hapis cezası kararı, yine, tahliye kararına itiraz
müessesesi dahi yokken tahliye kararına haksız bir şekilde itiraz edilmesi sonucu
yeniden tutuklanan Sayın İdris Baluken kararının verdiği mesaj aslında çok açıktır:
AKP, 15 Temmuz darbecilerinin ajandasını, noktasına virgülüne harfiyen sahiplenmiştir
ve uygulamaktadır. İkinci olarak, bu yöntemle, HDP’liler ve muhalifler her an en
temel faaliyetleri olan eleştiri haklarını kullanırken pekâlâ propaganda suçlamasıyla
ceza alabilir ve bir gün ansızın vekillikler düşürülebilir. Bu durum çok açık siyasi
bir tehdittir. Tam da referandum öncesi alınan bu karar hiç tesadüf değildir. HDP
kurulduğu günden beri parti binalarımıza yönelik 400’ten fazla saldırı, 10 binden
fazla yöneticimizin gözaltına alınması ve 3 bininin tutuklanması, DBP’li belediyelerin
gasbedilmesi, 84 eş başkanının tutuklu olması, kayyum atamaları, milletvekillerimizin
tutuklanması ve bu durumun devam ettiği dünkü kararla da yeni bir sürece girildiği
anlaşılan vekillik düşürme uygulaması, tüm bunlar birlikte değerlendirildiğinde
HDP’yi fiilen kapatma ve siyaset dışına itme amacı güdüldüğü açıkça ortaya konulmuştur
ama şunu unutmamalısınız: HDP’yi, barış arayışında olanlar, demokrasi isteyenler
ve özgürlük yürüyüşü başlatanlar kurdu; bu yürüyüş hiçbir engel tanımadan yoluna
devam ediyor. Bu ülkede onca karanlığın içindeki tek umut ışığıdır HDP. Hiç kimse,
hele hele siyasi rakipleri bu ışığı asla söndüremeyecek. Yöneticilerimizin, arkadaşlarımızın
baskı, zulüm, yok sayma, itibarsızlaştırma girişimleri ve tüm faşizme karşı duruşları,
Kürt halkı başta olmak üzere, bütün Türkiye halklarına büyük bir moral kaynağı olmuş,
mücadele azmini ve kararlılığını perçinlemiştir. 
Demokrasiye
sırtını dönüp şiddetle, baskıyla, tehditle yönetim anlayışı tüm ülkeyi çıkmaza sürüklemiştir
ama Türkiye halkları bu gidişata dur diyeceği günü çok iyi biliyor; 16 Nisanda Türkiye
halkları bu zulme “hayır” diyecektir.
Bugün
Nusaybin’in Xerabe Bava köyünde ablukanın on ikinci günü. On iki gündür tüm sorularımıza
rağmen, köylüler, işkence iddiaları, açık somut deliller ve infazlar karşısında
hâlâ “Terörle mücadele ediyoruz.” dışında başka bir cevap verilebilmiş değil. 
Az
önce sayın milletvekili de anlatmıştı. Ben, 60 yaşındaki Abdi Aykut’u tekrar sormak
istiyorum: Abdi Aykut nerede? 60 yaşında. Gözaltında mı, değil mi? Hastanede mi,
değil mi? Nerede? Yoksa öldürüldü mü? Eşi şu an hastanede ve hastaneye böyle birinin
getirilmediği söyleniyor. Bu ağır işkence görüntüleri ve hâlâ hakkında herhangi
bir bilgi verilmemesi karşısında ne düşünmemizi bekliyorsunuz? Devlet buna acilen
bir cevap vermeli. Onun dışında, 39 kişinin köy meydanında açıkça işkenceye maruz
kalmış olduğu bilgisi karşısında izahınız ne olacak? Derhâl bir açıklama bekliyoruz
ve oradaki ablukanın derhâl sonlandırılmasını bekliyoruz.
Hepinize
sevgiler sunuyorum. Saygılar... (HDP sıralarından alkışlar)
BAŞKAN
– Teşekkür ederim.
AHMET
YILDIRIM (Muş) – Sayın Başkan, İç Tüzük…
BAŞKAN
– Sayın Yıldırım, sisteme girmişsiniz, soru sormak için mi, söz almak için mi? 
AHMET
YILDIRIM (Muş) – Bir dakika söz almak için. 
BAŞKAN
– Buyurun. 
IV.- AÇIKLAMALAR (Devam)
23.- Muş Milletvekili Ahmet Yıldırım’ın, Başbakanın Van
Milletvekili Figen Yüksekdağ Şenoğlu’nun milletvekilliğinin düşürülmesine
ilişkin bazı ifadelerine ilişkin açıklaması
AHMET
YILDIRIM (Muş) – Teşekkür ederim Sayın Başkan. 
Sayın
Başkan, iki gündür, hatta haftalardır, özellikle partimize, milletvekillerimize
ve yöneticilerimize dönük “siyasi soykırım operasyonu” adını verdiğimiz tutuklamaların
siyasi bir talimatla olduğunu söylüyoruz, iktidar partisi hatipleri buna karşı çıkıyor.
Demek ki reddetmenin de bir sınırı var. 
Bakın,
bugün Sayın Başbakan, Çankaya Köşkü’nde bazı medya kurumu temsilcilerini topluyor,
farklı konuları ve çoğunlukla da referandumu değerlendiriyor. Figen Yüksekdağ’ın
milletvekilliğinin düşürülmesine ilişkin olarak sorulan soruya verdiği cevap şu,
aynen okuyorum: “Kim olursa olsun, kesinleşen cezası olanın durumu TBMM’de okunur,
bundan sonra da devam edecek.” Bu bir talimat mıdır? Bundan sonra kimin milletvekilliğini
düşürecekler? Hangi yargısal süreçleri hızlandıracaklar? Diğer Eş Genel Başkanımız
Sayın Demirtaş’ın CD çözümlemeleri yapılmadan…
(Mikrofon
otomatik cihaz tarafından kapatıldı) 
AHMET
YILDIRIM (Muş) – Toparlıyorum Sayın Başkan. 
BAŞKAN
– Tamamlayın lütfen, bir dakika daha veriyorum. 
AHMET
YILDIRIM (Muş) – …ilk mahkemede Meclisten alınmış resmî CD kayıtlarının çözümlemesine
bile, delil çözümüne ihtiyaç duyulmadan nasıl ceza veriliyor? İşte bunların hepsi
siyasi iktidarın talimatlarıyla oluyor. Arada böyle Allah şaşırtır, doğruyu söyletir;
bundan sonra devam edecekmiş. Ne gelirse gelsin siyasi iktidardan geliyor, biz bu
kanaatteyiz, Başbakan da bizi doğruluyor. Hükûmet, bu konuda ivedi olarak Başbakanın
bu açıklamayı neye binaen yaptığını Meclise anlatmalı, bu halkı bilgilendirmeli.

Teşekkür
ederim. 
BAŞKAN
– Teşekkür ederim. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş'ın Gelir Vergisi Kanunu ile Bazı Kanunlarda
Değişiklik Yapılmasına Dair Kanun Teklifi (2/1585) ile Plan ve Bütçe Komisyonu
Raporu (S. Sayısı: 456) (Devam)
BAŞKAN
– Cumhuriyet Halk Partisi Grubu adına İzmir Milletvekili Sayın Musa Çam konuşacak.

Buyurun
Sayın Çam. (CHP sıralarından alkışlar) 
CHP
GRUBU ADINA MUSA ÇAM (İzmir) – Sayın Başkan, Türkiye Büyük Millet Meclisinin saygıdeğer
üyeleri; 456 sıra sayılı Sayın Mustafa Elitaş’ın vermiş olduğu Gelir Vergisi Kanunu
ile Bazı Kanunlarda Değişiklik Yapılmasına Dair Kanun Teklifi’nin birinci bölümü
üzerine partim adına söz almış bulunuyorum. Hepinizi saygıyla selamlıyorum. 
Özellikle
Gelir Vergisi Kanunu’nu ilgilendiren ama birbiriyle yaklaşık olarak hiç ilişkisi
olmayan onlarca kanun maddesini bu düzenlemeyle değiştiriyoruz. 
İlk olarak, Sayın Elitaş’ın vermiş olduğu Gelir Vergisi
Kanunu ile Bazı Kanunlarda Değişiklik Yapılmasına Dair Kanun Teklifi 8 Şubatta 16
madde olarak Plan ve Bütçe Komisyonuna verildi, 9 Şubat 2017’de de Plan ve Bütçe
Komisyonuna çağrı çıkarıldı görüşmek üzere. Ama aynı tarihlerde, 9 Şubatta, Sayın
Başbakan Binali Yıldırım Vergi Usul Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı'nı da Türkiye Büyük Millet Meclisine
veriyor ve 13 Şubatta Plan ve Bütçeye sevk ediliyor. 
Yani, hem Başbakan -Bakanlar Kurulu kararını- bir tasarıyı
hem de AKP Kayseri Milletvekili ve Grup Başkan Vekili Sayın Elitaş bir kanun teklifini
birbirlerinden habersiz biri teklif biri de tasarı olmak üzere Türkiye Büyük Millet
Meclisine veriyor ve Plan ve Bütçe Komisyonuna sevk ediliyor. 
Şimdi, düşünebilir misiniz arkadaşlar yani ülkeyi yöneten
bir Hükûmet var ve Hükûmetle sürekli koordine olan bir grup başkan vekili var. Biri
tasarı biri de teklif olarak Türkiye Büyük Millet Meclisine veriliyor ve biri 16
biri de 19 madde olan bu düzenlemelerden ikisinin 7 maddesi de ortak arkadaşlar
ama birbirlerinden haberi olmayan bir düzenleme. 
Bunu şunun için söylüyorum: Parlamentoda yasa yapma, yasama
görevleri o kadar kötü bir noktada ki, iktidar partisinin Başbakanı ile grup başkan
vekili arasında bile o kadar büyük bir uçurum var ki, birbirinden bihaberler ki
böyle bir tasarı ve teklifi Türkiye Büyük Millet Meclisine veriyorlar ve biz de
Mecliste bunları görüşmek durumunda kalıyoruz arkadaşlar. 
Şimdi,
Plan ve Bütçe Komisyonuna geldi ve biz Hükûmetin vermiş olduğu tasarıyı bir tarafa
bıraktık, Sayın Elitaş’ın vermiş olduğu kanun teklifini görüşmeye başladık toplam
16 madde olarak. Tabii ki bugüne kadar verilen torba kanunların birçoğunda, yaklaşık
olarak AKP Hükûmetinin on beş yıllık Hükûmeti döneminde onlarca kez “yeniden yapılandırmalar”
adı altına düzenlemeler gerçekleştirildi. Bunun ilki 2003 yılında yapıldı, daha
sonra 2006 yılında, daha sonra 2008 yılında, tekrar 2008 yılında, tekrar 2009 yılında,
tekrar 2011 yılında, 2013, 2014, 2016 ve 2017 yıllarında olmak üzere, AKP’nin on
beş yıllık iktidarı döneminde, gerek gelir vergisinde gerek sosyal güvenlikte gerekse
diğer kanunlarda -damga vergisi dâhil olmak üzere- tam 11 kez yeniden yapılandırmalar
veyahut da “af” adı altında yeniden düzenlemeler gerçekleştirmiş.
Peki,
neden böyle bir şeye ihtiyaç duyuluyor? Öncelikle, üç yılda bir yapılıyordu, daha
sonra her geçen gün iki yıla ve son zamanlarda da bir yıla düştü arkadaşlar. Her
bir yılda bir, yeniden yapılandırmalar yapılıyor. 
Bakın,
biz ocak ayında bununla ilgili bir düzenleme yaptık, aralık ayında bir düzenleme
yaptık ama yetmedi, şimdi referanduma giderken tekrar yeniden bir düzenleme yapıyoruz;
hem GSS’yle ilgili olarak hem damga vergisiyle ilgili olarak hem de gelir vergisini
vermeyen iş adamlarıyla ilgili olarak yeniden birtakım düzenlemeler yapıyoruz.
Peki,
neden böyle sık sık düzenlemeler yapmak durumunda kalıyoruz? Bunun birinci nedeni,
bir defa, Türkiye’de gerçek anlamda hem gelir vergisinin hem de kurumlar vergisinin
mutlaka yeni baştan gözden geçirilmesi ve adil bir vergi sistemine Türkiye'nin kavuşturulması
gerekiyor.
Peki,
iş adamlarımız, sanayicimiz, esnafımız, vatandaşımız neden vergisini veremiyor?
Bir: Ya Türkiye’de ciddi anlamda bir ahlaki çöküntü var, insanlar vergisini vermiyorlar,
kazanıyorlar ama vermiyorlar. İki: İşler çok kötü, gerçekten çok kötü; kötü olduğu
için, siftah yapamadığı için, iş yerinde çarkı döndüremediği için ne vergisini verebiliyor
ne sigortasını veriyor ne KDV’sini veriyor ne de çalıştırdığı personelin sosyal
güvenlik primini ödüyor arkadaşlar.
Dolayısıyla,
işler iyi gitmediği için sürekli bu tip yapılandırmalar yapılıyor ve bu yapılandırmaların
tabii en büyük dezavantajı da… Namuslu, ahlaklı, gerçekten reel sektör olarak Türkiye
ekonomisine önemli derecede katkı yapmış sanayici ve iş adamları vergisini kuruşuna
kadar ödüyor, sigortasını kuruşuna kadar ödüyor, damgasını kuruşuna kadar ödüyor
ama öbür taraftaki insanlar, bunu bir gelenek hâline getiren kimi insanlar ise “Nasıl
olsa af çıkacak, nasıl olsa bir düzenleme gelecek, seçime giderken, referanduma
giderken bir düzenleme yapılacak.” diye, bunların hiçbirisi vergisini veremiyor.
Bu, namuslu, ahlaklı iş adamlarımız açısından da büyük bir dezavantaj.
Bu
düzenlemenin içerisinde şimdi, namuslu, ahlaklı, vergisini veren iş adamlarımız
için, yüzde 5 oranında, yaklaşık 1 milyon TL’yi geçmeyecek şekilde bir düzenleme
yapılıyor. Kötü mü? İyi. İyi ama bunun böyle olmaması gerekiyor. Bunların ödüllendirilmesi,
vergisini veren insanlarımızın, iş adamlarımızın, sanayicimizin, mutlaka ödüllendirilmesi
gerekir, doğru ama bizim bu ödüllendirmenin ötesinde gerçekten vergi niçin verilmiyor,
neden sürekli af yapıyoruz, bunlar üzerine bir düzenlemeyi gerçekleştirmemiz gerekiyor.

Bu
teklifin içerisinde, Ziraat Bankası ve Tarım Kredi Kooperatifleri tarafından kullandırılan
ve 31 Aralık 2016 tarihi itibarıyla takip hesaplarında bulunan tarımsal kredi alacakları
yeniden yapılandırılıyor. Daha önce yeniden yapılandırılmış krediler için de yeniden
yapılandırmaya gidilecek. Ziraat Bankasının tarımsal kredileri toplam 43 milyar
lira, bunun 395 milyon liralık kısmı takipte bulunuyor. Tarım Kredi Kooperatiflerinin
tarımsal kredileri 7,5 milyar lira, bunun da 360 milyon liralık kısmı takipte bulunuyor.
Dolayısıyla, çiftçimiz için, köylümüz için güzel düzenlemeler yapılıyor.
Yine,
TEDAŞ’la ilgili, tarımsal sulamada kullanılan elektrik nedeniyle abonelerin ödemediği
ücretlerle ilgili bir düzenleme var. Bununla ilgili milletvekili arkadaşlarımız
ciddi konuşmalar gerçekleştirecekler.
Ahilik
Sandığı var. Ahilik Sandığıyla ilgili Plan ve Bütçe Komisyonunda Türkiye Esnaf ve
Sanatkârları Konfederasyonunun değerli temsilcisi geldi konuştu, “Bizim böyle bir
talebimiz vardı ama bu tasarının hazırlanmasıyla ilgili konuda bizimle hiçbir şekilde
bir ilişkiye geçilmedi ve bunun içeriğine katılmıyoruz çünkü içeriğinde diyor ki:
‘Yüzde 2’sini esnaf öder, yüzde 1’ini de devlet ödeyecek, devlet katkısı olacak.’”
dedi ve Türkiye Esnaf ve Sanatkârları Konfederasyonunu temsilen gelen arkadaşımız,
Genel Sekreter “Bu yüzde 2 oranı çok yüksektir. Ya 1’e düşürülsün veyahut da 1,5-1,5
yapılsın.” diye teklifte bulundu ama ne yazık ki ne bizim önerilerimiz ne de TESK’in
önerileri kabul edilmedi. 
Şimdi,
değerli arkadaşlar, bu düzenlemenin içerisine, bu teklif kapsamına 5510 sayılı Kanun’un
4’üncü maddesinin birinci fıkrasının (b) bendi girmekte. Bu bent kapsamında kimler
var arkadaşlar? Teklifte zaten jokeyler, antrenörler ve muhtarlar hariç diğer serbest
mesleklerin tamamı bu kapsama giriyor. Örneğin, bu kapsam içerisine giren avukatlar
var, bu kapsam içerisine giren noterler var, bu kapsam içerisine giren hekimler
var ve diş hekimleri var arkadaşlar. Türkiye’de yaklaşık olarak 100 bin avukat var
arkadaşlar. Bunun kaçı kamuda, kaçı kendi şahsi hesabı adına çalışıyor bilmiyorum
ama şimdi avukatların önemli bir bölümü Ahilik Sandığına otomatikman üye olmuş olacaklar
arkadaşlar. Şimdi, esnaf değil ki avukat, doktor esnaf değil ki, diş hekimi esnaf
değil, noter esnaf değil ama bu düzenlemeyle beraber zorunlu ve mecburen Ahilik
Sandığına kayıtlı olacaklar ve buraya prim ödemek durumunda kalacaklar. E, şimdi
içinizde doktor olan var, mali müşavir olan var, diş hekimi olan arkadaşlarımız
var. Siz esnaf olmayı kabul ediyor musunuz arkadaşlar? Değil, siz kamu görevi görüyorsunuz,
dışarıda kendi adınıza iş yapıyorsunuz ama şimdi dolayısıyla, direkt olarak bu Ahilik
Sandığına otomatik olarak, zorunlu olarak, mecburen giriş yapmak durumunda kalacaksınız.
Şimdi, bunların sosyal taraflarıyla konuşulmadan, bunların rızaları alınmadan, onayları
alınmadan zorla ve mecburen bunların tamamını Ahilik Sandığına kaydetmek, o kapsam
içerisine almak kabul edilebilir bir tutum ve davranış biçimi değildir. Bunlarla
mutlaka görüşülmesi ve konuşulması, onların onayı alınması gerekirdi ki bu gerçekleştirilebilsin.

Yine,
bu düzenlemenin içerisinde, değerli arkadaşlar, özellikle çalışanlar açısından söylemek
istiyorum, burada özellikle sigortasız işçi çalıştıran ya da bildirilen kişinin
fiilen çalışmadığı tespit edilen işletmelere verilen bir yıl süreli teşviklerden
yararlanamama cezası bir aya indirilmektedir. Düzenleme kaçak, sigortasız, asgari
ücretin altında işçi çalıştırmanın önünü açacak, iş cinayetlerini artıracak. Çalışma
ve Sosyal Güvenlik Bakanlığının Şubat 2017 verilerine göre zaten Türkiye’de kayıt
dışı istihdam oranı çok yüksek, yüzde 33. Bu teklifle, bu düzenlemeyle kaçak işçilik
giderek artacak. Yine bu düzenlemeyle sigortasız, asgari ücretin altında işçi çalıştırmanın
önü açılacak. Ayrıca, hem güvencesiz hem de sosyal ve ücret güvencesi olmayan bir
istihdam biçimini daha da derinleştiren bir durum karşımıza çıkaracak. Bu, emekçiler
üzerinden, işçiler üzerinden yürüyen bir teşvik politikasının bir başka versiyonudur.
Kısacası,
bu düzenlemenin içerisinde bizim de desteklediğimiz çok madde var. 
(Mikrofon
otomatik cihaz tarafından kapatıldı) 
MUSA
ÇAM (Devamla) – Ama esas olarak karşı çıktığımız maddeler de var. Bunu ilerleyen
süreçte, maddeler üzerinde arkadaşlarımız bu konudaki görüşlerini paylaşacaklar.

Teşekkür
ediyorum. (CHP sıralarından alkışlar)
CEMAL
ÖZTÜRK (Giresun) – Önergelerle düzeltiriz. 
BAŞKAN
– Teşekkür ederim Sayın Çam. 
Şahsı
adına Giresun Milletvekili Sayın Cemal Öztürk konuşacak. 
Buyurun
Sayın Öztürk. (AK PARTİ sıralarından alkışlar) 
CEMAL
ÖZTÜRK (Giresun) – Sayın Başkan, Türkiye Büyük Millet Meclisinin değerli üyeleri;
456 sıra sayılı Gelir Vergisi Kanunu ile Bazı Kanunlarda Değişiklik Yapılmasına
Dair Kanun Teklifi üzerine söz almış bulunuyorum. Muhterem heyetinizi saygıyla selamlarım.
Aslında,
26 madde olan kanun teklifinin bugün birinci bölümünü yani 1 ila 11’inci maddelerini
görüşüyoruz. Vatandaşımızın hayatını kolaylaştırmayı amaçlayan bu kanun teklifinde
çiftçilerimizin Ziraat Bankası ve tarım kredi kooperatiflerine olan borçları yeniden
yapılandırılmaktadır. Yapılandırılan borçlara basit usulde yüzde 11 faiz uygulanacak,
söz konusu faizin yüzde 5’i borçlu tarafından, kalan fark ise Hazine tarafından
banka veya kooperatife ödenecektir. Borcun tek seferde 2017 Ekim ayı sonuna kadar
ödenmesi durumunda, söz konusu faiz uygulanmayacaktır. Taksitlendirme yoluna gidilir
ise ilk taksit 2017 Ekim ayı sonuna kadar ödenmek üzere, izleyen taksitler 2018
Ekim ayından başlamak üzere her yıl tekabül eden ayda 5 eşit taksitte ödenecektir.
Daha önceden borçlarını yapılandıran vatandaşlar da talep etmeleri hâlinde kalan
borç tutarları esas alınarak bu yapılandırmadan faydalanabilecektir.
Bir
diğer maddede TEDAŞ alacakları yeniden yapılandırılmaktadır. Buna göre, özelleştirme
devir işlemleri sırasında TEDAŞ’a devredilmiş olan ve elektrik üretiminden kaynaklanan
alacaklardan 15 Şubat 2017 tarihi itibarıyla vadesi geldiği hâlde ödenmemiş olanların
asıllarının tamamı ile bu alacaklara bağlı faiz, cezai faiz, gecikme faizi, gecikme
zammı gibi ferî alacaklardan vazgeçilmesi ve ferî alacaklar yerine ana borcun maddenin
yürürlüğe girdiği tarihe kadar yurt içi üretici fiyat endeksi aylık değişim oranları
esas alınarak yapılandırılması öngörülmektedir. 
Bunun gibi, yine teklifin 4’üncü maddesinde “Vergiye uyumlu
mükelleflere vergi indirimi” başlığıyla yeniden düzenlenmektedir ki bu yeni düzenlemeye
göre gelir ve kurumlar vergisi mükelleflerinden belirlenen şartları taşıyanlar vergisini
yüzde 5 indirimli ödeyeceklerdir.
Teklifin önemli maddelerinden birisi de, inşaat sektörünü
desteklemek ve dışarıdan döviz girişini teşvik etmek amacıyla ülkemizde yerleşik
olmayan yabancılar ile kazancını Türkiye’de elde etmeyen kurumlara, iş yeri ve konut
satışlarının ilk tesliminde bedelinin yurt dışından getirilecek dövizle ödenmesi
hâlinde KDV istisnası getirilmektedir. Bununla ilgili, Komisyonda aslında önemli
müzakereler oldu ama hâlen, şu anda da grup yöneticisi, grup temsilcisi arkadaşlar
görüşüyorlar; sanıyorum önergelerle yeni düzenlemeler gelecek. 
En önemli maddelerden birisi 9’uncu madde, bir hizmet sözleşmesine
bağlı olmaksızın kendi adına ve hesabına bağımsız çalışanların ekonomik olarak zor
duruma düşmeleri sebebiyle iş yerlerini kapatmaları veya iflas etmeleri gibi durumlardan
dolayı faaliyetlerini durdurmaları nedeniyle oluşacak maddi kayıpları telafi etmek
üzere Esnaf Ahilik Sandığının kurulması amaçlanmaktadır. Böylece, küçük esnaf işini
kaybettiğinde yeni iş kurana kadar bu sandıktan yararlanabilecektir. Kurulacak Esnaf
Ahilik Sandığından ödenek alacakların da genel sağlık sigortalısı olarak sayılması
öngörülmektedir ki bu ikinci bölümde görüşülecek. Tabii, burada bazı eksiklikler
varsa ki muhalefet partilerinin de katkılarını Komisyonda gördük, umarım Genel Kurulda
da önergelerle, katkılarınızla gerekli ilaveler, çıkarmalar yapılabilecektir. Kurulacak
Esnaf Ahilik Sandığı üyelerinin, sandığın ödeneğinden yararlanmaya başladıkları
tarihten itibaren genel sağlık sigortalısı sayılması ve Türkiye İş Kurumunun bu
durumu Esnaf Ahilik Sandığı ödeneğinin bağlandığı tarihten itibaren bir ay içinde
Sosyal Güvenlik Kurumuna bildirmesi öngörülmektedir. 
Kanunun hazırlanmasında emeği geçen bütün yetkililere teşekkür
ediyor, hayırlı olması dileğiyle Genel Kurulu saygıyla selamlıyorum. 
BAŞKAN – Teşekkür ederim Sayın Öztürk.
Şahsı adına ikinci konuşmacı Muş Milletvekili Sayın Ahmet
Yıldırım olacak. 
Buyurun Sayın Yıldırım. 
AHMET YILDIRIM (Muş) – Teşekkür ederim Sayın Başkan. 
Sayın Başkan, değerli milletvekilleri; keşke Başbakan bizi
doğrulamamış olsaydı da, bizim günlerden, haftalardan, aylardan beri dile getirdiğimiz
bu siyasi soykırım operasyonlarında bir hukuksal, bir yargısal sürece değil de,
siyasi iktidarın yargıyı nasıl sopa olarak kullanmaya başladığına biz böyle şahitlik
etmeseydik. Başbakan bugün, 22 Şubat 2017 günü, 21 Şubat günü ibretlik bir kararla
milletvekilliği düşürülen bu Parlamentonun üçüncü büyük partisinin Genel Başkanının
milletvekilliğinin düşürülmesiyle ilgili bir medya mensubunun sorduğu soruya “Evet,
bundan sonra da devam edecek.” diyor. Ülkede yargının nasıl bir hâle geldiğinin,
utanç verici bir hâle geldiğinin göstergesidir işte. Söylediğimiz bu, Başbakanın
söylediği, başka bir şey yok. 
Sayın
Bakan her ne kadar bununla alakalı olmasa da Çalışma ve Sosyal Güvenlik Bakanıdır,
bu konuda açıklama bekliyoruz Sayın Bakan. Sayın Başbakan kaç milletvekilinin daha
milletvekilliğinin düşürüleceğini nereden biliyor? Hangi dava dosyaları üzerinden
konuşuyor? Neye göre bunu söyleyebilir? Bunun bilgisine sahip olma hakkı var mıdır?
Biz bilmiyoruz. Daha bugüne kadar cezası kesinleşmiş ikinci bir arkadaşımız yok.
Yargıtayda cezası onanmış hiçbir arkadaşımız yok. Ya değilse, hızlı bir şekilde
siyasallaştırılmış yargının bu dosyaları hızlandırarak siyasi iktidarın talimatlarına
göre hareket edip kimin milletvekilliğini düşürecek? Sayın Başbakandan artık bu
saatten sonra “Ben yanlış anlaşıldım, yargı siyasal değildir, yargı tarafsız ve
bağımsızdır.” açıklaması beklemiyoruz, Sayın Başbakandan biraz daha samimiyet bekliyoruz,
o da şudur: O düşürülecek isimleri açıklasın. Ya değilse, bundan sonra hangi vekil
arkadaşımız gözaltına alınırsa, hangisi tutuklanırsa, hangisinin vekilliği düşürülürse
Başbakanının talimatıdır bu, bizim için başkaca açıklaması yoktur ve anlaşılan o
ki bir referanduma doğru giderken kendilerine siyasi rakip olarak görülen ve demokratik
siyaset içerisinde meşru yöntemlerle siyaset yapanlara karşı her türlü kumpas hareketleri,
her türlü planlar, kirli tezgâhlar devreye sokulmuştur.
Değilse,
dün Dünya Ana Dil Günü’ydü, 21 Şubat. Burada Sayın Mustafa İsen çıktı, bir çocuk,
bir halk için ana dilin ne kadar önemli olduğunu söyledi. 21 Şubat günü bu ülkede
ne oldu, biliyor musunuz? Ekim ayında tam bir darbeyle halkın iradesinin ve belediyesinin
gasbedildiği Diyarbakır Büyükşehir Belediyesinin açmış olduğu, adı “Zarokistan”
olan üç dilli anaokulunun Kürtçe öğretmenlerinin tamamının işine son verildi. 21
Şubat, Dünya Ana Dil Günü ve el kadar çocukların okumuş olduğu anaokulunun
etrafı zırhlı araçlarla çevrildi ve çocuklar korkudan panik hâlde. Bunlardan tanıdıklarımız
var, dünden beri konuşmuyorlar, susmuşlar, sadece o okula o hâliyle bir daha gitmek
istemediklerini söylüyorlar. Kim yaptı bunu? Siyasi iktidarın kayyumu yaptı. O kayyum
kim orada? Diyarbakır’la ilgili bağı nedir Diyarbakır kayyumunun? Üç imzalı bir
kararname. Diyarbakır’la başka bir bağ kurabilir mi o? Üç imzayla gelmiş, üç imzayla
gider. Kimin yerine gelmiş? Yarım milyon oy almış Diyarbakır Büyükşehir Belediyesi
eş başkanlarının yerine gelmiş. Kayyum budur işte.
Siz
şimdi o çocukların daha bebeklik yaşta bu ülkeye dair aidiyet ve sahiplenme duygusunun
arttığını mı düşünüyorsunuz ya? Allah aşkına, o çocuk bu ülkeye dair içinde daha
fazla sevgi mi ısıttı? Çocuk Türkçe, Kürtçe, İngilizce eğitim görüyor ya, ne yapsın?
Neden ana dili yasaklanıyor? İşte bu, siyasi iktidarın Kürt’e dair duygusudur. Öğretmeni
hedef, radyosu hedef, TV’si hedef, gazetesi hedef, okulu hedef, belediye başkanı
hedef, milletvekili hedef; evet, kendisini bu kadar hedef hâline getiren, siyasi
iktidara cevabını 16 Nisanda iyi verecek. Aklınca siyasi iktidar bu yöntemle referandumda
bu baskı politikalarına bu halkın boyun eğip “evet” oyu vereceğini mi sanıyor? “Hayır”ı
büyütüyorsunuz. Göreceğiz. Bir parça çocuğun hayal dünyasıyla oynamak, bir parça
çocuğu korkulara boğmaya çalışmak, bir parça çocuğun içindeki bu ülkeye dair sevgisini
öldürmek; budur, bu, budur.
AYDIN
ÜNAL (Ankara) – Siz çocuk öldürüyorsunuz, Oktay’ı öldürdünüz.
AHMET
YILDIRIM (Devamla) – Bak, siz de soykırım yapıyorsunuz; dil soykırımı, kültür soykırımı,
Kürt soykırımı yapıyorsunuz. 
BAŞKAN
– Sayın milletvekilleri...
AHMET
YILDIRIM (Devamla) – Teşekkür ederim.
BAŞKAN
– Teşekkür ederim ben de.
AYDIN
ÜNAL (Ankara) – Oktay’ı öldürdünüz! Oktay’tan bahset, ölümünden bahset! 11 yaşındaki
çocuğu öldürdünüz!
OSMAN
AŞKIN BAK (Rize) – Kediye süt vermeye gidiyordu, öldürdünüz çocuğu!
BAŞKAN
– Sayın milletvekilleri...
MEHMET
MUŞ (İstanbul) – Sayın Başkan...
BAŞKAN
– Buyurun Sayın Muş.
MEHMET
MUŞ (İstanbul) – 60’a göre söz talebim var.
BAŞKAN
– Buyurun.
IV.- AÇIKLAMALAR (Devam)
24.- İstanbul Milletvekili Mehmet Muş’un, Muş
Milletvekili Ahmet Yıldırım’ın 456 sıra sayılı Kanun Teklifi’nin birinci bölümü
üzerinde şahsı adına yaptığı konuşmasındaki bazı ifadelerine ilişkin açıklaması
MEHMET
MUŞ (İstanbul) – Sayın Başkan, burada, Sayın Genel Başkanımızın, Başbakanımızın,
Grup Başkanımızın bugün basına yansıyan bir ifadesinin çarpıtılmak suretiyle farklı
anlamlara çekilmeye çalışıldığını görüyoruz. Bakın, ifadeleri okuyan herkes orada
ne demek istediğini gayet iyi anlar. Burada bir hukuki süreç işlemektedir. Eğer
hukuki süreçler, Yargıtay safahatı işler, Parlamentoya bu tip bir şey gelirse bundan
sonraki süreçle alakalı Başbakanın kanaati burada zikrediliyor, Başbakan kanaatini
burada belirtti, yoksa hukuki süreçle alakalı Başbakanın söylediği herhangi bir
şey yoktur, “Şu kadar milletvekilinin dokunulmazlığı düşürüldü, şunlarla alakalı
karar çıkacak.” veya “Şu milletvekillerinin milletvekilliği düşürülecek.” diye bir
ifade yok orada, devam eden hukuki süreçlerle alakalı da bir değerlendirmesi yok
Sayın Başbakanın, Sayın Grup Başkanımızın. Yaptığı değerlendirme, eğer bu hukuki
süreç devam edip Yargıtaydan da geçtikten sonra kesinleşen cezalar olursa bununla
alakalı söylediği ki burada da Anayasa’nın hükümleri, İç Tüzük’ün hükümleri açıktır
ve bunlar uygulanır ve uygulanacaktır da, söylenen budur.
BAŞKAN
– Teşekkür ederim Sayın Muş.
Sayın
Yıldırım...
AHMET
YILDIRIM (Muş) – Sayın Başkan, Sayın Başbakanın sözlerini çarpıttığımı iddia ederek
ağır sataşmada bulundu, İç Tüzük 69’a göre sataşmadan söz istiyorum.
MEHMET
MUŞ (İstanbul) – Çarpıtıyor.
BAŞKAN
– Peki buyurun, iki dakika.
VII.- SATAŞMALARA İLİŞKİN KONUŞMALAR (Devam)
3.- Muş Milletvekili Ahmet Yıldırım’ın, İstanbul
Milletvekili Mehmet Muş’un yaptığı açıklaması sırasında şahsına sataşması
nedeniyle konuşması
AHMET
YILDIRIM (Muş) – Bakın Bakın, Sayın Grup Başkan Vekili, Başbakan da her yurttaş
gibi düşünce açıklama hürriyetine sahiptir; buna itirazımız yok ama, unutulmamalıdır
ki Başbakan bir hukuk uzmanı değil, Başbakan bir anayasa profesörü değil, Başbakan
sıradan bir yurttaş değil…
MEHMET
MUŞ (İstanbul) – Siz hukuk profesörü müsünüz?
AHMET
YILDIRIM (Devamla) – …Başbakan yürütmenin başı olarak sorumluluk mevkisindedir.
Bu anlamda, yapacağı bütün konuşmaların bu siyasallaşmış yargı üzerinde talimat
anlamına geleceğini herkes iyi bilir. Başbakan normal bir hukuki sürece dair “Bundan
sonra da devam edecek.” diyemez, ya değilse Başbakan bir siyasi görüş açıklamıyor.
Başbakan bir hukuki sürece dair görüş beyan edebilir, “Bir yasa işledi, İç Tüzük
işledi, Anayasa işledi.” diyebilir. “Bundan sonra devam edecek” derse talimat vermiş
olur. 
OSMAN
AŞKIN BAK (Rize) – Hayır canım, ne talimatı? Talimat veren yok, nereden çıkarıyorsun
talimatı ya?
AHMET
YILDIRIM (Devamla) – Bu, bu kadar nettir. Ve bu yönüyle de açık söylüyorum, şimdiye
kadar bizi doğruladığı için Sayın Binali Yıldırım’a teşekkür ediyoruz, biz de bunu
söylüyorduk. 
OSMAN
AŞKIN BAK (Rize) – Siz öyle söylemesini istiyorsunuz, öyle bekliyorsunuz galiba.

BAŞKAN
– Karşılıklı konuşmayın lütfen. 
AHMET
YILDIRIM (Devamla) – Siz başka bir yere çekeceğinize gelin, buradan “Bundan sonra
devam edecek.” demekle neyi kastetti, hangi isimleri kastetti, kaç kişinin daha
milletvekilliğini düşürecek ve bu isimler kimlerdir, yargıya kimin için talimat
verdi…
OSMAN
AŞKIN BAK (Rize) – Milletvekilliğinin nasıl düşeceği belli ya, neyi anlatıyorsun.

BAŞKAN
– Sayın Bak…
AHMET
YILDIRIM (Devamla) – Onun için, Başbakanın o cümlesini burada…
OSMAN
AŞKIN BAK (Rize) – Anayasa’da yazıyor. 
AHMET
YILDIRIM (Devamla) – Bir de bir diğer husus Sayın Başkan, sizin benden önce itiraz
etmeniz lazımdı, benim Hükûmete dönük eleştirime neden bir siyasi partinin grup
başkan vekili cevap verir? 
MEHMET
MUŞ (İstanbul) – Grup başkanımıza atfen söylüyorum. 
AHMET
YILDIRIM (Devamla) – Sayın Bakanımız burada, Sayın Bakandan ben cevap bekledim.

Bakın,
ben “AKP’nin Genel Başkanına” diye hitap ettim mi? Ben “yürütmenin başı Başbakan”
diye hitap ettim… 
MEHMET
MUŞ (İstanbul) – Grup başkanımız bizim.
AHMET
YILDIRIM (Devamla) – …ve Hükûmet burada, grup başkan vekili cevap veriyor. Bunun
da usul açısından çok ciddi bir probleme tekabül ettiğini düşünüyorum. 
Teşekkür
ederim. 
BAŞKAN
– Başbakan, aynı zamanda o grubun genel başkanı Sayın Yıldırım. 
AHMET
YILDIRIM (Muş) – Ama, açıklamayı Genel Başkan olarak yapmıyor, Başbakan olarak yapıyor.
Çankaya Köşkü’nde, AKP Genel Merkezinde ağırlamadı.
OSMAN
AŞKIN BAK (Rize) – Hukuki süreçler işler kardeşim ya. 
BAŞKAN
– Sayın Yıldırım, lütfen… 
MEHMET
MUŞ (İstanbul) – Sayın Başkan…
BAŞKAN
– Buyurun. 
MEHMET
MUŞ (İstanbul) – Sayın Başkan, benim ismimi zikretmek suretiyle bize bir sataşmada
bulunmuştur, bu açık bir sataşmadır. 
BAŞKAN
– Buyurun iki dakika. (AK PARTİ sıralarından alkışlar)
4.- İstanbul Milletvekili Mehmet Muş’un, Muş
Milletvekili Ahmet Yıldırım’ın sataşma nedeniyle yaptığı konuşması sırasında
şahsına sataşması nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; burada bir kez daha ifade
etmek durumundayım. Bir milletvekillinin milletvekilliğinin nasıl düşeceği açık
ve net şekilde Anayasa’mızda bellidir. Kesinleşmiş olan bir cezanın Türkiye Büyük
Millet Meclisinde okunması suretiyle bu düşer. Burada sorulan Sayın Başbakana, bununla
alakalı hukuki süreçler devam ediyor, kesinleşen bir şey olursa bunların devam edeceği
yönünde. Buna kimsenin engel olma gibi bir durumu yoktur. Anayasa bunu net bir şekilde
ortaya koymuştur. Bunu çarpıtmak suretiyle “Efendim, yargıya talimat veriliyor,
yargıyla bu işleri yapıyor.” gibi demenin bir anlamı yoktur. 
Bakın
Değerli Milletvekili, burada sizin Kürt’e bakış açınız bu. Siz orada operasyonlar
yapıyorsunuz, siz orada istismarlarda bulunuyorsunuz. 
Şimdi
bakın, PKK bu kadar silahlı saldırı yaptı, bunların hiçbir tanesini ne gördünüz,
ne duydunuz. PKK bomba yüklü araçlarla Ankara’da, İstanbul’da, Diyarbakır’da çocukları
katletti, sivilleri katletti sesiniz çıkmadı. Mecliste PKK’nın aleyhine bildiri
hazırladık, içinde “PKK” geçiyor diye imzalamaya cesaret edemediniz. Milletvekilleriniz
PKK’yı barış hareketi olarak nitelendirdi. Canlı bomba cenazelerine methiyeler düzdünüz,
o canlı bombaları “şehit” diye tabir ettiniz. PKK güneydoğuda hendekler kazıp içine
mayın döşedi, sustunuz ama devlet operasyon yapınca buradan feryat figan bağırmaya
başladınız. 
Bakın,
şuradan bir kere daha açık ve net bir şekilde ifade etmek istiyorum: Bizim derdimiz
bu terör örgütünü Türkiye'nin gündeminden çıkarıp doğusuyla batısıyla, kuzeyiyle
güneyiyle vatandaşımızın can ve güvenliğinin tesis edilmesi ve milletimizin huzurlu
bir şekilde yaşamını sürdürmektir. Burada Türkiye Cumhuriyeti’nde Kürtler ile Türkler
bu devletin ortak paydaşları ve sahipleridirler. Türkiye Cumhuriyeti’nin tüm vatandaşları
gibi bizim dillere karşı bir alerjimiz yoktur. Kürtçeyle alakalı da AK PARTİ’nin
iktidara geldikten sonra atmış olduğu adımlar ortadadır. 
(Mikrofon
otomatik cihaz tarafından kapatıldı) 
MEHMET
MUŞ (Devamla) – Televizyon yayınlarından tutun da diğer pek çok alana kadar atmış
olduğumuz adımlar toplumumuz tarafından gayet iyi bilinmektedir.
Genel
Kurulu saygıyla selamlıyorum. (AK PARTİ sıralarından alkışlar)
OSMAN
AŞKIN BAK (Rize) – Türk-Kürt kardeştir. 
BEDİA
ÖZGÖKÇE ERTAN (Van)– Lütfettiniz… Lütfettiniz…
BAŞKAN
– Teşekkür ederim Sayın Muş. 
AHMET
YILDIRIM (Muş) – Bir şey söylememe gerek var mı Sayın Başkan?
BAŞKAN
– Tabii ki Yıldırım. Ben usul gereği, tutanaklara geçmesi anlamında size soruyorum
bunu. Siz söyleyin ne için söz istediğinizi?
AHMET
YILDIRIM (Muş) – Sadece birini söyleyeyim, yine, çarpıttığımı söylüyor. 
BAŞKAN
– Buyurunuz o zaman. 
Siz
söyleyeceksiniz, ben ona göre değerlendirme yapacağım Sayın Yıldırım ama… 
AHMET
YILDIRIM (Muş) – Teşekkür ederim Sayın Başkan. 
BAŞKAN
– Buyurun. 
5.- Muş Milletvekili Ahmet Yıldırım’ın, İstanbul
Milletvekili Mehmet Muş’un sataşma nedeniyle yaptığı konuşması sırasında
şahsına sataşması nedeniyle konuşması
AHMET
YILDIRIM (Muş) – Bakın, çok defa şu kürsüden söyledim, tekrar söylüyorum: Sivilleri
hedef almış saldırılar nereden gelirse gelsin her zaman karşısında durduk, birçok
partiden daha önce açıklama yaptık. Sözünü ettiği deklarasyonu diğer parti mensupları
da iyi bilir, diğer partiler kabul edebilir, hazır metin getirip, ortaya koyup,
ondan sonra “Bunu imzalayın…” Diğer partiler kabul eder ama biz kabul etmeyiz, hazırlamadığımız
bir metnin altına imza atmayız. 
Neymiş?
Efendim, terörle mücadele ediyormuş. Nasıl? 60 yaşındaki Abdi Aykut’u işkence edip
ortadan kaybederek. Nasıl? Bir halkın dilini yasaklayarak. Nasıl? Bir halkın televizyonunu,
gazetesini kapatarak. Nasıl? Bir halkın belediyelerini seçilmediği hâlde gasbederek.
Nasıl? Bir halkın milletvekillerini tutuklayarak. Nasıl? Siyasallaştırdığı yargının
arkasına saklanarak. Nasıl? Bir siyasi partiye dönük bir yılda belediye başkanı,
milletvekili, genel merkez, il, ilçe yöneticisi dâhil 10 bin siyasetçiyi gözaltına
alıp 5 binini tutuklayarak. 
Biz,
bizimle antidemokratik seçim yasalarına rağmen sandıkta baş edemeyenlerin, demokratik
yöntemlerle baş edemeyenlerin, buna rağmen Meclis dışında bırakamayanların, meşru
siyasette bizimle yarışamayanların ve bu yönüyle de anayasal çoğunluğu Mecliste
elde edemediği için rövanşist duygularla, kin, nefret duygularıyla siyasallaştırdığı
kolluğu ve yargıyı partimize, siyasetçilerimize karşı kullanarak bu yönlü siyaset
yapmayı ucuz bir hafiyelik olarak görüyoruz. Ya değilse, biz isterdik ki yargının
arkasına sığınmasın, hele hele sabah akşam terörist olarak suçladığı yargı mensuplarının
hazırlamış olduğu iddianameler ve onların tanzim etmiş olduğu mahkeme dosyalarıyla
karşımıza çıkmasınlar. Bekliyoruz, hâlâ Başbakanın söylediği cümleye cevap yok burada.

MEHMET
MUŞ (İstanbul) – Gayet de cevap verdik. 
BAŞKAN
– Teşekkür ederim Sayın Yıldırım. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş'ın Gelir Vergisi Kanunu ile Bazı Kanunlarda
Değişiklik Yapılmasına Dair Kanun Teklifi (2/1585) ile Plan ve Bütçe Komisyonu
Raporu (S. Sayısı: 456) (Devam)
BAŞKAN
– Şimdi soru-cevap işlemini yapacağız. 
Süremiz
on beş dakika. Bu sürenin yedi buçuk dakikasını sorulara, diğer kalan yedi buçuk
dakikasını da cevaplaması için Sayın Bakana vereceğiz.
Sayın
Gürer’den başlıyoruz.
Buyurun
Sayın Gürer.
ÖMER
FETHİ GÜRER (Niğde) – Sayın Bakan, emeklilikte yaşa takılanlarla ilgili yazılı sorularımıza
verdiğiniz yanıtta düzenleme yapılmasının mümkün olmadığını, bu konuda bir iyileştirmeye
gidilmeyeceğini belirtiyorsunuz ancak kamuoyuna yine dolaylı olarak bakanlıktan
yansıtılmış gibi emeklilikte yaşa takılanlar için iyileştirme yapılacağı imajı doğuracak
açıklamalar yapılıyor. Bunları sizin ağzınızdan bir kez de gerçekçi biçimiyle, emeklilikte
yaşa takılanlara bir düzenleme yapılacak mı yapılmayacak mı, onu öğrenmek istiyorum.
İkincisi:
Kamuoyuna anneanne, babaanne için maaş diye sunulan uygulama bakanlığınız tarafından
mı uygulanacak? Toplam kaç müracaat oldu? Ülke genelinde başvuranlar ve durumu bu
kriterlere uyan tüm aileler bu yardımı alabilecekler midir? 
Teşekkür
ederim.
BAŞKAN
– Teşekkür ederim.
Sayın
Bektaşoğlu…
BÜLENT
YENER BEKTAŞOĞLU (Giresun) – Teşekkür ederim Sayın Başkan.
Türkiye
ile Gürcistan’ı birbirine bağlayan Sarp Sınır Kapısı’ndan Batum’a giriş yapan yurttaşlarımız
gümrük ve vize işlemleri sırasında buradaki görevli memurlar, güvenlik görevlileri
tarafından bazen mevzuatlar bazen de kendi kişisel keyfî uygulamalar nedeniyle zorluklar
yaşamaktadır. İki ülke arasında değişen mevzuatların vatandaşlarımız tarafından
bilinmemesi de buna eklenince geri dönüşler olmakta, gümrüğün Batum tarafında saatlerce
uzayan kuyruklar oluşmaktadır. Bu durum turizm amaçlı seyahat edenler, iş görüşmesine
veya aileleriyle günübirlik ziyaret amaçlı gidenler, ayrıca bu gümrüğü kullanarak
Azerbaycan ve diğer Türk Cumhuriyetlerine gitmek isteyenler açısından maddi manevi
kayıplara yol açmaktadır. İlgili bakanlıkların bu önemli ve hassas konuda gerekli
girişimlerde bulunmalarını, sorunların tespiti için bir komisyon kurulmasını, daha
kolay ve zaman kaybına yol açmadan gümrük giriş ve çıkışlarını sağlayacak yasa ve
yönetmeliklerle sorunun çözülmesini bekliyoruz.
Teşekkür
ederim.
BAŞKAN
– Sayın Özdiş…
İBRAHİM
ÖZDİŞ (Adana) – Teşekkür ediyorum Sayın Başkan.
Ben
Sayın Bakana şunu sormak istiyorum: Referandum çalışmaları devam ediyor. Sizler
AKP iktidarı ve MHP “evet” noktasında çalışmalar yürütüyorsunuz, grup toplantılarında
“evet” denmesini savunuyorsunuz, söylüyorsunuz genel başkanları olarak Sayın Kılıçdaroğlu
da “hayır” denmesini iddia ediyor, bu tür bir söylem geliştiriyor. Bu gerek Meclis
bünyesinde gerek dışarıda, diğer platformlarda böylesine devam ediyor. Biz alanda
şunu görüyoruz: Vatandaş hâlâ niçin “evet” niçin “hayır” deneceği konusunda ciddi
derecede bilgi eksikliğine sahip. Sayın Genel Başkan Kılıçdaroğlu…
(Mikrofon
otomatik cihaz tarafından kapatıldı)
BAŞKAN
– Teşekkür ederim. 
Sayın
Bakan… 
MURAT
BAKAN (İzmir) – Sayın Bakan, Sayın Cumhurbaşkanının dünürü Orhan Uzuner’in fikir
babası olduğu iddia edilen “Kardeş Kal Türkiye” diye bir grup ortaya çıktı, biliyorsunuz.
Bu grubun yeni bir darbe girişiminde, kalkışmalarda halkı en kısa sürede sokağa
dökmek için bir iletişim altyapısı oluşturduğu açıklandı. Bir de “Halkın Özel Harekâtı”
adı altında bir dernek çatısı altında kurulmuş, sokaklarda sembollü, üzerinde polisi
anımsatan, emniyet görevlilerini anımsatan semboller olan, arkasında “sticker”lar
olan arabalarla dolaşan ve paramiliter grupları anımsatan bir örgütlenme var. Ülkemiz
referanduma giderken ve toplum bu kadar kutuplaşmışken, bu tür yapılanmalarla ilgili
Hükûmet olarak aldığınız bir tedbir var mıdır? Toplum bundan dolayı bir endişe içindedir.

Teşekkür
ederim. Saygılar sunarım. 
BAŞKAN
– Teşekkür ederim. 
Sayın
Pekşen... 
HALUK
PEKŞEN (Trabzon) – Teşekkürler Sayın Başkan. 
Sayın
Bakan, bu, birazdan görüşmeye başlayacağımız torba kanun içerisinde, Ziraat Bankasından
kredi kullanan tarım çiftçilerinin sıkıntılarının çözümlenmesi, elektrik borçlarının
ödenmesine ilişkin, sulama suyu elektrik giderlerinin karşılanmasına ilişkin çeşitli
çözüm önerileri var. Ama Eylül 2016 tarihinde, Karadeniz’de, özellikle Beşikdüzü
ilçesinde çok ciddi bir sel felaketi yaşandı ve oradaki Belediyenizin uygulamalarından
kaynaklanan ciddi sorunlarla, sel felaketi, esnafa çok ağır bir bedel olarak geri
döndü ve Beşikdüzü esnafı çok ciddi zararlarla karşı karşıya kaldı. O günden bugüne
kadar Beşikdüzü esnafının zararlarını karşılamaya ilişkin ciddiye alınabilir hiçbir
tedbir alınmadı. Bu konuda Hükûmetinizin herhangi bir çalışması olacak mıdır? Beşikdüzü
esnafına sizin adınıza ben gidip ne söyleyeyim? 
BAŞKAN
– Sayın Zeybek…
KEMAL
ZEYBEK (Samsun) – Teşekkür ediyorum Sayın Başkanım.
Değerli Bakanım, Samsun’da üretimi yapılan çeltik, fındık,
ayçiçeği ve bunların giderleri olan geçen yıl KDV indirimi yaptığınız gübre, tohumdaki
desteklemeleriniz ve mazottaki indiriminiz gerçekleşmemiştir. Ne yazıktır ki bu
vergi indirimleriyle üretimi bir şekilde üretim hâline dönüştürmüyorsunuz sadece
mevcut olan üretimi destekleyen katkıların sağlanması için üretim yaptırıp çiftçimizi,
üreticimizi, esnafımızı, sanayicimizi kâr eder hâle getirmemiz gerekiyor. Kâr edilmeyen
bir malın, ürünün maliyeti olmaz, kârı olmaz, vergisi de olmaz. Siz vergisi olmayan
şeylerin vergilerini kaldırmaya kalkıyorsunuz. Üretimi sağlayınız, destek veriniz
ve ihracatı destekleyen…
(Mikrofon
otomatik cihaz tarafından kapatıldı)
BAŞKAN
– Teşekkür ederim. 
Sayın
Çam…
MUSA
ÇAM (İzmir) – Teşekkür ederim Sayın Başkan.
Sayın
Bakan, Ahilik Sandığıyla ilgili düzenlemede -At Yarışları Hakkındaki- jokey ve antrenörler
ile köy muhtarları bu kapsamın dışında tutuluyor; neden? 
İkincisi;
Türkiye’de yaklaşık olarak 52 bin muhtar var, bunların yüzde 50’si zaten emekli
olmuş, emekliliği hak etmiş insanlar. Önemli bölümü de emekli olamadılar çünkü sosyal
güvenlik prim borçlarını kendileri ödüyorlar. Muhtarlarla ilgili sosyal güvenlik
primlerini ödemeyi düşünüyor musunuz düşünmüyor musunuz?
Teşekkür
ederim. 
BAŞKAN
– Teşekkürler.
Sayın
Yüksel…
CEMAL
OKAN YÜKSEL (Eskişehir) – Sayın Bakan, aslında başka bir şey soracaktım ama grup
önerimiz üzerine konuşan AKP’li hatip Rus uçağının düşürülmesini hatırlattı bize.

Malumunuz,
çok zaman geçmedi. Rus uçağı vuruldu; Rusya, 1 uçak, 2 pilot kaybetti, biz o dönemde
Suriye üzerindeki tüm haklarımızı kaybettik, bir uçak uçuramadık. O dönemde gerek
Cumhurbaşkanlığı gerek Başbakanlık “Uçağın vurulma talimatını ben verdim.” diye
birbirleriyle yarıştı, sonra Rusya’yla ilişkiler bozulduğunda da FETÖ’cü bir subaya
kaldı iş. Biz daha sonra, Rusya’yla ilişkiler düzelsin diye yaldızlı özür mektuplarıyla
Rusya’dan özür diledik. 
En
son El-Bab operasyonunda Rusya, askerlerimizi vurdu; 3 askerimiz şehit, 11 askerimiz
de yaralı. Rusya’dan bu konuda bir özür talep ettiniz mi? Rusya bu konuda bir özür
diledi mi bizden, onu merak ediyorum. 
BAŞKAN
- Teşekkür ederim.
Sayın
Bakan, buyurun. Süreniz yedi buçuk dakika.
KADİM
DURMAZ (Tokat) - Sayın Başkanım, benim de söz talebim vardı.
BAŞKAN
- Ama süre doldu.
KADİM
DURMAZ (Tokat) - Beş dakika Sayın Bakana yeter. 
BAŞKAN
- Bir başlayalım, bakalım. Bu kadar soruya beş dakikada nasıl cevap versin Sayın
Bakan?
KADİM
DURMAZ (Tokat) - Hepsine vermeyecek ki zaten. 
BAŞKAN
- Buyurun Sayın Bakanım.
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) - Sayın Başkanım, değerli arkadaşlar;
emeklilikte yaşa takılanlarla ilgili açıklamalarımızı son derece net yapıyoruz çünkü
özellikle bizdeki emeklilik yaşı şu an itibarıyla ortalama yüzde 52. OECD ülkelerinin
ortalama emeklilik yaşı ise 72. Yaptığımız düzenlemeyle bunu 2036’ya kadar erkeklerde
60 yaşına, kadınlarda da 58 yaşına dönüştürecek bir yolculuk yapılıyor. Dolayısıyla,
emeklilikte yaşa takılan vatandaşlarımızın sabırla o yaşını tamamlamalarını öneriyoruz
ve bunun dışında bir düzenleme yapamayacağımızı ifade ediyoruz. Ama emeklilikle
ilgili çalışma gününü doldurup da şu anda çalışmayanlar sosyal güvenlik kapsamı
dışında kalıyorlar ve sağlık hizmeti alamıyorlar. Onlarla ilgili bu kanun tasarımızda,
bu 53 liralık gelir testine tabi olmadan GSS primini ödeyerek onlar da bu ara dönemde
sağlık hizmeti alabilecekler ama yaşlarını beklemekle ilgili şu anda bir düzenlememiz
ve çalışmamız söz konusu değil.
Büyükanne
projesi esasında şu anda Hükûmetin bir projesi değil. Bu, bizim Çalışma ve Sosyal
Güvenlik Bakanlığı olarak özel sektör iş dünyasından gelen yarı zamanlı çalışma
hakkı; doğum yapan anneye, çocuğu 6 yaşına gelinceye kadar yarı zamanlı çalışma
hakkı tanıdık. Bunun özel sektör düzenleme yönetmeliğini yaparken düzenlemede bir,
sabahtan öğlene kadar gelebilir talep ettiği hâlde; iki, öğleden akşama kadar gelebilir
ama bunu gördüğümüzde sabah servisle gelen anne öğlen nasıl dönecek veya akşam servisle
dönen anne öğlen işe nasıl gelecek? O zaman bir gün gelsin, bir gün gelmesin, o
hakkı da verelim. Ama özel sektörde bu tür bir çalışanını istihdamda tutmakta önemli
sıkıntılar olacağını ve kadın istihdamını bu yönetmeliğin ve bu kararın olumsuz
etkileyeceğini, bizim toplumsal kültürümüzde büyükanne kültürü olduğunu, büyükanne
kültürünün de desteğiyle bir proje bazlı çalışma yapılabileceği konusunda değerlendirmeler
yapıldı ve bunu sanayi odalarımız, ticaret odalarımız, sendikalarımız, işveren sendikaları
ve işçi sendikalarıyla yaptığımız değerlendirmelerden sonra bir pilot uygulama,
proje şeklinde başlattık. Müracaatları pazartesi günü sonlandırdık. Müracaatlarda
hak edebilen, bu kapsam içine girebilecek sayı 31.262. Burada annenin 2 asgari ücretten
az geliri olma, ailenin de total gelirinin 3 asgari ücreti geçmeme, büyükannenin
sağlık durumu gibi kriterlere göre bu 31.262 kişi aşağıdan yukarı doğru sıralandırılarak
6.500 aileye bu hakkı tanıyacak, 10 ilde bu pilot uygulamayı değerlendirecek bir
yıllık bir pilot uygulama. Bu pilot uygulamayla ilgili işçi sendikalarımız, TÜRK-İŞ
ve HAK-İŞ’in de katkıları var. Bu kanun tasarımızda bunların da bu anlamda katkı
sağlayabilmeleri için yasalarında düzenleme getiriyoruz ki buralara kaynak aktarabilsinler.
Şu anda 6.500 ailenin -bin aile yaklaşık 6 milyona mal oluyor- bunun yüzde 50’sini
sendikalarımız, işverenlerimiz, odalarımız; yüzde 50’sini de Bakanlık olarak, İŞKUR
olarak biz üstleniyoruz ve proje bir yıllık bir pilot uygulama projesi şeklinde
şekillenecek. 
Ben
özellikle… “Muhtarlarla ilgili SGK primleri konusunda bir çalışmanız var mı?” diye…
Muhtarlarımızın bu anlamda talebi var. Bir genel çalışma yaptık, Sayın Başbakanımıza
sunduk. Değerlendirme Hükûmet bazında ne şekilde tecelli edecek, onunla ilgili şu
anda ilave bir cümle söyleme durumunda değilim. 
Batum
Sarp Gümrük Kapısı’ndaki saatlerce bekleme ve buradaki mağduriyetlerle ilgili, Gümrük
ve Ticaret Bakanlığımızla görüşerek bu anlamda alınabilecek tedbirler nelerse onları
da alarak çözüm üretme gayreti içinde oluruz. Size de Bakanlığımızın bilgilerini
aktarırız. 
Yani
burada konuyu, soruyu zaman kısıtı dolayısıyla tam anlamadım. “Evet” diyecek, “hayır”
diyecek olanların henüz daha bilgilendirme konusunda yeterince bilgileri olmadığı…
Doğrudur, önümüzde elli küsur gün var. Bu süre zarfında…
İBRAHİM
ÖZDİŞ (Adana) – Liderler televizyona çıksın efendim, televizyona. Televizyona çıksınlar.
BAŞKAN
– Sayın Özdiş…
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – …neden “hayır” denmesi gerektiğini
anlatmak için de…
İBRAHİM
ÖZDİŞ (Adana) – Televizyona çıksınlar, 80 milyona anlatsınlar, onu diyecektim yarım
kaldı.
BAŞKAN
– Tamam, iletiriz Sayın Özdiş, lütfen... Şimdi yeri mi burası?
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Bir saniye… Şimdi, siz neden
“hayır” denmesi gerektiğini oturur bir…
İBRAHİM
ÖZDİŞ (Adana) – Televizyonda liderler çıksın konuşsunlar, millet bilsin, millet
faydalansın. Televizyonda konuşsunlar.
BAŞKAN
– Sayın Özdiş…
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Herkes kendi yolunu seçer;
ben kapı kapı geziyorum. Herkes kendi yolunu kendi seçer. Dolayısıyla televizyonlar
da serbest, kapılar da serbest, sokaklar da serbest, caddeler de serbest. Her tarafta
her vatandaşa herkes ulaşabilir. 
İBRAHİM
ÖZDİŞ (Adana) – Televizyona niye çıkılmıyor efendim? Televizyona niye çıkılmıyor?

OSMAN
AŞKIN BAK (Rize) – Kapı kapı… Kendiniz biraz çalışın. 
BAŞKAN
– Sayın Özdiş…
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Dolayısıyla, bu anlamda,
herkes kendi tercihini kendi yapar. 
İBRAHİM
ÖZDİŞ (Adana) – Televizyona niye çıkılmıyor efendim? 
BAŞKAN
– Sayın Altay, lütfen, rica edebilir miyim sizden? 
İBRAHİM
ÖZDİŞ (Adana) – Televizyona niye çıkılmıyor? Bu, en doğal bir talep.
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Ya, talebiniz doğal olabilir,
bizim tercihimiz de doğaldır. Sizinki doğal da bizimki doğal değil mi?
İBRAHİM
ÖZDİŞ (Adana) – O zaman iddianıza güvenmiyorsunuz. Sayın Bakan, iddianıza güvenmiyorsunuz.
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Biz, bugünlere millete güvenerek
geldik, millete güvenerek. Millete kimin güvenip güvenmediğini burada gördü bu millet,
bu kürsüde…
İBRAHİM
ÖZDİŞ (Adana) – Sayın Bakan, millet duysun… 
(Mikrofon
otomatik cihaz tarafından kapatıldı)
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Bu meydanda kürsü işgaliyle
kimin güvenip güvenmediğini millet gördü. 
BAŞKAN
– Sayın Bakan, tamamlayın lütfen.
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Milletten korkan biri varsa
belli, millet biliyor onu.
İBRAHİM
ÖZDİŞ (Adana) – Hayır, millet duysun efendim, millet duysun. Televizyonlara çıksınlar.
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Peki. Sorulara cevap vereceğiz.
BAŞKAN
– Teşekkür ederim Sayın Bakan.
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Beşikdüzü esnafımıza bu anlamda
hem o mağduriyet döneminde gerekli destekleri verdik ama yine de farklı destek ihtiyaçları
varsa bu anlamda değerlendirmeyi yaparız. Toplum yararına çalışmada da Beşikdüzü
Belediyesine destek verdik İŞKUR olarak. 
BAŞKAN
– Sayın Bakanım, son bir dakikayı veriyorum.
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Onun dışında, verilen desteklerin
özellikle çeltik, ayçiçeği konusunda gübrede ve tohumda KDV indirimi… 
Bakın
arkadaşlar, toplum esasında biliyor. Hangi kalemi alırsanız alın ister 2002’ye göre
alın ister 2007’ye göre alın ister 2010’a göre alın ister bir yıl öncesine göre
alın; bu alanda üretim artışı var mı yok mu? Üretim artışı olduğuna göre burada
öyle veya böyle belirli kazanımlar da vardır. Kazanımlar çiftçimizi zaman zaman
mutlu edecek bazen de yeteri…
(Mikrofon
otomatik cihaz tarafından kapatıldı)
BAŞKAN
– Sayın Bakan, teşekkür ederim.
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Efendim, ben bakıyorum daha
bir dakikadan fazla zamanım var.
BAŞKAN
– Orası başka, orası değil; o, konuşma süresi Sayın Bakan.
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Çok teşekkür ediyorum Sayın
Başkanım.
BAŞKAN
– Biz teşekkür ederiz, sağ olun.
CEMAL
OKAN YÜKSEL (Eskişehir) – Sayın Başkan, süresi yetmediklerine yazılı cevap verecek
mi?
BAŞKAN
– Sayın milletvekilleri, birinci bölüm üzerindeki görüşmeler tamamlanmıştır.
Şimdi,
birinci bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım.
1’inci
madde üzerinde dört adet önerge vardır, okutacağım.
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Sayın Başkan, 1’inci
maddede bir açıklama yapmak istiyorum Komisyon olarak. 
BAŞKAN
– Yalnız, Komisyon Başkanının bir açıklama talebi var, onu yerine getirelim.
Buyurun.
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Sayın Başkanım, teşekkür
ediyorum.
Değerli
arkadaşlar, Komisyon görüşmeleri sırasında görüşmeler tutanaklara geçirilirken maalesef
tutanaklarda sehven bir yanlışlık olmuştur. Stenograf arkadaş işleme alınmayan bir
önergeyi aşağıya götürdüğü ve direkt olarak tutanaklara o önerge işlendiği ve ses
kayıtları da çözümlenmediği için tutanaklarda okunan önerge ile buradaki maddenin
yazımında bir farklılık görülmektedir. Burada (1)’inci fıkranın (a) bendi ve (8)’inci
fıkranın (b) bentlerinde geçen ibare kanunda yer aldığı şekilde doğrudur. Tutanakta
ses kayıtlarını dinledik, Tutanak da yaptığı yanlışlığı fark etti. Onlar da bu tutanakları,
Komisyon tutanaklarını düzeltecekler. 
Bu
açıklamayı o yüzden yapmak istedim çünkü milletvekillerimizin tutanaklarda bir yanılgıya
düşmemeleri için.
Teşekkür
ederim.
BAŞKAN
– Teşekkür ederim.
1’inci
madde üzerinde dört adet önerge vardır -tekrar ediyorum- önergeleri okutuyorum:
Türkiye Büyük Millet Meclisi Başkanlığına
Görüşülmekte olan
456 sıra sayılı Kanun Teklifi’nin 1’inci maddesinin (1)’inci fıkrasının (a) bendinde
geçen "%5" ibaresinin "%3" şeklinde değiştirilmesini arz ve
teklif ederiz.
 Mustafa Kalaycı
 İsmail Faruk Aksu Fahrettin
Oğuz Tor
 Konya İstanbul Kahramanmaraş
 Mehmet Necmettin Ahrazoğlu
 Muharrem Varlı Kamil Aydın
 Hatay Adana Erzurum
Türkiye Büyük Millet Meclisi Başkanlığına
Görüşülmekte
olan 456 sıra sayılı Adalet ve Kalkınma Partisi Grup Başkanvekili Kayseri Milletvekili
Mustafa Elitaş'ın Gelir Vergisi Kanunu ve Bazı Kanunlarda Değişiklik Yapılmasına
Dair Kanun Teklifi’nin 1'inci maddesinin (1)’inci, (2)’nci, (3)’üncü, (4)’üncü,
(5)’inci, (6)’ncı, (7)’nci fıkralarının aşağıdaki şekilde değiştirilmesini arz ve
teklif ederiz.
Saygılarımızla.
 Mehmet Bekaroğlu Mahmut
Tanal Kadim Durmaz
 İstanbul İstanbul Tokat
 Lale Karabıyık Bülent
Kuşoğlu Okan Gaytancıoğlu
 Bursa Ankara Edirne
 Zekeriya Temizel Utku
Çakırözer Musa Çam
 İzmir Eskişehir İzmir
"(1) T.C. Ziraat
Bankası A.Ş. (Banka) ve Tarım Kredi kooperatifleri tarafından kullandırılan ve bu
kanunun yürürlüğe girdiği tarih itibarıyla takip hesaplarında izlenen tarımsal kredi
alacakları, bu maddenin yürürlüğe girdiği tarihi izleyen üçüncü ayın sonuna kadar
banka/kooperatife başvuruda bulunulması kaydıyla aşağıda belirtilen kapsam ve şartlar
dâhilinde yapılandırılır.
a) Yapılandırmaya
esas tutar; yapılandırmaya konu kredi borcunun vadesini takip eden tarihten yapılandırma
tarihine kadar yıllık %11 oranında basit usulde yürütülecek faiz uygulanmak suretiyle
hesaplanır. Yapılandırmaya konu kredi borcunun vadesini takip eden tarihten yapılandırma
tarihine kadar yıllık %5 oranında basit usulde yürütülecek faiz borçlu tarafından
ödenir.
b) Yapılandırmaya
esas tutar; defaten veya taksitlendirilmesi halinde ilk taksiti, 2017 yılının Ekim
ayı sonuna kadar, izleyen taksitleri 2018 yılının Ekim ayından başlamak üzere her
yıl tekabül ettiği ayda toplam beş eşit taksitte ödenir. Yapılandırma taksitlerine,
yıllık %11 oranında basit usulde yürütülecek taksitlendirme faizi uygulanır. Ancak
(a) bendi hükümlerine göre hesaplanan yapılandırmaya esas tutarın defaten ödenmesi
halinde taksitlendirme faizi uygulanmaz.
(2)
Bu maddenin yürürlüğe girdiği tarihten önce takibe alınıp takip hesaplarında izlenip
izlenmediğine bakılmaksızın borçları yapılandırılan ve bu maddenin yürürlüğe girdiği
tarih itibarıyla ödemeleri devam eden borçlular talep etmeleri halinde bu maddenin
taksitlendirmeye ilişkin hükümlerinden kalan borç tutarı esas alınarak yararlandırılır.
(3)
Bu maddeden yararlanılabilmesi için dava açılmaması veya açılmış davalardan vazgeçilmesi
gerekir. Bu maddenin yürürlük tarihinden önce dava konusu edilmiş ve/veya icra takibi
başlatılmış alacaklar için takip işlemleri başvuru süresi sonuna kadar bekletilir.
Borçlu tarafından madde hükmünden yararlanmak üzere başvurulması ve madde hükmüne
göre yapılandırılan tutarın ilk taksit ödeme süresi içinde defaten veya taksitli
ödeme seçeneği tercih edilmiş ise ilk taksit tutarının ödenmesi halinde banka/kooperatif
tarafından dava ve/veya icra takipleri durdurulur. Bu takdirde yargılama ve icra
takip giderleri ile vekâlet ücretinin 2017 yılının Ekim ayı sonuna kadar ödenmesi
şarttır.
(4)
Bu madde hükümlerine göre yapılandırılan alacakların taksitlerinden herhangi birisinin
vadesinde ödenmemesi hâlinde ödenmeyen tutarın taksit ödeme süresinin son gününü
takip eden 90 gün içinde ilgili taksitlendirme faizi ile birlikte ödenmesi şartıyla
madde hükümlerinden yararlanılır. Taksitlerin belirtilen sürede de ödenmemesi durumunda
alacak muaccel hale gelir ve bakiye kredi alacakları banka/kooperatif tarafından
ilgili mevzuatına göre takip ve tahsil edilir.
(5)
Bu maddenin yürürlüğe girdiği tarihten önce madde kapsamındaki alacaklar için temerrüde
düşüldüğü tarihten sonra yapılan ödemeler, yapılandırmaya esas tutarın hesabında
dikkate alınır. Ancak borçlu lehine fark çıkması halinde herhangi bir iade yapılmaz.
(6)
Bu madde hükmünden yararlanılması durumu, borcun maddi ve şahsi teminatının sükutunu
icap ettirmediği gibi müşterek borçlu ve müteselsil kefillerine, kefaletten çekilme
hakkını vermez.
(7)
Bu madde hükümlerine göre yapılandırma ve taksitlendirme sebebiyle oluşacak gelir
kayıpları, borçlunun ödemeyi yaptığı tarihi takip eden ayda yapılan talep üzerine
Hazine Müsteşarlığı tarafından Banka veya ilgili kooperatife aktarılmak üzere Türkiye
Tarım Kredi Kooperatifleri Merkez Birliğine ödenir.
Türkiye Büyük Millet Meclisi Başkanlığına
Görüşülmekte
olan 456 sıra sayılı Kanun Teklifi’nin 1’inci maddesinin (4) numaralı fıkrasının
son cümlesinin “Taksitlerin belirtilen sürede de ödenmemesi halinde yeniden yapılandırma
iptal edilerek Banka veya Tarım Kredi Kooperatifleri mevzuatı doğrultusunda borcun
tamamı muaccel hale gelir." şeklinde değiştirilmesini,
(7)
numaralı fıkrasında geçen “Türkiye Tarım Kredi Kooperatifleri Merkez Birliğine”
ibaresinden sonra gelmek üzere “Hazine Müsteşarlığı bütçesinde yer alan ilgili harcama
tertiplerinden gider kaydedilerek” ibaresi ile aynı maddenin (8) numaralı fıkrasına
(b) bendinden sonra gelmek üzere aşağıda yer alan (c) bendinin eklenmesini arz ve
teklif ederiz.
 Mehmet Muş Hacı Bayram
Türkoğlu Mehmet Doğan Kubat
 İstanbul Hatay İstanbul
 Aydın Ünal  Fehmi
Küpçü
 Ankara Bolu
(c)
Yapılandırmaya esas tutarın borçlu tarafından defaten ödenmesi halinde bu fıkranın
(a) bendinde hesaplanan tutarın tamamı Hazine Müsteşarlığınca Banka veya ilgili
kooperatife aktarılmak üzere Türkiye Tarım Kredi Kooperatifleri Merkez Birliğine
defaten ödenir. Yapılandırmaya esas tutarın taksitlendirilmesi halinde ise bu fıkranın
(a) bendinde hesaplanan tutar da yapılandırmaya esas tutara uygulanan koşullar çerçevesinde
taksitlendirilir ve bu maddenin yedinci fıkrasındaki usuller uyarınca Hazine Müsteşarlığından
talep edilir. Bu kapsamda taksitlendirilen tutarlara talep tarihinden önceki son
on iki aylık döneme ilişkin TL cinsi sabit getirili iç borçlanmanın ağırlıklı ortalama
yıllık bileşik maliyeti oranında taksitlendirme faizi uygulanır. Bu bent uyarınca
yapılacak ödemelerde vade tarihinin geçmesi ve 90 günlük ödeme dönemi içinde ödeme
yapılması durumunda günlük bazda basit usulde yürütülecek taksitlendirme faizi hesaplanır.
Söz konusu faizin hesaplanmasında bu bentte belirlenen taksitlendirme faiz oranı
kullanılır. Dördüncü fıkrada belirtilen şekilde borcun muaccel hale gelmesi halinde
ödenen gelir kayıpları Hazine Müsteşarlığına iade edilir."
Türkiye Büyük Millet Meclisi Başkanlığına
Görüşülmekte
olan 456 sıra sayılı Kanun Teklifi’nin 1’inci maddesinin teklif metninden çıkarılmasını
arz ve teklif ederiz.
 Ahmet Yıldırım Garo
Paylan İmam Taşçıer
 Muş İstanbul Diyarbakır
 Sibel Yiğitalp Mehmet Emin
Adıyaman
 Diyarbakır Iğdır
BAŞKAN
– Okunan son önergeye Komisyon katılıyor mu?
PLAN
VE BÜTÇE KOMİSYONU SÖZCÜSÜ İBRAHİM AYDIN (Antalya) – Katılmıyoruz Sayın Başkanım.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Katılmıyoruz Sayın Başkanım.
BAŞKAN
– Önerge üzerinde Diyarbakır Milletvekili Sayın Sibel Yiğitalp konuşacak.
Buyurun
Sayın Yiğitalp. 
SİBEL
YİĞİTALP (Diyarbakır) – Sayın Başkan, değerli milletvekilleri; dün bu Meclis tarihî
bir lekeye daha imza attı ve hep birlikte izledi. Türkiye'nin ve bu Meclisin 3’üncü
büyük partisinin Eş Genel Başkanının vekilliği düştü, yangından mal kaçırır gibi
alelacele okundu ve hızlıca, sessiz sedasız geçirilmeye çalışıldı. 
HDP
kimdir? Sadece seçmeni 6 milyon ama bir araya geldiğinde 20 milyon insana tekabül
eden bir partidir. Burada açıklamalar yaparken çok zorlama hukuksal açıklamalar
yapıldı. Kendilerinin bile inanmadığı, kendilerinin bile konuşurken sahicilikten
çok uzak, sahte gerçeklik yaratarak kendilerince kamuoyu oluşturma gibi bir çabaya
girdiler. Dün bu olurken bakıyorsunuz AKP'nin ilçe teşkilatlarına, ne var burada?
Göstermek istiyorum, bir bakın; ben özellikle yanımda olan fotoğrafı göstermek istemedim
kişinin resmi görünmesin diye. İlçe örgütünde ne var? Uzun namlulu silah var. Ne
oldu? Koca bir hiç. Ondan önce ne olmuştu? Avusturya AKP Temsilcisi “İç savaş olacak
eğer ‘hayır’ çıkarsa." demişti. Yine bu yetmedi, Manisa İl Başkan Yardımcısı
yine iç savaş çağrısı yaptı. Tabii, onlar için hukuksal bir sorun yok çünkü muktedirler,
çünkü zorun gücüyle bütün yargıyı ele geçirmişler, çünkü kendilerinin dışında hiçbir
iktidarı, hiçbir gücü tanımıyorlar, çünkü kendilerini her şeyin üstünde görüyorlar;
öyle görüyorlar ki, milyonlarca seçmenin iradesini yok sayacak kadar cüretkâr davranıyorlar
ama kendileri için konuşma zamanı geldiğinde “Biz millî iradeyle çıktık, biz sandıktan
çıktık, biz her şeyi yapabiliriz.” derken geri kalan yüzde 50’yi tanımayan, yüzde
50’yi kriminalize eden, yüzde 50’yi sürekli terörize eden, kendi dışında hiçbir
gücü tanımayan bir iktidar var. Peki, biz bunu kabul edecek miyiz? Şunu iyi bilin:
Dün Sayın Eş Başkanımız Figen Yüksekdağ’ın vekilliğini burada düşürerek bu işi oldubittiye
getirdiğinizi mi sanıyorsunuz? Bu olmayacak bir şey, asla olmayacak. Peki, sizin
ilçe teşkilatlarınızda o ağır uzun namlulu silahların ne işi var? Neden bununla
ilgili bir tane yürekli bir savcı işlem yapmıyor? Hukuk var ya hani… Anayasal suç
işliyor, yasal suç işliyor normalde size göre, propagandadan vekillik düşüyor ama
uzun namlulu silahlarla gövde gösterisi yapıyor…
OSMAN
AŞKIN BAK (Rize) – Nerede ya? Öyle bir şey yok. Sibel Hanım, yok öyle bir şey. 
SİBEL
YİĞİTALP (Devamla) – …ve sokaklara çıkıp “Bakın, biz burada ‘hayır’cıları karşılıyoruz."
diye silahlarla bekleniyor. 
OSMAN
AŞKIN BAK (Rize) – Yok öyle bir şey. 
SİBEL
YİĞİTALP (Devamla) – “Eğer bizim dediğimizi yapmazsa kan banyosunu da yapacağız."
diyor.
OSMAN
AŞKIN BAK (Rize) – Yok öyle bir şey. 
SİBEL
YİĞİTALP (Devamla) – Peki, bu ülkenin yargıçları nerede? Nerede bu ülkenin yargıçları?

OSMAN
AŞKIN BAK (Rize) – O algı operasyonu, yok öyle bir şey.
SİBEL
YİĞİTALP (Devamla) – Neden bu ülkenin yargıçları mevzu sadece muhalefet olunca kendine
göre sahte gerçeklik yaratarak tutuklama, yargılama, kriminalize etme, itibarsızlaştırmaya
gidiyor? Şunu unutmayın: Adalet herkese lazım.
OSMAN
AŞKIN BAK (Rize) – Lazım da öyle bir şey yok, algı operasyonu yapıyorlar. 
SİBEL
YİĞİTALP (Devamla) – Siz bu ülkede ilk iktidara geldiğinizde mağdurdunuz ve hatta
zaman zaman çok ağlıyordunuz. O mağduriyetinizden çok da oy topladınız. Şimdi mağrur
oldunuz, şimdi muktedir olmanın kibriyle herkese meydan okuyorsunuz. O kadar meydan
okuyorsunuz ki gerçekliği görmekten uzaklaşmışsınız. 
OSMAN
AŞKIN BAK (Rize) - Hiçbir zaman kibrimiz olmadı, hep milletle beraberiz.
SİBEL
YİĞİTALP (Devamla) – Bir genel başkanın vekilliğini düşürmenin nasıl bir siyasal
faturası olacağını hiç düşündünüz mü? Milyonlarca insanın iradesini yok saymanın
siyasal faturasını, toplumsal faturasını hiç düşündünüz mü? Tabii, sizin düşünme
gibi bir sorumluluğunuz yok çünkü siz sadece karar verenin uygulayıcısı olarak burada
görev alıyorsunuz. Birileri karar veriyor, size “Onu uygulayın.” diyor ve siz de
burada ölümüne uygulamaya çalışıyorsunuz. Kendi başınıza, kendi kendinize muhasebe
yaptığınızda eminim bunun ne kadar yanlış olduğunun farkındasınız.
OSMAN
AŞKIN BAK (Rize) – Anayasa’da belli.
SİBEL
YİĞİTALP (Devamla) – Şu da zor bir şey aslında: İnsanın bulunduğu yerde kendini
ifade edememesi, itiraz edememesi, tartışamaması ve gerçekten yanlışa “yanlış” dememesi
çok acı bir şeydir. Bu sizin açınızdan çok dramatik bir durumdur. Bunu çok iyi anlıyorum.
Emin olun, biz sizi de bu dramatik durumdan kurtaracağız ve sizin bu ne kadar zorun
gücünü kullanırsanız kullanın, “evet”i örgütlemek adına her türlü zorluğu, her türlü
gayrimeşru araçları kullanırsanız kullanın hiç kimse sizin bu zorun gücünüze “evet”
demeyecektir. 7 Hazirandan 1 Kasıma kadar bunu zorladınız, kontrollü şiddet uygulamaya
çalıştınız ve aynı yöntemi tekrar devam ettirmeye çalışıyorsunuz ama şunu unutmayın:
Türkiye halkları bu şiddet sarmalından yoruldu, sıkıldı ve artık bu ülkeye çözüm
ve barış gelmesini istiyor. Bir iç barış, bir dış barış gelmesini istiyor. Her gün
saatte bir düşman üreterek kimseyi kendinize mahkûm edemezsiniz.
OSMAN
AŞKIN BAK (Rize) – Güneydoğuda PKK’dan sıkıntı var. PKK’yı atıyorlar. Halk atıyor
PKK’yı, kapısına sokmuyor.
SİBEL
YİĞİTALP (Devamla) – Şimdi siz, önce, bu yapılan şeyi bir oturun, beş dakika bir
düşünün. 
(Mikrofon
otomatik cihaz tarafından kapatıldı)
BAŞKAN
– Teşekkür ederim Sayın Yiğitalp.
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmemiştir.

MEHMET
MUŞ (İstanbul) – Sayın Başkanım…
BAŞKAN
– Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 456 sıra sayılı Kanun Teklifi’nin 1’inci maddesinin (4) numaralı fıkrasının
son cümlesinin "Taksitlerin belirtilen sürede de ödenmemesi halinde yeniden
yapılandırma iptal edilerek Banka veya Tarım Kredi Kooperatifleri mevzuatı doğrultusunda
borcun tamamı muaccel hale gelir." şeklinde değiştirilmesini,
(7)
numaralı fıkrasında geçen "Türkiye Tarım Kredi Kooperatifleri Merkez Birliğine"
ibaresinden sonra gelmek üzere "Hazine Müsteşarlığı bütçesinde yer alan ilgili
harcama tertiplerinden gider kaydedilerek" ibaresi ile aynı maddenin (8) numaralı
fıkrasına (b) bendinden sonra gelmek üzere aşağıda yer alan (c) bendinin ekleşmesini
arz ve teklif ederiz.
Mehmet Muş (İstanbul) ve arkadaşları
“(c)
Yapılandırmaya esas tutarın borçlu tarafından defaten ödenmesi halinde bu fıkranın
(a) bendinde hesaplanan tutarın tamamı Hazine Müsteşarlığınca Banka veya ilgili
kooperatife aktarılmak üzere Türkiye Tarım Kredi Kooperatifleri Merkez Birliğine
defaten ödenir. Yapılandırmaya esas tutarın taksitlendirilmesi halinde ise bu fıkranın
(a) bendinde hesaplanan tutar da yapılandırmaya esas tutara uygulanan koşullar çerçevesinde
taksitlendirilir ve bu maddenin yedinci fıkrasındaki usuller uyarınca Hazine Müsteşarlığından
talep edilir. Bu kapsamda taksitlendirilen tutarlara talep tarihinden önceki son
on iki aylık döneme ilişkin TL cinsi sabit getirili iç borçlanmanın ağırlıklı ortalama
yıllık bileşik maliyeti oranında taksitlendirme faizi uygulanır. Bu bent uyarınca
yapılacak Ödemelerde vade tarihinin geçmesi ve 90 günlük ödeme dönemi içinde ödeme
yapılması durumunda günlük bazda basit usulde yürütülecek taksitlendirme faizi hesaplanır.
Söz konusu faizin hesaplanmasında bu bentte belirlenen taksitlendirme faiz oranı
kullanılır. Dördüncü fıkrada belirtilen şekilde borcun muaccel hale gelmesi halinde
ödenen gelir kayıpları Hazine Müsteşarlığına iade edilir."
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ İBRAHİM AYDIN (Antalya) – Takdire bırakıyoruz Sayın Başkan.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Katılıyoruz Sayın Başkan.
MEHMET
MUŞ (İstanbul) – Gerekçe…
BAŞKAN
– Gerekçeyi okutuyorum:
Gerekçe:
Birinci
maddenin dördüncü fıkrasında yapılan değişiklikle yapılandırma şartlarına uyulmaması
halinin sonuçları düzenlenmiştir.
Taksitlerin
ödenmemesi durumunda yapılandırma ve taksitlendirme nedeniyle oluşacak gelir kayıpları
Hazine Müsteşarlığı tarafından ödenecektir. Bu çerçevede, gelir kayıplarının Banka
veya ilgili kooperatife aktarılmak üzere Türkiye Tarım Kredi Kooperatifleri Merkez
Birliğine Hazine Müsteşarlığı bütçesinden yapılacağını belirtmek için birinci maddenin
yedinci fıkrasına ekleme yapılmaktadır.
Birinci
maddenin sekizinci fıkrasına yapılan ekleme ile ise, Banka veya ilgili kooperatife
aktarılmak üzere Türkiye Tarım Kredi Kooperatifleri Merkez Birliğine Hazine Müsteşarlığı
tarafından 8 (a) maddesi çerçevesinde yapılacak gelir kaybı ödemelerinin borçlu
tarafından seçilen ödeme yöntemi ile uyumlaştırılması amaçlanmaktadır. Böylece borçlunun
herhangi bir taksiti ödememesi durumunda taksitlendirme bozulacağından bozulacak
bir yeniden yapılandırma için Müsteşarlıkça peşin ödeme yapılmamış olacaktır. Yapılandırma
şartlarına uyulmadığında ödenen gelir kaybının iade edilmesi düzenlenmiştir.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul edilmiştir.
Sayın
Muş, bir söz talebiniz var sanıyorum.
Buyurun.
IV.- AÇIKLAMALAR (Devam)
25.- İstanbul Milletvekili Mehmet Muş’un, şiddetin her
türlüsünü reddeden, kınayan bir parti olduklarına ilişkin açıklaması
MEHMET
MUŞ (İstanbul) – Sayın Başkan, burada bazı fotoğraflar gösteriliyor bizim bir ilçe
teşkilatımızda çekildiği iddia edilen. Bu, 15 Temmuz gecesinde çekilen bir fotoğraf
ve yeni bir fotoğrafmış gibi bugün dolaştırılıyor.
BURCU
ÇELİK (Muş) – Silah meşru muydu o dönem?
MEHMET
MUŞ (İstanbul) – 15 Temmuz gecesi darbeciler il başkanlığımızı basmış vaziyette,
sağı solu bombalıyorlar, insanların üzerine ateş ediyorlar. Sıkılmış… O gece içerisinde
olan bir fotoğraftır. Bizim asla şiddeti, silahı tasvip etmek gibi bir durumumuz
söz konusu olamaz. Şiddeti, her türlüsünü reddeden, kınayan bir partiyiz. 
Teşekkür
ediyorum. (AK PARTİ sıralarından alkışlar) 
BAŞKAN
- Teşekkür ederim. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili Kayseri
Milletvekili Mustafa Elitaş'ın Gelir Vergisi Kanunu ile Bazı Kanunlarda
Değişiklik Yapılmasına Dair Kanun Teklifi (2/1585) ile Plan ve Bütçe Komisyonu
Raporu (S. Sayısı: 456) (Devam)
BAŞKAN
– Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 456 sıra sayılı "Adalet ve Kalkınma Partisi Grup Başkanvekili Kayseri
Milletvekili Mustafa Elitaş'ın Gelir Vergisi Kanunu ve Bazı Kanunlarda Değişiklik
Yapılmasına Dair Kanun Teklifi”nin 1'inci maddesinin 1. 2. 3. 4. 5. 6. 7. fıkralarının
aşağıdaki şekilde değiştirilmesini arz ve teklif ederiz.
Saygılarımızla

Okan Gaytancıoğlu
(Edirne) ve arkadaşları
MABDE
1- “(1) T.C. Ziraat Bankası A.Ş. (Banka) ve Tarım Kredi kooperatifleri tarafından
kullandırılan ve bu kanunun yürürlüğe girdiği tarih itibarıyla takip hesaplarında
izlenen tarımsal kredi alacakları, bu maddenin yürürlüğe girdiği tarihi izleyen
üçüncü ayın sonuna kadar banka/kooperatife başvuruda bulunulması kaydıyla aşağıda
belirtilen kapsam ve şartlar dâhilinde yapılandırılır.
a) Yapılandırmaya
esas tutar; yapılandırmaya konu kredi borcunun vadesini takip eden tarihten yapılandırma
tarihine kadar yıllık %11 oranında basit usulde yürütülecek faiz uygulanmak suretiyle
hesaplanır. Yapılandırmaya konu kredi borcunun vadesini takip eden tarihten yapılandırma
tarihine kadar yıllık %5 oranında basit usulde yürütülecek faiz borçlu tarafından
ödenir.
b) Yapılandırmaya
esas tutar; defaten veya taksitlendirilmesi halinde ilk taksiti, 2017 yılının Ekim
ayı sonuna kadar, izleyen taksitleri 2018 yılının Ekim ayından başlamak üzere her
yıl tekabül ettiği ayda toplam beş eşit taksitte ödenir. Yapılandırma taksitlerine,
yıllık %11 oranında basit usulde yürütülecek taksitlendirme faizi uygulanır. Ancak
(a) bendi hükümlerine göre hesaplanan yapılandırmaya esas tutarın defaten ödenmesi
halinde taksitlendirme faizi uygulanmaz.
(2)
Bu maddenin yürürlüğe girdiği tarihten önce takibe alınıp takip hesaplarında izlenip
izlenmediğine bakılmaksızın borçları yapılandırılan ve bu maddenin yürürlüğe girdiği
tarih itibarıyla ödemeleri devam eden borçlular talep etmeleri halinde bu maddenin
taksitlendirmeye ilişkin hükümlerinden kalan borç tutarı esas alınarak yararlandırılır.
(3) Bu
maddeden yararlanılabilmesi için dava açılmaması veya açılmış davalardan vazgeçilmesi
gerekir. Bu maddenin yürürlük tarihinden önce dava konusu edilmiş ve/veya icra takibi
başlatılmış alacaklar için takip işlemleri başvuru süresi sonuna kadar bekletilir.
Borçlu tarafından madde hükmünden yararlanmak üzere başvurulması ve madde hükmüne
göre yapılandırılan tutarın ilk taksit ödeme süresi içinde defaten veya taksitli
ödeme seçeneği tercih edilmiş ise ilk taksit tutarının ödenmesi halinde banka/kooperatif
tarafından dava ve/veya icra takipleri durdurulur. Bu takdirde yargılama ve icra
takip giderleri ile vekâlet ücretinin 2017 yılının Ekim ayı sonuna kadar ödenmesi
şarttır.
(4) Bu
madde hükümlerine göre yapılandırılan alacakların taksitlerinden herhangi birisinin
vadesinde ödenmemesi hâlinde ödenmeyen tutarın taksit ödeme süresinin son gününü
takip eden 90 gün içinde ilgili taksitlendirme faizi ile birlikte ödenmesi şartıyla
madde hükümlerinden yararlanılır. Taksitlerin belirtilen sürede de ödenmemesi durumunda
alacak muaccel hale gelir ve bakiye kredi alacakları banka/kooperatif tarafından
ilgili mevzuatına göre takip ve tahsil edilir.
(5) Bu
maddenin yürürlüğe girdiği tarihten önce madde kapsamındaki alacaklar için temerrüde
düşüldüğü tarihten sonra yapılan ödemeler, yapılandırmaya esas tutarın hesabında
dikkate alınır. Ancak borçlu lehine fark çıkması halinde herhangi bir iade yapılmaz.
(6) Bu
madde hükmünden yararlanılması durumu , borcun maddi ve şahsi teminatının sükutunu
icap ettirmediği gibi müşterek borçlu ve müteselsil kefillerine, kefaletten çekilme
hakkını vermez.
(7) Bu
madde hükümlerine göre yapılandırma ve taksitlendirme sebebiyle oluşacak gelir kayıpları,
borçlunun ödemeyi yaptığı tarihi takip eden ayda yapılan talep üzerine Hazine Müsteşarlığı
tarafından Banka veya ilgili kooperatife aktarılmak üzere Türkiye Tarım Kredi Kooperatifleri
Merkez Birliğine ödenir.
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ İBRAHİM AYDIN (Antalya) - Katılamıyoruz Sayın Başkan.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Katılamıyoruz Sayın Başkan.
BAŞKAN
– Önerge üzerinde Edirne Milletvekili Sayın Okan Gaytancıoğlu konuşacak.
Buyurun
Sayın Gaytancıoğlu. (CHP sıralarından alkışlar) 
OKAN
GAYTANCIOĞLU (Edirne) – Sayın Başkan, değerli milletvekilleri; Atatürk çiftçilerimize
“efendi” demişti -bunu daha önce de burada çok söyledim- unuttuğunuz çiftçilere.
Yine de siz çiftçiyi kandırıyorsunuz, buradan iddia ediyorum. Neden kandırıyorsunuz?
Bir kandırma yasası bu. Yani 31/12/2016’ya kadar borcu olan çiftçilerin borçlarını
sözüm ona affediyorsunuz. Ne kadar peki bu çiftçilerin borçları? 1 milyar, bazı
kaynaklara göre 3 milyar. Peki, çiftçinin gerçek borcu ne kadar? Tam 80 milyar.
Ziraat Bankası 43 milyar, özel bankalar 30 milyar, tarım kredi kooperatifleri 8
milyar. Peki, sadece bu kadar mı çiftçinin borcu? Ya tefeciler ya özel, başkaları;
bunlara bir kolaylık var mı? Yok. Şimdi diyeceksiniz ki “Tefeciye düşmesin.” E ama
Ziraat Bankasının, tarım kredinin tefeciden farkı kaldı mı, çok yüksek faiz oranları
yok mu? Yine borcu erteliyorsunuz, yüzde 5’lik faizini yine çiftçiden alacaksınız.
Yani sadece günü kurtarmak için buraya yasalar getiriyorsunuz. Tabii ki katılıyoruz,
çiftçinin borcu olmasın. Biz bu yasaya destek verdik. 
Peki,
hiç köy kahvesine gidip oturdunuz mu? Çiftçiler ne diyorlar? Sizden çekiniyorlar
çünkü korkuyorlar. Aman, bir şey söylerlerse bir şey olmasın, içeri girmesinler.
Efendi gibi davranıyorlar. Orada efendilik gösteriyorlar ama Atatürk, üreten çiftçiye
“efendi” dedi. Şimdi bizim çiftçimiz maalesef ithalat baskısı altında gün geçtikçe
eziliyor. 
İnternete
şöyle bir girin, bir bakın, özellikle emlak sitelerine bakın, dünya kadar satılık
çiftlik, dünya kadar satılık tarla var. Peki, neden 2017’nin Ekimine kadar bunu
taksitlendiriyorsunuz, bekletiyorsunuz? İşte, günü kurtarmak için bu projeleri geliştiriyorsunuz.
Yanlış. 
Peki,
borcunu ödeyen çiftçi ne yapacak? Şimdi, Tarım krediye borcu var. Ne kadar? Diyelim,
10 bin lira borcu var. Ne yapıyor çiftçi? Cebine bakıyor, yok. Sütünü ne yapmış?
Bakın, sütünü dökmüş. Niye? Yem fiyatıyla süt fiyatını birbirine eşitlemişsiniz,
para kazanamıyor. Peki, başkaları ne yapmış? Bu 10 bin liralık borcunu ödemek için
böbreğini satmış. Peki, bu çiftçinin durumunu nasıl iyileştireceksiniz? 
TAHİR
ÖZTÜRK (Elâzığ) – O kadar da değil. 
OKAN
GAYTANCIOĞLU (Devamla) – O kadar, o kadar. Tarlasını satan çiftçi var, traktörünü
satan çiftçi var. Biz dünya kadar telefon alıyoruz. Niye adam gibi destek vermiyorsunuz?
Yasalara niye uymuyorsunuz? 2006 yılında çıkan Tarım Kanunu’nun 21’inci maddesi
ne diyor? “Çiftçiye gayrisafi millî hasılanın en az yüzde 1’i destek olarak verilir.”
diyor, en az. Siz fazla verebilirsiniz. Neden bunun sadece yarısını veriyorsunuz
da çiftçi zora düşünce borcunu taksitlendirmeye girişiyoruz? Neden peki çiftçinin
cebinde 3 tane, 4 tane kredi kartı var, bunlarla dönmeye çalışıyor? Neden çiftçinin
peşinde birileri geziyor tarlasını satın almak için? Siz bunları görmüyor musunuz?
Neden on seneden beri buğday fiyatları aynı seyirde gidiyor da on sene önce 1 lira
olan mazot bugün 4 lira 70 kuruş? Neden yat sahiplerine, kotra sahiplerine, gezi
teknesi sahiplerine 1 lira 70 kuruştan mazot veriyorsunuz da çiftçiye 4 lira 70
kuruştan veriyorsunuz? Neden hep çiftçiyi, 17 milyon kişiyi öteliyorsunuz? Evet,
efendi olduğu için üstüne biniyorsunuz, bu yanlış. Hâlbuki çiftçi üretendir, ona
gözünüzün içi gibi bakmak zorundasınız. O üretecek ki sanayi çalışacak. 
Sanayi
şu an neyle çalışıyor? İthal ham maddeyle çalışıyor. Limanlarımız gelen yabancı
ham maddelerle dolu; Rusya’dan geliyor, Ukrayna’dan geliyor, Fransa’dan geliyor.
Peki, bizim tarlalar? Boş. 26 milyon dönüm arazi boş iken biz paralarımızı kazanıyoruz,
kazanıyoruz, dışarı ödüyoruz. Çiftçiye gelince de -hepiniz de biliyorsunuz- “Al
ananı da git.” diyorsunuz. O çiftçinin alnının ortasından öpmek zorundasınız. O,
üreten bir insandır, üreteni sevmek zorundasınız.
(Mikrofon
otomatik cihaz tarafından kapatıldı)
OKAN
GAYTANCIOĞLU (Devamla) – Bir gün gelecek anlayacaksınız bunu ama… (CHP sıralarından
alkışlar) 
BAŞKAN
– Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmemiştir.
OSMAN
AŞKIN BAK (Rize) – Ya, seviyoruz zaten, milletle beraberiz. Siz gitmiyorsunuz. 11
seçimi üst üste kazandık, nasıl kazandık? Millete gittik. Sizin gibi yukarıdan bakmıyoruz.
BAŞKAN
– Diğer önergeyi okutacağım eğer Osman Aşkın Bak izin verirse.
Türkiye Büyük Millet Meclisi Başkanlığına
Görüşülmekte olan
456 sıra sayılı Kanun Teklifi’nin 1’inci maddesinin (1)’inci fıkrasının (a) bendinde
geçen "%5" ibaresinin "%3" şeklinde değiştirilmesini arz ve
teklif ederiz.
Muharrem Varlı (Adana) ve
arkadaşları
BAŞKAN – Komisyon
önergeye katılıyor mu?
PLAN VE BÜTÇE KOMİSYONU
SÖZCÜSÜ İBRAHİM AYDIN (Antalya) – Katılmıyoruz Sayın Başkanım.
BAŞKAN – Hükûmet?
ÇALIŞMA VE SOSYAL
GÜVENLİK BAKANI MEHMET MÜEZZİNOĞLU (Bursa) – Katılmıyoruz Sayın Başkanım.
BAŞKAN
– Önerge üzerinde Adana Milletvekili Sayın Muharrem Varlı konuşacak.
Buyurun
Sayın Varlı. (MHP sıralarından alkışlar) 
MUHARREM
VARLI (Adana) – Sayın Başkan, değerli milletvekilleri; hepinizi saygıyla selamlıyorum.
Bu
torba yasada birçok kesime birçok konuda iyileştirme yapılıyor. Çiftçiler de bu
işin içerisinde olsun denilerek Ziraat Bankasındaki temerrüde düşmüş yani gecikmeye
düşmüş borçların yapılandırılmasıyla alakalı bir madde konulmuş. Şimdi, temerrüde
düşmek nedir? Temerrüde düşmek, gecikmiş borç yani diğer bankalar tarafından da
borcun geciktiği görülmüş bir hâl almış olması demektir. Yani bu duruma düşmeden,
çiftçimiz temerrüde düşmeden, başka bankalar da bu gecikmeyi görmeden biz bu işi
çözsek daha doğru olmaz mıydı? Yani şöyle izah edeyim: Ödeme güçlüğü çeken her çiftçinin
borcu ertelenmiş olsaydı kıyamet mi kopardı? Yok. Sadece temerrüde düşmüş, diğer
bankalar tarafından da kırmızı kalemle çizilmiş çiftçilerin borçları ertelensin
istiyorsunuz. Zaten bu adam bitmiş olacak yani Ziraat Bankasında da işi bitmiş olacak,
bir başka bankadan da kredi alamamış olacak, bunun borçlarının tehir edilmesi ona
çok fazla bir şey kazandırmış olmayacak. Ben geçen ki konuşmamda da söyledim yani
bu yanlış bir uygulama. Temerrüde düşmeden ödeme güçlüğü çeken her çiftçinin borcunun
ertelenmesinin doğru olduğunu söyledim ama yine bu şekilde çıkartıyorsunuz yasayı
yani ne demek lazım bilmiyorum.
Yine,
faiz oranı Maliye Bakanının sunumunda yüzde 3’tü, şimdi yüzde 5’e çekmişsiniz. Yani
herkese gelirken bol keseden dağıtıyorsunuz, herkese geldiğinde bol keseden veriyorsunuz
ama çiftçiye geldi mi “Efendim, görev zararı, hazineye ek yük gelir.” Ya, arkadaş,
hazineye ek yük getiren o kadar çok şey var ki yani sizin çerez parası diye saydığınız
o paraları koysanız zaten çiftçinin bu borçları ödenir, kapanır. Ama, sizin çiftçiyi
kurtarmak, çiftçiyi korumakla ilgili bir düşünceniz olmadığı için bunun sadece “İşin
içerisinde çiftçi de var olsun.” demek maksadıyla ortaya konmuş bir yasa diye düşünüyorum.

Şimdi,
ödeme zorluğunu çiftçilerin hepsi çekiyor, hepsi yaşıyor. Yani kimisi gidiyor, bir
arkadaşından borç alıyor, getiriyor, kimisi gidiyor, tefeciden birkaç günlüğüne
borç alıyor, getiriyor, Ziraat Bankası borcunu yatırıyor, eğer tekrar Ziraat Bankasından
kredi kullanabilirse götürüp o borcunu yatırıyor. Şimdi, böyle sıkıntılı bir süreçte
biz çiftçimizi niye bu sıkıntıyla mücadele içerisinde bırakıyoruz. Zaten mazot yükü
sırtına binmiş, dünyanın en pahalı mazotunu kullanıyor, dünyanın en pahalı gübresini
tarlasına atıyor, efendim, sulama birliklerine borçları birikmiş. Yani şimdi böyle
bir ortamda bizim çiftçiyi korumamız gerekirken, çiftçiyi daha rahat ettirmemiz
gerekirken temerrüde düşmüş yani bitmiş adamı, bitmiş çiftçiyi yapılandıralım diyoruz.
Yani bunun çiftçiye çok büyük bir katkısı olmaz, faydası olmaz. Bu, Ziraat Bankası
alacaklarını kurtarmaktan başka bir anlama da gelmez.
Değerli
arkadaşlarım, bakın, TEDAŞ’la ilgili, elektrik borçlarıyla ilgili faizleri sıfırladınız.
Niye çiftçinin normal borçlarının da faizlerini sıfırlamıyorsunuz? Sulama birliklerine
de çiftçinin borcu var. Sulama birliği borçlarını niye gündeme almıyorsunuz, onunla
ilgili niye bir düzenleme yapmıyorsunuz? Yok. Yani sadece “Çiftçiye biz bir şey
verdik, çiftçi bu işin içerisinde var.” demek için bu madde konulmuş. Bunun başka
bir izahı yok arkadaşlar. Yani eğer biz çiftçiyi gerçekten koruyacaksak her ödeme
güçlüğü çeken çiftçinin banka borcunu yapılandırabilmesi lazım. Ziraat Bankası için
diyorum. Ekonomiden Sorumlu Başbakan Yardımcısı dün dedi ki: “Diğer özel bankalarla
ilgili bizim bir yaptırımımız olamaz.” Doğru, onu da beklemiyoruz zaten ama Ziraat
Bankasıyla ilgili ödeme güçlüğü çeken her çiftçinin yapılandırma yapması lazım ki
belki diğer bankalardan da kredi alıp da tohumunu, gübresini alabilir, traktörünün
mazotunu koyabilir. Ama ben burada her defasında bağıra bağıra söylüyorum, bağıra
bağıra söylemeye de devam edeceğim. İnşallah kulaklarınızın pası bir gün çözülür,
inşallah benim bu söylediklerim kafanızda yer eder, inşallah bu kulağınızdan girip
öbür kulağınızdan çıkmaz da çiftçiyi koruruz, çiftçinin ekmesine, dikmesine, üretmesine
vesile oluruz. 
Hepinize
saygılar sunuyorum. (MHP sıralarından alkışlar)
BAŞKAN
– Teşekkür ederim Sayın Varlı.
Önergeyi
oylarınıza sunuyorum: Kabul edenler… Kabul etmeyenler… Önerge Kabul edilmemiştir.
Sayın
milletvekilleri, kabul edilen önerge doğrultusunda 1’inci maddeyi oylarınıza sunuyorum:
Kabul edenler... Kabul etmeyenler... 1’inci madde kabul edilmiştir.
2’nci
maddede üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 456 sıra sayılı Kanun Teklifi’nin 2’nci maddesinin birinci fıkrasının (b) bendinde
geçen "beş" ibaresinin "on" şeklinde değiştirilmesini arz ve
teklif ederiz.
 Mustafa
Kalaycı  İsmail Faruk Aksu Fahrettin
Oğuz Tor
 Konya İstanbul Kahramanmaraş
 Mehmet Necmettin
Ahrazoğlu  Muharrem Varlı Kamil
Aydın
 Hatay Adana Erzurum
 Mevlüt
Karakaya
 Adana
Türkiye Büyük Millet Meclisi Başkanlığına
Görüşülmekte
olan 456 sıra sayılı Bazı Alacakların Yeniden Yapılandırılması ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Teklifi'nin 2’nci
maddesine aşağıdaki gibi (p) bendinin ilave edilmesini, yine 2’nci fıkranın aşağıda
belirtildiği gibi değiştirilmesini arz ve teklif ederiz.
 Mehmet
Bekaroğlu Utku Çakırözer Kadim
Durmaz
 İstanbul Eskişehir Tokat
 Lale
Karabıyık Orhan Sarıbal Musa
Çam
 Bursa Bursa İzmir
p)
Çiftçilerin yeraltı ve yerüstü sulama bedellerinden dolayı DSİ'ye, Sulama Birlik
ve Kooperatiflerine 15 Şubat 2017 tarihi itibariyle vadesi geldiği halde bu maddenin
yürürlüğe girdiği tarih itibariyle ödenmemiş olan asıllarının tamamıyla bu alacaklara
bağlı faiz, cezai faiz, gecikme faizi gibi fer’i alacaklardan vazgeçilmesi, bu alacaklar
yerine ana borcun bu maddenin yürürlüğe girdiği tarihi izleyen üçüncü ayın sonuna
kadar söz konusu kurum ve kuruluşlara başvuruda bulunulması ve ödenmesi gereken
tutarın ilk taksiti 2017 Ekim ayının son gününe kadar ödenmek üzere her yıl ilk
taksitin tekabül ettiği toplam 5 eşit taksitte ödenmesi şartıyla bu alacakların
ödenen kısmına isabet eden fer’ilerin tahsilinden vazgeçilir. Bu bend hükümlerine
uygun ödeme yapıldığı takdirde maddenin yürürlüğe girdiği tarihten sonraki sürelere
herhangi bir faiz, zam ve katsayı uygulanmaz (İlgili kanunun 1. ve 2. maddesindeki
düşük faiz ve anapara ödeme taksitleri aynen uygulanır).
2)
Bu maddenin uygulanmasına ilişkin usul ve esaslar Enerji ve Tabi Kaynaklar Bakanlığının
uygun görüşü alınarak TEDAŞ tarafından belirlenir.
(p)
bendinin uygulamasına ilişkin usul ve esaslar Orman ve Su İşleri Bakanlığı ve Gıda,
Tarım ve Hayvancılık Bakanlığı tarafından belirlenir.
Türkiye Büyük Millet Meclisi Başkanlığına
Görüşülmekte
olan 456 sıra sayılı Kanun Teklifi’nin 2’nci maddesinin teklif metninden çıkarılmasını
arz ve teklif ederiz.
 Ahmet Yıldırım Garo
Paylan İmam Taşçıer
 Muş İstanbul Diyarbakır
 Burcu Çelik Mehmet Emin
Adıyaman Sibel Yiğitalp
 Muş Iğdır Diyarbakır
BAŞKAN
– Komisyon okunan son önergeye katılıyor mu?
PLAN
VE BÜTÇE KOMİSYONU SÖZCÜSÜ İBRAHİM AYDIN (Antalya) - Katılamıyoruz Sayın Başkan.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Katılamıyoruz Sayın Başkan.
BAŞKAN
– Önerge üzerinde Muş Milletvekili Sayın Burcu Çelik konuşacak.
Buyurun
Sayın Çelik. (HDP sıralarından alkışlar)
BURCU
ÇELİK (Muş) – Sayın Başkan, değerli milletvekilleri; sözlerime başlamadan önce,
haksız ve hukuksuz bir şekilde tutsak edilen değerli eş genel başkanlarımızı, milletvekili
arkadaşlarımızı, belediye başkanlarımızı ve binlerce çalışma arkadaşımızı selamlayarak
başlamak istiyorum. 
Bugün
ülkede her şey yolundaymış gibi, demokratik siyasete, halkın iradesine darbe yapılmıyormuş
gibi sessiz kalmak ve gündem konusu olan yasa üzerinde konuşmak vicdanen kabul edilemezdir.
Bugünlerde Hükûmetin Türkiye gerçekliğinden çok uzaklaştığını görüyoruz, her gün
başka bir plan ve başka bir kararla ülkeyi yaşanamaz bir hâle getirmeye çalıştığınızı
görmekteyiz. Son olarak, Eş Genel Başkanımız Figen Yüksekdağ’ın hukuki hiçbir gerekçesi
olmayan milletvekilliğinin düşürülmesi tüm Türkiye halklarına bir mesajdır aslında.
Bu mesajla, çok açık bir şekilde halkın iradesinin tanınmadığı keyfî olarak açığa
çıkmıştır. 
Eş
Genel Başkanımız Sayın Figen Yüksekdağ’ın milletvekilliği 21 Şubat 2017 günü, bugün
olduğu gibi Meclis Başkanı Ayşe Nur Bahçekapılı yönetimindeki Meclis oturumunda,
Başbakan Yardımcısı Nurettin Canikli tarafından 8 Şubat 2017 tarihinde Meclise gönderilen
yazının okunmasıyla düşürülmüştür. 
Değerli
arkadaşlar, Anayasa’nın 84’üncü maddesinin ikinci fıkrasına göre, Sayın Yüksekdağ’ın
milletvekilliği kesin hüküm giyme sonucu düşürülmüştür. Yüksekdağ’ın milletvekilliğinin
düşürülmesi ve buraya varana dek yaşanan süreç, Anayasa, Meclis İçtüzüğü ve uluslararası
mevzuata aykırılıklarla doludur. Öncelikle belirtmek gerekir ki Sayın Yüksekdağ’ın
aldığı on ay hapis cezası, 20 Mayıs 2016 günü TBMM’de kabul edilen ve 8 Haziran
günü Resmî Gazete’de yayımlanmakla yürürlüğe giren geçici Anayasa maddesiyle dokunulmazlığın
kaldırıldığı dosyalardan biri değildir. Yargılama, Sayın Yüksekdağ milletvekiliyken
Anayasa’nın 83/2 amir hükmüne tamamen aykırı bir biçimde devam etmiştir. Adana 8.
Ağır Ceza Mahkemesi, yargılamanın devam etmesinin gerekçesi olarak, yine 83/2’de
yer alan ve dokunulmazlığın uygulanmayacağı iki istisnadan birini göstermiştir.
Bu 2 istisna, ağır cezayı gerektiren suçüstü hâli ile seçimden önce soruşturulmasına
başlamak kaydıyla Anayasa’nın 14’üncü maddesindeki durumlardır. 
Mahkemenin
dokunulmazlığı hiçe saymasının temelinde yer alan, Anayasa’nın hakların kötüye kullanılmamasını
düzenleyen 14’üncü maddesi şöyledir: “Anayasada yer alan hak ve hürriyetlerden hiçbiri,
devletin ülkesi ve milletiyle bölünmez bütünlüğünü bozmayı ve insan haklarına dayanan
demokratik ve laik cumhuriyeti ortadan kaldırmayı amaçlayan faaliyetler biçiminde
kullanılamaz.” 
Yargıtay
bu hükmü uygulayarak yargılamaya devam etmiştir. Sayın Yüksekdağ’ın katıldığı bir
anmada atılan sloganlarla ilgili olan Adana 8. Ağır Ceza Mahkemesindeki bu dosyanın
bu kapsamda değerlendirilmesi dokunulmazlık kurumunu tamamen anlamsızlaştırmakta,
muhalif vekilleri taraflı ve bağımlı hareket eden yargı kurumları karşısında iyice
kırılganlaştırmaktadır değerli arkadaşlar.
Bizler
bu yola çıkarken demokrasi, özgürlük ve barış dedik ve bu çağrımız tüm Türkiye’de
karşılık buldu. Ve çok önemli bir kazanımla bu Parlamentoya geldik. İşte bu kazanım
sizin iktidarınız için açık bir tehdit oluşturdu. HDP’yle yeni bir başlangıç ve
yeni bir umut aşılandı topluma. Peki, siz ne yaptınız? Bu umudu ve kazanımları yok
sayarak ülkede halkların nefes almasının bile önüne geçtiniz, tüm demokratik kazanımları
hedef aldınız, belediyelerimize memur atadınız, binlerce insanımızı tutukladınız.
Neden biz? Neden HDP? Çünkü HDP bu toprakların gerçekliğidir, çünkü HDP hakikattir.
HDP çatısı altında bir araya gelen halkımızın gücüdür sizi korkutan. 
Amaçladığınız
sisteme ulaşmak uğruna ülkeyi ne hâle getirdiğinizi ne zaman fark edeceksiniz? Bu
gerçekliği ne zaman göreceksiniz? Sırf bu amaç uğruna şehirler yıkıldı bu topraklarda,
insanlar diri diri yakıldı ve siz sessiz kaldınız. Ülkede onlarca katliam yaşandı.
Açığa çıkartılması için önergeler verdik, yine sessiz kaldınız ve reddettiniz. Bugün
tüm muhalif kesimlerin sesini kısarak arzunuza gerçekten ulaşabileceğinizi mi zannediyorsunuz?
Ağzınızdan çıkan her cümle ezberlenmiş ve üzerine bir kelime bile ekleyemiyorsunuz.

Herabe
Bava köyünde Abdi Aykut’a işkence edildi diyoruz, nerede diyoruz, grup başkan vekillerinizden
cevap alamıyoruz; on dakika sonra ise bu vatandaşın, bu yurttaşın ağır işkenceye
maruz kalmış bir şekilde hastanede olduğu ortaya çıkıyor. 
Siyasi
sorumluluktan çok uzaktasınız. Bu misyonu kendi elinizle kaybettiniz.
(Mikrofon
otomatik cihaz tarafından kapatıldı) 
BURCU
ÇELİK (Devamla) – Sayın Başkan, pozitif ayrımcılık…
BAŞKAN
– Kimseye uzatmadım. Lütfen, benden eşitsizlik yaratmamı beklemeyin. Lütfen.
BURCU
ÇELİK (Devamla) – O zaman, kayıtlara geçmesi açısından bitiriyorum izninizle.
BAŞKAN
– Tamam.
BURCU
ÇELİK (Devamla) – Halkın ve ülkenin sorunlarına çözüm aramak yerine, politikalarınız
ve kararlarınızla ülkedeki sorunları derinleştirmekten öteye gidemiyorsunuz artık.
Kabul
edin ve halkın sesini duyun. Halkın olmadığı, içerisinde eşitlik, özgürlük, demokrasi
kelimelerinin bir kez dahi geçmediği sistem karşısında halkımız büyük bir inançla
16 Nisanı bekliyor.
BAŞKAN
– Teşekkür ederim Sayın Çelik.
BURCU
ÇELİK (Devamla) – Ve o gün, başta Sayın Yüksekdağ’ı kucaklayan kadınların, gençlerin,
ihraç edilen akademisyenlerin…
BAŞKAN
– Sayın Çelik, lütfen…
BURCU
ÇELİK (Devamla) - …tutsak olan gazetecilerin hepsi kazanacak, halkımız kazanacaktır.
(HDP sıralarından alkışlar)
OSMAN
AŞKIN BAK (Rize) – Millet kazanacak, millet!
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 456 sıra sayılı Bazı Alacakların Yeniden Yapılandırılması ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Teklifi'nin 2’nci
maddesine aşağıdaki gibi (p) bendinin ilave edilmesini, yine 2’nci fıkranın aşağıda
belirtildiği gibi değiştirilmesini arz ve teklif ederiz.

Orhan Sarıbal
(Bursa) ve arkadaşları
p)
Çiftçilerin yeraltı ve yerüstü sulama bedellerinden dolayı DSİ'ye, Sulama Birlik
ve Kooperatiflerine 15 Şubat 2017 tarihi itibariyle vadesi geldiği halde bu maddenin
yürürlüğe girdiği tarih itibariyle ödenmemiş olan asıllarının tamamıyla bu alacaklara
bağlı faiz, cezai faiz, gecikme faizi gibi fer’i alacaklardan vazgeçilmesi, bu alacaklar
yerine ana borcun bu maddenin yürürlüğe girdiği tarihi izleyen üçüncü ayın sonuna
kadar söz konusu kurum ve kuruluşlara başvuruda bulunulması ve ödenmesi gereken
tutarın ilk taksiti 2017 Ekim ayının son gününe kadar ödenmek üzere her yıl ilk
taksitin tekabül ettiği toplam 5 eşit taksitte ödenmesi şartıyla bu alacakların
ödenen kısmına isabet eden fer’ilerin tahsilinden vazgeçilir. Bu bend hükümlerine
uygun ödeme yapıldığı takdirde maddenin yürürlüğe girdiği tarihten sonraki sürelere
herhangi bir faiz, zam ve katsayı uygulanmaz (İlgili kanunun 1. ve 2. maddesindeki
düşük faiz ve anapara ödeme taksitleri aynen uygulanır).
2)
Bu maddenin uygulanmasına ilişkin usul ve esaslar Enerji ve Tabi Kaynaklar Bakanlığının
uygun görüşü alınarak TEDAŞ tarafından belirlenir.
(p)
bendinin uygulamasına ilişkin usul ve esaslar Orman ve Su İşleri Bakanlığı ve Gıda,
Tarım ve Hayvancılık Bakanlığı tarafından belirlenir.
BAŞKAN
– Okunan önergeye Komisyon katılıyor mu?
PLAN
VE BÜTÇE KOMİSYONU SÖZCÜSÜ İBRAHİM AYDIN (Antalya) – Katılamıyoruz Sayın Başkanım.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Katılamıyoruz Sayın Başkan.
BAŞKAN
– Önerge üzerinde Bursa Milletvekili Sayın Orhan Sarıbal konuşacak.
Buyurunuz
Sayın Sarıbal. (CHP sıralarından alkışlar)
ORHAN
SARIBAL (Bursa) – Sayın Başkan, değerli milletvekilleri; Komisyon ve Hükûmet “Katılamıyoruz.”
demekle halkı kandırmaya devam ediyorlar. Gerekçe açıktır, şu anda TEDAŞ’a olan
borçların ödemesiyle ilgili yapılandırma sadece durumu idare etmek ve “hayır”ın
önüne geçebilmek için bir çabadır. 
Eğer
gerçekten samimiyseniz, Sayın Bakan, burada hemen Karacabey Ziraat Odasını, Karacabey
Sulama Birliğini bir arayın, orada Sulama Birliğinin ne kadar borcu olduğunu, köylünün
neden bu borçlarını ödeyemediğini bir öğrenin, ondan sonra buraya gelin.
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Beraber arayalım, beraber.
ORHAN
SARIBAL (Devamla) – Böyle olunca da tabii, çok açık, bu samimiyetsiz durumu idare
etme muhtaçlık rüşvetinden ileriye geçmemektedir. 16 Nisan rüşvetidir bu yasa tasarısı
bütün boyutuyla. 
Evet,
bir olanak sağlamaya çalışıyorsunuz, elektrik borçlarını yapılandırmaya çalışıyorsunuz.
Soruyu şöyle sormak gerekiyor: Enerji üzerindeki yüklere şöyle bir bakalım. Sayın
Bakan, yüzde 18 KDV, yüzde 18 ile 23 kayıp kaçak, yüzde 5 belediye, yüzde 2 TRT,
yüzde 1 fon; elektrik üzerinde yüzde 50 yük var. Bu yetmez, bir de uyguladığınız
temel politikalar var. Avrupa’da bunların hiçbirisi yok. Bizim ülkemizin çiftçisi
Avrupa’nın çiftçisinden zengin olmalı ki siz elektriğin gerçek fiyatına bir yüzde
50 daha fiyat koyuyorsunuz. Bu da yetmez, bugün bir uygulama yönetmeliği yayınladınız,
geçen yıl da aynısını yapmıştınız. 
BAŞKAN
– Sayın Sarıbal, lütfen Genel Kurula hitap ediniz.
ORHAN
SARIBAL (Devamla) – Desteklemelerinizde, Ziraat Bankasına yatırılan paralarda önce
şirketlere, elektrik kurumuna, elektrik şirketlerine kesinti yapacaksınız, eğer
kalırsa çiftçiye ödeyeceksiniz. Siz buna “hakkaniyet” diyorsunuz, siz buna “uygulama”
diyorsunuz. Yaşasın şirketler, kahrolsun Karacabey’in çiftçileri!
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Karacabey’e beraber gidelim,
Karacabey’e.
ORHAN
SARIBAL (Devamla) - Yaşasın şirketler, kahrolsun bu ülkenin çiftçileri! Yaşasın
şirketler, kahrolsun bu ülkenin çiftçileri!
BAŞKAN
– Sayın Sarıbal, lütfen Genel Kurula hitap ederek konuşur musunuz.
ORHAN
SARIBAL (Devamla) – Buradan bugünkü uygulanan bu yönetmeliğin bir an önce geri alınması,
bu konuda hemen, acilen bir tedbir alınması gerekmektedir. Eğer sizin gerçekten
çiftçinin sorunlarını çözmek gibi bir derdiniz varsa… Bakın, sabahtan beri konuşuluyor;
Ziraat Bankasına, Tarım krediye, TEDAŞ’a olan bütün borçların toplamını, 4 milyar
gibi bir parayı yapılandırıyorsunuz. Aynı şekilde şunu söyleyebiliyorum: Siz yedi
yıldır, sekiz yıldır uyguladığınız yüzde 1 gayrisafi millî hasılayla Sayın Bakan,
68 milyar lira bu çiftçiye borçlusunuz. Bu 68 milyar ne demek biliyor musunuz? Çiftçinin
sadece bu ertelediğiniz 4 milyarı değil, tam 80 milyarlık borcunun büyük bir kısmını,
hem de tümüyle ödemek demektir ama siz bunu istemiyorsunuz. Siz istiyorsunuz ki
çiftçi yoksullaşsın, çiftçi muhtaç hâle gelsin. Muhtaç hâle geldiğinde de işte böyle
16 Nisanı garanti altına alabilmek, 16 Nisana rüşvet vermek, 16 Nisanda “hayır”ı
engelleyebilmek için böyle bir modeli getirip halkın önüne sunuyorsunuz. Samimi
değilsiniz, bu yüzden diyoruz “Samimi değilsiniz.” 
Bakın,
köylünün artık yaşayacak hâli kalmadı. Eskiden köylüye kız vermek isterdi şehirliler.
Şimdi köylü, oğluna kız bulamıyor, kimse köylünün oğluna kız vermiyor ve köylü kızını
şehirden birine, asgari ücretli birine ya da ona benzer birine verebilmek için elinden
geleni yapıyor. 
EJDER
AÇIKKAPI (Elâzığ) – Başka bir ülkeden bahsediyorsun herhâlde. 
ORHAN
SARIBAL (Devamla) – Köylünün girdiği, düştüğü durum budur çünkü siz köylünün elindeki
bütün olanakları aldınız, tamamen bitirdiniz. On dört yıllık programınızın bütünü
şirket tarımına, konvansiyonel tarıma yöneliktir çünkü sizi ancak şirket tarımı
ayakta tutmaktadır. Tohumu tescilleyip standart hâle getirmek için köylünün tohumunu
iptal ettiniz. Artık köylü gerçek tohumunu ekip biçip satıp para kazanamıyor. Daha
ileri gittiniz, bu yıl şöyle bir karar çıkardınız Sayın Bakan, dediniz ki: “Kendi
tohumunu eken, kendi tohumunu üreten ondan elde ettiği ürünü satamaz ve destekleme
alamaz.” Sizin getirdiğiniz yasaların bütününde köylüye yoksulluk var. Sizin getirdiğiniz
bütün yasaların tümünde küçük köylüye ne yazık ki muhtaçlık var. Peki, bunun karşısında
ne yapıyorsunuz? On dört yıldır bir avuç rantiyeye 700 milyarın üzerinde faiz ödediniz
Sayın Bakan. Çiftçiye ödediğiniz 90 milyarı söylüyorsunuz ama öbür taraftan bir
avuç rantiyeye 700 küsur milyar para ödediniz. Bunu, hakikaten, bir vicdanınıza
sorun, bir kendinize sorun. Böyle olunca, tabii, ne oluyor? Sizin kullanabileceğiniz
malzeme çok; insanlar yoksul, kentli yoksul, köylü yoksul, çiftçi yoksul. Böyle
işinize geldiği zaman, getirirsiniz, böyle seçim öncesi, referandum öncesi bir parmak
bal sürerseniz.
Evet,
son sözüm şudur…
(Mikrofon
otomatik cihaz tarafından kapatıldı) 
ORHAN
SARIBAL (Devamla) - …güneşimizi aldınız, toprağımızı aldınız, güllerimizi kopardınız,
biliniz ki bu size kalmayacak…
BAŞKAN
– Sayın Sarıbal, teşekkür ederim.
ORHAN
SARIBAL (Devamla) – …er geç bunun hesabını vereceksiniz. 
EJDER
AÇIKKAPI (Elâzığ) – Sen başka bir ülkeden bahsediyorsun.
ORHAN
SARIBAL (Devamla) – Toprağa vereceksiniz, güneşe vereceksiniz, bu ülkenin insanına
vereceksiniz. 
BAŞKAN
– Sayın Sarıbal, teşekkür ederim. 
ORHAN
SARIBAL (Devamla) – 16 Nisanda da yerle bir olacaksınız.
Hepinize
saygılar sunarım. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 456 sıra sayılı Kanun Teklifi’nin 2’nci maddesinin birinci fıkrasının (b) bendinde
geçen "beş" ibaresinin "on" şeklinde değiştirilmesini arz ve
teklif ederiz.
Mevlüt
Karakaya (Adana) ve arkadaşları
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ İBRAHİM AYDIN (Antalya) - Katılamıyoruz Sayın Başkanım.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Katılamıyoruz Sayın Başkanım.
BAŞKAN
– Önerge üzerinde Adana Milletvekili Sayın Mevlüt Karakaya konuşacak.
Buyurun
Sayın Karakaya. (MHP sıralarından alkışlar) 
MEVLÜT
KARAKAYA (Adana) – Sayın Başkan, değerli milletvekilleri; 456 sıra sayılı Kanun
Teklifi’nin 2’nci maddesiyle ilgili Milliyetçi Hareket Partisi Grubu adına söz almış
bulunuyorum. Hepinizi saygılarımla selamlıyorum.
“Bu
teklifle çiftçinin tarımsal sulamada kullandığı elektrik borçlarıyla ilgili bir
ödeme kolaylığı sağlanıyor, sağlanacak.” denilmektedir. Görüntü olarak evet ama
gerçekte öyle mi? Gerçekte maalesef öyle değil. Ya, burada ben görüyorum ki eleştirirken
de aynı oyuna düşüyoruz. Burada çok değerli hatipler çiftçinin durumunu, sıkıntılarını,
sorunlarını dile getiriyorlar ve bunu dile getirirken bugün yapılacak ya da yapılmakta
olan bu düzenlemeyle birlikte çiftçi borçlarının bir miktarının gerçekten ötelendiğini
ya da yeniden yapılandırılacağını söylüyorlar. Maalesef, tarımsal destekler de bu
tarz yanılgılarla, yanıltmalarla, yanılsamalarla toplanıyor ve gösterilmeye çalışılıyor.
Burada çiftçinin tarımsal sulamayla ilgili elektrik borçlarının yeniden yapılandırılmasına
yönelik bir girişim yoktur, böyle bir şey yok. Nedir bu biliyor musunuz? Bu, TEDAŞ’ın
alacaklarının tahsiliyle ilgili bir düzenlemedir. Buradaki alacaklar -TEDAŞ açısından-
çiftçi borcu olarak sunulan borçlar on yıl, belki de daha eskilere dayanan borçlar.
Bundan yedi yıl önce TEDAŞ’ın dağıtımla ilgili işletme hakkı özel şirketlere devredilirken
yani dağıtım faaliyetlerine TEDAŞ son verirken, o işi tasfiye ederken o tarih itibarıyla
çiftçilerden, abonelerden olan bir alacağı var, bir alacak defteri var. İşte, bu
alacak defterinde yazılı olan alacaklar yedi yıldır tahsil edilememiş. Aynı düzenleme
hatırlarsanız 2014 yılı Eylül ayında geldi, herhangi bir ödeme falan da olmadı.
Bu aboneler kalmamış, ortalıkta böyle bir abone yok, çiftçinin üretim için ödemede
sıkıntı çektiğini kabul ederek ödeme kolaylığı getirilen bir durum falan değil;
abone yok, çiftçi yok, çiftçi çiftini çubuğunu bırakmış, terk etmiş gitmiş. Burada
sadece, TEDAŞ’ın yıllanmış, donuk, zarar niteliğine dönüşmüş alacaklarının tahsili
var yani TEDAŞ yönetimi bunu mevzuat gereği silemiyor, iptal edemiyor, zarar olarak
kayıtlara alamıyor ama bunun en büyük sıkıntısı ne biliyor musunuz? Demin, biraz
önce, yine çok değerli bir hatip gayrisafi yurt içi hasılanın yüzde 1’inden daha
fazla ya da az olmamak üzere destek verilmesi gerektiğini ama verilmediğini söyledi.
Bunu Hükûmete sorduğumuzda verildiğini söylüyorlar, hesaplarla, alt alta, bunun
böyle olduğunu söylüyorlar. Nasıl oluyor biliyor musunuz? 
Bakın,
bugün, bu tahsilattan doğacak zararlar ya da temerrüde düşmüş olan alacakların üzerine
yüklenen faizlerden vazgeçilen kısımlar ilgili kurumun muhasebe kayıtlarında zarar
olarak alınacak, bu zarar ya hazine tarafından görev zararı olarak karşılanacak
ya da kurum zararı olarak kalacak ama her hâlükârda bu zarar çiftçinin destek hanesine
yazılacak. Çiftçiye yapılan bir destek değil, burada bir kurumun alacağının tahsiliyle
ilgili bir durumdan bahsediyoruz. 
Çiftçi
gerçekten zor durumda. Bakın, sadece iki tane rakam söyleyeceğim: Çiftçi 2002 yılında
gelirinin yüzde 9’u kadar borçluyken -hani o beğenmediğimiz, çok özel bir dönem
2002 yılı- 2015 yılına geldiğinde, çiftçi, gelirinin yüzde 40’ı kadar borçlanmış
durumda, borçlarını ödeyemeyecek durumda. 
Onun
için, bir an önce çiftçi borçlarının yapılandırılmasının gündeme getirilmesi gerektiğini
buradan tekrar ifade ediyor, yüce heyetinizi saygılarımla selamlıyorum. (MHP sıralarından
alkışlar)
BAŞKAN
– Teşekkür ederim Sayın Karakaya.
Önergeyi
oylarınıza sunuyorum: Kabul edenler... Kabul etmeyenler... Önerge kabul edilmemiştir.

2’nci
maddeyi oylarınıza sunuyorum: Kabul edenler... Kabul etmeyenler... Madde kabul edilmiştir.

Sayın
milletvekilleri, birleşime otuz dakika ara veriyorum. 
Kapanma Saati: 19.37
BEŞİNCİ OTURUM
Açılma Saati: 20.16
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET
(Kocaeli) 
-----0-----
BAŞKAN
– Sayın milletvekilleri, Türkiye Büyük Millet Meclisinin 73’üncü Birleşiminin Beşinci
Oturumunu açıyorum.
456
sıra sayılı Kanun Teklifi’nin görüşmelerine devam ediyoruz.
Komisyon
burada.
Hükûmet
burada.
Şimdi
3’üncü maddeyi görüşeceğiz.
3’üncü
madde üzerinde iki adet önerge vardır, okutuyorum.
Türkiye Büyük Millet Meclisi Başkanlığına
Görüşülmekte
olan 456 sıra sayılı Adalet ve Kalkınma Partisi Grup Başkanvekili Kayseri Milletvekili
Mustafa Elitaş’ın Gelir Vergisi Kanunu ile Bazı Kanunlarda Değişiklik Yapılmasına
Dair Kanun Teklifi’nin 3'üncü maddesinin (1), (2), (3), (4) ve (5)’inci fıkralarının
aşağıdaki şekilde değiştirilmesini arz ve teklif ederiz.
Saygılarımızla.
 Mehmet Bekaroğlu  Mahmut
Tanal Zekeriya Temizel
 İstanbul İstanbul İzmir
 Lale Karabıyık Kadim
Durmaz Bülent Kuşoğlu
 Bursa Tokat Ankara
 Musa Çam Utku
Çakırözer Haluk Pekşen
 İzmir Eskişehir Trabzon
(1)
Geliştirme ve Destekleme Fonundan kullandırılan Irak Programı kredilerinden, Türkiye
İhracat Kredi Bankası A.Ş. (Banka) tarafından takip edilen alacak aslı ile bu alacak
aslına ilişkin hesaplanan faiz, zam ve gecikme zammı gibi fer'i alacaklar yerine
bu maddenin yürürlüğe girdiği tarihe kadar Yİ-ÜFE aylık değişim oranları esas alınarak
hesaplanacak tutarın bu maddede belirtilen süre ve şekilde tamamen ödenmesi koşuluyla,
alacak asıllarına bağlı faiz, zam ve gecikme zammı gibi fer'i alacakların tahsilinden
vazgeçilir.
(2)
Bu madde kapsamında, ödenmemiş alacağın sadece faiz, zam ve gecikme zammı gibi fer'i
alacaktan ibaret olması halinde faiz, zam ve gecikme zammı gibi fer'i alacaklar
yerine Yİ-ÜFE aylık değişim oranları dikkate alınarak hesaplanacak tutar tahsil
edilir.
(3)
Bu maddede geçen, Yİ-ÜFE aylık değişim oranları tabiri; Türkiye İstatistik Kurumunun
her ay için belirlediği 31/12/2004 tarihine kadar toptan eşya fiyatları endeksi
(TEFE) aylık değişim oranlarını, 1/1/2005 tarihinden itibaren üretici fiyatları
endeksi (ÜFE) aylık değişim oranlarını, 1/1/2014 tarihinden itibaren yurt içi üretici
fiyat endeksi (Yİ-ÜFE) aylık değişim oranlarını (Bu madde hükümlerine göre ödenecek
alacaklara bu Kanunun yayımlandığı ay için uygulanması icap eden Yİ-ÜFE aylık değişim
oranı olarak, bu Kanunun yayımlandığı tarihten bir önceki ay için belirlenen Yİ-ÜFE
aylık değişim oranı esas alınır.) ifade eder.
(4)
Bu madde hükmünden yararlanmak isteyen borçluların maddede belirtilen şartların
yanı sıra dava açmamaları, açılmış davalardan vazgeçmeleri ve kanun yollarına başvurmamaları
şarttır. Davadan vazgeçme dilekçeleri Bankaya verilir ve bu dilekçelerin Bankaya
verildiği tarih, ilgili yargı merciine verildiği tarih sayılarak dilekçeler ilgili
yargı merciine gönderilir. Bu madde hükümlerinden yararlanmak üzere başvuruda bulunan
ve açtıkları davalardan vazgeçen borçluların bu ihtilaflarıyla ilgili olarak bu
maddenin yürürlüğe girdiği tarihten sonra tebliğ edilen kararlar uyarınca işlem
yapılır. Yargı mercilerince alacağın tutarını etkileyen bir karar verilmiş olması
halinde madde hükmünden ilk aşamada istenilen tutar üzerinden yararlanılacaktır.
(5)
Bu madde hükümlerinden yararlanmak isteyen borçluların, bu maddenin yürürlüğe girdiği
tarihi izleyen ayın sonuna kadar Bankaya başvuruda bulunmaları ve madde kapsamında
ödenecek tutarları, ilk taksiti bu maddenin yürürlüğe girdiği tarihi izleyen üçüncü
aydan başlamak üzere ikişer aylık dönemler halinde azami onsekiz eşit taksitte ödemeleri
şarttır. Bu maddeye göre ödenecek taksitlerin ödeme süresinin son gününün resmi
tatile rastlaması halinde süre izleyen ilk iş günü mesai saati sonunda biter.
Türkiye Büyük Millet Meclisi Başkanlığına
Görüşülmekte
olan 456 sıra sayılı Kanun Teklifi’nin 3’üncü maddesinin teklif metninden çıkarılmasını
arz ve teklif ederiz.
 Ahmet Yıldırım Garo
Paylan İmam Taşçıer
 Muş İstanbul Diyarbakır
 Sibel Yiğitalp Mehmet Emin
Adıyaman Bedia Özgökçe Ertan
 Diyarbakır Iğdır Van
BAŞKAN
– Okunan son önergeye Komisyon katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın Başkanım.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Katılamıyoruz Sayın Başkan.
BAŞKAN
– Önerge üzerinde Van Milletvekili Bedia Özgökçe Ertan konuşacak. 
Buyurun
Sayın Özgökçe Ertan. (HDP sıralarından alkışlar)
BEDİA
ÖZGÖKÇE ERTAN (Van) – Teşekkür ediyorum Sayın Başkan.
Değerli
milletvekilleri, şu an salon büyük oranda boş ama yine de teklif hakkında görüşlerimizi
açıklayacağız.
Ben
konuya geçmeden önce, az önce, oturumdan önceki kısımda Sayın Bakan sorulara cevap
verirken, özellikle referandum koşullarına ilişkin cevap hakkını kullandığında öyle
bir dünyadan bahsetti ki gerçekten hayal mi, gerçek mi, nereden bahsediyor, bu dünyadan
mı, Türkiye’den mi bahsediyor diye bir an düşündüm. Çünkü, Türkiye’de ne yazık ki
referandumu tartışma ortamında, fikirlerin serbestçe tartışılabildiği, konuşulabildiği
bir ortamda değiliz Sayın Bakan; bundan galiba sizin haberiniz yok ya da sadece
sizin olanaklarınız bunu mümkün kılıyor, “evet” çalışması yapmak dışında başka bir
söz söyleme imkânı yok. “Hayır” diyenler ya gözaltına alınıyor ya da büyük baskılarla
işinden atılıyor, söyleyecek bir mecra da yok zaten. Ve şu anda anayasal kamuoyu
dediğimiz kamuoyu ne yazık ki oluşamıyor; ağır OHAL koşulları altında yaşıyoruz.
Ve ne yazık ki yine sadece “evet” demek serbest, “hayır” diyenler, dediğim gibi,
işinden atılıyor, akademiden atılıyor ve siyasi partilerin “hayır” kampanyası da
engelleniyor büyük oranda. Basın tamamen bize kapalı ve her akşam tartışılan konu
sadece “evet” gerekçeleri, bundan başka bir şey tartışılamıyor. 
Gerçekten,
ben samimi olarak da sormak istiyorum: “Hayır” diyenlerin gerekçeleri tartışılabilecek
mi, örneğin, mitingler yapılabilecek mi bu süreçte? Bunu merak ediyorum, hani açıklanmasını
istiyorum. Çünkü, yaşadığım yerde, seçim bölgem olan Van ilinde hem vali hem kaymakam
olan kişi şu an birkaç aydır OHAL bahanesiyle, güvenlik gerekçesiyle bir aylık yasak
kararları alıyor, hem de şöyle yasak kararları: Her türlü toplantı, gösteri yürüyüşü,
seminer, panel tarzı herhangi bir etkinlik yapmak dahi yasak. Bu kararı alması yetmiyormuş
gibi bir de bu kararı getirip partimize tebliğ ediyor. Böyle bir durum asla kabul
edilemez. Yani, böylesi bir ortamda bir de kampanya yürütebileceğimizi ben gerçekten
hayal edemiyorum. Başından beri eleştirdiğimiz gibi, OHAL koşullarında bir anayasa
değişikliği bile söz konusu değildir, açığa çıkan herhangi bir serbest irade oluşamıyor
çünkü. Ve öte yandan, hem kayyum hem de kaymakam hem kayyum hem de vali olan kişiler
AKP’nin il ve ilçe teşkilatlarıyla beraber -sizin de dediğiniz gibi- ev ev dolaşıp
“evet” kampanyası yürütüyorlar; örneğin, Sur Kaymakamı buna dair açık kampanya yürütüyor,
Bahçesaray Kaymakamı AKP ilçe teşkilatıyla Van’da ev ev dolaşıp taziye ziyaretleri
ve “evet” kampanyası yürütüyor, bunu da AKP ilçe örgütü başkanı sosyal medya hesaplarından
çok açık bir şekilde yayınlıyor. Yani bu çok haksız, adaletsiz bir ortam ama her
türlü karanlığa rağmen, tüm baskı uygulamalarına ve OHAL rejimine rağmen işte sırf
bu karanlık yok olsun diye halklarımız 16 Nisan günü çok iyi bir cevap verecekler
“hayır” diyecekler. Ben de “hayır”lı akşamlar dileyerek konuşmama devam edeceğim.
Sayın
Başkan, değerli milletvekilleri; iktidar partisinin önümüze getirdiği torba yasa
düzenlemesi bütün itirazlarımıza rağmen ve hatta son birkaç saat kala Komisyona
yeni bir tasarı daha eklenerek bütün yasa yapma çalışmalarına, yasama faaliyetine
aykırı bir şekilde Komisyona getirerek yine kendi çoğunluğuyla birlikte, sadece
kendi çoğunluğunun kabul ettiği gerekçelerle bu tasarıyı Komisyondan geçirdi. Fakat
bu düzenleme sadece geçici bir rahatlama öngören bir düzenlemedir kısmen. Uzun vadeli
önlemler alınmadığı sürece bu ve benzeri düzenlemelerin tek anlamı… Adalet ve Kalkınma
Partisinin kendi iktidarını korumak uğruna kamu kaynaklarını hoyratça kullanmasından
başka bir vaadi de yoktur. 
Yine,
yasa yapma tekniğine aykırı olarak yapıldığını söyledik. Bütün itirazlarımıza rağmen
ısrarla “sağlıkta devrim” olarak sundukları genel sağlık sigortası yıllar içerisinde
-bildiğiniz gibi- milyonlarca borçlu yaratmıştı ve borçlarını ödeyemediği için sağlık
hakkından yararlanamayanların sayısı 6 milyona ulaşmıştı. Bugün görüşmekte olduğumuz
bu düzenleme de bize, Hükûmetin sistemin tıkanması nedeniyle yeni bir örtülü af
getirdiğini göstermektedir. 
Düzenlemeye
dair diğer görüşlerimize sürem kalmadığı için bir dahaki maddelerde tekrar değineceğim.
İyi
akşamlar diliyorum. (HDP sıralarından alkışlar)
BAŞKAN
– Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmemiştir.

Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 456 sıra sayılı Adalet ve Kalkınma Partisi Grup Başkanvekili Kayseri Milletvekili
Mustafa Elitaş’ın Gelir Vergisi Kanunu ile Bazı Kanunlarda Değişiklik Yapılmasına
Dair Kanun Teklifi’nin 3'üncü maddesinin (1), (2), (3), (4) ve (5)’inci fıkralarının
aşağıdaki şekilde değiştirilmesini arz ve teklif ederiz.
Saygılarımızla.
Haluk Pekşen (Trabzon) ve
arkadaşları
(1)
Geliştirme ve Destekleme Fonundan kullandırılan Irak Programı kredilerinden, Türkiye
İhracat Kredi Bankası A.Ş. (Banka) tarafından takip edilen alacak aslı ile bu alacak
aslına ilişkin hesaplanan faiz, zam ve gecikme zammı gibi fer'i alacaklar yerine
bu maddenin yürürlüğe girdiği tarihe kadar Yİ-ÜFE aylık değişim oranları esas alınarak
hesaplanacak tutarın bu maddede belirtilen süre ve şekilde tamamen ödenmesi koşuluyla,
alacak asıllarına bağlı faiz, zam ve gecikme zammı gibi fer'i alacakların tahsilinden
vazgeçilir.
(2)
Bu madde kapsamında, ödenmemiş alacağın sadece faiz, zam ve gecikme zammı gibi fer'i
alacaktan ibaret olması halinde faiz, zam ve gecikme zammı gibi fer'i alacaklar
yerine Yİ-ÜFE aylık değişim oranları dikkate alınarak hesaplanacak tutar tahsil
edilir.
(3)
Bu maddede geçen, Yİ-ÜFE aylık değişim oranları tabiri; Türkiye İstatistik Kurumunun
her ay için belirlediği 31/12/2004 tarihine kadar toptan eşya fiyatları endeksi
(TEFE) aylık değişim oranlarını, 1/1/2005 tarihinden itibaren üretici fiyatları
endeksi (ÜFE) aylık değişim oranlarını, 1/1/2014 tarihinden itibaren yurt içi üretici
fiyat endeksi (Yİ-ÜFE) aylık değişim oranlarını (Bu madde hükümlerine göre ödenecek
alacaklara bu Kanunun yayımlandığı ay için uygulanması icap eden Yİ-ÜFE aylık değişim
oranı olarak, bu Kanunun yayımlandığı tarihten bir önceki ay için belirlenen Yİ-ÜFE
aylık değişim oranı esas alınır.) ifade eder.
(4)
Bu madde hükmünden yararlanmak isteyen borçluların maddede belirtilen şartların
yanı sıra dava açmamaları, açılmış davalardan vazgeçmeleri ve kanun yollarına başvurmamaları
şarttır. Davadan vazgeçme dilekçeleri Bankaya verilir ve bu dilekçelerin Bankaya
verildiği tarih, ilgili yargı merciine verildiği tarih sayılarak dilekçeler ilgili
yargı merciine gönderilir. Bu madde hükümlerinden yararlanmak üzere başvuruda bulunan
ve açtıkları davalardan vazgeçen borçluların bu ihtilaflarıyla ilgili olarak bu
maddenin yürürlüğe girdiği tarihten sonra tebliğ edilen kararlar uyarınca işlem
yapılır. Yargı mercilerince alacağın tutarını etkileyen bir karar verilmiş olması
halinde madde hükmünden ilk aşamada istenilen tutar üzerinden yararlanılacaktır.
(5)
Bu madde hükümlerinden yararlanmak isteyen borçluların, bu maddenin yürürlüğe girdiği
tarihi izleyen ayın sonuna kadar Bankaya başvuruda bulunmaları ve madde kapsamında
ödenecek tutarları, ilk taksiti bu maddenin yürürlüğe girdiği tarihi izleyen üçüncü
aydan başlamak üzere ikişer aylık dönemler halinde azami onsekiz eşit taksitte ödemeleri
şarttır. Bu maddeye göre ödenecek taksitlerin ödeme süresinin son gününün resmi
tatile rastlaması halinde süre izleyen ilk iş günü mesai saati sonunda biter.
BAŞKAN
– Okunan önergeye Komisyon katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın Başkanım.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Katılmıyoruz Sayın Başkan.
BAŞKAN
– Önerge üzerinde Trabzon Milletvekili Sayın Haluk Pekşen konuşacak.
Buyurun
Sayın Pekşen. (CHP sıralarından alkışlar)
HALUK
PEKŞEN (Trabzon) – Sayın Başkan, saygıdeğer milletvekilleri; aslında şu anda konuştuğumuz
yasanın neyi içerdiğine ilişkin -ben yüzde yüz eminim- bu Genel Kuruldaki hiç kimsenin
gerçeği bildiğini sanmıyorum. Burada ne kredi var ne Eximbank kredisi var ne başka
bir şey. Şimdi hikâye şu: Körfez krizi sebebiyle Irak’a mal satmış tüccarlar, akreditif
açmışlar, akreditif karşılığında mal satmışlar, Irak’ta müteahhitlik hizmeti yapmış,
hizmet sektörü işi yapmış, nakliye yapmış, parasını alacak, savaş çıkmış. Savaş
çıkınca demiş ki Birleşmiş Milletler: “Bir dakika, Irak’taki alacaklarınızı ülkeler
el koysunlar, şirketlerin alacaklarına her ülke kendi firması adına Birleşmiş Milletlere
alacağını yazdırsın, Birleşmiş Milletler olarak ben parayı ödeyeceğim.” Firmalar
el konulan bu alacaklarını Birleşmiş Milletler kayıtlarına geçirmişler, Birleşmiş
Milletler itirazsız alacakları kabul etmiş. Birleşmiş Milletler fonundan bu alacakların
ödenmesi planlanmış. Türkiye Cumhuriyeti Hükûmeti de demiş ki buradaki YPK kararıyla
birlikte: “Biz de Eximbank’a görev veriyoruz, sizin alacaklarınızı sizin adınıza
Eximbank size ödeyecek.” Zamanı gelmiş, Eximbank Birleşmiş Milletlerden parayı almış
mı, Hazine Birleşmiş Milletlerden bu zararı almış mı, almamış mı bilmiyoruz. Almaması
mümkün mü? On sekiz sene geçmiş. Almış. Buna ilişkin davayı bizzat takip ettim çünkü,
çok iyi bildiğim bir konu, bu belgeleri de dilerseniz hepinize sunabilirim. Parayı
Hazine alıyor ama devletin başka harcamalarına kullanılıyor. Vatandaşlara da Eximbank
parayı verirken bir sözleşme imzalattırıyor. İmzalattığı sözleşmede de o tarihte
yürürlükte olan Finansman İhtiyaçlarının Desteklenmesi Fonu diye bir fonun kaynağı
kullanılıyor. Şimdi bu firmalara diyorlar ki: “Size biz paranızı ödedik, Irak’ta
gasbedilen paranızı, ihracat bedellerinizi, oradaki müteahhitlik hizmet bedellerinizi
ödedik ama kusura bakmayın, bizim sözleşmelerimizde bu durum açık gözüküyor, bizde
kredi gibi gözüküyor çünkü Eximbankın parasını hazine vermedi, hazine paranın üzerine
yattı, ödeyin bir daha.” Şimdi, müteahhit, ihracatçı, nakliyatçı, Irak’tan alacaklı
parayı kaybetti, şimdi bir daha ödüyor. Bu tam o Banker Bilo hikâyesi gibi. Yani
ortada kredi falan filan yok, adamın kullandığı kredi de yok, kendi alacağına devlet
el koymuş, vatandaşın alacağını gitmiş Birleşmiş Milletlerden almış, o parayı bir
güzel yemiş, ondan sonra Eximbanktan verdiği parayı da şimdi diyor ki: “Bir daha
öde.” Bu, bir dış politika ayıbıdır. Buna daha ağır bir cümle söylemek istemiyorum.
Düşünebiliyor musunuz? Eğer Birleşmiş Milletlerden parayı alamadıysanız Türkiye’nin
dış politikası vahim demektir. Aldığınız parayı, vatandaşın parasını gasbettiyseniz,
vatandaşa ödemeyip de ona kredi gibi gösteriyorsanız bu klasik bir AKP politikasıdır.
Buna sözümüz yok. Bu her zaman yaptığınız bir iştir. Ama bu belgelerle ortadaki
gerçek ve “kanun” diye buraya getirdiğiniz, asla burada izah edilemeyecek bir durumdur.
Bu, toplumun vicdanına yanlıştır. 
Bakın,
aynısını Irak’ta yaptınız, aynısını Libya’da yaptınız, aynısını Mısır’da yaptınız.
Libya’da müteahhidin alacağı kaldı, şantiyesi kaldı, parası kaldı, her şeyi kaldı.
Niye, müteahhidin günahı neydi? Aynısı Rusya’da da başına gelmeye başladı. Bu, sizin
dış politikada ne kadar beceriksiz, ne kadar basiretsiz, ne kadar özensiz olduğunuzu
gösteriyor. 
Türkiye
Cumhuriyeti devleti kendi yurttaşının hukukunu koruyamıyor, coğrafyasını koruyamıyor,
can güvenliğini koruyamıyor. Neyi koruyorsunuz siz, merak ediyorum ben. Maşallah,
ayakkabı kutuları ve 17 Aralık konusunda müthiş bir korumanız var. 
Gelelim
şu Beşikdüzü hikâyesine. Az önce Sayın Bakana sormuştum “Bu Beşikdüzü’ndeki sel
felaketinden uğranılan zarar ne oldu?” diye. Vatandaşlar bana “Zararlarımız karşılanmadı
Haluk Bey.” diye söylemişlerdi, Sayın Bakan da “Zararları karşıladık.” dedi. Beşikdüzü’nü
aradım, Beşikdüzü’nün esnaflarına sordum “Devlet, size verdiği zararı karşıladı
mı?” diye. Kocaman bir “hayır” dediler. “Ee, o zaman devletin haberi yok.” dedim.
“E, bizim de parayı almadığımızdan haberi yok.” dediler. “Biz 16 Nisanda güçlü bir
şekilde bir daha ‘hayır’ diyelim, belki devlet uyanır.” dediler. 
Genel
Kurulu saygıyla, sevgiyle selamlıyorum.
Sağ
olun. (CHP sıralarından alkışlar)
BAŞKAN
– Teşekkür ederim Sayın Pekşen. 
Önergeyi
oylarınıza sunuyorum… 
BURCU
ÇELİK (Muş) – Başkan, karar yeter sayısı istiyorum.
BAŞKAN
– Karar yeter sayısı arayacağım.
Kabul
edenler… Kabul etmeyenler… Karar yeter sayısı yoktur.
Birleşime
on dakika ara veriyorum. 
Kapanma Saati: 20.33
ALTINCI OTURUM
Açılma Saati: 20.51
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli) 
-----0-----
BAŞKAN
– Sayın milletvekilleri, Türkiye Büyük Millet Meclisinin 73’üncü Birleşiminin Altıncı
Oturumunu açıyorum.
456
sıra sayılı Kanun Teklifi’nin 3’üncü maddesi üzerinde Trabzon Milletvekili Haluk
Pekşen ve arkadaşları tarafından verilen önergenin oylamasında karar yeter sayısı
bulunamamıştı.
Şimdi
önergeyi tekrar oylarınıza sunacağım ve karar yeter sayısı arayacağım.
Kabul
edenler... Kabul etmeyenler... Önerge kabul edilmemiştir, karar yeter sayısı vardır.
456
sıra sayılı Kanun Teklifi’nin görüşmelerine kaldığımız yerden devam ediyoruz.
Komisyon
burada.
Hükûmet
burada.
3’üncü
maddeyi oylarınıza sunuyorum: Kabul edenler… Kabul etmeyenler… 3’üncü madde kabul
edilmiştir.
4’üncü
maddede üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 456 sıra sayılı Kanun Teklifi’nin 4’üncü maddesinin ikinci fıkrasının (3) numaralı
bendinde yer alan "1.000 Türk lirasının" ibaresinin, "5.000 Türk
lirasının" şeklinde değiştirilmesini ve son fıkrasının son cümlesinin teklif
metninden çıkarılmasını arz ve teklif ederiz.
 Ahmet Yıldırım Sibel
Yiğitalp Mehmet Emin Adıyaman
 Muş Diyarbakır Iğdır
 Garo Paylan İmam
Taşçıer
 İstanbul Diyarbakır
Türkiye Büyük Millet Meclisi Başkanlığına
Görüşülmekte
olan 456 sıra sayılı Kanun Teklifi’nin 4’üncü maddesinin birinci fıkrasında yer
alan parantez içi hükmün aşağıdaki şekilde değiştirilmesini arz ve teklif ederiz.
 Mehmet Muş Mehmet Doğan
Kubat Necip Kalkan
 İstanbul İstanbul İzmir
 Haydar Ali Yıldız Osman Aşkın
Bak Hakan Çavuşoğlu
 İstanbul Rize Bursa
"(finans
ve bankacılık sektörlerinde faaliyet gösterenler, sigorta ve reasürans şirketleri
ile emeklilik şirketleri ve emeklilik yatırım fonları hariç olmak üzere)"
Türkiye Büyük Millet Meclisi Başkanlığına
Görüşülmekte
olan 456 sıra sayılı "Adalet ve Kalkınma Partisi Grup Başkanvekili Kayseri
Milletvekili Mustafa Elitaş'ın Gelir Vergisi Kanunu ve Bazı Kanunlarda Değişiklik
Yapılmasına Dair Kanun Teklifi”nin 4'üncü maddesiyle başlığıyla birlikte yeniden
düzenlenen 31/12/1960 tarihli ve 193 sayılı Gelir Vergisi Kanunu’nun mülga mükerrer
121’inci maddesinin (1)’inci, (2)’nci, (3)’üncü, (4)’üncü fıkralarının aşağıdaki
şekilde değiştirilmesini arz ve teklif ederiz.
Saygılarımızla.
 Kadim Durmaz Mehmet
Bekaroğlu Lale Karabıyık 
 Tokat İstanbul Bursa
 Zekeriya Temizel Mahmut
Tanal Utku Çakırözer
 İzmir İstanbul Eskişehir
 Bülent Kuşoğlu Musa
Çam
 Ankara İzmir
MADDE
4- "Vergiye uyumlu mükelleflere vergi indirimi
MÜKERRER
MADDE 121- Ticari, zirai veya mesleki faaliyeti nedeniyle gelir vergisi mükellefi
olanlar ile (finans, bankacılık ve sigortacılık sektörlerinde faaliyet gösterenler
hariç olmak üzere) kurumlar vergisi mükelleflerinden, bu maddenin ikinci fıkrasında
belirtilen şartları taşıyanların yıllık gelir veya kurumlar vergisi beyannameleri
üzerinden hesaplanan verginin %10'u ödenmesi gereken gelir veya kurumlar vergisinden
indirilir. Şu kadar ki hesaplanan indirim tutarı, her hâl ve takdirde 1 milyon Türk
lirasından fazla olamaz. İndirilecek tutarın ödenmesi gereken vergiden fazla olması
durumunda kalan tutar, mükellefin talebi üzerine nakten veya mahsuben iade olunur.
Gelir vergisi mükelleflerinin yararlanacağı indirim tutarı, ticari, zirai veya mesleki
faaliyet nedeniyle beyan edilen kazançların toplam gelir vergisi matrahı içerisindeki
oranı dikkate alınmak suretiyle hesaplanan gelir vergisi esas alınarak tespit edilir.
Söz
konusu indirimden faydalanabilmek için;
1)
İndirimin hesaplanacağı beyannamenin ait olduğu yıl ile bu yıldan önceki son iki
yıla ait gelir ve kurumlar vergisi kanuni süresinde verilmiş (Kanuni süresinde verilen
bir beyannameye ilişkin olarak kanuni süresinden sonra düzeltme amacıyla veya pişmanlıkla
verilen beyannameler bu şartın ihlali sayılmaz.) ve bu beyannameler üzerine tahakkuk
eden vergilerin kanuni süresinde ödenmiş olması (Her bir beyanname itibarıyla 10
Türk lirasına kadar yapılan eksik ödemeler bu şartın ihlali sayılmaz.),
2)
(1) numaralı bentte belirtilen süre içerisinde haklarında beyana tabi vergi türleri
itibarıyla ikmalen, resen veya idarece yapılmış kesinleşmiş bir tarhiyat bulunmaması,
3)
İndirimin hesaplanacağı beyannamenin verildiği tarih itibarıyla gelir veya kurumlar
vergisinden aslı 1.000 Türk lirasının üzerinde vadesi geçmiş borcunun bulunmaması,

şarttır.
İndirimin
hesaplanacağı beyannamenin ait olduğu yıl ile önceki dört takvim yılında Vergi Usul
Kanunu’nun 359 uncu maddesinde sayılan fiilleri işlediği tespit edilenler, bu maddedeki
hükümlerden yararlanamazlar.
Bu
madde kapsamında vergi indiriminden yararlanan mükelleflerin, öngörülen şartları
taşımadığının sonradan tespiti hâlinde ilgili vergilendirme döneminde indirim uygulaması
dolayısıyla ödenmeyen vergiler, vergi zıyaı cezası uygulanmaksızın tarh edilir.
Bu hüküm, indirimin hesaplanacağı beyannamenin ait olduğu yıl ile bu yıldan önceki
son iki yılda herhangi bir vergiye ilişkin beyanların gerçek durumu yansıtmadığının
indirimden yararlanıldıktan sonra tespiti üzerine yapılan tarhiyatların kesinleşmesi
hâlinde uygulanır ve bu takdirde indirim uygulaması dolayısıyla ödenmeyen vergiler
açısından zaman aşımı, yapılan tarhiyatın kesinleştiği tarihi takip eden takvim
yılının başından itibaren başlar.”
BAŞKAN
– Komisyon okunan son önergeye katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz. 
BAŞKAN
– Hükûmet?
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Katılamıyoruz Sayın Başkan.
BAŞKAN
– Önerge üzerinde Eskişehir Milletvekili Sayın Utku Çakırözer konuşacak. 
Buyurun
Sayın Çakırözer. (CHP sıralarından alkışlar) 
UTKU
ÇAKIRÖZER (Eskişehir) – Sayın Başkan, değerli milletvekilleri; hepinizi saygıyla
selamlıyorum. 
Değerli
arkadaşlarım, son iki yıl içinde bu Genel Kurulda kaçıncı defadır ekonomimiz için
torba kanun çıkarıyoruz. Tabii ki, ülkemizin üretmesini, kalkınmasını ve hakça paylaşmasını
ilke edinen Cumhuriyet Halk Partisi olarak biz de hem komisyonlarda hem de Genel
Kurulda yapıcı katkı sağlamaya çalışıyoruz. Ancak biz ne yaparsak yapalım, ne kadar
af, ne kadar teşvik çıkarırsak çıkaralım ekonomimiz düze çıkmıyor. Bu sadece
bizlerin görüşü değil, bakın, uluslararası derecelendirme kuruluşları birbiri
ardına ülkemizin notlarını düşürüyor. Bizlerin bu kürsüden yaptığı konuşmaları
anımsayanlar için bu şaşırtıcı olmamalı çünkü defalarca bu kürsüden söyledik ki
ve hâlâ da ısrarla söylemekteyiz ki ülkemizde güvenliği ve karşılıklı güven
ortamını sağlamadan ekonomimizin düze çıkma şansı, dengeleri oturtma şansımız
olmayacaktır. Ne demek istiyoruz? İçeride toplumsal barışı sağlamamız lazım.
Dışarıda komşularla iyi ilişkiler lazım. Ülkemizi bölgesel çatışmaların,
savaşların dışına çıkarmamız lazım. Gazetecileri, yazarları, gençleri;
düşündükleri, yazdıkları, çizdikleri için cezaevinde tutmamamız lazım. Bakın,
Cumhuriyet gazetesinin 11 yazarı, çalışanı dört aydır tutuklu, iddianameleri
ortada yok. Altı, yedi ayı bulan gazeteci tutuklamaları var. Bugün bir piyano
sanatçısı, bir piyanistimiz sosyal medyada yazdığı bir ifadesi nedeniyle
özgürlüğünden mahrum bırakılmış durumda. Milletvekillerimiz, Anayasa
Mahkemesinin bu konuda geçmişte aldığı karara rağmen tutuklu yargılanıyorlar.
Ülke olarak parlamenter sistemimizi güçlendirmemiz gerekirken bir tek adam
rejimi arayışının peşinde sürüklenmekteyiz. 
OHAL
dönemi sürüyor, ülke kanun hükmünde kararnamelerle yönetiliyor. Biz Plan ve
Bütçe Komisyonunda iktidar, muhalefet olarak bir konuyu görüşüyoruz, daha sonra
Genel Kurula, buraya getiriyoruz, burada da tartışıyoruz, milleti temsil eden
partilerin sözcüleri olarak konuşuyoruz ancak sonra bir bakıyoruz, bizim olmaz
dediğimiz, toplumun kabul etmeyeceği hatta Hükûmetin geri çektiği düzenlemeler
kanun hükmünde kararnamelerle hayata geçiyor. İşte, Varlık Fonu’na taşınan kamu
şirketleri, bankalar; işte, zimmetin suç olmaktan çıkarılması, seçim
yasaklarına uymayan televizyonlara cezaları kaldıran düzenlemeler, malullerin
maaşları meselesi, bunların hepsi kanun hükmünde kararnamelerle geçti. Merkez
Bankası banknot basımı dahi KHK’yla geçti. Kış lastikleri konusunun, bunların
FETÖ’yle, terörle mücadeleyle ne ilgisi var arkadaşlar? Değerli arkadaşlarım,
bu, en fazla bu Meclise, burada olan iktidar ve muhalefetiyle hepimize
saygısızlıktır. 
Şimdi, önümüzde birbiriyle ilgisi olmayan 13 ayrı
yasayı 19 farklı konuda düzenlemeyle birbirine bağlayan bir teklif var.
Komisyonda muhalefetin önerileri, teklifleri dinlenmedi. 
Teklifin önümüzdeki 1’inci maddesiyle -ki sonradan 4
oldu- getirilen konuya ilişkin görüşlerimizi de aktarmak isteriz. Vergisini
düzenli ödeyen sanayi ve ticaret erbabı yurttaşlarımız için doğru ama yetersiz
bir düzenlemedir, bizim Cumhuriyet Halk Partisi olarak öteden beri söylediğimiz
bir husustu. Vergi affı getiren, KDV indirimleri getiren, cezaları ortadan
kaldıran her pakette biz bunu söyledik, hatta verdiğimiz önergeyle bu
ödüllendirmenin yüzde 5’ten yüzde 10’a çıkarılmasını da istiyoruz çünkü bu
düzenlemenin getireceği avantaj çok sınırlı. 2017 yılı için 161 milyar lira
gelir ve kazanç vergisi öngörülüyor ama bize dağıtılan etki analizine göre
sadece yarım milyar liralık bir vergiden vazgeçiliyor. Önümüzdeki düzenlemeyle,
bizim önerdiğimiz düzenlemeyle bunun mutlaka daha anlamlı bir teşvike,
ödüllendirmeye dönüştürülmesi gerekmektedir. Bu, iyi bir iş ancak üzerinde
durmak istediğimiz bir husus daha var, o da şu: Vergisini en düzenli ödeyenler
aslında ücretliler, işçiler, memurlar. Onlar için de düzenlemeler yapmamız
lazım. Ücretliler mali güçlerinin çok ötesinde vergiler ödemekteler, sözde
sabit gelirliler ama yıl içinde vergi dilimleri nedeniyle azalan gelir
sisteminde gelir almaktalar. Bakın, 2016 yılında 99 milyar lira gelir vergisi
toplanıyor, bunun sadece 5 milyar lirası beyana tabi, 94 milyarı ağırlıklı
olarak ücretli çalışanlardan alınan vergiler. O yüzden, işçiler, kamu
çalışanları yani ücretli çalışanlar da bu haklardan faydalandırılmalıdır.
Ayrıca, çalışanların üzerindeki yükün hafifletilmesi için vergi, tarife ve
oranlarının yeniden gözden geçirilmesi gerekir. Bunun emek gelirlerinin lehine
olacak şekilde gözden geçirilmesi zarureti vardır. İşe asgari ücretin vergi
dışı kalmasını sağlayarak başlayabiliriz. Bunu yıllardır söylüyoruz, onlarca
torba yasa çıktı. İş, emekçiden, asgari ücretliden alınan verginin
kaldırılmasına gelince AKP iktidarı maalesef kaplan kesilmektedir. Bu dirençten
vazgeçilmelidir.
Teşekkür ediyorum, hepinizi saygıyla selamlıyorum. (CHP
sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 456 sıra sayılı Kanun Teklifi’nin 4’üncü maddesinin birinci fıkrasında yer
alan parantez içi hükmün aşağıdaki şekilde değiştirilmesini arz ve teklif
ederiz.
Mehmet Muş (İstanbul) ve
arkadaşları
"(finans
ve bankacılık sektörlerinde faaliyet gösterenler, sigorta ve reasürans
şirketleri ile emeklilik şirketleri ve emeklilik yatırım fonları hariç olmak
üzere)"
BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ EJDER AÇIKKAPI (Elâzığ) – Uygun görüşle takdire bırakıyoruz. 
BAŞKAN –
Hükûmet? 
ÇALIŞMA VE
SOSYAL GÜVENLİK BAKANI MEHMET MÜEZZİNOĞLU (Bursa) – Katılıyoruz. 
BAŞKAN –
Gerekçeyi okutuyorum. 
Gerekçe:
Önerge ile
sigortacılık sektöründe faaliyette bulunan sigorta acenteleri gibi şirketlerin
de indirimden yararlanması sağlanmaktadır. 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 456 sıra sayılı Kanun Teklifi’nin 4’üncü maddesinin ikinci fıkrasının (3)
numaralı bendinde yer alan "1.000 Türk lirasının" ibaresinin,
"5.000 Türk lirasının" şeklinde değiştirilmesini ve son fıkrasının
son cümlesinin teklif metninden çıkarılmasını arz ve teklif ederiz.
Ahmet Yıldırım (Muş) ve
arkadaşları
BAŞKAN – Okunan
önergeye Komisyon katılıyor mu? 
PLAN VE BÜTÇE
KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz. 
BAŞKAN –
Hükûmet? 
ÇALIŞMA VE
SOSYAL GÜVENLİK BAKANI MEHMET MÜEZZİNOĞLU (Bursa) – Katılmıyoruz Sayın Başkan. 
BAŞKAN – Önerge
üzerinde Mardin Milletvekili Sayın Erol Dora konuşacak. 
Buyurun Sayın
Dora. (HDP sıralarından alkışlar) 
EROL DORA
(Mardin) - Sayın Başkan, değerli milletvekilleri; Gelir Vergisi Kanunu’nda
değişiklik yapılmasına dair Kanun Teklifi'nin 4’üncü maddesi üzerinde Halkların
Demokratik Partisi adına söz aldım. Genel Kurulu saygıyla selamlıyorum.
Değerli
milletvekilleri; on yılı aşkın zamandır, alışkın olduğumuz üzere, her yerel
seçim her genel seçim ya da referandum öncesi, AKP Hükûmeti toplumun içerisinde
bulunduğu borçluluk durumunu gizlemeye çalışan, geçiştirmeye çalışan, yüzeysel
yapılandırma reformlarıyla toplumu sözüm ona rahatlatıyor imajı çizerek oy
devşirmeye çalışmaktadır. Bu getirilen yasa teklifi de bu mahiyettedir. 16
Nisan referandumu öncesi kimi borçlara af getirilerek sorunlar çözülmemekte,
bilakis, çözülüyormuş gibi yapılarak toplum aslında kandırılmaktadır. 
Değerli
milletvekilleri; izninizle, bu konuşmamı, aynı zamanda seçim bölgem olan
Mardin'in Nusaybin ilçesine bağlı resmî adıyla “Koruköy”, yerel ismiyle “Herabe
Bava” köyüne ilişkin olarak 11 Şubat gününden bu yana yani tam on bir gündür
sürdürülen ablukaya dair konuşmamı sürdürmek istiyorum.
Şimdi,
öncelikle belirtelim ki bu köyde neler olup bittiğine dair elimizde nesnel
herhangi bir bilgi bulunmamaktadır çünkü köye giriş çıkışlara hiçbir biçimde izin
verilmemektedir. Geçtiğimiz üç gün boyunca bizzat bölgedeydim ancak ne bana ne
yanımda bulunan diğer milletvekili arkadaşlarıma ne de köye gitmek isteyen,
çevre köylerden akrabalarının durumunu merak eden hiç kimsenin köye girişine
izin verilmemektedir.
Sayın
Başkan, değerli milletvekilleri; edinebildiğimiz bilgilere göre, 11 Şubat günü
ilan edilen sokağa çıkma yasağı sırasında elektrik ve telefon şebekelerinin
kolluk güçlerince kesilmesi nedeniyle orada yaşayan insanlardan haber
alınamamaktadır. Diğer taraftan, sosyal medyaya “askerlerin çektiği görüntüler”
adı altında yansıyan fotoğraf ve videolarla dile getirilen iddialar son derece
vahimdir.
Abluka
altında bulunan köyde yaşayanların telefonlarının toplanıp hepsinin bir evde
tutulduğuna, köylülere toplu şekilde baskı ve işkence yapıldığına ve
bazılarının işkenceyle infaz edildiğine dair iddialar bulunmaktadır. Şimdi,
tabii, ortada bu ve benzer vahim iddialar dolaşıyorken hiçbir yetkilinin
kamuoyuna bir açıklamada bulunmuyor olması endişe vericidir. Üstelik,
vekillerimizin İçişleri Bakanlığı ve Valilikle görüşme girişimlerine de hiçbir
karşılık verilmemektedir. Bu konuşmayı yaptığım şu saatlerde de heyetimiz ve
yöre halkı bölgededir ve tüm girişimlerimize rağmen olumlu bir sonuç
alınamamıştır.
Bizzat
kendim Mardin Valisiyle defalarca görüşme girişiminde bulunmama karşın hiçbir
biçimde tarafıma herhangi bir yanıt verilmemiştir. İddiaları yerinde incelemek
isteyen heyetimizin köye alınmaması, gerek Bakanlık ve gerekse Valiliğin
görüşme taleplerimizi karşılıksız bırakması dile getirilen iddiaları daha da
güçlendirmektedir.
Sayın
Başkan, değerli milletvekilleri; ablukanın başladığı günden bugüne 39 kişinin
gözaltına alındığı, 3 kişinin öldürüldüğü, 2 kişinin kaybolduğu, evlerin
yakıldığı ve işkence iddialarına Hükûmet yetkilileri bir yanıt vermek
durumundadırlar.
Bakınız,
köyden zehirlendiği için hastaneye gidebilmesi için izin verilen bir köylü,
basına da yansıyan ifadelerinde köyde dışarıya çıkana ateş açıldığını, evlere
ateş açıldığını, ağabeyinin gözaltına alındığını ve 1990’lı yıllarda bile böyle
bir zulüm görmediklerini dile getirmektedir. Hayvancılıkla uğraşan bu
köylülerin, hayvanlarına bakmalarına dahi izin verilmediği yönünde iddialar
mevcuttur.
Değerli
milletvekilleri, son bir yıldır Nusaybin, Şırnak, Cizre başta olmak üzere
bölgede yürütülen sokağa çıkma yasakları süresince yaşam hakkı, barınma hakkı,
sağlık hakkı, eğitim hakkı başta olmak üzere temel insan hakları askıya alındı.
Ülke
genelinde ilan edilen OHAL neticesinde de adil yargılanma hakkı, haber alma
özgürlüğü gibi diğer temel insan hakları da askıya alınmış bulunmaktadır.
21’inci
yüzyılda 80 milyonluk bir ülkeyi OHAL rejimiyle yönetmeye çalışmak, her şeyden
önce beşerî kanunlara aykırıdır. Bu sürdürülebilir değildir.
Bu
bağlamda, Hükûmet yetkililerine Koruköy’de yaşananlara ilişkin açıklama yapmaya
ve köye gerek milletvekillerinin ve gerekse barolardan, insan hakları
örgütlerinden heyetlerin girişlerinin engellenmemesi konusunda tekrar çağrımı
yineliyor, Genel Kurulu saygıyla selamlıyorum. (HDP sıralarından alkışlar) 
BAŞKAN
– Teşekkür ediyorum Sayın Dora.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Kabul
edilen önerge doğrultusunda maddeyi oylarınıza sunuyorum: Kabul edenler… Kabul
etmeyenler… 4’üncü madde kabul edilmiştir.
5’inci
maddede iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 456 sıra sayılı Kanun Teklifi’nin çerçeve 5’inci maddesinde geçen
"meslek kuruluşları arasında" ibaresinden sonra gelmek üzere "bu
projelere ilişkin" ibaresinin eklenmesini arz ve teklif ederiz.
 Mustafa Kalaycı Mehmet
Necmettin Ahrazoğlu İsmail Faruk Aksu
 Konya Hatay İstanbul
 Fahrettin Oğuz Tor Muharrem
Varlı  Deniz Depboylu
 Kahramanmaraş Adana Aydın
 Kamil
Aydın
 Erzurum
Türkiye Büyük Millet Meclisi Başkanlığına
Görüşülmekte
olan 456 sıra sayılı Adalet ve Kalkınma Partisi Grup Başkanvekili Kayseri
Milletvekili Mustafa Elitaş'ın Gelir Vergisi Kanunu ve Bazı Kanunlarda
Değişiklik Yapılmasına Dair Kanun Teklifi'nin 5’inci maddesinin aşağıdaki
şekilde değiştirilmesini arz ve teklif ederiz.
Saygılarımızla.
 Mehmet Bekaroğlu  Mahmut Tanal Kadim
Durmaz
 İstanbul İstanbul Tokat
 Utku Çakırözer Lale
Karabıyık  Zekeriya Temizel
 Eskişehir Bursa İzmir
 Bülent Kuşoğlu Musa
Çam 
 Ankara İzmir
“MADDE
5- 1/7/1964 tarihli ve 488 sayılı Damga Vergisi Kanununa ekli (1) sayılı
tablonun "I. Akitlerle ilgili kağıtlar" başlıklı bölümünün "A.
Belli parayı ihtiva eden kağıtlar:" başlıklı fıkrasına (13) numaralı
bentten sonra gelmek üzere aşağıdaki bentler ile Kanuna ekli (2) sayılı
Tablonun "V -Kurumlarla ilgili kağıtlar" başlıklı bölümünün 25
numaralı fıkrasından sonra gelmek üzere aşağıdaki fıkra ilave edilmiştir.
"14.
Resmi şekilde düzenlenen kat karşılığı veya hasılat paylaşımı inşaat sözleşmeleri
(Binde 9,48)
15.
Resmi şekilde düzenlenen kat karşılığı veya hasılat paylaşımı inşaat
sözleşmeleri kapsamında yapı müteahhitleri ile alt yükleniciler arasında
düzenlenen inşaat taahhüt sözleşmeleri (Binde 9,48)
16.
Kat karşılığı veya hasılat paylaşımı inşaat işlerine ilişkin danışmanlık hizmet
sözleşmeleri (Binde 9,48)
17.
Yapı denetimi hizmet sözleşmeleri (Binde 9,48)"
"26.
Sosyal sorumluluk projeleri kapsamında proje yürütücüsü sivil toplum
kuruluşları ile bu projelere destek veren kamu kurum ve kuruluşları veya kamu
kurumu niteliğindeki meslek kuruluşları arasında düzenlenen kağıtlar."
BAŞKAN
– Okunan son önergeye Komisyon katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Katılmıyoruz Sayın
Başkan.
BAŞKAN
– Gerekçeyi okutuyorum:
Gerekçe:
Madde
metninin daha iyi anlaşılması için söz konusu değişiklik yapılmaktadır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 456 sıra sayılı Kanun Teklifi’nin çerçeve 5’inci maddesinde geçen
"meslek kuruluşları arasında" ibaresinden sonra gelmek üzere "bu
projelere ilişkin" ibaresinin eklenmesini arz ve teklif ederiz.
Deniz Depboylu (Aydın) ve
arkadaşları
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Katılmıyoruz Sayın
Başkan.
BAŞKAN
– Önerge üzerinde Aydın Milletvekili Sayın Deniz Depboylu konuşacaklar.
Buyurun
Sayın Depboylu. (MHP sıralarından alkışlar) 
DENİZ
DEPBOYLU (Aydın) – Sayın Başkan, değerli milletvekilleri; 456 sıra sayılı Kanun
Tasarısı’nın 5’inci maddesi üzerindeki Milliyetçi Hareket Partisi Grubumuz
önergesi üzerinde söz almış bulunmaktayım. Gazi Meclisi ve aziz Türk milletini
saygıyla selamlıyorum.
Değerli
milletvekilleri, kanun maddesinde belirtildiği üzere kamu kurumları ve sivil
toplum kuruluşları arasında sosyal sorumluluk projeleri kapsamında yapılan
maddi desteklere bağlı sözleşmelerdeki damga vergisinin muafiyetine dayalı bir
düzenleme söz konusu. Bu noktaya kadar her şey doğru görünüyor çünkü sonuçta
yardım amaçlı yapılan bir projede devletin bundan vergi alması yardım parasının
azalması anlamına geldiğinden düzenleme makul görünmekte. 
Beklentimiz,
bu tarz projelerin kabulünde sadece Hükûmet yanlısı kuruluşlara değil her
kesime adil davranılmasıdır. Kamu kurumlarına ellerindeki projelere destek
istemek için gelen sivil toplum kuruluşlarının Hükûmet yanlısı olup olmadığına
bakılmaksızın getirdiği proje ne fayda sağlayacağı noktasında dikkate alınırsa
daha uygun olur kanaatindeyim. 
Değerli
milletvekilleri, bu maddede sosyal projeler kapsamında ele alınan inşaatlar söz
konusu. STK’ların toplum hizmetine sunulacak projeler geliştirmesi takdir
edilecek bir çalışmadır ancak bu projelerin hangi amaca yönelik faaliyetlerde
bulunacağıyla ilgili açıkçası biraz kaygı duymaktayım. Vakıf ve derneklerin
özellikle çocukların eğitimi ve barınmasıyla ilgili projeler geliştirdikleri
dikkatimizden kaçmamaktadır. Bugüne kadar bu amaçla açılan binaların yapılış,
hizmete geçiş ve hizmetin devamlılığında denetime tabi tutulmadıkları
yaşadığımız acı tecrübelerle ortaya çıkmıştır. Binaların fiziki sorunlarının
yanı sıra bu kuruluşlar tarafından açılmış yurt ve benzeri yerlerde
görevlendirilen personelin uygun şartları taşımadığı, içlerinden bazılarının da
çocuklara zarar verdiği malumunuzdur. Hatta bazılarının yetiştirdikleri
çocukların yetişkin olduklarında devlete, millete ve millî değerlerimize bakış
açısı bizi her zaman kaygılandırmıştır. 
15
Temmuzda demokrasi ve cumhuriyetimize kastederek aziz Türk milletine ve Türkiye
Büyük Millet Meclisine mermiler, bombalarla saldıranların nerede, nasıl
yetiştirildiklerini unutmamamız gerekiyor. Düne kadar bu hainliği yapan vakıf
ve derneklerin güvenirliliğinden ne kadar emin olduğunuzu ve onları nasıl
savunduğunuzu hatırlatmak istiyorum. Bugün o evlerde, yurtlarda, okullarda
okuyanlar, kalanlar, çocuklarını orada okutanlar şaibeli bulunmakta, eğer
memurlarsa açığa alınmaktalar. Yarın bir gün şu anda mevcut olan vakıf ve
derneklerle, cemaat veya cemiyetlerle aranızın bozulmayacağının garantisi var
mıdır? Sütten ağzımız fena yandı, şimdi yoğurdu üfleyerek yememiz gerekiyor. 
Diyeceğim
odur ki: Bahsettiğim tüm bu kurum ve kuruluşlar veya organizasyon, adına ne
diyorsanız, eğitimden ellerini bir noktaya kadar çekmek zorundalar. Eğitime destek
vermeleri kötü değil, yine versinler, ancak, bunun için yaptıkları projeleri,
binaları tamamladıktan sonra devlete devretsinler. Bu okullar ve yurtlar,
devletin himayesinde, devletin denetiminde hizmet versinler. Bu okullar, millî
eğitimin ilke, ahlak ve müfredatına göre hizmet sunsunlar. Gerçi müfredat için
de söyleyeceklerimiz var, ne kadar millî, ne kadar iyi öğrenci yetiştiriyor ama
şimdilik bunu geçelim. Biz, unutmayalım ki çocuklarımızın güvenliği, eğitimi
devletin sorumluluğudur. Devletin elini uzattığı, eğitimini üstlendiği,
desteklediği, koruduğu her çocuk, yetişkin olduğunda devletine, milletine
aidiyet duyar, devletinin, milletinin çıkarlarını gözetir, vatanını, bayrağını
korur. Cemaatlere veya cemiyetlere teslim ettiğiniz çocukların, yetişkin
olduklarında aidiyet duyacakları, çıkarlarını gözetecekleri, ona sahip çıkan
kurum, cemaat, cemiyet, vakıf veya kişilerdir. Devletin görevinde bile çalışsa
emir almayı tercih edeceği üstü, abiler, ablalar, hocalar veya minnet duyduğu,
pençesine düştüğü yanlış kişilerdir. Daha da geç olmadan hatalarımızdan
dönmemiz gerekiyor. Çocuklarımızı koruyacak tedbirleri almamız gerekiyor.
Çocuklarımızın sorumluluğunu direkt devletin alması gerekiyor. Türkiye
Cumhuriyeti devleti güçlü bir devlettir, çocukları da hiç kimseye, hiçbir
vakfa, derneğe, cemiyete, cemaate muhtaç değildir. 
Hatırlatıyor,
yüce heyetinizi saygıyla selamlıyorum. (MHP sıralarından alkışlar)
BAŞKAN
– Teşekkür ederim Sayın Depboylu, 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Sayın
milletvekilleri, 6’ncı madde üzerinde iki adet önerge vardır. Aynı mahiyetteki
bu önergeleri okutacağım ve birlikte işleme alacağım. 
Buyurun:

Türkiye Büyük Millet Meclisi Başkanlığına
Görüşülmekte
olan 456 sıra sayılı Adalet ve Kalkınma Partisi Grup Başkan Vekili Kayseri
Milletvekili Mustafa Elitaş’ın Gelir Vergisi Kanunu ve Bazı Kanunlarda
Değişiklik Yapılmasına Dair Kanun Teklifi’nin 6’ncı maddesinin metinden
çıkarılmasını arz ve teklif ederiz.
Saygılarımızla.
 Kadim Durmaz Mahmut
Tanal Lale Karabıyık
 Tokat İstanbul Bursa
 Bülent Kuşoğlu Zekeriya
Temizel Musa Çam
 Ankara İzmir İzmir
 Utku Çakırözer Mehmet
Bekaroğlu
 Eskişehir İstanbul
Aynı
mahiyetteki diğer önergenin imza sahipleri:
 Ahmet Yıldırım Garo
Paylan Sibel Yiğitalp
 Muş İstanbul Diyarbakır
 Mehmet Emin Adıyaman İmam
Taşçıer
 Iğdır Diyarbakır
BAŞKAN
– Aynı mahiyetteki önergelere Komisyon katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz.
BAŞKAN
– Hükûmet?
SAĞLIK
BAKANI RECEP AKDAĞ (Erzurum) – Katılmıyoruz Değerli Başkanım.
BAŞKAN
– Önergeler üzerinde önce Van Milletvekili Bedia Özgökçe Ertan konuşacak.
Buyurun
Sayın Ertan. (HDP sıralarından alkışlar) 
BEDİA
ÖZGÖKÇE ERTAN (Van) – Teşekkür ediyorum.
Sayın
Başkan, değerli milletvekilleri; görüşülmekte olan kanun teklifinin 6’ncı
maddesi üzerinde grubumun vermiş olduğu önerge üzerine söz almış bulunmaktayım.
Değerli
milletvekilleri, kuşkusuz emekçi sınıfları her türlü sosyal güvenceden yoksun
bırakmayı hedefleyen neoliberal politikalar 1980’li yıllardan beridir
gündemimizdedir. O dönemden bu yana işbaşına gelen bütün siyasal iktidarlar
işçi haklarını gözetmeyen, sermaye sahipleriyle ittifak hâlinde emekçilerin
kazanımlarına yönelik derin saldırılarda bulunmuştur. Ancak hiçbir iktidar
döneminde çalışanların kazanılmış hakları on beşinci yılına giren AKP
iktidarları döneminde olduğu kadar gasba maruz kalmamıştır. AKP iktidarı
hazırladığı kanun tasarılarıyla, teklifleriyle sosyal hakların esamesinin
okunmadığı çalışma ortamları yaratmanın yanı sıra işçileri çalıştırmak adına
âdeta 19’uncu yüzyılın sömürü düzenine götürmektedir. Bunun yakın tarihteki en
vahşi örneğine Soma’da tanık olduk. Sene başında 2016 yılı raporunu açıklayan
İşçi Sağlığı ve İş Güvenliği Meclisi geçtiğimiz sene en az 1.970 işçinin iş
cinayetine kurban gittiğini açıkladı ve rapora göre OHAL’in ilanıyla beraber iş
cinayetlerinde yüzde 10’a yakın bir artış olmuştur.
Değerli
milletvekilleri, iş cinayeti karnesi bu denli ciddi boyutlara ulaşan devlet,
işçilerin haklarını güvence altına alacak sosyal politikalar geliştirmek yerine
her gün, tıpkı tartıştığımız bu kanun teklifinde olduğu gibi emek sömürüsünü
derinleştirmeye devam etmektedir. Bu kanun teklifi bu derinleşmeyi
kuvvetlendirmekte ve içinde bulunduğumuz ekonomik krizden sermaye sahiplerinin
zarar görmemesi için uğraşmaktadır. 
Değerli
milletvekilleri, Bazı Alacakların Yeniden Yapılandırılması ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Teklifi’nin
Plan ve Bütçe Komisyonundaki görüşmeleri yalnızca iki gün sürmüştür. Bu kadar
kapsamlı ve farklı ihtisas alanlarının konusu olan maddelerin bu kadar kısa
sürede görüşülmesi, gerekli çalışmaların yapılması, ilgili kurumların
görüşlerinin alınması zaten mümkün değilken ikinci günün sonunda kanun
teklifine, bazıları 3 sayfa uzunluğunda olmak üzere, toplam 9 yeni madde
eklenmiştir. Bu da Komisyona, AKP’nin alelacele yasalaştırma mantığının
dayatılıyor olmasının en açık örneğidir. 
Esnaf
Ahilik Sandığı gibi oldukça önemli ve uzun düzenlemelerin başlı başına
kanunlaşması ve kendi içerisinde maddelere ayrılması gerekirken hem sayfalarca
süren tek bir madde olarak düzenlenmesi hem de yine bir torba kanun teklifinin
içine yerleştirilmesi AKP’nin yasama anlayışının göstergesidir. 3 sayfa boyunca
açıklanmaya çalışılan tek bir maddenin kaliteli bir yasama çalışması
olamayacağı aşikârdır. Komisyondaki görüşmeler, muhalefetin eleştirileri,
önerileri hiçbir şekilde dikkate alınmadan ilerlemiş, yayınlanan kanun hükmünde
kararnamelerle zaten işlevi sorgulanan Komisyon çalışmalarının amacı ve yöntemi
bir kez daha sorgulanır hâle gelmiştir. 
Sayın
Başkan, değerli milletvekilleri; ekonominin borçlanmaya dayalı finansman yapısı
ile iç tüketime dayanan harcama yapısı değişmeden mevcut yapısal sorunlar hep
devam edecek ve döngüsel krizler yaşanmaya devam edecektir. Tam da referandum
öncesi, seçim yatırımı olduğu çok açık olan bu düzenlemenin toplumun çok küçük
bir kesimine rahatlama getirmesinden başka bir sonucu olmayacaktır. 
İstihdama
yeterli kaynak ayırmadan, asgari ücreti tamamen vergi dışı bırakmadan, sürekli
artan dolaylı vergileri azaltmadan, temel tüketim mallarından alınan KDV’yi
düşürmeden, ücretli emekçilerin temel ihtiyaçlarını karşılayacak ücret
politikaları uygulamadan, kayıt dışı ekonomiye ciddi bir neşter vurmadan, emeğe
düşman, sermayeye dost torba yasalarla ekonominin düzelmesi mümkün değildir.
Rektöründen kaymakamına, futbolcusundan yandaş yazarına, herkesin oyunun
rengini açıklayabildiği fakat öteki mahallede olanların itiraz ettikleri an en
ufak bir yaşam alanının dahi bırakılmadığı, referandum döneminin eşit şartlarda
yaşanmadığı, iktidar partisinin devletin tüm imkânlarını kendi lehine
kullandığı bir ortamda böyle bir teklifin seçim rüşveti olmadığını görmek veya
dile getirmek yanılsama dahi olamaz. 
Değerli
milletvekilleri, bu yasama mantığı devam ettiği müddetçe, sadece, belki günü
kurtarmış olacaksınız ancak ekonomideki derin gedikleri kapatacak, işçiyi,
emekçiyi, yoksulu önemseyen, önceleyen politika üretilmediği müddetçe ülkeye,
halka çok daha büyük zararlar vermiş olacaksınız diyorum.
Hepinize
saygılar sunuyorum.
BAŞKAN
– Teşekkür ederim Sayın Özgökçe Ertan.
Aynı
mahiyetteki diğer önergenin konuşmacısı Ankara Milletvekili Sayın Bülent
Kuşoğlu olacak.
Buyurun
Sayın Kuşoğlu. (CHP sıralarından alkışlar) 
BÜLENT
KUŞOĞLU (Ankara) – Sayın Başkan, değerli milletvekilleri; hepinizi saygıyla
selamlıyorum.
456
sıra sayılı Kanun Teklifi’nin 6’ncı maddesi üzerinde söz aldım.
6’ncı
madde Harçlar Kanunu’yla ilgili, Harçlar Kanunu’nun (4) Sayılı Tarife’sinin
Tapu İşlemleri bölümünün 20 no.lu fıkrasının (a) bendini değiştiriyor. 
Dün
bütünü üzerinde konuşurken belirtmiştim, bu torba kanunda da gayrimenkul ya da
inşaat sektörünü teşvik amacıyla vergi kanunlarıyla getirilen 3 tane düzenleme
var. Bunlardan bir tanesi de Harçlar Kanunu’yla ilgili ve bu madde. Bununla
Harçlar Kanunu konusunda Bakanlar Kuruluna yetki veriliyor. Yalnız, bu yetki
Anayasa’ya aykırı bir yetki, bunu biz Plan ve Bütçe Komisyonunda da ileri
sürdük, dikkate alınmadı, tartışılmadı maalesef dün de belirttiğim gibi, buraya
bu şekilde geldi.
Değerli
arkadaşlarım, Bakanlar Kuruluna yetki veriliyor, “Gayrimenkulün kanuni nispeti,
gayrimenkullerin türleri -bakın, gayrimenkul sertifikası karşılığı edimini,
sınıfları, büyüklükleri ne demekse- bulunduğu yer, vergi değerleri itibarıyla
birlikte ve ayrı ayrı olmak üzere 1 katına kadar artırmaya vergi nispetini,
harç nispetini, onda 1’ine kadar da indirmeye Bakanlar Kurulu yetkilidir.”
diyor. Bakanlar Kurulunun yetkisi Anayasa’mızın 73’üncü maddesinde belli
edilmiştir. “Harç ve benzeri mali yükümlülüklerin, muaflık ve istisnalar ve
indirimleri ile oranlarına ilişkin hükümlerinde kanunun belirttiği yukarı ve
aşağı sınırlar içinde değişiklik yapma yetkisi Bakanlar Kuruluna verilebilir.”
diyor ama burada yukarı ve aşağı sınırlar içerisinde yetki Bakanlar Kuruluna
verilirken aynı zamanda neyle ilgili yetki verildiği de belirtilmiyor.
“Büyüklükleri itibarıyla…” Büyüklükleri Harçlar Kanunu’nda tanımlanmamış. Ne
demek büyüklükleri? Ne kadardan ne kadara? Mesela bunun bir sınırı yok.
“Türleri…” Gayrimenkullerin türleri nedir? Çok fazla tür ayırt edebilirsiniz.
Burada bir belirsizlik var, belirsizlik olduğu için hangi konuda yetki verildiği
belli değil, çok detayına girmeyeyim. “Bulunduğu yer…” Ne demek bulunduğu yer
itibarıyla farklılaştırma? Bakanlar Kuruluna verilen yetki bulunduğu yer
itibarıyla verilmez, bunlar kanunla belirtilmesi, kanunla konması gereken
konular. Bunlar Anayasa’da belirtilmiş, 73’üncü maddede çok açık bir şekilde
bunlar belirtilmiş. Tutup da bu şekilde Anayasa’ya aykırı bir işlem yapamayız,
yanlıştır ama tabii, burada madde üzerinde konuşmuyoruz, verdiğimiz önerge
üzerinde konuşuyoruz, gelip geçecek maalesef ama Anayasa’ya çok aykırı bir iş
yapmış olacağız Sayın Bakanım, maalesef bunlarla ilgili olarak Komisyonda
konuşamadık. 
Aslında
biraz önce Çalışma ve Sosyal Güvenlik Bakanı buradaydı. Kendisi burada olsaydı
Esnaf Ahilik Sandığıyla ilgili birkaç konuyu da hatırlatmak istiyordum ama
mevcut konumuza devam edeyim önce. 
Şimdi,
bu konuyla ilgili olarak Maliye Bakanlığının hazırladığı, bize de verilen bir
küçük not var. Konuyla ilgili olarak diyor ki, etki analizi yapılmış güya:
“Sadece yetki alındığından gelir kaybı öngörülmemektedir.” Sadece yetki
alınıyor, “Ne kadar getirir ne kadar götürür bunu bilmiyoruz.” diyor Maliye
Bakanı, “Bunun hesabını yapamadık.” diyor. Ya böyle eksik, bu kadar hem
Anayasa’ya aykırı hem de ne getirip ne götürdüğü belli olmayan bir çalışma
olabilir mi? Bunu Bakanlar Kurulu bir taraftan da imzalamıştı, bir iktidar
partisine mensup grup başkan vekili imzalıyor, böyle geliyor, önümüze de bu
şekilde geliyor. Yani özensiz, dikkatsiz bir çalışma sonucu buraya kadar gelmiş
oluyor. Üzülüyoruz tabii bunların bu şekilde yapılıyor olmasına. Hâlbuki çok
daha fazla dikkatli olunabilir, bir sıkıntı olmayabilirdi. Biz şimdi bunu
Anayasa Mahkemesine götüreceğiz, götürmemiz gerekiyor, ondan sonra da sıkıntı
olacak. Ondan sonra da deniyor ki “Cumhuriyet Halk Partisi, Anayasa Mahkemesine
gidiyor sık sık.” Ee gitmemiz lazım, yanlışsa ne yapacaksınız? Yapılması
gereken budur, biz de onun gereğini yerine getireceğiz. 
Bu
vesileyle herkese saygılar sunuyorum efendim. (CHP sıralarından alkışlar)
BAŞKAN
– Teşekkür ederim Sayın Kuşoğlu. 
Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Önergeler kabul edilmemiştir. 
Maddeyi
oylarınıza sunuyorum: Kabul edenler… Kabul etmeyenler… 6’ncı madde kabul
edilmiştir.
7’nci
maddede dört adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 456 sıra sayılı Kanun Teklifi’nin 7’nci maddesinde yer alan
"Türkiye'ye getirilmek kaydıyla," ibaresinden sonra gelmek üzere
"Gelir Vergisi Kanununun 3 üncü maddesinin birinci fıkrasının 2 numaralı
bendinde belirtilenler hariç olmak üzere çalışma veya oturma izni alarak altı
aydan daha fazla yurt dışında yaşayan Türk vatandaşları," ibaresinin
eklenmesini ve parantez içinde yer alan hükmün "(Şu kadar ki bentte öngörülen
şartları taşımadığı halde istisnanın uygulandığının tespit edilmesi halinde
zamanında tahsil edilmeyen vergi, vergi ziyaı cezası ve gecikme faizinden
mükellef ile birlikte alıcı mütesilsilen sorumludur. İstisna kapsamında teslim
alınan konut veya işyerinin bir yıl içerisinde elden çıkarılması halinde
zamanında tahsil edilmeyen verginin, 6183 sayılı Kanunun 48 inci maddesine göre
hesaplanan tecil faiziyle birlikte tapu işleminden önce elden çıkaran
tarafından ödenmesi şarttır.)" şeklinde değiştirilmesini arz ve teklif
ederiz.
 Mehmet Muş Mehmet
Doğan Kubat Necip Kalkan
 İstanbul İstanbul İzmir
 Haydar Ali Yıldız Osman
Aşkın Bak Aydın Ünal
 İstanbul Rize Ankara
BAŞKAN
– Sayın milletvekilleri, şimdi okutacağım üç önerge aynı mahiyettedir, birlikte
işleme alacağım.
Türkiye Büyük Millet Meclisi
Başkanlığına
Görüşülmekte olan 456 sıra sayılı Adalet ve Kalkınma
Partisi Grup Başkan Vekili Kayseri Milletvekili Mustafa Elitaş’ın Gelir Vergisi
Kanunu ve Bazı Kanunlarda Değişiklik Yapılmasına Dair Kanun Teklifi’nin 7’nci
maddesinin metinden çıkarılmasını arz ve teklif ederiz.
Saygılarımızla.
 Mehmet Bekaroğlu Utku
Çakırözer Kadim Durmaz
 İstanbul Eskişehir Tokat
 Lale Karabıyık Bülent
Kuşoğlu Musa Çam
 Bursa Ankara İzmir
 Mahmut Tanal Zekeriya
Temizel
 İstanbul İzmir
Aynı mahiyetteki diğer önergenin imza sahipleri:
 Mustafa Kalaycı  İsmail
Faruk Aksu Fahrettin Oğuz Tor
 Konya İstanbul Kahramanmaraş
 Mehmet Necmettin Ahrazoğlu  Muharrem
Varlı Kamil Aydın
 Hatay Adana Erzurum
Aynı
mahiyetteki diğer önergenin imza sahipleri:
 Ahmet Yıldırım Garo
Paylan İmam Taşçıer
 Muş İstanbul Diyarbakır
 Mehmet Emin Adıyaman Sibel
Yiğitalp
 Iğdır Diyarbakır
BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın Başkanım.
BAŞKAN
– Hükûmet?
SAĞLIK
BAKANI RECEP AKDAĞ (Erzurum) – Katılmıyoruz efendim.
BAŞKAN
– Aynı mahiyetteki önergelerde ilk olarak Bursa Milletvekili Sayın Lale
Karabıyık konuşacak.
Buyurun
Sayın Karabıyık. (CHP sıralarından alkışlar)
LALE
KARABIYIK (Bursa) – Sayın Başkan, değerli milletvekilleri; 456 sıra sayılı
Gelir Vergisi Kanunu ile Bazı Kanunlarda Değişiklik Yapılmasına Dair Kanun
Teklifi’nin 7’nci maddesiyle ilgili olarak Cumhuriyet Halk Partisi Grubu adına
söz almış bulunmaktayım. 
Sayın
Başkan, değerli milletvekilleri; maalesef, yine hızla hazırlanmış bir torba
yasa ve maalesef, yine sorunları çözmekten ziyade o yaralara anlık kompresler
yaparak geçiştirmeye çalışılan bir torba yasa mantığı ve yine, her yerinden
yana yakıla finansman ihtiyacının hissedildiği bir torba yasa. 
Evet,
ne yapıyoruz bu torba yasada acaba? Buna bir göz atmakta fayda var. “Türkiye’de
yerleşik olmayan kişiler yani yurt dışında yerleşik kişilere Türkiye’den konut
ve iş yeri aldıklarında KDV ödemeyecekler.” diye bir istisna getiriyoruz. Peki,
buradaki amaç ne olabilir? Acaba Sayın Bakanın dediği gibi inşaat sektörünü
canlandırmak mı? Bunun olmadığı kesin çünkü inşaat sektörü buradaki istisnayla
canlanmaz, bunu biliyoruz. Peki, yana yakıla döviz ihtiyacını karşılamak mı? “Bu
konuda bir projeksiyonumuz var mı?” diye sorduk Sayın Bakana ve bürokratlara
yani vazgeçtiğimiz KDV’yle acaba bize gelecek döviz gelirini kıyasladık mı, bir
projeksiyon yaptık mı? “hayır” dediler, böyle bir projeksiyon henüz yapılmamış.

Değerli
vekiller, Anayasa’nın 10’uncu maddesindeki eşitlik ilkesine bu uygulamanın
yapılması son derece aykırı. Çünkü, bu durumda ne olacak? Yabancılar en lüks
yerleri KDV’siz olarak satın alacaklar ama bizim vatandaşlarımız bu lüks
yerlere kenardan bakacaklar sadece. 73’üncü maddeye göre de aykırı çünkü vergi
ödevi maddesidir bu yani herkes mali gücüne göre vergi mükellefi olarak vergi
vermekle yükümlüdür. Buradaki mali gücü de kamu maliyesine göre harcamalardan
da anlayabiliriz, gelirlerden de. Yine şunu hatırlatmayı bir görev biliyorum ki
harcamanın niteliğinde farklılık yok ise mukimlik farklı vergi ödemenin nedeni
asla olamaz. 
Şimdi,
tüm bunları hatırlattıktan sonra, başka bir nokta daha var, ona da değinelim.
Dedik ki Sayın Bakana: “Peki, kaç yıl satılmayacak? Yabancı KDV ödemeden bunu
aldığında kaç yıl satmayacak?” Çünkü, ne yaparsınız? Yabancı birisine aldırıp
ondan dolaylı olarak satın alabilirsiniz. Böyle bir tehlike var mı? Var.
Dediler ki: “Böyle bir yıl getirmedik.” O zaman bunu düşünmeniz lazım diye
söylediğimizde “Genel Kurula gelir.” dediler ve işte şimdi Genel Kurula “bir
yıl” şeklinde böyle bir teklif, önerge verilmiş oldu. 
Peki,
bu kimin işine yarayacak yani KDV almadan yabancılara satış inşaat sektöründeki
bütün müteahhitlerin işine yarayacak mı, sektörün işine yarayacak mı, yan
sanayinin işine yarayacak mı? Şunu söyleyeyim ki 5-6 müteahhidi geçmeyecektir
bu indirimden yararlanan. Zaten yabancılar lüks konutlara geliyor, bunlarda da
zaten 1+1 daireler 700-800 bin liradan aşağı satılmıyor, onlar da zaten bu dairelere
prim amacıyla, rant getireceği amacıyla ilgi gösteriyorlar. 
Değerli
vekiller, zaten son bir aylık gazetelere bakarsanız bu meşhur müteahhitlerin
-isimlerini vermeyelim ama- demeçleri var yani bu kanunun, bu maddenin
geleceğini bizlerden, sizlerden önce biliyorlar. “Şu şekilde satış yapacağız,
bu miktarda satış yapacağız.” diye de gazetelerde boy boy demeç vermişler,
inceleyebilirsiniz. 
Şimdi
ben başka bir gazete kupürü getirdim size, isteyen arkadaşa bunu takdim
edebilirim kürsüden indikten sonra. İsim vermiyorum, falanca gayrimenkul
projesiyle ilgili önemli bir açıklama yapılıyor, deniyor ki: “47 adet rezidans
daire 90 milyon 594 bin dolar + KDV ile satıldı. 47 daire için dün el sıkışan
alıcının İranlı bir iş adamı olduğu biliniyor.” 
Şimdi,
bakın, 90 milyon 594 bin dolar + KDV. Şimdi bu -el sıkışıldı- bekletilecek ve
bu yasa, bu madde çıktıktan sonra bu kadar KDV kaybı da gidecek yüzde 8’den
düşündüğünüzde. Yani, bunun haberi zaten çok önceden piyasaya verilmiş ve
burada tekrar belirtiyorum ki Anayasa’nın 10’uncu ve 73’üncü maddelerine
aykırılık var, eşitlik ilkesine aykırı. 
Teşekkür
ediyorum. (CHP sıralarından alkışlar) 
BAŞKAN
– Teşekkür ederim ben de Sayın Karabıyık. 
Aynı
mahiyetteki önergelerin diğer konuşmacısı İstanbul Milletvekili Sayın İsmail
Faruk Aksu olacak. 
Buyurun
Sayın Aksu. (MHP sıralarından alkışlar) 
İSMAİL
FARUK AKSU (İstanbul) – Sayın Başkan, sayın milletvekilleri; 456 sıra sayılı
Gelir Vergisi Kanunu ile Bazı Kanunlarda Değişiklik Yapılmasına Dair Kanun
Teklifi’nin 7’nci maddesi hakkında Milliyetçi Hareket Partisi Grubu adına söz
aldım. Genel Kurulu saygıyla selamlıyorum.
7’nci
maddeyle, inşa edilen iş yeri ve konutların satış bedelinin yurt dışından
getirilecek döviz olarak ödenmesi şartıyla, Türkiye’de yerleşmiş olmayan yabancı
uyruklu gerçek kişiler ile kanuni ve iş merkezi Türkiye’de olmayan ve bir iş
yeri ya da daimî temsilci vasıtasıyla Türkiye’de kazanç elde etmeyen kurumlara
ilk satışın KDV’den istisna edilmesi öngörülmektedir. Buna göre, yurt dışında
yerleşik kişiler konut ve iş yeri alımlarında KDV ödemeyecek, yurt içinde
yerleşik kişiler ise aynı alımlar için KDV ödeyecektir. 
Hemen
ifade edeyim ki Türk vatandaşları KDV öderken yabancı uyruklulara KDV istisnası
getirilmesi açıkça haksızlıktır, eşitsizliktir, adaletsizliktir. Anayasa’da
öngörülen verginin mali güce göre ödenmesi, herkesin vergi ödemesi ilkesiyle
birlikte vergilendirmede adalet ve eşitlik ilkesine uygunluğu göstermekte ve
sosyal devletin en etkin uygulama aracını oluşturmaktadır. 
Gerekçesinde,
ülkemize döviz girişinin artırılmasının ve inşaat sektörünün canlandırılmasının
amaçlandığı ifade edilse de esasen ülkemizin ihtiyacı olan, üretimi ve üretken
yatırımları artırmaktır. Üretime dayanmayan ve istihdam yaratmayan girişimler,
kısa vadede belli kişilere avantaj sağlamak dışında, orta ve uzun vadede
ülkemize ve milletimize bir yarar sağlamayacaktır. O nedenle, hedefimiz mutlaka
sağlıklı bir yatırım, üretim ve istihdam zinciri oluşturmak olmalıdır.
Bu
çerçevede yapılması gereken, rasyonelleştirilmiş teşvik politikası yoluyla
doğrudan yabancı yatırımların cezbedilmesini, yatırımların hızlı bir şekilde
artırılmasını ve üretken alanlara yönlendirilmesini sağlamak, hukuk normlarında
ve bürokratik işlemlerde, yatırım için her bakımdan öngörülebilir, istikrarlı ve
güvenilir bir ortam oluşturmak, yabancı yatırımcı için bütünüyle kurumsal hâle
gelmiş bir yatırım ortamı teşekkül ettirmektir; basit, açık, uygun, düşük
oranlı, eşit ve adil vergi uygulamalarıyla ve vergi tabanının genişletilmesi
suretiyle vergi gelirlerini artırmak, herkesin mali gücüne göre vergi ödediği,
adaletli bir vergi sistemi tesis etmek ve ekonomide zaten sınırlı olan
kaynakların üretken olmayan alanlardan üretken alanlara yönelmesini sağlayıcı
tedbirler almaktır. 
Değerli
milletvekilleri, esasen konu vergilendirmedeki haksızlık ve adaletsizlik
yanında yabancılara taşınmaz satışında millî güvenliğimiz açısından
sınırlamaların yeterli olmaması yönüyle daha büyük önem arz etmektedir. Seçim
beyannamemizde “Yabancılara mülk satışının esasları karşılıklılık ilkesi
dikkate alınarak ve millî güvenliği tehdit etmeyecek şekilde belirlenecektir.”
denilmektedir. Bilindiği gibi, 2003’ten itibaren Tapu Kanunu’nda ve Sermaye
Piyasası Kanunu’nda yapılan bir dizi değişiklikle kamu yararı ve ülke güvenliği
bakımından yeterli kısıtlamaya tabi olmadan yabancıların Türkiye’de mülk
edinebilmesinin önü açılmıştır, üstelik mütekabiliyet esası da bu satışlarda
aranmamaktadır. Hâlbuki birçok ülke kısıtlamaya tabi olmadan topraklarının
yabancılara satışına izin vermemektedir. AB üyesi ülkelerde bile belirli geçiş
sürecinin sonucunda ve ancak tanımlanmış kriterler çerçevesinde yabancıların
mülk edinmesine imkân sağlanmıştır. Bu düzenlemeler sonucunda ülkemizin sahil
kentleri, stratejik tarım bölgeleri, yer altı ve yer üstü zenginliğini haiz
bölgeleri yabancıların eline geçmiş, bu düzenlemeyle de geçmeye devam
edecektir. Değerli milletvekilleri, Türk vatandaşlarına verilmeyen bir hakkın
yabancılara verilmesi asla kabul edeceğimiz bir durum değildir. Ayrıca,
yabancılara kontrolsüz bir şekilde gayrimenkul satışını millî güvenliği tehdit
eden bir husus olarak görüyoruz.
Bu
düşüncelerle, hem eşitsizliğe hem de millî güvenlik tehdidine yol açabilecek
7’nci maddenin tekliften çıkarılmasını ve bu yöndeki önergemizin
desteklenmesini Genel Kuruldan bekliyor, hepinizi saygıyla selamlıyorum. (MHP
sıralarından alkışlar)
BAŞKAN
– Teşekkür ederim Sayın Aksu.
Aynı
mahiyetteki önergelerin son konuşmacısı İstanbul Milletvekili Sayın Garo Paylan
olacak. 
Buyurun
Sayın Paylan. 
GARO
PAYLAN (İstanbul) – Teşekkür ederim Sayın Başkan, değerli milletvekilleri. 
Değerli
milletvekilleri, inşaat lobisi gerçekten çok güçlü. O kadar güçlü ki istediği
yasaya “Bu Meclisten geçiririm.” diye bakabiliyor. O kadar güçlü ki daha bu
Meclisin iradesi tecelli etmeden ilanlar verebiliyor, “Yabancıya sıfır KDV’yle
mal satacağız.” diye ilanlar verebiliyor, televizyonlarda konuşabiliyorlar.
Henüz bu irade tecelli etmedi. O kadar güçlü ki Plan ve Bütçe Komisyonuna bir
yasayı getiriyor, Plan ve Bütçe Komisyonuna yeterli bilgi verilmiyor. “Böyle
bir şey olmaz.” diyoruz, Sayın Bakan “Ya, Genel Kurulda bakarız.” diyor ama bu
sabah ben Sayın Bakanı televizyonda izliyorum, “Sıfır KDV’ye bir yıl gibi bir
şart getireceğiz.” diyor yani “Bir yıl elde tutma şartı getireceğiz.” diyor. Plan
ve Bütçe Komisyonunun hiçbir üyesinin bundan haberi yok. Oysa biz dün Sayın
Plan ve Bütçe Komisyonu Başkanına ve bakanlara ricada bulunduk, “Gelin, bunun
üzerinde bir daha çalışalım.” dedik ama biz televizyondan bu haberi maalesef
alıyoruz. 
Değerli
arkadaşlar, Türkiye’de satılan konutların yüzde 98’ini Türkiye Cumhuriyeti
vatandaşları alıyor, yalnızca yüzde 2 gibi bir yabancıya satış var. Bakın, siz
yüzde 2’ye “Sıfır KDV” diyorsunuz, yüzde 98’e “Ya yüzde 8 ya da yüzde 18 KDV
ödeyeceksiniz.” diyorsunuz. Ne kadar piyasa bozucu bir anlayış, değil mi? Ya,
mesela Hans gelecek buraya, “1 milyonluk bir daireyi 1 milyon liraya aldım.”
olacak. Bugün gelen bir önergeyle de bir yıl bunu elinde tutacak. Aynı gün
Mehmet de, 1 milyon 180 bin liraya alacak. Bir yıl sonra Hans hiçbir şey
yapmadan bunu 1 milyon 180 bin liraya sattığında yüzde 18 kâr etmiş olacak.
Mehmet ne yapacak? Bir yıl bekleyecek, bir yıl önce aldığı daire 1 milyon 180
bin lira. Hak mıdır arkadaşlar? Bence değildir. Siz de böyle olmadığını
biliyorsunuz ama “Dövize ihtiyaç var.” diyorsunuz. Bakın, nasıl piyasa bozucu
bir anlayış. Hans bunu icabında bir yıl sonra 1 milyon liraya bile sattığında
zarar etmeyecek ama Mehmet’in 1 milyon 180 bin liraya aldığı dairesi zarara
girmiş olacak çünkü piyasa bozulmuş olacak, 1 milyon liraya bir satıcı gelecek
piyasaya. Hak mıdır? Değildir. Bence bu yoldan dönün.
Değerli
arkadaşlar, bakın, Batılı sermaye veya Avrupa Birliği vatandaşları son on yılda
Türkiye’den ciddi oranda konut aldılar, özellikle Ege sahillerinde, İstanbul’da
da alanlar oldu, Antalya’da da. Neden aldılar biliyor musunuz? Türkiye’nin
Avrupa Birliği vizyonu yüzünden aldılar, demokratik bir ülke olma yolunda
olduğunu düşündükleri için aldılar ama bugün gidin Kaş’a, gidin Fethiye’ye,
bütün İngilizler, Almanlar konutlarını satıyorlar, arkalarına bakmadan
gidiyorlar. Niye? Türkiye, Avrupa Birliği rayından çıktı, başka bir eksene
girdi. Şimdi nereye çağrı yapıyoruz? Arap sermayesine, Azeri sermayesine,
Körfez sermayesine, hani bugünkü haberle İran sermayesine. İranlılar gelip ev
alsın, Körfezliler ev alsın, Azeriler ev alsın. Bakın, sermayeyi nereden
bekliyorsanız, neresi size yatırım yapıyorsa, nereyle daha çok iş yapıyorsanız
biraz ülkeniz de oraya benzer, demokrasiniz de oraya benzer, demokrasiniz o
standartlara doğru yol alır. Oysa, bizim ortağı olmaya çalıştığımız,
standartlarını almaya çalıştığımız yer Avrupa Birliğiydi, oradan insanlar,
Avrupa Birliği vatandaşları gelip ev alıyorlardı, yatırım yapıyorlardı.
Maalesef, bugün arkalarına bakmadan gidiyorlar. 
Değerli
arkadaşlar, bu önergeyle, Türkiye Cumhuriyeti vatandaşları eğer ki yurt dışında
altı aya kadar oturum izni almışlarsa aynı şekilde bu KDV indiriminden
faydalanacaklarını söylüyorsunuz, sıfır KDV. Bakın, altı ay çok kısa, sizleri
uyarıyorum, pek çok yolsuzluk olur bu yönde de. Gider birileri altı aylık
oturum izinlerini alır, altı ayda orada oturumunu alır -çok kolay oturum veren
ülkeler var- gelir buradan sıfır KDV’yle ev alır. Bu, hak değil. Aynı şekilde,
bir yıllık elde tutma süresi de çok kısa arkadaşlar. Vatandaşlık için üç yıllık
süre verdiniz 1 milyon dolar ve üzerinde yatırım yapanlara, ev alanlara, üç yıl
için elde tutma zorunluluğu verdiniz. Neden bu yasada yalnızca bir yıllık süre
veriyorsunuz? Bu da bence hak değildir. Bütün bunları değerlendirmemiz için bu
önergenin, bu yasa maddesinin geri çekilip Komisyonda tekrar tartışılması
lazım. Hepinizi bu yönde menfi oy vermeye çağırıyorum, burada çoğunluğunuz da
yok, önemli bir madde; bu anlamda menfi oylarınızı bekliyorum. (HDP
sıralarından alkışlar)
BAŞKAN
– Teşekkür ederim Sayın Paylan.
Aynı
mahiyetteki önergeleri oylarınıza sunuyorum: Kabul edenler... Kabul
etmeyenler... Önergeler kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 456 sıra sayılı Kanun Teklifi’nin 7’nci maddesinde yer alan “Türkiye'ye
getirilmek kaydıyla,” ibaresinden sonra gelmek üzere “Gelir Vergisi Kanununun 3
üncü maddesinin birinci fıkrasının 2 numaralı bendinde belirtilenler hariç
olmak üzere çalışma veya oturma izni alarak altı aydan daha fazla yurt dışında
yaşayan Türk vatandaşları,” ibaresinin eklenmesini ve parantez içinde yer alan
hükmün “(Şu kadar ki bentte öngörülen şartları taşımadığı halde istisnanın
uygulandığının tespit edilmesi halinde zamanında tahsil edilmeyen vergi, vergi
ziyaı cezası ve gecikme faizinden mükellef ile birlikte alıcı müteselsilen
sorumludur. İstisna kapsamında teslim alınan konut veya işyerinin bir yıl
içerisinde elden çıkarılması halinde zamanında tahsil edilmeyen verginin, 6183
sayılı Kanunun 48 inci maddesine göre hesaplanan tecil faiziyle birlikte tapu
işleminden önce elden çıkaran tarafından ödenmesi şarttır.)” şeklinde
değiştirilmesini arz ye teklif ederiz.
Mehmet
Muş (İstanbul) ve arkadaşları
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Uygun görüşle takdire
bırakıyoruz.
BAŞKAN
– Hükûmet?
SAĞLIK
BAKANI RECEP AKDAĞ (Erzurum) – Katılıyoruz efendim.
MEHMET
DOĞAN KUBAT (İstanbul) – Gerekçe…
BAŞKAN
– Gerekçeyi okutuyorum:
Gerekçe:
Önerilen
düzenlemeyle yurt dışında yaşayan Türk vatandaşlarının da madde hükmünden
yararlanabilmesini sağlamak amacıyla çalışma veya oturma izni alarak altı aydan
daha fazla yurt dışında yaşayan Türk vatandaşlarına yapılacak konut veya iş
yeri teslimlerine de istisna getirilmektedir.
Ancak
Gelir Vergisi Kanunu’nun tam mükellefiyette mükellef tanımının yapıldığı 3’üncü
maddesi esas alınarak resmî daire ve müesseselere veya merkezi Türkiye'de
bulunan teşekkül ve teşebbüslere bağlı olup bu daire, müessese, teşekkül ve
teşebbüslerin işleri dolayısıyla yabancı memleketlerde oturan Türk vatandaşları
kapsam dışında tutulmuştur.
Diğer
taraftan, maddede öngörülen şartları taşımadığı hâlde yaptıkları satışlarda
istisna uygulayanlar ile istisna hükmünden yararlananlar zamanında alınmayan
vergi, vergi ziyaı cezası ve gecikme faizinden müteselsilen sorumlu olacaktır.
Madde
kapsamında istisnadan yararlanarak bir yıl dolmadan taşınmazı satanların da
istisnadan yararlanma hakkı ortadan kaldırılmakta ve zamanında alınmayan vergi
ve bu vergiye hesaplanacak tecil faizi ödenmeden tapuda devir işlemi
yapılmasının önüne geçilmesini sağlayacak şekilde düzenleme önerilmektedir. 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmiştir. 
Kabul
edilen önerge doğrultusunda maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir. 
8’inci maddede iki adet önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte olan 456 sıra sayılı Kanun Teklifi’nin
çerçeve 8’inci maddesinde geçen “satın alan” ibaresinin “satın almış olan”
şeklinde değiştirilmesini arz ve teklif ederiz. 
 Mustafa Kalaycı İsmail
Faruk Aksu Fahrettin Oğuz Tor
 Konya İstanbul Kahramanmaraş

 Mehmet
Necmettin Ahrazoğlu
 Hatay
 Kamil Aydın Baki
Şimşek  Muharrem Varlı
 Erzurum Mersin
 Adana
Türkiye Büyük Millet Meclisi
Başkanlığına
Görüşülmekte olan 456 sıra sayılı Adalet ve Kalkınma
Partisi Grup Başkan Vekili Kayseri Milletvekili Mustafa Elitaş’ın Gelir Vergisi
Kanunu ve Bazı Kanunlarda Değişiklik Yapılmasına Dair Kanun Teklifi’nin 8’inci
maddesinin metinden çıkarılmasını arz ve teklif ederiz. 
Saygılarımızla.
 Mehmet Bekaroğlu Lale
Karabıyık Zekeriya Temizel
 İstanbul Bursa İzmir
 Kadim Durmaz Utku
Çakırözer Mahmut Tanal
 Tokat Eskişehir İstanbul
 Bülent Kuşoğlu Musa
Çam
 Ankara İzmir
BAŞKAN
– Okunan son önergeye Komisyon katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın
Başkanım.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Katılmıyoruz Sayın
Başkanım.
BAŞKAN
– Önerge üzerinde Ordu Milletvekili Sayın Seyit Torun konuşacak.
Buyurun
Sayın Torun. (CHP sıralarından alkışlar) 
SEYİT
TORUN (Ordu) – Sayın Başkan, değerli milletvekilleri; 456 sıra sayılı Gelir Vergisi
Kanunu ve Bazı Kanunlarda Değişiklik Yapılmasına Dair Kanun Teklifi’nin 8’inci
maddesi üzerine şahsım adına söz almış bulunuyorum. Yüce heyetinizi saygıyla
selamlıyorum. 
Değerli
milletvekilleri, 4342 sayılı Mera Kanunu’na 5178 sayılı Kanun’la geçici 3’üncü
madde eklendi. Daha sonra 5334 sayılı Kanun’la değişikliğe uğradı yani bu
maddeyle belediye ve mücavir alan sınırları içerisinde kalan ve 1/1/2003
tarihinden önce kesinleşen imar planları içerisinde yerleşim yeri olarak işgal
edilen, mera vasfını kaybeden arazilerden ot bedeli alınmaksızın tahsis amacı
değiştirilerek hazine adına tescillerinin yapılmasına olanak sağlanmıştı.
Bununla birlikte, mera alanlarının amaç dışı kullanımı ve rant yatırımlarına
açılmasını sağlayan pek çok kanuni düzenleme yapıldı ki bunların en
önemlilerinden biri 2012’de çıkardığınız 6360 sayılı büyükşehir yasasıydı. Bu
yasayla Türkiye’de âdeta kent-kır ayrımı ortadan kaldırıldı, belediyelerin
sınırları kapsamında 16 bini aşkın köy, kent mahallesine dönüştürüldü, köy
tüzel kişiliklerine ait taşınmazlar, belediyelere veya devletin kurumlarına
devredildi. Devredilen taşınmazların arasında o çok değerli meralarımız da
vardı.
En
önemli diğer kapsamlı değişiklik ise 2014’te 6552 sayılı torba yasayla yapıldı
yani Bakanlar Kurulunca kentsel dönüşüm ve gelişim proje alanı olarak ilan
edilen yerlerin tahsis amacı değişikliğinin yapılabileceğinin hükmü eklendi.
Böylece mera alanları kentsel dönüşüm ve gelişim proje alanı olarak yerleşime
açıldı. Kısacası, mera alanlarının rant amaçlı kullanımlarının da tamamen önü
açılmış oldu. Yani, Türkiye’de özellikle son yıllarda mera denildiğinde,
yağmalanacak, rant elde edilecek alan akla geliyor. Herkesin hedefindeki alan
konumuna gelmiş. Hem kamu kurumları, yerel yönetimler hem de özel sektör yeni
bir yatırım yapacağı zaman gözünü bu hazine arazilerine dikiyor.
Sayın
milletvekilleri, dünyada 3,4 milyar hektar mera alanı olduğu tahmin ediliyor.
Bu alanlara sahip ülkelerin başında Çin geliyor, Avustralya, ABD ve Brezilya
devam ediyor. Türkiye’nin mera varlığı ise 12 milyon hektar civarında.
Meralarımızı sürekli kaybetmişiz. Meralar son derece değerli alanlar, bu
alanları elimizden çıkarmışız. Dünya ülkeleri mera alanlarını hem çok iyi
koruyor hem de çok verimli kullanıyor. Hayvancılığını sürekli geliştirmek,
sürdürülebilir tarımsal üretimini devam ettirmek için çalışıyor. Bizde ise
hayvancılığa gereken önem verilmediği için mera alanları kolayca elden
çıkarılıyor. Ot biten yerde turistik tesis, sanayi tesisi veya alışveriş
merkezi, toplu konut projelerinin yapılması daha kârlı bir iş olarak görülüyor.
Bu da kalkınmanın, gelişmenin göstergesi olarak sunuluyor ne yazık ki. Elbette
mera vasfını yitirmiş arazilerin tarımsal üretim için kullanılması son derece
önemli, hem kırsaldan kente göçü önlüyor hem de köylerin boşalmasını önlüyor
ama şimdiye kadarki yapılan bütün yasal düzenlemeler bunun tam aksi yönünde
oldu; mera ve yaylakların kentsel dönüşüm alanı olarak ilan edilerek imara
açılması sağlandı, toplu konut alanlarına dönüştürüldü. Sonuçta, yem ham maddeleri
bakımından yüzde 40-45 oranında ithalata yani dışa bağımlı bir ülke hâline
geldik. Yem açığımız ise 20 milyon ton. Kırmızı et ithalatçısıyız. Vatandaş
artık et yiyemez, süt tüketemez hâle gelmiş bulunuyor. Mevcut politikalar
üretimi değil, sürekli ithalatı destekliyor. Bu politikalarla, hayvancılığa
verilen destek ve düşük faizli krediler de büyük oranda ithalata gidiyor.
Uygulanan bu politikayla dışarıya sürekli kaynak transfer ediliyor. 
Değerli
milletvekilleri, işte şimdiye kadar yapılan tüm bu düzenlemeler, çıkarılan
kanunlar hep ranta hizmet etti. Yasalarla bu araziler hazine adına tescil
edildi. Hazine taşınmazlarının tarım amacıyla kullanılmasına elbet bir
itirazımız yok. Zaten vatandaşlarımız araziler için yıllarca mahkemelerde
davalarla uğraştı. Bu araziler gerçek sahiplerine teslim edilmelidir. Ancak bu
araziler köylülerin, çiftçilerin elinden alınarak ranta peşkeş çekilmiştir.
Şimdi, ranta kurban edilen taşınmazların rayiç bedellerinden bahsediyoruz ve
kimlere ne kazandırmak için bu düzenlemeleri yapıyoruz. Bunu takdirlerinize
sunuyoruz.
Teşekkür
ederim. (CHP sıralarından alkışlar) 
BAŞKAN
– Teşekkür ederim Sayın Torun.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 456 sıra sayılı Kanun Teklifi’nin çerçeve 8’inci maddesinde geçen “satın
alan” ibaresinin “satın almış olan” şeklinde değiştirilmesini arz ve teklif
ederiz.
Baki Şimşek (Mersin) ve
arkadaşları
BAŞKAN
– Okunan önergeye Komisyon katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın
Başkanım.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Katılmıyoruz Sayın
Başkan.
BAŞKAN
– Önerge üzerinde Mersin Milletvekili Sayın Baki Şimşek konuşacak. 
Buyurun
Sayın Şimşek. (MHP sıralarından alkışlar) 
BAKİ
ŞİMŞEK (Mersin) – Sayın Başkan, değerli milletvekilleri; 456 sıra sayılı Gelir
Vergisi Kanunu ve Bazı Kanunlarda Değişiklik Yapılmasına Dair Kanun Teklifi’nin
8’inci maddesi üzerine Milliyetçi Hareket Partisi Grubu adına söz almış
bulunmaktayım. Aziz Türk milletini ve yüce Meclisi saygıyla selamlıyorum. 
Değerli
milletvekilleri, teklifin 8’inci maddesiyle, belediyeler, il özel idareleri
veya diğer kamu kurum ve kuruluşlarından geçmişte bedeli karşılığında satın
alınan arazilerden hazinenin açtığı davalar sonucu hazine mülkiyetine
geçirilenlerin tekrar ilgili kişilere bedelsiz olarak devredilmesi
öngörülmektedir. Yine, maddeyle devredilen arazilerin kanuni ve akdi
haleflerinden bedel istenmemesi, bu taşınmazlar hakkında dava açılmaması ve
açılan davalardan vazgeçilmesi, henüz infaz edilmeyen kararların infaz
edilmemesi hususu bu maddeyle belirtilmektedir. 
Milliyetçi
Hareket Partisi grubu olarak, özellikle mera, yaylak, kışlak ve hazine
arazileri üzerinde verilen bu kanun teklifini desteklemekteyiz. Türkiye’nin
birçok yerinde, başta seçim bölgem olan Mersin, Tarsus, Gülek, Adana Pozantı,
Tekir ve Mersin Silifke, Narlıkuyu, Manisa Saruhanlı gibi yerleşim bölgelerinde
yıllardır, kırk elli yıldır hazine, orman, mera ve vatandaş arasında davalar
devam etmektedir. Üzerinde yaklaşık 50-60 bin kişinin yaşadığı yerleşim
alanları mera ilan edilmiş, içinden çıkılmaz davalar oluşmuştur. İçerisinde yüz
yıllık binaların bulunduğu alanlar mera, yaylak ve kışlak olarak görülmektedir,
bu kanun teklifiyle bunlar çözüme kavuşturulacaktır. Yalnız, bununla birlikte
yıllardır yine hazineye ait olup üzerinde binaların bulunduğu, konut
alanlarının bulunduğu ve köy yerleşim planları yapılan, imar planları yapılan
birçok arazi sahiplerine satışı gerçekleştirilememektedir. Bununla ilgili
üzerinde bina olan arazilerin de boş arsa gibi değerlendirilerek kurayla veya
farklı sebeplerle satışa çıkarılması öngörülmektedir. Buna mutlaka bir çözüm
getirilmesi gerekmektedir. 
Yine,
bu teklifle tapu harçlarının belirlenmesi Bakanlar Kurulunun kararına
bırakılmaktadır. Tapu harçları bilindiği gibi, emlak rayiç değerinden belli bir
oran dâhilinde yıllardır ödenmektedir, bunun Bakanlar Kuruluna devredilmesini
yanlış bulmaktayız. Yabancılara KDV’siz konut satışının da yine yanlış
olduğunu… Türk vatandaşlarına tanımadığımız bir hakkı yabancılara tanımayı da
doğru bulmuyoruz.
Yine,
bu tasarıyla Ziraat Bankası, Tarım Kredi, Devlet Su İşleri veya TEDAŞ’la ilgili
olan çiftçi borçlarının temerrüde düşenlerinin de beş yıla kadar
yapılandırılması öngörülmektedir. Biz burada çiftçilerin tamamının borçlarını,
ne kadar borcu olan çiftçi varsa -bugüne kadar olduğu gibi hep zamanında
borcunu ödemeyenin, vergisini ödemeyenin ödüllendirilmesini istemiyoruz- bütün
çiftçilerin, zor şartlar altında, gerekirse tefeciden para alarak borcunu
ödeyen çiftçilerin de tamamının borçlarının beş yıla yayılmasını beklemekteyiz.

Seçim
bölgem olan Mersin’de doğal afetten dolayı çiftçilerimize yardım yapılacağı
açıklanmıştır ama maalesef, dağ fare doğurmuştur. Yaklaşık 1.500 çiftçiye
ödenen toplam rakam 2.700 lira tutarında olmuştur yani bir çiftçiye verdiğiniz
bin liralık, 1.200 liralık bir yardım bu çiftçinin hiçbir masrafını
karşılayamayacaktır, gördüğü zararın yüzde 1’i değildir. Bölgemde yaklaşık 100
trilyon liralık zarar olmuştur doğal afetten dolayı ama Tarsus’a gönderilen
para 2 trilyon 700 bin liradır. Burada çiftçilerin mağduriyeti yine devam
etmektedir.
Ahilikle
ilgili yine bu tasarıyla getirilen, dükkânını kapatan esnafa yardım yapılacağı
söylenmektedir. “İnsanı yaşat ki devlet yaşasın.” diyen bir zihniyetin,
dükkânını kapatana değil dükkânını açık tutan esnaflara destek vermesi
gerekmektedir; bununla ilgili de yine bir düzeltme yapılması gerekmektedir. 
Vergi
indirimi diye sunulan, vergisini gününde yatıranlara yüzde 5’lik bir indirim
öngörülmüştür. Bu, insanların ödeyeceği verginin sadece yüzde 5’i kadar bir
orandır ve çok düşüktür. Çalışanlardan, özellikle asgari ücretle ve devlet
memuru olarak çalışanlardan devlet peşin olarak vergi almaktadır. Bu indirimin
öncelikle çalışanlara yansıtılmasını, diğer vergi ödeyen vatandaşlar için
yirmide 1’lik bir vergi oranının çok yüksek bir oran olmadığını belirtiyorum.
Bu
duygu ve düşüncelerle yüce heyetinizi saygıyla selamlıyorum. (MHP sıralarından
alkışlar) 
BAŞKAN
– Teşekkür ederim Sayın Şimşek.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
9’uncu
maddede üç adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 456 sıra sayılı Kanun Teklifinin çerçeve 9’uncu maddesi ile 4447 sayılı
Kanun’a eklenmesi öngörülen ek 6’ncı maddenin (6)’ncı fıkrasında geçen "%2
sigortalı" ibaresinin "%1 sigortalı" şeklinde değiştirilmesini
ve (10)’uncu fıkrasının madde metninden çıkarılmasını arz ve teklif ederiz.
 Mustafa Kalaycı  İsmail
Faruk Aksu Fahrettin Oğuz Tor
 Konya İstanbul Kahramanmaraş
 Mehmet Necmettin Ahrazoğlu  Muharrem
Varlı Kamil Aydın
 Hatay Adana Erzurum
Türkiye Büyük Millet Meclisi Başkanlığına
Görüşülmekte
olan 456 sıra sayılı Kanun Teklifi’nin 9’uncu maddesi ile 4447 sayılı Kanun’a
eklenen ek 6’ncı maddenin (6)’ncı fıkrasının ikinci cümlesinden sonra gelmek
üzere aşağıdaki cümlenin eklenmesini arz ve teklif ederiz.
 Mehmet Muş Mehmet
Doğan Kubat Necip Kalkan
 İstanbul İstanbul İzmir
 Haydar Ali Yıldız Aydın
Ünal Hamza Dağ
 İstanbul Ankara İzmir
 Hakan Çavuşoğlu
 Bursa 
"Ancak
alınacak günlük prim tutarı, prime esas günlük kazanç alt sınırının iki katı
üzerinden hesaplanacak tutardan fazla olamaz.”
Türkiye Büyük Millet Meclisi Başkanlığına
Görüşülmekte
olan 456 sıra sayılı Adalet ve Kalkınma Partisi Grup Başkanvekili Kayseri
Milletvekili Mustafa Elitaş'ın Gelir Vergisi Kanunu ve Bazı Kanunlarda
Değişiklik Yapılmasına Dair Kanun Teklifi'nin 9’uncu maddesiyle 25/8/1999
tarihli ve 4447 sayılı İşsizlik Sigortası Kanunu’na eklenen ek madde 6'nın
(1)’inci, (3)’üncü, (4)’üncü, (6)’ncı fıkralarının aşağıdaki şekilde
değiştirilmesini arz ve teklif ederiz.
Saygılarımızla.

Kadim Durmaz Utku
Çakırözer Lale Karabıyık
 Tokat Eskişehir Bursa
 Okan Gaytancıoğlu  Zekeriya
Temizel  Musa Çam
 Edirne  İzmir
 İzmir
"Bir
hizmet sözleşmesine bağlı olmaksızın kendi adına ve hesabına bağımsız
çalışanların ekonomik olarak zor duruma düşmeleri sebebiyle iş yerlerini
kapatmaları veya iflas etmeleri gibi durumlardan dolayı faaliyetlerini
durdurmaları nedeniyle oluşacak maddi kayıpları telafi etmek üzere bu durumun
gerektirdiği görev ve hizmetler için malî kaynak sağlamak, piyasa şartlarında
kaynakları değerlendirmek, bu Kanunun öngördüğü ödemelerde bulunmak üzere Esnaf
Ahilik Sandığı kurulmuştur. Esnaf Ahilik Sandığı, Fon kaynakları ile aynı usul
ve esaslar çerçevesinde değerlendirilir. Esnaf Ahilik Sandığı, Sayıştay
tarafından denetlenir."
"Esnaf
Ahilik Sandığı, bütçe kapsamı dışında olup gelirlerinden vergi kesintileri
hariç hiçbir şekilde kesinti yapılamaz ve gelirleri genel bütçeye gelir kaydedilemez.
Türkiye Varlık Fonuna devredilemez. Esnaf Ahilik Sandığının gelir ve giderleri
üçer aylık dönemler halinde 3568 sayılı Kanuna göre ruhsat almış, denetim
yetkisine sahip meslek mensubu yeminli malî müşavirlere denetlettirilerek
denetim raporlarının sonuçları ilân edilir. Esnaf Ahilik Sandığının gelirleri
ile bu gelirlerle alınan her türlü taşınır ve taşınmazlar Kuruma aittir. Esnaf
Ahilik Sandığı, damga vergisi hariç her türlü vergi, resim ve harçtan muaftır.
Bu muafiyetin, 193 sayılı Kanun ile 5520 sayılı Kanun uyarınca yapılacak vergi
kesintilerine şümulü yoktur."
"5510
sayılı Kanunun 50 nci maddesi kapsamındaki isteğe bağlı sigortalılar, 10/7/1953
tarihli ve 6132 sayılı At Yarışları Hakkında Kanuna tabi jokey ve antrenörler,
köy ve mahalle muhtarları ile tarımsal faaliyette bulunanlar, anonim
şirketlerin yönetim kurulu üyesi olan ortakları, sermayesi paylara bölünmüş
komandit şirketlerin komandite ortakları, diğer şirket ve donatma
iştiraklerinin ise ortakları, avukatlar ve noterler hariç olmak üzere; 5510
sayılı Kanunun 4 üncü maddesinin birinci fıkrasının (b) bendi kapsamında hizmet
akdine bağlı olmaksızın kendi adına ve hesabına bağımsız çalışanlar Esnaf
Ahilik Sandığı kapsamında Esnaf Ahilik Sandığı sigortalısı sayılır."
"Esnaf
Ahilik Sandığı sigortasının gerektirdiği ödemeleri, hizmet ve yönetim
giderlerini karşılamak üzere, Esnaf Ahilik Sandığı sigortalıları ve Devlet,
Esnaf Ahilik Sandığı primi öder. Esnaf Ahilik Sandığı primi sigortalının 5510
sayılı Kanunun 80 inci ve 82 nci maddelerinde belirtilen prime esas günlük
kazançlarından, %1 sigortalı ve %1 Devlet payı olarak alınır. Esnaf Ahilik
Sandığına sigortalılarca ödenen primler, kazancın tespitinde gider olarak kabul
edilir."
BAŞKAN
– Okunan son önergeye Komisyon katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın
Başkanım.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Katılmıyoruz Sayın
Başkan.
BAŞKAN
– Önerge üzerinde Tokat Milletvekili Sayın Kadim Durmaz konuşacak.
Buyurun
Sayın Durmaz. (CHP sıralarından alkışlar)
KADİM
DURMAZ (Tokat) – Teşekkür ederim Sayın Başkan.
Esnaf
Ahilik Sandığı hakkında Cumhuriyet Halk Partisi Grubu adına söz almış
bulunuyorum. Aziz milletimizi ve yüce Meclisi saygıyla selamlıyorum. 
Ahilik
iş yeri kapısını hak kapısı bilen, hak için çalışan “Ne eğride tok gördüm ne
doğruda aç.” diyen, kazançta helalin bereketine inanmış esnaf dayanışma
teşkilatıdır. Halkın sanat, ticaret, ekonomi gibi çeşitli meslek alanlarında
yetişmelerini sağlayan bir örgütlenmedir. Ahilik, üyelerini hem ekonomik hem de
ahlaki yönden de yetiştiren tarihî bir yapıdır. Bu düzenlemenin de bu ruha
uygun yapılması gerekirdi ama Hükûmet, esnaf sandığını kurarken esnafa, esnafı
temsil eden meslek kuruluşlarına sormadı, bu sandığın yönetiminde, işleyişinde
esnafa yer vermedi. Böyle ahilik sandığı olamaz. Bu ismin ruhuna da yazık
ediyorsunuz. Merak ediyoruz, Esnaf Ahilik Sandığı kepenk kapatmaya yüz tutmuş
binlerce esnafın derdine derman olacak mı? Hayır. Tokat’ta, Behzat Çarşı’sında
Bakkal Mamulu Kâmil Çiğdem’e, meydanda Semerci İhsan Usta’ya, Zile Uzunçarşı’da
94 yaşındaki Nalbur Arif Özen’e, Erbaa’da Saraç Fevzi Yüksel’e, Turhal’da
Lokantacı Ali Balta’ya, ülkemizin birçok şehrinde esnaf ve sanatkâra: Hepiniz
bu sandıktan yüzde 2 prim ödeyerek Hükûmet eliyle cezalandırılıp bu
birikimleriniz toparlandığı yerde ancak iflas ettiğiniz zaman sizin derdinize,
yaranıza merhem olacaktır ve bu birikimleri asla geri de alamayacaksınız.
Sandığın esnafın işini sürdürmesine katkısı olmayacak, bunu da bilmenizi
istiyorum.
Değerli
milletvekilleri, ülkemizde 2 milyon 800 bin esnaftan 2 milyon 300 bininin
BAĞ-KUR’a borcu var. Son on bir yılda 550 bin esnaf da kepenk indirdi. Esnafa
marketler yasası sözü verdiniz ama çıkarmadınız. Esnafı borçlarını ödeyemez,
işini yapamaz hâle getirdiniz. Esnaf kefalet kooperatifleri, sürekli krediye
başvuran, yarısını ödeyince de borcunu tazeleyen esnaflarla dolup taşıyor.
Sadece 2016 yılında 164 bin esnaf kredi kullanmış. Yani esnaf borçlu, esnaf
perişan. Esnaf ve sanatkârımızın ödeyemediği, icrada 17 milyon liralık dosya
var. 
Peki,
bu esnaf neden borçlu? Siftahsız geçen günlerin açığını krediyle kapatmaya
çalışıyor. İş yeri ipotek, evi ipotek çünkü esnaf ayakta duramıyor. Bunu hiç
düşünüp çözüm arayışına girdiniz mi? Hayır. 
Esnaf
Ahilik Sandığıyla ilgili endişeler var. Malum, AKP Hükûmetinin bu fonlarla
ilgili sicili pek de parlak değil. Hükûmetin her sıkıştığında talan ettiği bir
İşsizlik Fonu’muz var; işçinin parasını Hükûmetin yanlış ekonomik
politikalarını örtmek için her yerde kullanıyor. İşçinin, esnafın emeğiyle
biriken fonların iktidar eliyle talan edilmesiyle ekonomi asla düzelmez.
İşçinin güvencesi olarak sunduğunuz İşsizlik Fonu esnafın emeğinden biriken
paralarla başka yerlerde kullanılacak mı? Varlık Fonu’na bu ahilik vakfını da
devredecek misiniz? Esnafın emeğiyle biriken paralar İşsizlik Fonu gibi talan
edilecek mi? Esnaf bu fonun korunmasını istiyor, esnaf yönetimde temsil
istiyor, esnaf bu garantiyi sayın bakanlardan istiyor ama bunu da veremeyecek “hayır”
diyeceksiniz; veremezsiniz çünkü niyetiniz başka. 
Değerli
milletvekilleri, ülkemizin esnaf ve sanatkârları devletine ve milletine bağlı,
ülkesine hizmet eden, komşusuna siftah için müşteri yönlendiren güzide
insanlardır. Umuyorum ki en kısa zamanda esnafa, emekliye, asgari ücretliye,
çiftçiye, bu ülkeyi var eden yurttaşlarımıza gerçek değerini verecek hayırlı
bir Türkiye’yi birlikte kuracağız. 
Esnafımız
ülkesi ve kendisi için hayırlı olan ne ise onu seçecek ve bunun gereğini mutlak
yapacaktır diyorum.
Hepinizi
saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Durmaz. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum.
Türkiye Büyük Millet Meclisi
Başkanlığına
Görüşülmekte olan 456 sıra sayılı Kanun Teklifi’nin
9’uncu maddesi ile 4447 sayılı Kanun’a eklenen Ek 6’ncı maddesinin 6’ncı
fıkrasının ikinci cümlesinden sonra gelmek üzere aşağıdaki cümlenin eklenmesini
arz ve teklif ederiz. 
Mehmet
Muş (İstanbul) ve arkadaşları 
“Ancak
alınacak günlük prim tutarı, prime esas günlük kazanç alt sınırının 2 katı
üzerinden hesaplanacak tutardan fazla olamaz.”
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Uygun görüşle takdire
bırakıyoruz. 
BAŞKAN
– Hükûmet?
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Katılıyoruz Sayın
Başkan.
MEHMET
MUŞ (İstanbul) – Gerekçe…
BAŞKAN
– Gerekçeyi okutuyorum: 
Gerekçe:
Esnaf Ahilik Sandığı için alınacak prim tutarının üst sınırı belirlenmiştir.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 456 sıra sayılı Kanun Teklifi’nin çerçeve 9’uncu maddesi ile 4447 sayılı
Kanun’a eklenmesi öngörülen ek 6’ncı maddenin (6)’ncı fıkrasında
geçen “%2 sigortalı” ibaresinin “%1 sigortalı” şeklinde değiştirilmesini ve
onuncu fıkrasının madde metninden çıkarılmasını arz ve teklif ederiz.
Mehmet
Necmettin Ahrazoğlu (Hatay) ve arkadaşları
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın
Başkanım.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) - Katılıyoruz Sayın
Başkan.
BAŞKAN
- Önerge üzerinde Hatay Milletvekili Sayın Mehmet Necmettin Ahrazoğlu
konuşacak.
Buyurun
Sayın Ahrazoğlu. (MHP sıralarından alkışlar)
MEHMET
NECMETTİN AHRAZOĞLU (Hatay) - Sayın Başkan, değerli milletvekilleri; 456 sıra
sayılı Kanun Teklifi’nin 9’uncu maddesi üzerinde verdiğimiz önerge hakkında
Milliyetçi Hareket Partisi Grubu adına söz almış bulunuyorum. Yüce heyetinizi
saygıyla selamlıyorum.
Değerli
milletvekilleri, teklif, aralarında hiçbir bağlantı bulunmayan, konu ve amaç
bütünlüğü olmayan birden fazla mevzuatta değişiklik içermektedir. Birden fazla
komisyonda görüşülmesi gereken teknik hususları barındıran maddelerin bir torba
hâlinde getirilmesi konunun tüm boyutlarıyla incelenmesini sekteye uğratmakta
ve sağlıklı bir değerlendirme ve kanaat oluşturulmasına mâni olmaktadır.
Değerli
milletvekilleri, teklifin 9’uncu maddesiyle Esnaf Ahilik Sandığı kurulması
düzenlenmektedir. 5510 sayılı Kanun’un 4’üncü maddesi gereğince, hizmet akdine
bağlı olmaksızın kendi adına ve hesabına bağımsız çalışanlar Esnaf Ahilik
Sandığı sigortası kapsamına alınmaktadır. Esnaf Ahilik Sandığı sigortası
zorunlu tutulmakta, sigortalının prime esas günlük kazançlarından yüzde 2
sigortalı, yüzde 1 devlet payı olması öngörülmektedir.
Esnaf
Ahilik Sandığı sigortası, 5510 sayılı Kanun gereği ödenecek sigorta primleri,
yeni bir iş bulma ve aktif iş gücü hizmetleri kapsamında kurs ve programlara
dair ödemeler yapılması ve hizmetler sağlanması amaçlanmaktadır. Esnaf ahilik
sigortası bir önceki yıl primlerinin yüzde 15'i hizmet sunmak için Türkiye İş
Kurumu bütçesine aktarılmak suretiyle kullanılabilecektir. Esnaf Ahilik Sandığı
ödeneği, sigortalının son dört aylık prime esas kazançları dikkate alınarak
hesaplanan ortalama kazançlarının yüzde 40’ı olup aylık asgari ücretlerin brüt
tutarının yüzde 80’ini geçmeyecektir. Esnaf Ahilik Sandığı sigortalıları için
sigortalılığın sona ermesinden önceki son yüz yirmi gün sürekli çalışmış
olanlardan son üç yıl içerisinde altı yüz gün faaliyetlerini sürdüren ve prim
ödemiş olanlar yüz seksen gün, dokuz yüz gün faaliyetlerini sürdüren ve primi
ödemiş olanlara iki yüz kırk gün, bin seksen gün faaliyetini sürdüren ve primi
ödemiş olanlara üç yüz gün süreyle Esnaf Ahilik Sandığı ödeneği verilecektir.
Değerli
milletvekilleri, Milliyetçi Hareket Partisi esnaf işsizlik fonu kurulması
konusunu yıllardır dile getirmiş olup sigortalı çalışanların işsiz kaldığı
zaman İşsizlik Sigortası Fonu'ndan ödenek olarak geçimlerine katkı sağlanan
esnafımızın iş yeri kapanınca da açıkta kaldıklarını, bu durumun esnaf ve
sanatkârımıza işsizlik ödeneği verilmesini sosyal devlet anlayışının bir
uygulaması olarak gördüğümüzü çeşitli defalarda belirtmiştik. Bu itibarla,
Esnaf Ahilik Sandığı kurulmasına olumlu buluyoruz. Ancak yapılan düzenlemenin
içeriğiyle ilgili eleştirilerimiz ve önerilerimiz bulunmaktadır. Komisyonda da
dile getirilen eleştiri ve önerilerimiz Hükûmet tarafından hiç dikkate
alınmamıştır. Esnaf Ahilik Sandığı sigortalılığının kapsamına esnaf dışında
tacir ve şirket ortakları da girmektedir. Esnaf Ahilik Sandığı adı üzerinde
esnafı kapsamalıdır. Esnafın primi yüksek ve çok yük getirmektedir. Esnaf yüzde
34,5 oranında sosyal güvenlik primini ödeyemezken bu düzenleme sonucu yüzde 2
oranında ilave bir prim ödeme yükümlülüğüyle karşı karşıya kalacaktır. Esnafın
prim yükü mutlaka hafifletilmeli, bu yüzde 34,5 oran mutlaka düşürülmeli veya
esnafın katkı oranı yüzde 1’lere çekilmelidir. Bu düzenlemenin esnaf zor duruma
düştüğünde esnafa destek olmak amacıyla düzenlendiğinden, işini kaybeden veya
iflas eden esnafa destek olmak amacıyla düzenlendiğinden söz etmek mümkün
değildir. Şayet esnaf, primlerini ödeyebilirse bu fondan faydalanacaktır ancak
esnaf zor durumdaysa primlerini nasıl ödesin? Bir de, bunun üzerine ek bir yük
getirilerek destek olunduğu söylenmektedir. 
Ayrıca
bu fonun gelirinin yüzde 15 gibi bir kısmının İşsizlik Fonu’na aktarılacağı
belirtilmektedir, bunu da anlamak mümkün değildir. Bu sandığın Türkiye İş
Kurumu için değil esnaf için kurulduğu söylenmektedir.
(Mikrofon
otomatik cihaz tarafından kapatıldı) 
MEHMET
NECMETTİN AHRAZOĞLU (Devamla) – İş yeri kapanan esnafın başka işlerde istihdamı
için iş bulmaktan ziyade yeni iş kurulabilmesi…
BAŞKAN
– Teşekkür ederim Sayın Ahrazoğlu. 
MEHMET
NECMETTİN AHRAZOĞLU (Devamla) – Son cümlem…
BAŞKAN
– Buyurun, tamamlayın.
MEHMET
NECMETTİN AHRAZOĞLU (Devamla) – …işletme sermayesi imkânı verilmesi gibi
uygulamalarla esnaflığın sürdürülebilmesi esas alınmalı. Zor durumdaki esnafa
beklenen veya söylenen katkıyı sağlamaktan uzak olduğunu düşünüyor, yüce heyetinizi
saygıyla selamlıyorum. (MHP sıralarından alkışlar)
BAŞKAN
– Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Kabul
edilen önerge doğrultusunda maddeyi oylarınıza sunuyorum: Kabul edenler… Kabul
etmeyenler… 9’uncu madde kabul edilmiştir.
10’uncu
maddede iki adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 456 sıra sayılı Adalet ve Kalkınma Partisi Grup Başkanvekili Kayseri
Milletvekili Mustafa Elitaş'ın Gelir Vergisi Kanunu ve Bazı Kanunlarda
Değişiklik Yapılmasına Dair Kanun Teklifi'nin 10’uncu maddesinin aşağıdaki
şekilde değiştirilmesini arz ve teklif ederiz. 
Saygılarımızla.
 Utku Çakırözer Mahmut
Tanal Yakup Akkaya
 Eskişehir İstanbul İstanbul
 Lale Karabıyık Bülent
Kuşoğlu  Zekeriya Temizel
 Bursa Ankara İzmir
 Musa Çam Kadim
Durmaz
 İzmir Tokat
MADDE
10- 25/6/2003 tarihli ve 4904 sayılı Türkiye İş Kurumu Kanununa aşağıdaki ek
madde ilave edilmiştir.
"Proje
karşılığında aktarılan hibe niteliğindeki tutarlar 
EK
MADDE 1- Kurum, gerektiğinde faaliyet alanı ile ilgili ihalelere, projelere ve
programlara münferiden veya ulusal ya da uluslararası kuruluşlarla işbirliği
halinde katılmak suretiyle, yurt içinde veya uluslararası düzeyde kurum ve
kuruluşlara eğitim ve danışmanlık hizmeti verebilir.
Avrupa
Birliği ve uluslararası kuruluşların kaynaklarından Kuruma proje karşılığı
aktarılan hibe niteliğindeki tutarlar hakkında, 17/9/2004 tarihli ve 5234
sayılı Bazı Kanun ve Kanun Hükmünde Kararnamelerde Değişiklik Yapılmasına Dair
Kanunun 32 nci maddesi doğrultusunda işlem yapılır."
Türkiye Büyük Millet Meclisi Başkanlığına
Görüşülmekte
olan 456 sıra sayılı Kanun Teklifi’nin 10’uncu maddesinin teklif metninden
çıkarılmasını arz ve teklif ederiz.
 Ahmet Yıldırım Garo
Paylan İmam Taşçıer
 Muş İstanbul Diyarbakır
 Sibel Yiğitalp Burcu
Çelik Mehmet Emin Adıyaman
 Diyarbakır Muş Iğdır
BAŞKAN
– Okunan son önergeye Komisyon katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın Başkanım.
BAŞKAN
– Hükûmet? 
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Katılmıyoruz Sayın
Başkanım.
BAŞKAN
– Önerge üzerinde Muş Milletvekili Sayın Burcu Çelik konuşacak, artı bir
dakikası var. (HDP sıralarından alkışlar) 
BURCU
ÇELİK (Muş) – Beş dakikaya sığar zaten.
Sayın
Başkan, değerli milletvekilleri; tekrardan merhaba. 
Haktan
ve gerçeklikten uzak bir şekilde burada yaklaşık iki yıldır yasa yapılmaya
çalışılıyor. Bugüne kadar en azından eksik, aksak da olsa bir çalışma vardı ve
ne yazık ki -sadece hatırlatmak için söylüyorum- şayet geçerse yeni anayasayla
birlikte bu Parlamentonun işlevsizliğiyle artık yasa bile yapamayacak hâle
geleceğiz.
15
Temmuz sonrası ilan edilen OHAL’le birlikte hukuksuz birçok karara imza atıldı,
binlerce insan işinden edildi. Toplumdaki kutuplaşma, rövanşizm gittikçe
artmaya devam etti. Toplum bugünlerde “evet”çiler ve “hayır”cılar olmak üzere
ikiye ayrıldı. “Evet”çiler -tırnak içerisinde söylüyorum- yasalar ve haklarla
korunurken “hayır” diyen ve bu konuda broşür dağıtan gençlerimiz bile gözaltına
alındı. Bunlar yetmedi, kimi memurlar tarafından ve hatta iktidar partisi
temsilcileri tarafından “hayır” çıkması hâlinde iç savaş çıkacağı
değerlendirmeleri, tehditleri savruldu. Bizatihi Başbakan Yardımcısı Numan
Kurtulmuş tarafından “hayır”ın ülkeyi kaosa sürükleyeceğine ilişkin yaptığı
açıklama da mevcut. 
Öncelikle,
eşit olmayan koşullarda referandum sürecine girmiş bulunmaktayız. İnsan hak ve
özgürlüklerinin yerle bir edildiği, hukuksuzluğun tavan yaptığı bir süreçte
referandum çalışması yapacağız. Bundan birkaç gün önce, seçim bölgem olan Muş’ta
sayısız ziyaret gerçekleştirdim. Yaptığım ziyaretlerde toplumda sessiz bir
isyan olduğunu gördüm. Neden sessiz isyan, neden toplum sesini çıkarmıyor,
neden toplum tüm sessizliğini 16 Nisan gününe kadar korumaya çalışıyor? Çünkü,
toplum bizatihi devletin memurları tarafından tehdit ve zorla baskı altında
tutulmaya çalışılıyor. 
Muş’un
merkez köylerinden tarafıma gerçekleştirilen sayısız ziyarette açığa çıkan
durum ise çok daha vahimdir. İlin en yüksek mülki amirlerinin AKP il başkanı ve
AKP milletvekili gibi çalıştığını öncelikle belirtmek isterim. Memurların
yaptığı bu çalışmalarda yüzde 90 ve üstü seçmenimiz olan bölgelerde halkımızın
“evet” verilmesi yönünde tehdit edildiği tarafımıza gelen bilgiler arasındadır.
Bu memurlar Muş’ta ne mi yapıyor? Hangi kurumda AKP’liler var, kimler
AKP’lidir, kimler değildir, hangi kurumda kimler muhaliftir, hangi kurumda
kimler ihraç edilecek, hangi kurumda kimler işinden edilecek, hatta ve hatta bu
gücü nereden alıyorlar? Hükûmet temsilcisi burada, belki bir açıklama yapar
“‘Biz bu kadar insan ihraç edilsin.’ dedik, nasıl olur da böyle az sayıda ihraç
olur?” diye basına demeç bile verebiliyorlar. Yine, bu memurlar yerel basını
toplayıp “HDP’lilerin haberini yapmayacaksınız.” diyebiliyorlar örneğin. Yine,
bu memurlar “HDP’lilerle konuşan, görüşen kamu görevlileri hakkında derhâl
işlem başlatılacak.” diyebiliyor mesela. Bu noktada, aklımıza, yakın zamanda
hukuksuz ve sadece muhalif olduğu için ihraç edilen binlerce memuru getiriyor. 
Şimdi,
bir örnek vereceğim ve ne, nasıl işliyor gerçekten görmenizi istiyorum. Yine,
Muş’ta bir memur hakkında verilen kararı burada paylaşacağım ve şu dakikaya
kadar açıkladıklarımla lütfen özellikle iktidar partisi üyelerinin
karşılaştırma yapmasını bekleyeceğim; karar şöyle: “HDP Muş Milletvekili Burcu
Çelik ve diğer siyasi kimliğe sahip kişilerin de bulunduğu bir basın
açıklamasına kamu görevlilerinin katılması devlet memuru vakarına yakışmayan
tutum ve davranış olarak değerlendirildiğinden 657 sayılı Kanun’a aykırılık
teşkil ediyor.” gerekçesiyle bu memura ceza verilebiliyor.
Bu
şekilde tarafıma ulaşan sayısız karar olduğunu ve talep edilirse burada hepsini
tek tek açıklayabileceğimi de yine Parlamentonun dikkatine sunmak istiyorum
değerli arkadaşlar. 
Halk
ayrıştırıldı, akademisyenler ayrıştırıldı, eğitimciler ayrıştırıldı, memurlar
ayrıştırıldı, gazeteciler ayrıştırıldı; toplum bir bütün ayrışmış durumda. Tüm
bu uygulamalar, hukuksuzluklar karşısında halkın vicdanında yargılandığınızı ve
halkın bir karar verdiğini sizler bizden çok daha iyi biliyorsunuz. Fakat,
başta söylediğim bu sessiz isyanın, çok yakın zamanda, evlerden sokaklara,
mahallelere; tarlalardan, tarladaki emekçilerden inşaat emekçilerine; kadınlardan
gençlere; Kürt’ünden Çerkez’ine, Türk’üne; Süryani’sinden Sünni’sine,
Alevi’sine kadar ve burada sayamadığım tüm farklılıkların çığlığı olarak
sonuçlanacağına ve yine halkımızın kazanacağına olan umudumla sizleri
selamlıyorum. 
İyi
akşamlar. (HDP sıralarından alkışlar) 
BAŞKAN
– Teşekkür ederim. 
Nerede,
bir dakikayı kullanmadınız Sayın Çelik. 
BURCU
ÇELİK (Muş) – Yeteceğini söylemiştim, “Beş dakikaya sığacak.” demiştim. 
BAŞKAN
– Bir dahaki sefere veririz o zaman. 
Peki,
önergeleri oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 456 sıra sayılı Adalet ve Kalkınma Partisi Grup Başkanvekili Kayseri
Milletvekili Mustafa Elitaş'ın Gelir Vergisi Kanunu ve Bazı Kanunlarda
Değişiklik Yapılmasına Dair Kanun Teklifi'nin 10’uncu maddesinin aşağıdaki
şekilde değiştirilmesini arz ve teklif ederiz.
Saygılarımızla.
Yakup Akkaya (İstanbul) ve
arkadaşları
MADDE
10- 25/6/2003 tarihli ve 4904 sayılı Türkiye İş Kurumu Kanununa aşağıdaki ek
madde ilave edilmiştir.
“Proje
karşılığında aktarılan hibe niteliğindeki tutarlar
EK
MADDE 1- Kurum, gerektiğinde faaliyet alanı ile ilgili ihalelere, projelere ve
programlara münferiden veya ulusal ya da uluslararası kuruluşlarla işbirliği
halinde katılmak suretiyle, yurt içinde veya uluslararası düzeyde kurum ve
kuruluşlara eğitim ve danışmanlık hizmeti verebilir.
Avrupa
Birliği ve uluslararası kuruluşların kaynaklarından Kuruma proje karşılığı
aktarılan hibe niteliğindeki tutarlar hakkında, 17/9/2004 tarihli ve 5234
sayılı Bazı Kanun ve Kanun Hükmünde Kararnamelerde Değişiklik Yapılmasına Dair
Kanunun 32’nci maddesi doğrultusunda işlem yapılır."
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın Başkan.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Katılamıyoruz Sayın
Başkanım.
BAŞKAN
– Önerge üzerinde İstanbul Milletvekili Sayın Yakup Akkaya konuşacak.
Sayın
Akkaya, sizin de artı bir dakikanız var.
Buyurun.
(CHP sıralarından alkışlar) 
YAKUP
AKKAYA (İstanbul) – Sayın Başkan, değerli milletvekilleri; hepinizi saygıyla
selamlıyorum. Hayırlı akşamlar diliyorum.
456
sıra sayılı Kanun Teklifi’nin 10’uncu maddesi üzerinde söz aldım. Bu kanun
teklifinin, İŞKUR projeleri için yurt dışından gelen paraların denetlenmeden
İŞKUR bütçesine gelir kaydedilmesi ve özel hesapta tutulması birinci amacı.
İkinci amacı da İŞKUR’un bu projeleri kimlerle birlikte hayata geçireceği açık
uçlu olarak belirtiliyor. 
Değerli
arkadaşlar, yurt dışından gelen proje karşılığı fonlar, amacı doğrultusunda
uygulansın diye hazineye gelmiş bir nevi gelirdir. Dolayısıyla, diğer gelirler
gibi, devletin muhasebe sistemine uygun işler yapılması gerekiyor bu gelen
gelirlerin. Kısaca, bu gelen fonların amacına uygun kullanılıp kullanılmadığına
ilişkin denetimin yapılması gerekir. Mali saydamlık gereği Meclisin bu denetimi
de işlemesi, görmesi gerekir. Sayıştay yıllardır bu konuda Hükûmetin
eksikliğini söylüyor. 2014-2015 Sayıştay raporlarına baktığınızda bunları
görebilirsiniz. Bu gelen düzenleme, Sayıştayın eleştirilerini ortadan
kaldırmıyor değerli arkadaşlar; tam tersine, Sayıştayın denetimini ortadan
kaldıran bir düzenlemedir. Yani, yurt dışından gelen hibe paraların, İŞKUR
hesabına gelen paraların bir gelir olarak değil, özel hesap olarak yer almasını
öngörüyor. Bu da şunu gösteriyor ki gelen düzenlemeler kontrolsüz, denetimsiz;
bu paraların kâğıt üzerinde projelere harcanacağını ancak onun dışında gerçekten
farklı amaçlar için de yetkisiz kişilerce de kullanabileceğini gösteriyor.
Bir
diğer olay da değerli arkadaşlar, proje karşılığı İŞKUR’a gelen paraların esas
amacı istihdama yöneliktir. Bu anlamda başta meslek eğitimleri olmak üzere
işsizliğin çözümüne katkı sağlamayı amaçlamaktadır. Esasen böyle projelerin
işçi ve işveren sendikaları ve meslek odalarıyla birlikte yapılması gerekir.
Getirilen önerinin ucu açıktır, konuyla hiçbir alakası olmayan kuruluşlar,
şirketler, dernekler, vakıflar bu sisteme dâhil edilebilir. Türkiye'de 104 bin
STK olduğunu düşündüğümüzde böylesi düzenlemenin amacı dışında da
kullanılabileceğinin bir göstergesidir. 10’uncu maddedeki düzenlemelerde
görüldüğü gibi sınırı belirsiz, muğlak, net olmayan bir durum yaratılmıştır bu
getirilen düzenlemeyle. Madde içeriği net değildir, iş birliği yapılan
örgütlerin kuruluşlar, çalışma hayatının tarafları olan işçi ve işveren
sendikaları ve meslek odalarıyla sınırlandırılmaları gerekir. Bu projede
kullanılacak paraları dış denetimden yani Sayıştay denetiminden kaçırmak
anlamlıdır. Ayrıca, değerli arkadaşlar, bu maddenin alelacele Meclise
gelmesinin acep başka bir anlamı var mıdır? Çalışma hayatının yıllardır
çözemediğimiz sorunları varken AB fonlarından gelen paraların Sayıştay
denetiminden çıkartılması, özel hesaplarda tutulması çok ilginç bir durum. 
Burada
çalışma hayatının sorunlarından söz ederken değerli arkadaşlar, on beş yıldır
çalışma hayatının çözülmeyen sorunları var; en başta iş kazaları. İşte, Şubat
ayında da -daha bugün 22’si- 70 işçi iş cinayetlerinde kurban gitti, El Bab’da
69, 70’e yakın şehidimiz var, bunların hepsi yanlış politikalar yüzünden
oluyor. 
Tabii,
Sayın Çalışma Bakanı dün NTV’de verdiği bir demeçte taşeronla ilgili şöyle
dedi: “Bu referandumdan sonra bunu bir çözüme kavuşturacağız.” Ben taşeronla
ilgili tekrar burada bir hatırlatma yapıyorum: AKP’nin son iki yılda taşerona
verdiği sözü bakanların ağzından tekrar burada tekrarlamak istiyorum değerli
arkadaşlar. 3 Mart 2014, Sayın Faruk Çelik: “Taşerona kadro Başbakanlıkta.” 6
Ekim 2015, Sayın Faruk Çelik: “1 Kasımda iktidar olursak taşeronla ilgili
problem bitecek.” 12 Kasım 2016, Çalışma Bakanı Sayın Faruk Çelik: “Altı ay
içinde taşeron netlik kazanacak.” 30 Ocak 2016, Maliye Bakanı Sayın Naci Ağbal:
“21 Mart 2016’dan önce taşeron Meclise gelecek.” 21 Şubat 2017, Çalışma Bakanı
Sayın Mehmet Müezzinoğlu: “Sabırlı olun, bunlar referandumdan sonra
konuşulacak.” Yani her seçim öncesi seçime tahvil edilen milyonlarca işçi. Bu
iktidarın ne kadar güvenilmez olduğunun da bir göstergesidir değerli
arkadaşlar. 
(Mikrofon
otomatik cihaz tarafından kapatıldı)
BAŞKAN
– Bir dakika ek sürenizi veriyorum Sayın Akkaya.
YAKUP
AKKAYA (Devamla) – Çok teşekkür ediyorum.
Ayrıca,
Sayın Bakan, yaşa takılanlarla ilgili bu oturumun başında bir soruya karşılık
şöyle söyledi: “Yaşa takılanlarla ilgili, onların emeklilikleriyle ilgili bir
şey yapamayız.” Yıllardır aşağı yukarı bütün bakanlar -belki de ilk doğruyu
söyledikleri o- AKP’de bunu söylüyorlar çünkü işçinin lehine olan bir şeyi
yapmadıklarının da bir göstergesidir. Yaşa takılanlar sonradan emekliliği hak
etmiş değillerdir. Yani maç oynanırken kural değiştirilmesi sonucunda onlar
mağdur edilmişlerdir. Ama Sayın Bakan burada bir şey söyledi, dedi ki: “Bir
düzenleme yaptık geçen gün. Her ay 53 lira ödeyenler, hiç olmazsa onlar
sağlıktan yararlanacak.” Sayın Bakan, Çalışma Bakanısınız ama ya sizi iyi
bilgilendirmiyorlar ya da biliyorsunuz da farklı söylüyorsunuz. 53 lira
ödeyenler farklı, emeklilikte yaşa takılanlar farklı. Bakın, gelir testi uygulamalarına
baktığınız zaman asgari ücretin üçte 1’inin altında geliri olanlar zaten
sağlıktan ücretsiz yararlanıyorlar. Dolayısıyla yaşa takılanlar çalışıyorsa bu
sağlıktan yararlanıyorlar, çalışmıyorsa…
(Mikrofon
otomatik cihaz tarafından kapatıldı)
YAKUP
AKKAYA (Devamla) – …zaten gelirleri olmadığı için bunlar sağlıktan
yararlanıyorlar. Yani bir bilgi verirken de lütfen Meclisi yanıltmayın. 
Çok
teşekkür ediyorum. Saygılar sunuyorum. (CHP sıralarından alkışlar) 
BAŞKAN
– Teşekkür ederim Sayın Akkaya.
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Sayın Başkan…
BAŞKAN
– Açıklama mı yapmak istiyorsunuz Sayın Bakan?
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Evet, bir düzeltme, bir
açıklama yapabilir miyim? 
BAŞKAN
– Buyurun, tabii ki. 
IV.- AÇIKLAMALAR (Devam)
26.- Çalışma ve Sosyal Güvenlik Bakanı Mehmet
Müezzinoğlu’nun, İstanbul Milletvekili Yakup Akkaya’nın 456 sıra sayılı Kanun
Teklifi’nin 10’uncu maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Şimdi, Sayın Vekilim,
şayet emeklilik gününü doldurup da çalışmıyor ise GSS kapsamı dışına çıkıyor ve
sağlık hizmetinden yararlanamıyor. Bunların bizden bu zaman zarfında da sağlık
hizmetlerinden yararlanma hakkını en çok talep ediyorlar. Şimdi ya 53 lirayı
ödeyerek ailecek sağlık hizmeti alabilecek veyahut da gelir testine giderek,
Aile ve Sosyal Politikalar Bakanlığı, o gelir testinden asgari ücretin o ödenen
üçte 1’lik kısmından daha az geliri kapsamına girecek ve oradan yararlanacak.
Dolayısıyla, şu anda yaşa takılanların asgari yüzde 99’u şayet çalışmıyor ise
bu 53 liralık GSS ücretiyle GSS kapsamı içine girmiş olacak. 
Yani
bu anlamda teknik bilgileri sizin danışmanlarınız yeterince vermiyorsa… Bu,
bakın üçüncü kapışmamız oldu. Çok da doğru bulmuyorum açıkçası. 
YAKUP
AKKAYA (İstanbul) – Sayın Başkan… 
BAŞKAN
– Buyurun Sayın Akkaya.
YAKUP
AKKAYA (İstanbul) – Tabii, bana bir sataşma var.
BAŞKAN
– Sataşma diye bir şey yok. Açıklama yapın siz de yerinizden lütfen. 
Size
de bir dakika vereyim.
Buyurun
Sayın Akkaya.
27.- İstanbul Milletvekili
Yakup Akkaya’nın, Çalışma ve Sosyal Güvenlik Bakanı Mehmet Müezzinoğlu’nun
yaptığı açıklamasındaki bazı ifadelerine ilişkin açıklaması
YAKUP
AKKAYA (İstanbul) – Teşekkür ediyorum.
Ben
bu siyasi konuşmaları bir kapışma olarak görmüyorum. Ayrıca bir bakanın
“kapışma” diye bir tabir kullanmasını da doğru bulmadığımı söylemek isterim
fikirlerime katılır ya da katılmaz, bu ayrı bir olay. Yani ben ne anlattığımı
çok iyi biliyorum. Bakan zaten kendisi de konuşurken onun cevabını veriyor. 
Geliri
olmayanlar zaten sağlık yardımlarından ücretsiz yararlanıyorlar. Doğal olarak
ister prim gün sayısını doldursun ister yirmi beş yıllık süreyi doldursun eğer
bir geliri yok ise o vatandaş, diğer vatandaşlar gibi yaşa takılır
takılmıyoruna bakmaksızın sağlıktan yararlanır. Olay tamamen bundan ibarettir.
Yani bunu tutup prim gün sayısını doldurmuş, yılını doldurmuş… Yani eğer geliri
asgari ücretin üçte 1’inin altındaysa bu yararlanmayacak mı, 53 lira mı
ödeyecek?
Teşekkür
ederim.
BAŞKAN
– Peki. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili Kayseri
Milletvekili Mustafa Elitaş'ın Gelir Vergisi Kanunu ile Bazı Kanunlarda
Değişiklik Yapılmasına Dair Kanun Teklifi (2/1585) ile Plan ve Bütçe Komisyonu
Raporu (S. Sayısı: 456) (Devam)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
11’inci
maddede bir adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 456 sıra sayılı Adalet ve Kalkınma Partisi Grup Başkanvekili Kayseri
Milletvekili Mustafa Elitaş'ın Gelir Vergisi Kanunu ve Bazı Kanunlarda
Değişiklik Yapılmasına Dair Kanun Teklifi'nin 11’inci maddesinin aşağıdaki
şekilde değiştirilmesini arz ve teklif ederiz.
Saygılarımızla.

 Bülent Kuşoğlu Mehmet Bekaroğlu Zekeriya
Temizel
 Ankara İstanbul İzmir
 Utku
Çakırözer Kadim Durmaz Musa
Çam
 Eskişehir Tokat İzmir
MADDE
11- 5502 sayılı Kanunun 6 ncı maddesinin beşinci fıkrasına aşağıdaki cümle
eklenmiş, yedinci fıkrası aşağıdaki şekilde değiştirilmiş ve aynı maddeye
aşağıdaki fıkra ilave edilmiştir.
"Başkan
ve başkan yardımcısı dışındaki atama ile gelen Yönetim Kurulu üyeliklerine aynı
usulle daha önce memuriyette bulunmamış olanlardan atama veya 31/5/2006 tarihli
ve 5510 sayılı Sosyal Sigortalar ve Genel Sağlık Sigortası Kanununun 4 üncü
maddesinin birinci fıkrasının (a) veya (b) bentlerine göre sigortalı olmalarını
gerektiren çalışmalarını devam ettirmek suretiyle görevlendirme yapılabilir; bu
şekilde atanan veya görevlendirilenler için 657 sayılı Kanunun 68 inci
maddesinin (B) bendi gereği aranacak on yıllık hizmet süresinin tespitinde,
bakanlıkların bağlı ve ilgili kuruluşlarının en üst yöneticileri için öngörülen
hükümler uygulanır ve yönetim kurulu üyeliğinde bulunmuş olmak bu kişilere
görev süresinin sonunda memuriyete atanma hakkı vermez."
"Toplantılara
iştirak eden Yönetim Kurulu Başkan ve üyelerine, bu görevleri nedeniyle ayrıca,
22/1/1990 tarihli ve 399 sayılı Kanun Hükmünde Kararnamenin 34 üncü maddesine
göre kamu iktisadi teşebbüsleri yönetim kurulu başkan ve üyelerine ödenen
miktarlarda her ay ödeme yapılır. Ancak beşinci fıkranın son cümlesine göre
görevlendirilen yönetim kurulu üyelerine sadece 399 sayılı Kanun Hükmünde
Kararnamenin 34 üncü maddesine göre kamu iktisadi teşebbüsleri yönetim kurulu
başkan ve üyelerine ödenen miktarın kadar her ay huzur hakkı ödenir ve bunlar
yönetim kurulu üyesi kadrosu ile ilişkilendirilmez."
"Sosyal
güvenlik kuruluşlarının herhangi birinden emeklilik veya yaşlılık aylığı
almakta olanlardan yönetim kurulu üyeliğine atanan, seçilen veya
görevlendirilenler hakkında 5335 sayılı Kanunun 30 uncu maddesi hükümleri
uygulanmaz. Ancak bunlardan isteyenlerin aylıkları göreve başladıkları tarihi
takip eden aybaşından itibaren kesilir ve bunlar 5510 sayılı Kanunun 4 üncü
maddesinin birinci fıkrasının (c) bendi kapsamında yeniden sigortalı sayılır.
Bu şekilde aylıklarını kestirmek suretiyle yeniden sigorta primi ödeyenlerin
görev sürelerinin bitiminde emekli aylıkları genel hükümlere göre yeniden
belirlenir. Aylıklarını kestirmek istemeyen yönetim kurulu üyelerine sadece 399
sayılı Kanun Hükmünde Kararnamenin 34 üncü maddesine göre kamu iktisadi
teşebbüsleri yönetim kurulu başkan ve üyelerine ödenen miktarlarda her ay huzur
hakkı ödenir."
BAŞKAN
– Okunan önergeye Komisyon katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) - Katılmıyoruz Sayın Başkan.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Katılamıyoruz Sayın
Başkan.
BAŞKAN
– Önerge üzerinde Ankara Milletvekili Sayın Bülent Kuşoğlu konuşacak.
Buyurun
Sayın Kuşoğlu. (CHP sıralarından alkışlar) 
BÜLENT
KUŞOĞLU (Ankara) – Sayın Başkan, değerli arkadaşlarım; 456 sıra sayılı Kanun
Teklifi’nin 11’inci maddesi üzerinde söz aldım. Hepinizi bu vesileyle tekrar
saygıyla selamlıyorum.
11’inci
maddeyle ilgili olarak işçi sendikaları ve işveren sendikaları olumlu görüşte.
Biz de bazı ufak tefek eleştirilerimiz olmasına rağmen onlara katılıyoruz, bir
eleştiride bulunmuyorum. Ancak bu vesileyle, özellikle Sayın Bakan da
buradayken Esnaf Ahilik Sandığıyla ilgili bazı görüşlerimizi belirtmek
istiyoruz çünkü dün de, bugün de belirttiğim üzere Komisyonda bunlar yeterince
konuşulamadı maalesef, önemli.
Şimdi,
Esnaf Ahilik Sandığı değerli arkadaşlarım, İşsizlik Sigortası Kanunu’na ek
yapılmış bir maddeyle. 3-3,5 sayfa tek başına bir madde, İşsizlik Sigortası
Kanunu’na da ek yapılmış, ek olarak konulmuş. İşsizlik Sigortası Kanunu 64
maddeden oluşuyor, 18 de geçici maddesi var; ilk defa da ek madde konuldu
şimdi, 3,5 sayfalık bir ek madde konulmuş vaziyette. İşsizlik Sigortası
Fonu’nda birçok kavram tanımlanmış. 64 madde, dediğim gibi, 18 geçici maddesi
var, birbirine girmiş olacak, Esnaf Ahilik Sandığıyla birbirine girmiş olacak
bir kere, kavramlar birbirine girmiş olacak, usul, esaslar birbirine girmiş
olacak çünkü İşsizlik Sigortası Fonu, adı üzerinde çalışanlar ile ücretli
çalışanlarla ilgili olarak kurulmuş bir fon, Esnaf Ahilik Sandığı, kendi adına
bağımsız çalışanlarla ilgili bir fon, farklılıklar var. Hem Sosyal Güvenlik
Kurumu, SGK hem de Türkiye İş Kurumu yetkili bu konularla ilgili, bazı
sıkıntılar kesinlikle söz konusu olacak. 
Sayın
Bakanım, özellikle katılsaydınız Komisyonda belirtmek isterdik, “Esnaf Ahilik
Sandığı” adı çok ağırlıklı bir sandık. “Ahilik” deyince -dün Sayın Bakanım
Temizel de anlattı- fütüvveti, Ahilik’i anlıyoruz. Çok önemli, bizim
geçmişimizle, tarihimizle ilgili kavramlar bunlar, çok önemli. Esnafın,
özellikle birbirine yardımcı olması demektir. Kârlılığı ön plana almıyor,
kazancı değil de yardımlaşmayı, dayanışmayı ön plana alıyor. Çok önemli bir
kurum bu. Bugünlere keşke aktarılabilse. 
Şimdi,
böyle bir kurumun ya da kurumların adını bu sandığa veriyoruz ama şu var: Esnaf
iflas etmeden, kaydını sildirmeden BAĞ-KUR’dan ya da -şu anda, 3(b)- SGK’dan
kaydını sildirmeden, iflas etmeden bundan yararlanamıyor. Peki, yararlanınca ne
kadar yararlanıyor? Sadece asgari ücret kadar, en fazla dokuz ay yararlanıyor,
asgari ücretin biraz altında veya üstünde, ödediği prime göre. BAĞ-KUR’luların
çok büyük bölümü, dörtte 3’ü zaten primlerini aksatıyor, zaten aksatıyor çok
büyük bölümü, sıkıntıda, krizde. Krizin sebebi, şu anda yönetemeyen Hükûmet.
Şimdi, siz diyorsunuz ki: Yüzde 34,5 prim zaten ödeyemeyen bu insanlara “2 puan
daha ödeyeceksiniz, yüzde 2 daha ödeyeceksiniz. Biz devlet olarak size yüzde 1
veririz, siz 2 daha ödeyin. Eğer bunları düzenli öderseniz iflas ettikten sonra
size maaş bağlayacağız.” Ya, böyle bir şey olabilir mi? Yani, bu nasıl bir
Esnaf Ahilik Sandığı’dır Sayın Bakanım? Bu gerçekten çok yanlış oldu, hiç
kimseye de hayrı olmayacak. Biraz önce de 2018 yürürlük tarihi olarak
belirlendi, bunu anlamak mümkün değil. 
ENGİN
ALTAY (İstanbul) – Değiştirecekler onu. 
BÜLENT
KUŞOĞLU (Devamla) – Zaten ödeyemiyor dörtte 3’ü, hatta dörtte 3’ünden fazlası ödeyemediği
için sıkıntıda, krizde. “2 puan daha ödeyeceksin.” diyoruz. “Ödersen de iflas
etmen koşuluyla sigortalılığının bitmesi koşuluyla ancak sana maaş
bağlayacağız, o da asgari ücret kadar.” diyoruz. 
Ahilik
deyince, fütüvvet deyince dayanışma esastır. Devletin yardım yapmasını
anlamamız lazım değil mi? İflas etmesini nasıl bekleriz? Yani bu, adıyla,
kuruluşuyla, usulüyle erkanıyla, her şeyiyle yanlış oldu Sayın Bakanım. Bunun
üzerinde tekrar lütfen düşünülsün. 
Bakın,
bize bildirildiğinde de şu şekilde bir etki analizi verilmişti: Yüzde 1
oranındaki primden kaynaklanan ödeme 2017 için yani altı aylık 91 milyon
liraydı ve “Bütçeye ödenek kondu” deniliyordu, Bütçeye de ödenek konmadı.
(Mikrofon
otomatik cihaz tarafından kapatıldı)
BÜLENT
KUŞOĞLU (Devamla) – Bunları özellikle belirtmek istedim.
BAŞKAN
– Sayın Kuşoğlu, bir dakika vereyim isterseniz.
BÜLENT
KUŞOĞLU (Devamla) – Bu vesileyle tekrar saygılar sunuyorum. (CHP sıralarından
alkışlar) 
BAŞKAN
– Teşekkür ederim Sayın Kuşoğlu.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Birleşime
beş dakika ara veriyorum.
Kapanma Saati: 22.46
YEDİNCİ OTURUM
Açılma Saati: 22.52
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli) 
-----0-----
BAŞKAN – Sayın
milletvekilleri, Türkiye Büyük Millet Meclisinin 73’üncü Birleşiminin Yedinci
Oturumunu açıyorum.
456
sıra sayılı Kanun Teklifi’nin görüşmelerine devam ediyoruz. 
Komisyon?
Yok. 
Ertelenmiştir.

2’nci
sırada yer alan 260 sıra sayılı Kanun Tasarısı ve
Dışişleri Komisyonu Raporu’nun görüşmelerine
başlıyoruz. 
2.- Türkiye Cumhuriyetinin Orta Amerika Entegrasyon
Sistemine Bölge Dışı Gözlemci Olarak Katılımı Konusunda Türkiye Cumhuriyeti ile
Orta Amerika Entegrasyon Sistemi Arasında Anlaşmanın Onaylanmasının Uygun
Bulunduğuna Dair Kanun Tasarısı (1/640) ve Dışişleri Komisyonu Raporu (S.
Sayısı: 260) 
BAŞKAN
– Komisyon? Yok. 
Ertelenmiştir.

Gündemimizde
başka bir iş bulunmadığından, kanun tasarı ve teklifleri ile komisyonlardan
gelen diğer işleri sırasıyla görüşmek için 23 Şubat 2017 Perşembe günü, alınan
karar gereğince, saat 14.00’te toplanmak üzere birleşimi kapatıyorum. 
İyi
geceler diliyorum. 
Kapanma Saati: 22.53




(x) 456 S. Sayılı Basmayazı 21/2/2017
tarihli 72’nci Birleşim Tutanağı’na eklidir.




