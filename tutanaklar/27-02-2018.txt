



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ
64’üncü Birleşim
27 Şubat 2018 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Eskişehir Milletvekili Utku
Çakırözer’in, şeker fabrikalarının özelleştirilmesine ilişkin gündem dışı konuşması
2.- İstanbul Milletvekili Fatma Benli’nin,
28 Şubat postmodern darbesine ilişkin gündem dışı konuşması
3.- Ordu Milletvekili Seyit Torun’un, Ordu
ilinin sorunlarına ilişkin gündem dışı konuşması

IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, TBMM Başkan Vekili Yaşar Tüzün’e annesinin vefatı, Gümüşhane
Milletvekili Osman Akgül’e babasının vefatı nedeniyle başsağlığı dileğinde
bulunduğuna, 27 Şubat Necmettin Erbakan’ın vefatının 7’nci ve 26 Şubat Hocalı
katliamının 26’ncı yıl dönümlerine ilişkin konuşması

V.- AÇIKLAMALAR
1.- İstanbul Milletvekili Didem Engin’in,
26 Şubat Hocalı katliamının 26’ncı yıl dönümüne ilişkin açıklaması
2.- Bursa Milletvekili Nurhayat Altaca
Kayışoğlu’nun, Bursa’nın Mustafakemalpaşa ilçesinin sorunlarına ilişkin
açıklaması
3.- İstanbul Milletvekili Hurşit
Yıldırım’ın, 27 Şubat Necmettin Erbakan’ın vefatının 7’nci yıl dönümüne ilişkin
açıklaması
4.- Kocaeli Milletvekili Haydar Akar’ın,
şeker fabrikalarını satmanın pancar üreticisini bitirmek, çalışanları işsiz
bırakmak, çocukları nişasta bazlı şekere mahkûm etmek demek olduğuna ilişkin
açıklaması
5.- Mersin Milletvekili Aytuğ Atıcı’nın,
AKP Hükûmetinin uygulamaları nedeniyle toplumsal ayrışmanın tehlikeli bir
duruma geldiğine ilişkin açıklaması
6.- Kayseri Milletvekili Çetin Arık’ın,
Çanakkale Onsekiz Mart Üniversitesi öğretim üyesi Abdullah Akın hakkında bazı
ifadeleri nedeniyle işlem yapılmasını talep ettiğine ilişkin açıklaması
7.- Çanakkale Milletvekili Muharrem
Erkek’in, Çanakkale Onsekiz Mart Üniversitesi öğretim üyesi Abdullah Akın
hakkında bazı ifadeleri nedeniyle işlem yapılmasını talep ettiğine ilişkin
açıklaması
8.- Niğde Milletvekili Ömer Fethi Gürer’in,
yeterli destek verilmezse Nevşehir ve Niğde’de tek geçim kaynağı patates
üretimi olan bölgelerde çiftçilerin zor duruma gireceğine ilişkin açıklaması
9.- Adana Milletvekili İbrahim Özdiş’in,
Aladağ yurt yangını davasında adaletin ne zaman sağlanacağını, yoksul ailelerin
çocuklarına devlet yerine cemaatlerin mi sahip çıkacağını ve eğitimde cemaat
vesayetinin ne zaman kalkacağını öğrenmek istediğine ilişkin açıklaması
10.- Adıyaman Milletvekili Behçet
Yıldırım’ın, çocuklar kullanılarak savaş çığırtkanlığı yapılmaması gerektiğine
ilişkin açıklaması
11.- Çanakkale Milletvekili Bülent Öz’ün,
Çanakkale Onsekiz Mart Üniversitesi öğretim üyesi Abdullah Akın hakkında bazı
ifadeleri nedeniyle işlem yapılmasını talep ettiğine ilişkin açıklaması
12.- Hatay Milletvekili Birol Ertem’in,
TBMM Başkan Vekili Yaşar Tüzün’ün annesine Allah’tan rahmet dilediğine, Afrin
Operasyonu ve Suriye savaşından en çok zarar gören Hatay ve Kilis esnafının durumuna
çözüm getirilmesi için Hükûmet yetkililerini göreve davet ettiğine ilişkin
açıklaması
13.- Kayseri Milletvekili Sami
Dedeoğlu’nun, 26 Şubat Hocalı katliamının 26’ncı yıl dönümüne ilişkin açıklaması
14.- İstanbul Milletvekili Mahmut Tanal’ın,
yurt dışında görevlendirilen müşavirlerle ilgili bazı bilgiler almak istediğine
ilişkin açıklaması
15.- Mersin Milletvekili Ali Cumhur
Taşkın’ın, 39’uncu gününe girilen Zeytin Dalı Harekâtı’nda Afrin’in emniyete
alınarak sınıra yakın bölgelerin terörden temizlendiğine, şehitlere Allah’tan
rahmet dilediğine ve 27 Şubat Necmettin Erbakan’ın vefatının 7’nci yıl dönümüne
ilişkin açıklaması
16.- Manisa Milletvekili Erkan Akçay’ın,
TBMM Başkan Vekili Yaşar Tüzün’ün annesine Allah’tan rahmet dilediğine, 27
Şubat Necmettin Erbakan’ın vefatının 7’nci yıl dönümüne, 26 Şubat Hocalı
katliamının 26’ncı yıl dönümüne ve şehit olan soydaşları, 1915’te Hınçak,
Taşnak çetelerinin saldırılarında hayatlarını kaybedenleri ve ASALA
saldırılarıyla şehit olan diplomatları rahmetle andığına ilişkin açıklaması
17.- İstanbul Milletvekili Filiz
Kerestecioğlu Demir’in, TBMM Başkan Vekili Yaşar Tüzün’ne ve Cumhuriyet Halk
Partisine başsağlığı dileğinde bulunduğuna, Akit TV sunucusu Ahmet Keser’in
bazı ifadelerine, ülkeyi yönetenlere cinayet ortamına son verilmesi konusunda
acil çağrıda bulunduğuna, çocuk istismarı konusunun çözümünün gerçekten
önleyici faaliyetlerde bulunmak olduğuna, Demokratik Bölgeler Partisi Parti
Meclisi üyesi Süleyman Öztoprak ile Iğdır Belediye Meclisi üyesi Mehmet
Kitir’in kaçırılmaları olayına ve Mersin Emniyet Müdürlüğündeki işkence
iddialarına ilişkin açıklaması
18.- Manisa Milletvekili Erkan Akçay’ın,
İstanbul Milletvekili Filiz Kerestecioğlu’nun yaptığı açıklamasındaki bazı
ifadelerine ilişkin açıklaması
19.- Sakarya Milletvekili Engin Özkoç’un,
Gümüşhane Milletvekili Osman Akgül’e babasının vefatı, TBMM Başkan Vekili Yaşar
Tüzün’e annesinin vefatı nedeniyle başsağlığı dileğinde bulunduğuna, 26 Şubat
Hocalı katliamının 26’ncı yıl dönümüne, 27 Şubat Necmettin Erbakan’ın vefatının
7’nci yıl dönümüne, seçim ittifakıyla ilgili yasa teklifine sonuna kadar karşı
olduklarına ve Muş Milletvekili Ahmet Yıldırım ile Şanlıurfa Milletvekili
İbrahim Ayhan’ın milletvekilliklerinin düşürülmesiyle ilgili işlemin ertelenmesini
rica ettiğine ilişkin açıklaması
20.- İstanbul Milletvekili Mehmet Muş’un,
TBMM Başkan Vekili Yaşar Tüzün’ün annesine Allah’tan rahmet dilediğine, 27
Şubat Necmettin Erbakan’ın vefatının 7’nci yıl dönümüne, 26 Şubat Hocalı
katliamının 26’ncı yıl dönümüne, Çekya devletinin terör örgütü elebaşı Salih
Müslim’i serbest bırakmasına, Akit TV’de yapılan açıklamayı kabul etmelerinin
mümkün olmadığına, Çanakkale Onsekiz Mart Üniversitesinde bir akademisyenin
yaptığı açıklama nedeniyle hakkında adli tahkikat başladığına ve Cumhurbaşkanının
partilerinin bir mitingindeki ifadelerinin çocuk istismarı olarak
değerlendirilemeyeceğine ilişkin açıklaması
21.- İstanbul Milletvekili Filiz
Kerestecioğlu Demir’in, halkın iradesinin tanınmayarak milletvekilliklerinin
düşürüldüğüne ve Meclisin artık hiçbir işlevi kalmadığına ilişkin açıklaması
22.- İstanbul Milletvekili Mehmet Muş’un,
İstanbul Milletvekili Filiz Kerestecioğlu Demir’in yaptığı açıklamasındaki bazı
ifadelerine ilişkin açıklaması
23.- Iğdır Milletvekili Nurettin Aras’ın,
İstanbul Milletvekili Filiz Kerestecioğlu Demir’in yaptığı açıklamasındaki Iğdır’da
2 kişinin kaçırılma olayıyla ilgili bazı ifadelerine ilişkin açıklaması
24.- Sivas Milletvekili Ali Akyıldız’ın,
şeker fabrikalarının satılmasından vazgeçilip çiftçinin ve milletin
mağduriyetinin giderilmesi çağrısında bulunduğuna ilişkin açıklaması

25.- Elâzığ Milletvekili Ömer Serdar’ın,
İstanbul Milletvekili Gamze Akkuş İlgezdi’nin sataşma nedeniyle yaptığı
konuşmasındaki bazı ifadelerine ilişkin açıklaması
26.- İstanbul Milletvekili Mahmut Tanal’ın,
sözleşme yapılmaması gerekçesiyle cezaevinde bulunanların eğitim hakkından
yoksun bırakılmasının anayasal bir suç ve insan hakları ihlali olduğuna ilişkin
açıklaması
27.- Sakarya Milletvekili Engin Özkoç’un,
görüşülmekte olan 524 sıra sayılı Kanun Tasarısı’yla yatırımcıların hayatını
kolaylaştıracak kararlar alındığına ve Cumhuriyet Halk Partisi olarak milletin
önünü açacak yasaların bir an önce çıkmasına katkı sağladıklarına ilişkin
açıklaması

VI.- BAŞKANLIĞIN GENEL KURULA SUNUŞLARI
A) Tezkereler
1.- Başbakanlığın, Muş Milletvekili Ahmet
Yıldırım hakkında verilen Muş 2. Asliye Ceza Mahkemesinin 21/6/2017 tarihli ve
E:2016/669 ve K:2017/208 sayılı Kararı’nın Erzurum Bölge Adliye Mahkemesi 2.
Ceza Dairesinin 25/12/2017 tarihli ve E:2017/2112, K:2017/1751 sayılı
Kararı’yla kesinleşmesi nedeniyle, Türkiye Cumhuriyeti Anayasası’nın 84’üncü
maddesinin ikinci fıkrası uyarınca milletvekilliğinin düşürülmesine ilişkin
tezkeresi (3/1521)
2.- Başbakanlığın, Şanlıurfa Milletvekili
İbrahim Ayhan hakkında verilen Şanlıurfa 5. Ağır Ceza Mahkemesinin 17/7/2017
tarihli ve E:2016/28 ve K:2017/126 sayılı Kararı’nın Gaziantep Bölge Adliye
Mahkemesi 4. Ceza Dairesinin 1/12/2017 tarihli ve E:2017/1762, K:2017/1963
sayılı Kararı’yla kesinleşmesi nedeniyle, Türkiye Cumhuriyeti Anayasası’nın
84’üncü maddesinin ikinci fıkrası uyarınca milletvekilliğinin düşürülmesine
ilişkin tezkeresi (3/1522)

B) Önergeler
1.- Başkanlıkça, Aydın Milletvekili Bülent
Tezcan’ın Anayasa Komisyonu üyeliğinden istifasına ilişkin yazısının 27/2/2018
tarihinde Başkanlığa ulaştığına ilişkin önerge yazısı (4/135)
2.- Diyarbakır Milletvekili Sibel
Yiğitalp’in (2/1346) esas numaralı Radyoloji, Radyum ve Elektrikle Tedavi ve
Diğer Fizyoterapi Müesseseleri Hakkında Kanunda Değişiklik Yapılmasına Dair
Kanun Teklifi’nin doğrudan gündeme alınmasına ilişkin önergesi (4/134)

C) Çeşitli İşler
1.- Başkanlıkça, Genel Kurulu ziyaret eden
Azerbaycan Millî Meclisi Dışişleri Komisyonu Başkanı Samed Seyidov ile
Gürcistan Parlamentosu Dışişleri Komisyonu Başkanı Sophie Katsarava ve beraberlerindeki
heyetlere “Hoş geldiniz.” denilmesi




VII.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet
Meclisinin gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, Adana Milletvekili Muharrem Varlı ve
arkadaşları tarafından yağlı tohum ithalatının neden olduğu sorunların
belirlenmesi amacıyla verilmiş olan (10/1170) esas numaralı Meclis Araştırması
Önergesi’nin ön görüşmelerinin, Genel Kurulun 27 Şubat 2018 Salı günkü
birleşiminde yapılmasına ilişkin önerisi
2.- HDP Grubunun, 27/2/2018 tarihinde Grup
Başkan Vekili İstanbul Milletvekili Filiz Kerestecioğlu Demir tarafından,
Türkiye’de artan militaristleşmenin araştırılması amacıyla verilmiş olan Meclis
araştırması önergesinin ön görüşmelerinin, Genel Kurulun 27 Şubat 2018 Salı
günkü birleşiminde yapılmasına ilişkin önerisi
3.- CHP Grubunun, 26/2/2018 tarihinde
İstanbul Milletvekili Gamze Akkuş İlgezdi ve arkadaşları tarafından,
hapishanelerde öğrenime devam etmeye çalışan binlerce öğrencinin sorunlarının
araştırılarak gerekli çözümlerin üretilmesi amacıyla verilmiş olan Meclis
araştırması önergesinin ön görüşmelerinin, Genel Kurulun 27 Şubat 2018 Salı
günkü birleşiminde yapılmasına ilişkin önerisi
4.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine; gündemin “Kanun Tasarı ve
Teklifleri ile Komisyonlardan Gelen Diğer işler” kısmında bulunan 524, 167 ve
463 sıra sayılı Kanun Tasarılarının bu kısmın sırasıyla 1’inci, 3’üncü ve
4’üncü sıralarına alınmasına ve diğer işlerin sırasının buna göre teselsül
ettirilmesine; 524 sıra sayılı Kanun Tasarısı’nın İç Tüzük’ün 91’inci maddesine
göre temel kanun olarak bölümler hâlinde görüşülmesine ilişkin önerisi

VIII.- SATAŞMALARA İLİŞKİN KONUŞMALAR
1.- İstanbul Milletvekili Gamze Akkuş
İlgezdi’nin, Elâzığ Milletvekili Ömer Serdar’ın CHP grup önerisi üzerinde AK
PARTİ Grubu adına yaptığı konuşması sırasında şahsına ve Cumhuriyet Halk Partisine
sataşması nedeniyle konuşması

IX.- SEÇİMLER
A) Komisyonda Açık Bulunan Üyeliklere Seçim
1.- Anayasa Komisyonunda boş bulunan
üyeliğe seçim




X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Yatırım Ortamının İyileştirilmesi
Amacıyla İcra ve İflas Kanunu ve Bazı Kanunlarda Değişiklik Yapılması Hakkında
Kanun Tasarısı (1/913) ve Adalet Komisyonu Raporu (S. Sayısı: 524)
XI.- YAZILI SORULAR VE CEVAPLARI
1.- Denizli Milletvekili Melike
Basmacı’nın, son on beş yılda Sosyal Hizmetler Kanunu ve Terörle Mücadele
Kanunu kapsamında atanan Bakanlık personeline ilişkin sorusu ve Avrupa Birliği
Bakanı Ömer Çelik’in cevabı (7/22359)
2.- İstanbul Milletvekili Onursal
Adıgüzel’in, Ocak 2018 itibarıyla Türkiye’den AB ülkelerine yerleştirilen
Suriyeli sayısına ilişkin sorusu ve Avrupa Birliği Bakanı Ömer Çelik’in cevabı
(7/22601)
3.- Denizli Milletvekili Kazım Arslan’ın,
Bakanlık resmi internet sitesi ana sayfasında Atatürk’ün resminin bulunmamasına
ilişkin sorusu ve Gümrük ve Ticaret Bakanı Bülent Tüfenkci’nin cevabı (7/22657)
4.- Tokat Milletvekili Kadim Durmaz’ın,
AKPM tarafından alınan Türkiye ile ilgili bir karara ilişkin sorusu ve Avrupa
Birliği Bakanı Ömer Çelik’in cevabı (7/22866)
5.- Diyarbakır Milletvekili Altan Tan’ın,
Cilvegözü Sınır Kapısı’ndan yapılan araç ve şahıs giriş çıkışlarına ilişkin
sorusu ve Gümrük ve Ticaret Bakanı Bülent Tüfenkci’nin cevabı (7/22891)
6.- Diyarbakır Milletvekili Altan Tan’ın,
İpsala Sınır Kapısı’ndan giriş çıkış yapan araç ve şahıs sayısına ve işlem
süresine,
Öncüpınar Sınır Kapısı’ndan giriş çıkış
yapan araç ve şahıs sayısına ve işlem süresine,
İlişkin soruları ve Gümrük ve Ticaret
Bakanı Bülent Tüfenkci’nin cevabı (7/23181), (7/23182)"
7.- İstanbul Milletvekili Mustafa Sezgin
Tanrıkulu’nun, Bakanlık bünyesinde olası bir depreme yönelik olarak alınan
tedbirlere ilişkin sorusu ve Ekonomi Bakanı Nihat Zeybekci’nin cevabı (7/23388)
27 Şubat 2018 Salı
BİRİNCİ OTURUM
Açılma Saati: 15.02
BAŞKAN: Başkan Vekili Ahmet AYDIN
KÂTİP ÜYELER: Mücahit DURMUŞOĞLU (Osmaniye), Barış KARADENİZ (Sinop)
-----0-----
BAŞKAN
– Türkiye Büyük Millet Meclisinin 64’üncü Birleşimini açıyorum. 
Toplantı
yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, fabrikaların özelleştirilmesi hakkında söz isteyen Eskişehir
Milletvekili Utku Çakırözer’e aittir.
Sayın
Çakırözer, buyurun. (CHP sıralarından alkışlar)
(Uğultular)
BAŞKAN
- Sayın milletvekilleri, hatibi kürsüye davet ettim, lütfen uğultuyu keselim.
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Eskişehir Milletvekili Utku
Çakırözer’in, şeker fabrikalarının özelleştirilmesine ilişkin gündem dışı
konuşması
UTKU
ÇAKIRÖZER (Eskişehir) – Sayın Başkan, değerli milletvekilleri; öncelikle, az
önce kıymetli annesi Saadet Tüzün’ü kaybettiğini öğrendiğimiz Meclis Başkan
Vekilimiz Sayın Yaşar Tüzün’e hepimiz adına başsağlığı ve sabır diliyorum.
Saadet anneye Allah’tan rahmet diliyorum. 
Haksız
ve hukuksuz bir biçimde özgürlüğünden dokuz aydır mahrum bırakılan İstanbul
Milletvekilimiz Enis Berberoğlu ile Anayasa Mahkemesi kararlarına rağmen
tutuklu yargılanan milletvekillerimize ve gazeteci meslektaşlarıma özgürlük ve
adalet dileklerimle sözlerime başlıyorum. 
Değerli
arkadaşlarım, hafta sonu Alpullu’da, Uşak’ta, dün ise Afyon’da şeker
fabrikaları önünde yüzlerce şeker fabrikası emekçimiz ve pancar çiftçilerimizle
bir araya geldik. Bugün Elbistan’da, yarın Kırşehir’de onlarla birlikte
olacağız. Alpullu, Afyon, Bor, Burdur, Çorum, Elbistan, Erzincan, Erzurum,
Ilgın, Kastamonu, Kırşehir, Muş, Turhal ve Yozgat’taki en değerli
fabrikalarımızda çalışan emekçilerimize buradan bir kez daha selam olsun. Bu
ülkenin cumhuriyetle yaşıt en yerli ve en millî varlıkları olan şeker
fabrikalarımızın satılmaması için onlarla birlikte direniyoruz, onlarla
birlikte direneceğiz.
Değerli
arkadaşlarım, Afyon’da, Alpullu’da şunu gördüm: İşçi karşı, çiftçi karşı, esnaf
karşı, o şehirde yaşayan halk karşı, buna rağmen satılacaklar. Bu fabrikalar
satılırsa satılsın, bana ne diyemeyiz. Turhal aynı zamanda Ankara’dır. Afyon
aynı zamanda Eskişehir’dir. Alpullu İstanbul’dur, tüm Türkiye’dir. Bakın,
Eskişehir’de seksen dört yıldır üreten Kazım Taşkent Şeker Fabrikamız var.
Kampanya dönemlerinde orada bine yakın emekçimiz bazen yirmi dört saat
aralıksız üretim yapıyor bu ülke için. Binlerce pancar çiftçisi oradan geçimini
sağlıyor. Tek fabrika Türkiye ekonomisine her yıl 500 milyon lira katkı
sağlıyor. Eskişehir şimdilik satış listesinde yok diye rahat olabilir miyiz?
Hayır, asla çünkü biliyoruz ki sıra yarın bize de gelecek. İşte o yüzden, bu
haklı direnişe, bu dayanışmaya Eskiheşirli emekçiler, çiftçiler ve tüm
Eskişehir halkı yürekten katılmakta. Şimdi, bu fabrikaları sattığınızda elinize
ne geçecek değerli arkadaşlarım? On beş yılda 62 milyar dolarlık ulusal
varlığımızı sattınız ama ülkenin iki yakası bir araya gelmiyor, borcumuz 3
katına çıktı. Fabrikayı almaya gelen üretmeye gelmiyor değerli arkadaşlarım,
işte örneği: Et Balık Kurumunu özelleştirdik, yerinde AVM var; et ithaline ise
ülke mahkûm edildi. SEKA, TEKEL, Süt Endüstrisi Kurumu hep yok pahasına elden
gitti değerli arkadaşlarım. Şimdi gözünüzü şeker fabrikalarına diktiniz.
Fabrikalar satılınca ne olacak? Pancar üretimi bitecek, kendi şekerimizi
üretemez hâle geleceğiz, yurttaşımız sağlıklı olmayan, doğal olmayan
tatlandırıcılarla beslenecek. Sadece bizim çocuklarımız değil, bu büyük hataya
ortak olanların çocukları da aynı kaderi paylaşacak. Gelin, bu fabrikaları
satmayalım. Gerekli yatırımları yaparak bu fabrikalarımızı daha verimli, daha
üretken hâle getirelim. Ulusça zenginleşelim, bizim tek isteğimiz budur. 
Değerli
arkadaşlarım, ulusça karşı karşıya olduğumuz bir başka tehlike daha var. Enerji
yatırımları gerekçe gösterilerek yüzyıllardır bizleri besleyen verimli
topraklarımız yağmalanmakta. İşte, en yakın örneği memleketim Eskişehir’den.
Daha dün, bu Hükûmet kendisi Alpu Ovamızı büyük ova ilan etti, “Bir çivi dahi
çakılamaz oraya.” dediniz. Şimdi aynı yere, Eskişehir’imizin kalbine zehir
solutan bir “Kömür santrali yapacağız.” diyorsunuz. Eskişehir halkının tamamı,
her görüşten, her partiden Eskişehirli “Temiz havamıza, suyumuza, bereketli
topraklarımıza kıymayın.” diye itiraz ediyor. Halka kulak vereceğinize
rantçılara kulak veriyorsunuz. 
Değerli
arkadaşlarım, Eskişehir halkı olarak temiz bir çevre arzumuzu tüm Türkiye’ye
duyurmak için geçtiğimiz cumartesi günü bir miting düzenlemek istedik.
Aralarında milletvekilleri, belediyeler, her düşünceden partiler, sivil toplum
örgütlerinin de bulunduğu tam 114 kuruluş sadece tek bir mesaj haykırmak
istedik, “Eskişehir kıymetlidir.” diyecektik. Buna izin verilmedi değerli
arkadaşlarım; gerekçesi OHAL olarak gösterildi, Afrin Operasyonu olarak
gösterildi. Size sormak isterim: Temiz bir hava istemenin, bereketli topraklar
üzerinde yaşamak istemenin ne alakası var FETÖ’yle, 15 Temmuzla, Afrin’le? Tam
tersine, değerli arkadaşlarım, nasıl ki 15 Temmuz gecesi darbeci hainlere karşı
bu yüce Mecliste birlikte olduysak, nasıl ki Afrin Operasyonu’na katılan
kahraman ordumuz için hep birlikte dua ediyorsak bu mesele de aynıdır. (CHP
sıralarından alkışlar) Eskişehir’de, Bursa’da, Çanakkale’de, Tekirdağ’da,
Artvin’de, Türkiye’nin dört bir yanında zehir solutacak, kanser yayacak bu
santrallere karşı yine birlikte “Dur.” demeliyiz. 
(Mikrofon
otomatik cihaz tarafından kapatıldı) 
UTKU
ÇAKIRÖZER (Devamla) – Sayın Başkanım, bir dakika alabilir miyim, bitiriyorum?
BAŞKAN
– Tamamlayın lütfen Sayın Çakırözer.
UTKU
ÇAKIRÖZER (Devamla) – Tabii.
Bu
vesileyle son olarak şunu da söylemek isterim: “OHAL’e artık yeter.” demeliyiz.
Bakın, temiz hava istemeyi bile yasaklayan bir anlayışla karşı karşıyayız.
Emekçilerin grev hakkına, sanatçının tiyatrosuna, aşureye, lise pilav gününe
bile OHAL yasağı getirdiniz değerli arkadaşlarım. Ellerine silah dahi almayan
gazeteciler, insan hakları aktivistleri aylardır cezaevlerinde. En son Halkevleri
Genel Başkanı Dilşat Aktaş görüşleri nedeniyle gözaltına alındı. Doktorlar,
avukatlar, mimar ve mühendisler, tüm meslek örgütleri hedefte; korkutulmak,
sindirilmek isteniyor. Türkiye’nin ihtiyacı kutuplaşma, yasaklama, baskı değil,
demokrasi, uzlaşı ve hukuk devletidir. 
Hepinizi
saygıyla selamlıyorum. (CHP sıralarından alkışlar) 
BAŞKAN
- Teşekkür ediyorum. 
Birleşime
beş dakika ara veriyorum. 
Kapanma Saati: 15.08
İKİNCİ OTURUM
Açılma Saati: 15.24
BAŞKAN: Başkan Vekili Ahmet AYDIN
KÂTİP ÜYELER: Mücahit DURMUŞOĞLU (Osmaniye), Barış KARADENİZ (Sinop)
-----0-----
BAŞKAN
– Türkiye Büyük Millet Meclisinin 64’üncü Birleşiminin İkinci Oturumunu
açıyorum. 
Gündem
dışı ikinci sözde kalmıştık. 
Şimdi,
gündem dışı ikinci söz, 28 Şubat postmodern darbesi hakkında söz isteyen
İstanbul Milletvekili Fatma Benli’ye aittir. 
Buyurun
Sayın Benli. (AK PARTİ sıralarından alkışlar) 
2.- İstanbul Milletvekili Fatma Benli’nin,
28 Şubat postmodern darbesine ilişkin gündem dışı konuşması
FATMA
BENLİ (İstanbul) – Teşekkürler Sayın Başkan. 
28
Şubat postmodern darbesi hakkında söz almış bulunmaktayım. Bu vesileyle Gazi
Meclisimizi saygıyla selamlıyorum. 
Neden
28 Şubatı konuşuyoruz? Aslında, bana göre, bu sorunun cevabını en iyi Bilge
Kral Aliya İzzetbegoviç “Unutmayın, unutursanız tekrarlanır.” sözleriyle
vermiş. 28 Şubatı aslında, ders almak ve bundan sonra başkalarına başka
sebeplerle haksızlık yapılmasın diye konuşuyoruz. 28 Şubatların ya da
Türkiye’de daha önce ve daha sonra gerçekleştirilen darbelerin Türkiye’ye ne
kadar çok zarar verdiğini gösteren bana göre en iyi örneklerden bir tanesi, ilk
duyduğumda bana orijinal gelen PTT’nin 1987 yılında yaptığı “Geleceğe Mektup”
kampanyasıydı. 
PTT,
1987 yılında, tam on üç sene sonra sahiplerine iade edilmek üzere geleceğe
mektuplar yazdırmış. Bir kısım insanlar kendilerine mektup yazmışlar, bir kısım
insanlar 2000 yılında açılmak üzere anne babalarına, çocuklarına ya da resmî
kuruluşlara yazmışlar. 
Hiç
unutmuyorum, 1 Ocak 2000 tarihinde bu mektuplar açıldığında gelen mektuplardan
bir tanesi de “Artık on üç sene sonra bir Türk astronotumuz olur.” diye düşünen
birisine aitti ama maalesef, o mektup Türkiye’de sahibine ulaşmadı, Kazakistan
asıllı birisine verildi. 
Dönemin
Meclis Başkanı Yıldırım Akbulut’un gazeteciler önünde açtığı kendisine
gönderilen mektuplardan ilki ise yine, darbe nedeniyle 1987 yılında
üniversitenin içerisine giremedikleri için okulun dışında açlık grevi yapan bir
öğrenciye aitti. O öğrenci şu ifadelerde bulunuyordu: “Ben şu an okulun
içerisine giremediğim için bu mektubu yazıyorum. Siz bu mektubu 2000 yılında
okuyacaksınız ve ben eminim ki o gün geldiğinde siz rahatlıkla eğitim görmeye
devam edeceksiniz. Ben size bugünlerden ders almanız için bu mektubu
yazıyorum.” Ama ne acıdır ki 28 Şubat süreci, irticanın birinci öncelikli hedef
olarak görüldüğü, Sincan’da tanklar yürütüldüğünde sadece “Demokrasiye balans
ayarı yaptık.” denildiği ve “28 Şubat bin yıl sürecek.” ifadeleriyle
cesaretlerin gösterildiği, vesayet odaklarının çok rahat bir şekilde Türkiye’ye
karşı meydan okuduğu bir dönemdi. Bu nedenle, 2000 yılında bu mektup
okunduğunda hâlen öğrenciler dışarıdaydı. Bu nedenle, dönemin Başbakanı Bülent
Ecevit kendisine gelen mektupları basın mensupları yanında açmamayı tercih
etti. Asla yanlış anlaşılmasın, 28 Şubat sadece o dönemde mağdur edilen,
okullardan atılan öğrencileri olumsuz etkilemedi, sadece mesleklerinden
çıkartılan öğretmenleri, meslek liselerini ya da eşi öğretmen olduğu için
ordudan atılan insanları, erkekleri etkilemedi. 28 Şubat, başını örtmeyi tercih
eden kadınlar kadar erkekleri de olumsuz etkiledi; aslında, 26 bankanın
kapatıldığı bir dönem olduğu için yedisinden yetmişine bu borcu ödemek zorunda
kalan bütün Türkiye’yi olumsuz etkiledi. Biz bugün 28 Şubatı, o dönemde
yaşananlar bundan sonra başkalarının başına gelmesin diye konuşuyoruz. Çünkü
zamanında 60 darbesiyle yüzleşilseydi 80 darbesinde bu kadar çok acı
yaşamazdık, 80 darbesiyle zamanında hesaplaşılsaydı 28 Şubatta bu kadar aşikâr
bir şekilde millete karşı durma cesaretini gösteremezlerdi. Ama 28 Şubatta
karşı çıkış olduğu için, 28 Şubatta farklı düşüncelerde olanlar, farklı yaşam
pratiklerine sahip olan insanlar haksızlığa karşı bir arada durma cesaretini
gösterdikleri için 15 Temmuzda halkımız tankların karşısına, F16’ların
karşısına çıkabildiler. 
Bana
göre “28 Şubat” dendiğinde unutulmaması gereken en önemli isimlerden bir tanesi
Medine Bircan’dı. Medine Bircan 71 yaşında bir kadındı, İstanbul Üniversitesi
sadece öğrencilere ya da memurlara değil memurların eşleri ve çocukları için de
başı açık olma şartını sağlık karneleri için getirdiğinde, maalesef,
üniversiteye bağlı hastanede de bu yasakla karşı karşıya kalan bir kadındı. 71
yaşında olmasına rağmen, zaten kanser hastası olduğu için kemoterapiden
saçlarının dökülmesi umursanmadan başı açık fotoğrafı istendi; maalesef, hasta
döşeğindeyken sağlık karnesindeki fotoğraf değiştirildiği gün vefat etti. 
Bana
göre ikinci örnek Tevhide Kütük’tü. Tevhide, sadece lise öğrencisiydi, ödül
almak için çıktığı kürsüden, okulun dışındaki bir salondaki kürsüden “Kaymakam
var, başörtülü orada bulunamazsın.” denilerek indirildi.
(Mikrofon
otomatik cihaz tarafından kapatıldı) 
FATMA
BENLİ (Devamla) – Müsaade alabilir miyim bir dakika Başkanım? 
BAŞKAN
– Lütfen tamamlayın.
FATMA
BENLİ (Devamla) – Tevhide Kütük, belki yaşı küçüktü, belki ağlayarak o kürsüden
indi ama gidip kaymakamın karşısına “Neden?” diye sorabildi. Aslında 28 Şubat
tüm haksızlıklara karşı “Neden?” sorusunun sorulabildiği ve yasak ne kadar uzun
süre devam ederse etsin sonuna kadar mücadele edildiği, bunun için bütün
herkesin bir araya geldiği bir süreçti. 
15
Temmuzda da biz bunun aynısını yaşadık; farklı insanlar bir araya geldiler ve
dediler ki: “Bu ülkede kararları biz veririz; hiç kimse bizim yerimize, bizim
adımıza karar veremez. Biz ayrımcılığa da ötekileştirmeye de karşıyız. Biz bu
ülkenin sahibiyiz ve biz bundan sonraki gelecek nesillere bu haksızlıkların
yaşatılmaması için beraberce mücadele edeceğiz. Biz bir olduğumuz müddetçe,
beraber olduğumuz müddetçe bundan sonraki darbe girişiminde bulunmaya çalışacak
insanlar da asla ama asla başarılı olamayacaklar.”
Teşekkür
ediyorum. (AK PARTİ sıralarından alkışlar) 
BAŞKAN
– Teşekkür ediyorum.
Gündem
dışı üçüncü söz, Ordu ilinin sorunları hakkında söz isteyen Ordu Milletvekili
Seyit Torun’a aittir. 
Buyurun
Sayın Torun. (CHP sıralarından alkışlar) 
3.- Ordu Milletvekili Seyit Torun’un, Ordu
ilinin sorunlarına ilişkin gündem dışı konuşması
SEYİT
TORUN (Ordu) – Sayın Başkan, değerli milletvekilleri; Ordu’nun sorunlarını
sizlerle paylaşmak için söz aldım. Genel Kurulu saygıyla selamlıyorum. 
Bu
arada, Meclis Başkan Vekilimiz Sayın Yaşar Tüzün’ün sevgili annelerine
Allah’tan rahmet diliyorum, Sayın Başkanımıza da başsağlığı diliyorum. 
Değerli
arkadaşlar, bu kürsüden defalarca Ordu’nun sorunlarını gündeme getirdik,
defalarca konuştuk biz sadece bu eleştirilerimizi dile getirdik ama maalesef
iktidar da kulaklarını tıkadı; fındık dedik dinletemedik, dedik Karadeniz’in
tek geçim kaynağı… 
Samsun’u
da ilgilendiriyor Sayın Vekilim. 
FUAT
KÖKTAŞ (Samsun) – İki kulağımı da açtım. 
SEYİT
TORUN (Devamla) – Maalesef Sayın Bakanımızla yaptığımız görüşmelerde ocak,
şubat aylarında bir toplantıyla hareket edecektik. Ağustosta gene hasat dönemi
gelecek, gene çözüm arayacağız. Biz diyoruz ki: Altı ay var, süresi gelmeden masaya
yatıralım; kısa, orta, uzun vadeli çözümler oluşturalım ve fındığı artık
tartışma konusu olmaktan çıkaralım, politika konusu olmaktan çıkaralım,
üreticinin faydasına olan çözümleri üretelim. Ama siz diyorsunuz ki: “Biz
biliriz, biz yaparız.” Ağustos ayı geliyor; yok “TMO’ya aldıracağım şu kadar
fındık.” yok “Şunu yapacağım.” Görülüyor ki hiçbir faydası yok, maalesef,
üretici gene kayıplarda. 
Milletvekilimiz
“TMO fındığı satarsa ben kendimi yakacağım.” diyor, kimi “Bakanla görüştüm.”
diyor ama yanan da yakılan da üretici oluyor, sonuçta kaybeden de üretici
oluyor. Biz diyoruz ki: Daha altı ayımız var; şimdiden, lütfen, ele alalım ve
bu sorunu çözelim.
Sadece
fındık mı? Tabii, birçok sorun var, işsizlik gırla. 1,5 milyon insanımız göç
etmiş Ordu’dan; bunlar keyfî göç değil, bunlar gerçekten zorunlu göç. 
Organize
sanayi bölgemiz var, ikincisi açıldı; maalesef, hâlâ kamulaştırma bedelleri
ödenmedi. İnsanlar bu kamulaştırma bedeline güvenerek hazırlık yaptılar, onlar
da mağdur oldu. Sanayiciler eli kulağında bekliyor fakat hâlen bir gelişme,
hâlen bir iyileşme yok. 
Tabii,
Karadeniz’in en geri sağlık hizmetini alan il, maalesef, Ordu. Bir şehir
hastanesinden bahsedildi, şehir efsanesine döndü; hâlâ yeri de belli değil.
Kalkınma Bakanına soruyoruz, maalesef, YPK’den hâlâ bir karar çıkmadı; Sağlık
Bakanına soruyoruz, maalesef, hâlâ bir projesi dahi yok ama ortada bir hastane
ismi dolaşıyor, gidiyor. Maalesef, hastalarımız yoğun bakım için çevre illere
gitmek zorunda kalıyor. Maalesef, aciller şu anda dolu, hiçbir şekilde hizmet
veremiyor, tıkanmış vaziyette. Aybastı hastanemizin ağustosta açılacağı
söyleniliyor; hâlâ C sınıfına alınacak mı, alınmayacak mı, belli değil.
Maalesef, Ordu sağlık alanında da geri kalmıştır. Bir il sağlık müdürü geliyor,
diğeri gidiyor. Niye alındı, niye göreve geldi, belli değil. Başarılı hastane
müdürleri bir gece ansızın, bakıyoruz, görevden alınmış; niye alınıyor, neden
alınıyor, bu da belli değil.
Çevre
yollarımız zaten artık yılan hikâyesine döndü. Ordu çevre yolunun beş yıldır açılışı
bekleniyor ve sürekli takvim veriliyor ama hâlâ bitirilemedi. Ulubey-Gölköy
yolu, Karadeniz-Akdeniz yolu, Akkuş-Niksar yolu, Kumru-Korgan-Akkuş yolu ve
Çambaşı yolu maalesef, hâlâ çok yavaş ilerliyor ve yapılan duvarlar bile
çökmeye başladı, yapılan imalatlar bile artık maalesef yerinde değil. Yani iki
üç makine atmayla “Yol yapacağız.” diye insanları oyalıyorsunuz ama seçim
zamanı geldi mi bütün makineler oraya yığılıyor ve çamurun üstüne asfalt
dökmeye kalkıyorsunuz. Maalesef bu bitirilemeyen yollardan dolayı da
vatandaşımız hâlâ ciddi bir ulaşım sorunu yaşıyor. 
Aslında
burada beş dakikada sorunları dile getirmek mümkün değil ama bir ilin kaderini
anlamanız için, içinde bulunduğu durumu anlamanız için şunu bilmeniz yeterli:
Bugün Türkiye'de en fazla göç veren illerin başında Ordu geliyor. 1,5 milyon
insanımız il dışında yaşıyor. Bunlar keyfî gitmiyor herhâlde, zevk için
gitmiyor; iş bulamadığı için, aş bulamadığı için, kendisi için yeterli gelir
oluşturamadığı için göç ediyor maalesef.
Sayın
Başkanım, herkese ilave ettiniz, ben de…
BAŞKAN
– Peki, size de son kez bir dakika ilave edelim.
SEYİT
TORUN (Devamla) – Teşekkür ederim.
Sonuç
itibarıyla şunu ifade etmek istiyorum: Ordu, gereken desteği size verdi, her
türlü katkıyı sağladı ama maalesef, siz Ordu’ya ihanet ettiniz ve Orduluya
sahip çıkmıyorsunuz. (CHP sıralarından alkışlar) Sayın Bakan, Kültür ve Turizm
Bakanımız seçim döneminde 5 projeyle geldi, “Sadece Ordu’yu değil, Ordu’nun
çevresine de çok büyük etki yapacak.” dedi. 5 projeyi şu anda ağzına alan yok,
tek bir proje için konuşan yok. Yani her dönemde geliyorsunuz, söz veriyorsunuz
ve benim insanımın, maalesef, duygularını istismar ediyorsunuz ve seçim bitince
her şey bitiyor. Bu anlamda, sözlerin tutulmasını da istiyoruz; Kabinede
Bakanımız da var, artık Ordu’ya da bakmasını istiyoruz onun, gözlerini biraz da
Ordu’ya çevirmesini istiyoruz. 
Genel
Kurulu saygıyla selamlıyorum, teşekkür ediyorum. (CHP sıralarından alkışlar) 
BAŞKAN
– Teşekkür ediyorum.
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, TBMM Başkan Vekili Yaşar Tüzün’e annesinin vefatı, Gümüşhane
Milletvekili Osman Akgül’e babasının vefatı nedeniyle başsağlığı dileğinde
bulunduğuna, 27 Şubat Necmettin Erbakan’ın vefatının 7’nci ve 26 Şubat Hocalı
katliamının 26’ncı yıl dönümlerine ilişkin konuşması
BAŞKAN
– Sayın milletvekilleri, bugün bu nöbeti Meclis Başkan Vekilimiz Sayın Yaşar
Tüzün tutacaktı, kendisi bu hafta nöbetçiydi ama nöbete çıkmadan az evvel
annesinin, Saadet validemizin vefat haberini aldık hep birlikte, dolayısıyla
onun yerine ben çıktım. Bu vesileyle, Cumhuriyet Halk Partisi Grubu Bilecik
Milletvekilimiz ve aynı zamanda Türkiye Büyük Millet Meclisi Başkan Vekilimiz
Sayın Yaşar Tüzün’e, ailesine, yakınlarına, Cumhuriyet Halk Partisi Grubuna ve
sevenlerine başsağlığı diliyoruz; Saadet validemize de Allah’tan rahmet
diliyoruz, Rabb’im mekânını cennet eylesin.
Yine,
aynı şekilde, bu pazar günü Gümüşhane Milletvekilimiz Osman Akgül’ün de
babaları vefat etmişti. Yine Osman Bey’e de başsağlığı diliyoruz; değerli
babasına da Allah’tan rahmet diliyoruz, mekânı cennet olsun.
Sayın
milletvekilleri, bugün Profesör Doktor Sayın Necmettin Erbakan’ın vefatının
7’nci seneidevriyesi, buradan rahmetle anıyoruz. Kendisini milletine hizmet
için adamış büyük bir devlet, siyaset ve bilim adamı olan rahmetli Erbakan her
zaman gönüllerde müstesna bir yere sahip olacaktır. Mücadelesi, azmi ve
duruşuyla her zaman örnek bir insan ve örnek bir devlet adamı olan Sayın
Necmettin Erbakan’ı da bir kez daha rahmetle ve saygıyla anıyoruz.
Yine,
bir millet iki devlet olduğumuz kardeş Azerbaycan’ın Dağlık Karabağ bölgesinde
26 Şubat 1992’de Hocalı şehrinde gerçekleştirilen katliamın acısını da yirmi
altı yıldır sinemizde yaşıyoruz. Kadın, çocuk, yaşlı demeden 613 sivil
Azerbaycan vatandaşının katledildiği bu acı hadise dünya tarihinde görülmemiş
bir vahşettir. Her zaman ve her yerde kardeşimiz Azerbaycan’ın yanında
olduğumuzu tüm dünyaya buradan bir kez daha duyurmak isterim. Acıları acımız,
sevinçleri sevincimiz olan Azerbaycanlı kardeşlerimizle bir ve beraber olmaya
devam edeceğiz. Hocalı katliamını unutmayacağımızın ve unutturmayacağımızın
buradan her vesileyle haykırmaya devam edeceğimizin de bilinmesini istiyor,
kardeşlerimizi yine muhabbetle selamlıyoruz. 
Sayın
milletvekilleri, şimdi, sisteme giren 15 sayın milletvekiline İç Tüzük 60’a
göre birer dakika süreyle söz vereceğim. 
İlk
söz Sayın Engin’e aittir. 
Buyurun
Sayın Engin.
V.- AÇIKLAMALAR
1.- İstanbul Milletvekili Didem Engin’in,
26 Şubat Hocalı katliamının 26’ncı yıl dönümüne ilişkin açıklaması
DİDEM
ENGİN (İstanbul) – Teşekkürler Sayın Başkan. 
26
Şubat 1992’de Dağlık Karabağ bölgesindeki Hocalı kasabasında bir insanlık dramı
yaşandı. 106’sı kadın, 83’ü çocuk olmak üzere 613 Azeri kardeşimiz Ermenistan
askerleri tarafından katledildi; 487 kişi ağır yaralandı, rehin alınanlar
içinden 150 kişiden ise bir daha haber alınamadı. 
Sivil
ve korunmasız halka karşı yapılan bu insanlık dışı saldırıyı, bu katliamı
şiddetle kınıyorum ve hayatını kaybedenlere Allah’tan rahmet diliyorum. Azeri
kardeşlerimizin acısı bizim de acımızdır, orada evlatlarını kaybeden Azeri
anneler bizim de annelerimizdir. Tarih boyunca bu acıyı ne Azeri kardeşlerimiz
ne de Türk halkı asla unutmayacaktır. Her zaman kalbimizde olan Azerbaycan halkına,
kardeşlerimize Türkiye Büyük Millet Meclisinden gönülden selamlarımı,
sevgilerimi iletiyorum. 
BAŞKAN
– Sayın Kayışoğlu…
2.- Bursa Milletvekili Nurhayat Altaca
Kayışoğlu’nun, Bursa’nın Mustafakemalpaşa ilçesinin sorunlarına ilişkin
açıklaması
NURHAYAT
ALTACA KAYIŞOĞLU (Bursa) – Teşekkürler Sayın Başkanım. 
Bursa’mızın
Mustafakemalpaşa ilçesi parsel parsel yok ediliyor. Kömürcükadı köyünde
siyanürle altın ve gümüş aranmasına izin veriliyor. Kosova köyünde tarım
sahasına biokütle elektrik santrali kurulmak isteniyor. Köylerin çoğunda mermer
ocakları var ve Çördüklüler, Garipcetekkeliler, Kabulbabalılar tozdan
muzdaripler. Döllük-Güllüce sulama hattına bor karıştığı için ürünler zarar
görüyor. Yalıntaş’ın ormanları villa yapılmak üzere yok ediliyor. Kısacası,
Mustafakemalpaşa’nın tarım alanları, Mustafakemalpaşalıların yaşam alanları,
sağlıkları her gün yeni projelerle yok ediliyor ve Mustafakemalpaşalıların sesi
duyulmuyor ama Mustafakemalpaşalılar ilk yerel seçimlerde sesini duyuracak,
AKP’yi yerel seçimlerde indirecek diyorum. 
Çanakkale
Onsekiz Mart Üniversitesi…
(Mikrofon
otomatik cihaz tarafından kapatıldı) 
BAŞKAN
– Sayın Yıldırım…
3.- İstanbul Milletvekili Hurşit
Yıldırım’ın, 27 Şubat Necmettin Erbakan’ın vefatının 7’nci yıl dönümüne ilişkin
açıklaması
HURŞİT
YILDIRIM (İstanbul) – Sayın Başkanım, teşekkür ediyorum.
Bugün,
kapatılan Refah Partisinin lideri Necmettin Erbakan Hocamızın vefat yıl dönümü,
kendisini rahmet ve minnetle anıyorum. 
Her
geçen gün değeri daha iyi anlaşılan, 28 Şubat zulmüne karşı sabırla ve siyasi
öngörüyle mücadele eden, partisi kapatıldığında “Bu tarihî süreçte sadece basit
bir olaydır.” diyerek pek çok siyasi öğrencisiyle geleceği müjdeleyen bir
liderdir rahmetli Necmettin Erbakan. “Bir çiçekle bahar olmaz ama her çiçek bir
baharla başlar.” diyerek Türk siyasi tarihinde her zaman demokrasi ve millî
iradenin yanında yer alan, Zincirbozan’da hapsedildiğinde, partisi
kapatıldığında, siyasi hayatı yasaklandığında savunan adamdır Necmettin
Erbakan. Hayal dahi kurması yasaklanan milletini “İnanç, tekeden süt çıkarır.”
diyerek umutlandıran, ağır sanayi hamlesini başlatan Kıbrıs fatihi Profesör
Doktor Necmettin Erbakan, mekânın cennet, makamın ali olsun. 
BAŞKAN
– Sayın Akar…
4.- Kocaeli Milletvekili Haydar Akar’ın,
şeker fabrikalarını satmanın pancar üreticisini bitirmek, çalışanları işsiz
bırakmak, çocukları nişasta bazlı şekere mahkûm etmek demek olduğuna ilişkin
açıklaması
HAYDAR
AKAR (Kocaeli) – Sayın Başkan, cumhuriyet tarihinde sizin iktidarınız dönemine
kadar yapılmış neredeyse tüm tesisleri sattınız. Kısaca, seksen yılın
birikimini on beş yılda bitirdiniz. TELEKOM'u sattınız, TÜPRAŞ’ı sattınız,
TEKEL’i sattınız, bankaları sattınız, Etibank’ı sattınız, Sümerbank’ı sattınız,
madenleri sattınız, gübre fabrikalarını sattınız ve birçok tesisi bununla
birlikte sattınız. Özelleştirmeden toplam 63 milyar dolar gelir elde ettiniz.
İşsizliği azaltacak, üretimi artıracak bir tane yatırım yapmadınız. Geçen on
yılda 170 milyar dolar bütçe açığı verildi ve satmaya devam ediyorsunuz. Bugün
şeker fabrikalarını satıyorsunuz. Bu fabrikaları satmak, pancar üreticisini
bitirmek demektir, çalışanları işsiz bırakmak demektir, çocuklarımızı nişasta
bazlı şekere, zehre mahkûm etmek demektir; aynı samanda, buğdayda, ette olduğu
gibi, şekeri de ithal etmek demektir. Buradan size sesleniyorum…
(Mikrofon
otomatik cihaz tarafından kapatıldı)
BAŞKAN
– Sayın Atıcı…
5.- Mersin Milletvekili Aytuğ Atıcı’nın,
AKP Hükûmetinin uygulamaları nedeniyle toplumsal ayrışmanın tehlikeli bir
duruma geldiğine ilişkin açıklaması
AYTUĞ
ATICI (Mersin) – Değerli milletvekilleri, AKP Hükûmetinin uygulamaları
nedeniyle toplumsal ayrışmanın ne kadar tehlikeli bir duruma geldiğinin
farkında mısınız? 
Ben
şimdi AKP milletvekillerine soruyorum: Hanginiz Akit TV sunucusunun “Sivil
öldürecek olsak Cihangir, Nişantaşı, Etiler’den başlarız.” demesini
onaylıyorsunuz? Hanginiz Çanakkale’de bir ilahiyatçı öğretim üyesinin “1924
yılında camiler genelev olarak kullanıldı.” demesini onaylıyorsunuz? Marmara
Üniversitesinde bir ilahiyatçı profesörün -canının derdine düşmüş- “Yoğun
bakımdaki kadın hastalara kadın, erkek hastalara erkek doktor baksın.” demesini
tehlikeli bulmuyor musunuz? Bu neyin kafasıdır? Bu insanlara neden idari
soruşturma açılmaz? AKP neden bu kişilere sahip çıkar? AKP’nin gerçek yüzü bu
mudur? AKP’nin birlikte yaşama arzumuza daha fazla zarar vermeden halkımız
tarafından iktidardan uzaklaştırılacağına...
(Mikrofon
otomatik cihaz tarafından kapatıldı)
BAŞKAN
– Sayın Arık…
6.- Kayseri Milletvekili Çetin Arık’ın,
Çanakkale Onsekiz Mart Üniversitesi öğretim üyesi Abdullah Akın hakkında bazı
ifadeleri nedeniyle işlem yapılmasını talep ettiğine ilişkin açıklaması
ÇETİN
ARIK (Kayseri) – Teşekkür ederim Sayın Başkan. 
Çanakkale
Onsekiz Mart Üniversitesinde adının önünde “doçentlik” unvanı bulunan Abdullah
Akın isimli bir meczup “Bursa ve Çanakkale’de camileri genelev yaptılar.”
diyerek hem yüce dinimize hem de Türkiye Cumhuriyeti’ne ağır hakaret ediyor. Bu
meczup bilmez mi ki her santiminde bir şehit yatan, her zerresi şehit kanıyla
sulanmış şanlı bir yerdir Çanakkale; üzüm hoşafı, buğday çorbası yenilerek
şanlı destanın yazıldığı yerdir Çanakkale. Bu çirkin ifadeler Seyit Onbaşı’nın,
şehitlerimizin, Gazi Mustafa Kemal Atatürk’ün kemiklerini sızlatmıştır. 
Buradan
Hükûmete sesleniyorum: Çanakkale destanının yazıldığı Çanakkale’ye, güzel
Bursa’ya, yüce dinimize ve bu ülkenin kurucularına hakaret eden bu meczup için
ne yaptınız? Bu meczubu derhâl görevden alın. 
Teşekkürler.
BAŞKAN
– Sayın Erkek…
7.- Çanakkale Milletvekili Muharrem
Erkek’in, Çanakkale Onsekiz Mart Üniversitesi öğretim üyesi Abdullah Akın
hakkında bazı ifadeleri nedeniyle işlem yapılmasını talep ettiğine ilişkin
açıklaması
MUHARREM
ERKEK (Çanakkale) – Sayın Başkan, teşekkür ediyorum. 
Tarihimizin
en önemli kahramanlıklarının, destanlarının yazıldığı, Türkiye Cumhuriyeti’nin
ön sözünün yazıldığı toprakların adıdır Çanakkale. Çanakkale savaşları da
tarihe “centilmenler savaşı” olarak geçmiştir ve Çanakkale’de Onsekiz Mart
Üniversitesinde bir öğretim görevlisi çıkıyor, maalesef tarihî gerçekleri
çarpıtarak Çanakkale’de camilerin genelev olarak kullanıldığını söyleyebiliyor,
Çanakkale savaşlarında yaralıların diri diri gömüldüğünü söyleyebiliyor. 
Ben
tek bir soru sormak istiyorum: Binlerce akademisyenin, öğretim görevlisinin
ihraç edildiği bir dönemde bu kişi Çanakkale Onsekiz Mart Üniversitesinde görev
yapmaya devam edecek mi? Eğer edecekse o zaman cumhuriyetimizin kuruluş
felsefesine ve cumhuriyeti kuranların manevi şahsiyetine ağır hakaretler
savunuluyor demektir. Çanakkale Onsekiz Mart Üniversitesi Rektörünü, YÖK
Başkanını ve herkesi göreve davet ediyorum. 
Teşekkür
ederim. (CHP sıralarından alkışlar)
BAŞKAN
– Sayın Gürer…
8.- Niğde Milletvekili Ömer Fethi Gürer’in,
yeterli destek verilmezse Nevşehir ve Niğde’de tek geçim kaynağı patates
üretimi olan bölgelerde çiftçilerin zor duruma gireceğine ilişkin açıklaması
ÖMER
FETHİ GÜRER (Niğde) – Teşekkürler Sayın Başkan.
Nevşehir
ilçeleri ve Kaymaklı, Derinkuyu, Yazıhüyük ile Niğde’de Alay, Gölcük, Bağlama,
Hasaköy, Tırhan yerleşim yerlerini ziyaret ettim. Bu bölgeler patates
üretimiyle geçim sağlayan yerlerdir. Patates eylül, ekim ayında hasat edildi,
depolandı. Depodaki patates iki ay içinde satılmazsa çürüyecek. 
Başbakan,
bölge ziyaretinde, geçen yılın 2 katı destek sözü vermişti. Geçen yıl 75
kuruştu dış satım desteği ancak şu anda 50 kuruşluk bir teşvikten söz ediliyor.
Bu patatesin çürümesi demek. Maliyeti 55-60 kuruş olan patatesi şu anda 30
kuruşa üretici satamıyor. Bölgede tek geçim kaynağı olan patates için yeterli
destek verilmezse çiftçilerimiz daha da zor duruma girecektir. Bu anlamda,
Hükûmetin bu teşviki artırmasını ve en az 100 kuruş olarak açıklamasını temenni
ediyorum.
Teşekkür
ederim.
BAŞKAN
– Sayın Özdiş…
9.- Adana Milletvekili İbrahim Özdiş’in,
Aladağ yurt yangını davasında adaletin ne zaman sağlanacağını, yoksul ailelerin
çocuklarına devlet yerine cemaatlerin mi sahip çıkacağını ve eğitimde cemaat
vesayetinin ne zaman kalkacağını öğrenmek istediğine ilişkin açıklaması
İBRAHİM
ÖZDİŞ (Adana) – Teşekkür ediyorum Sayın Başkan.
Sorum
tüm Hükûmete. 
Aladağ
yurt yangını faciasının 5’inci duruşması dün yapıldı. 2 sanığın geçtiğimiz
hafta on beş ay tutukluluğunun ardından serbest kalmasını hatırlatan acılı bir
anne “Suçlular hemen çıkıyor, bizim evlatlarımız bu kadar mı ucuz?” diye, başka
bir anne ise “Burada ölenler suçlu; parası, arkası olanlar kuvvetli.” diye
isyan etti.
Aladağ’a
adalet ne zaman gelecek? İlçelerde yaşayan yoksul ailelerin çocuklarına devlet
değil de cemaatler mi sahip çıkacak? Eğitimde cemaat vesayeti ne zaman kalkacak
Sayın Bakanlar?
Teşekkür
ediyorum Sayın Başkan. (CHP sıralarından alkışlar) 
BAŞKAN
– Sayın Doğan’ın yerine Sayın Yıldırım, buyurun.
10.- Adıyaman Milletvekili Behçet
Yıldırım’ın, çocuklar kullanılarak savaş çığırtkanlığı yapılmaması gerektiğine
ilişkin açıklaması
BEHÇET
YILDIRIM (Adıyaman) – Teşekkürler Başkanım.
Adıyaman’da
geçen hafta bir baba 8 yaşındaki çocuğunu askerlik şubesine götürmüştü. Baba,
Afrin Operasyonu’na destek amaçlı 8 yaşındaki çocuğunu askerlik şubesine
götürdüğünü ifade etmiştir.
Üç
gün önce de Kahramanmaraş’ta partisinin kongresinde AKP Genel Başkanı Erdoğan,
kendisini izleyenler arasında bulunan ve asker selamı vererek ağlayan küçücük
bir kız çocuğunu kürsüye çağırarak “Evet, JÖH, yarbay, bordo bereli. Türk
Bayrağı da cebinde. Şehit olursa bayrağı da inşallah örtecekler. Her şey
hazır.” demiştir. 
Bunlar
birer çocuk istismarı olaylarıdır. Bu şekilde çocukları kullanarak savaş
çığırtkanlığı yapamazsınız. Bir çocuk hekimi olarak içim yanıyor. Sayın
Erdoğan’ın o yaştaki torunları kolejlerde okurken milletin çocuğunu savaşınıza
alet edemezsiniz. Yirmi dört saat sosyal medyada savaş çığırtkanlığı yapanları
götürün savaşa, savaş tezkeresine “evet” diyenleri götürün, kendiniz gidin,
askerlik yapmayan çocuklarınızı götürün ama fakir fukaranın çocukları üzerinden
savaş çığırtkanlığı yapmayın çünkü çocukların savaş değil barışa ihtiyacı var. 
BAŞKAN
– Sayın Basmacı yerine Sayın Öz…
11.- Çanakkale Milletvekili Bülent Öz’ün,
Çanakkale Onsekiz Mart Üniversitesi öğretim üyesi Abdullah Akın hakkında bazı
ifadeleri nedeniyle işlem yapılmasını talep ettiğine ilişkin açıklaması
BÜLENT
ÖZ (Çanakkale) – Sayın Başkan, adının önüne “akademisyen” sıfatı iliştirilmiş
kendini bilmez biri, her zerresi şehit kanıyla sulanmış Çanakkale’mize, Millî
Mücadele’mize ve başta Gazi Mustafa Kemal Atatürk olmak üzere aziz
şehitlerimize alenen hakaret etmiştir. Atatürk döneminde camilere, medreselere
ve eski eserlerin onarımına ne kadar para ve kaynak ayrıldığına, uzman ekip
tahsis edildiğine dair belgeler, Bakanlar Kurulu kararları ve Meclis
tutanakları varken camilerin genelev ve ahır yapıldığına dair alçakça iddiaları
neye dayanarak açıklamıştır? Sözde akademisyenin söyledikleri yalandır,
iftiradır. Bu iftiracı nasıl olur da hâlâ cumhuriyetin ön sözünün yazıldığı
Çanakkale’mizin üniversitesinde “hoca” sıfatıyla ders vermektedir? Bu duruma
göz yummak konusu suç olan iftiraları kabullenmek anlamına gelmez mi? Bu
kendini bilmez derhâl görevden alınmalıdır. 
BAŞKAN
– Sayın Ertem…
12.- Hatay Milletvekili Birol Ertem’in,
TBMM Başkan Vekili Yaşar Tüzün’ün annesine Allah’tan rahmet dilediğine, Afrin
Operasyonu ve Suriye savaşından en çok zarar gören Hatay ve Kilis esnafının
durumuna çözüm getirilmesi için Hükûmet yetkililerini göreve davet ettiğine
ilişkin açıklaması
BİROL
ERTEM (Hatay) – Teşekkür ediyorum Sayın Başkanım. 
Öncelikle
Meclis Başkan Vekilimiz Sayın Yaşar Tüzün’ün rahmetli olan annesine Allah
rahmet eylesin der, kendisine sabırlar dilerim. 
Afrin
Operasyonu’ndan ve Suriye savaşından en çok etkilenen illerimizin başında Hatay
ve Kilis gelmektedir. Esnaf çok zor durumda, borçlarını ödeyememekte, borç
batağında boğuşmaktadır. İş hacmi yüzde 70 azalmıştır. Esnafımız çoğu zaman
siftahsız dükkânını kapatmaktadır. Peki, siftah bile edemeyen esnafımız
borçlarını nasıl ödeyecek? Hükûmet, sadece ve sadece, savaştan zarar gördüğünü
belgeleyen esnafın borçlarına indirim ve yapılandırma getirdi. Mağdur olan
diğer esnaflarımıza neden kolaylık sağlanmıyor? Hükûmet yetkililerini göreve
davet edip en çok zarar gören Hatay ve Kilis esnafını bu yükten kurtarmak için
acilen çözüm istiyoruz.
BAŞKAN
– Sayın Erdoğan’ın yerine Sayın Dedeoğlu.
13.- Kayseri Milletvekili Sami
Dedeoğlu’nun, 26 Şubat Hocalı katliamının 26’ncı yıl dönümüne ilişkin
açıklaması
SAMİ
DEDEOĞLU (Kayseri) – Teşekkür ediyorum Sayın Başkanım.
25
Şubatı 26 Şubata bağlayan gecede, bölgedeki 366 alayın da desteğiyle Hocalı’da
Ermeniler sivil, kadın, çocuk, yaşlı ayrımı yapmadan resmî rakamlara göre 613
kişi katlettiler. Katledilenlerin 83’ü çocuk, 106’sı kadın, 7’si yaşlıydı. Katledilenler
savaşlarda dahi savaş dışında tutulan, dokunulmayan insanlardı. Bu katliamlarda
yüzlerce kişi ağır yaralanmış, binlerce kişi de rehin alınmış ve kaybolmuştur.
İnsanlığa karşı vahşi soykırım günlerce sürmüştür. Dört tarafı kuşatılan Hocalı
birçok zulüm ve işkence görmüştü. Yirmi altı yıl önce gerçekleştirilen Hocalı
katliamını bir kez daha nefretle kınıyorum. Bu insanlık dışı olayı unutmadık,
unutturmayacağız. Hocalı katliamında hayatını kaybeden kardeşlerimize Allah’tah
rahmet diliyor, bu tür olayların dünyanın hiçbir yerinde yaşanmamasını temenni
ediyorum. 
Genel
Kurulu saygıyla selamlıyorum.
BAŞKAN
– Sayın Tanal…
14.- İstanbul Milletvekili Mahmut Tanal’ın,
yurt dışında görevlendirilen müşavirlerle ilgili bazı bilgiler almak istediğine
ilişkin açıklaması
MAHMUT
TANAL (İstanbul) – Teşekkür ediyorum Sayın Başkanım.
Değerli
milletvekilleri, hepinizi saygıyla selamlıyorum.
Sayın
Başkanım, sizin vasıtanızla Dışişleri Bakanlığına ve şu anda Meclis Genel
Kurulunda bulunan nöbetçi Sayın Maliye Bakanına soruyorum: Yurt dışında
görevlendirilen kaç müşavir var? Bu müşavir atamaları hangi ihtiyaçtan
kaynaklanmıştır ve bu yurt dışına atanan müşavirler ihtiyaçtan kaynaklanıyorsa
yabancı dil biliyorlar mı? Yabancı dil bilmiyorsa neden yurt dışına müşavir
olarak atanmışlardır? Bunlar liyakat esaslarına göre mi atanmış? Müşavir olarak
atananların maaşı kaç TL, kaç eurodur? Bu liyakat esaslarına neden uyulmuyor?
Genel
Kurulda bulunan nöbetçi Sayın Maliye Bakanının bu konuda Meclis Genel Kuruluna
ve millete bilgi vermesini istirham ediyorum. Selam ve saygılarımı iletiyorum.
BAŞKAN
– Son olarak Sayın Aydemir’in yerine Sayın Taşkın.
15.- Mersin Milletvekili Ali Cumhur
Taşkın’ın, 39’uncu gününe girilen Zeytin Dalı Harekâtı’nda Afrin’in emniyete
alınarak sınıra yakın bölgelerin terörden temizlendiğine, şehitlere Allah’tan
rahmet dilediğine ve 27 Şubat Necmettin Erbakan’ın vefatının 7’nci yıl dönümüne
ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
20
Ocakta başlatılan Zeytin Dalı Harekâtı’nda bugün 39’uncu gününe girildi. Operasyon
kapsamında 2.083 terörist etkisiz hâle getirildi. Harekâtın ilk gününden bu
yana 113 nokta teröristlerden temizlendi. Afrin hilal gibi çepeçevre
kuşatılarak emniyete alındı, sınırımıza yakın bölgeler tamamen terörden temizlendi.
Kahraman Mehmetçik’imiz özel harekât timlerimizle beraber adım adım temizlik
yaparak ilerleyişini sürdürüyor. Vatanımız için gözünü bile kırpmadan canını
feda eden kahraman şehitlerimize Allah’tan rahmet, gazilerimize acil şifalar
diliyorum. Cenab-ı Hak kahraman ordumuzu mansûr ve muzaffer kılsın. 
Bugün,
27 Şubat 2011’de vefat eden Türk siyasetinin unutulmaz ismi Profesör Doktor
Necmettin Erbakan’ın vefatının 7’nci yıl dönümü. Bu vesileyle merhum Erbakan’ı
rahmet ve minnetle yâd ediyor, Genel Kurulu saygıyla selamlıyorum.
BAŞKAN
– Teşekkür ediyorum.
Şimdi,
sisteme giren sayın grup başkan vekillerine iki dakika süreyle söz vereceğim.
Sayın
Akçay, buyurun.
16.- Manisa Milletvekili Erkan Akçay’ın,
TBMM Başkan Vekili Yaşar Tüzün’ün annesine Allah’tan rahmet dilediğine, 27
Şubat Necmettin Erbakan’ın vefatının 7’nci yıl dönümüne, 26 Şubat Hocalı
katliamının 26’ncı yıl dönümüne ve şehit olan soydaşları, 1915’te Hınçak,
Taşnak çetelerinin saldırılarında hayatlarını kaybedenleri ve ASALA
saldırılarıyla şehit olan diplomatları rahmetle andığına ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Türkiye
Büyük Millet Meclisi Başkan Vekili Sayın Yaşar Tüzün’ün annesi Saadet Tüzün
Hanımefendi’nin vefatını üzüntüyle öğrendik. Sayın Yaşar Tüzün ve ailesine,
yakınlarına başsağlığı dileklerimizi iletiyoruz, Allah sabırlar versin ve
Cumhuriyet Halk Partisine de başsağlığı dileklerimizi iletiyorum.
Bugün,
ayrıca, Türk siyasetine damga vuran, siyasetin duayen ismi, eski Başbakan
Necmettin Erbakan’ın da 7’nci vefat yıl dönümü. Merhum Necmettin Erbakan’ı da
saygı ve rahmetle anıyorum.
Yirmi
altı yıl önce Azerbaycan’ın Hocalı kasabasında Ermenistan tarafından organize
edilen çeteler 63’ü çocuk, 70’i yaşlı, toplam 613 Azerbaycan Türkünü
katletmiştir, 150 kişi ise hâlâ kayıptır. Kardeş Azerbaycan’ın acısını
paylaşıyor, bu katliamı kınıyor, şehit soydaşlarımızı rahmetle anıyorum. Aradan
geçen yirmi altı yılda acımız ve eli kanlı katillere karşı adalet arayışımız
eksilmemiştir çünkü Hocalı bir insanlık trajedisidir. Hocalı’da planlı,
sistemli bir vahşet yaşanmıştır. Hocalı’da yaşananlar tereddütsüz bir
soykırımdır. Birleşmiş Milletler Soykırım Suçunun Önlenmesi ve
Cezalandırılmasına İlişkin Sözleşme’nin 2’nci maddesi, Hocalı’da yaşananların
tartışmasız bir soykırım olduğunu göstermektedir. Soykırım suçu ve cezası
uluslararası hukukta bellidir. Hocalı’da yaşanan soykırımın hesabı mutlaka
sorulmalıdır. Hocalı kabuk bağlamayan…
(Mikrofon
otomatik cihaz tarafından kapatıldı) 
BAŞKAN
– Toparlayalım lütfen. 
ERKAN
AKÇAY (Manisa) – Hocalı, Azerbaycan Türkünün öz yurdudur. Hocalı’yı
unutmayacağız ve unutturmayacağız. Türkiye bütün varlığıyla Azerbaycan’ın
yanındadır. 
Bu
vesileyle, Hocalı’da, Doğu Türkistan’da, Türkmeneli’nde şehit edilen bütün
soydaşlarımızı; 1915’te Hınçak, Taşnak çetelerinin saldırılarında hayatlarını
kaybeden atalarımızı; ASALA saldırılarıyla şehit olan diplomatlarımızı,
hayatını kaybetmiş bütün mazlumları bir kez daha saygıyla ve rahmetle anıyorum.

Teşekkür
ederim Sayın Başkan. 
BAŞKAN
– Teşekkür ediyorum. 
Sayın
Kerestecioğlu…
17.- İstanbul Milletvekili Filiz
Kerestecioğlu Demir’in, TBMM Başkan Vekili Yaşar Tüzün’ne ve Cumhuriyet Halk
Partisine başsağlığı dileğinde bulunduğuna, Akit TV sunucusu Ahmet Keser’in
bazı ifadelerine, ülkeyi yönetenlere cinayet ortamına son verilmesi konusunda
acil çağrıda bulunduğuna, çocuk istismarı konusunun çözümünün gerçekten
önleyici faaliyetlerde bulunmak olduğuna, Demokratik Bölgeler Partisi Parti
Meclisi üyesi Süleyman Öztoprak ile Iğdır Belediye Meclisi üyesi Mehmet
Kitir’in kaçırılmaları olayına ve Mersin Emniyet Müdürlüğündeki işkence
iddialarına ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan. 
Sayın
Meclis Başkan Vekili Yaşar Tüzün’e ve Cumhuriyet Halk Partisine başsağlığı diliyoruz
bizler de. 
Ülkede
son iki yılda âdeta bir savaş ve ölüm kutsanması yaşanıyor ve “barış” sözcüğü
bir suç sözcüğü gibi algılanıyor. İçinde “barış” geçen tiyatro oyunları bile
ivedilikle yasaklanıyor ve “Savaşa hayır.” diyenler gözaltına alınıyorlar.
Diğer taraftan ise mafya bozuntusu, ölüm kışkırtıcısı birtakım insanlar âdeta
ödüllendiriliyorlar. 
Son
olarak Akit TV’de sabah yayınlanan Gün Başlıyor programının sunucusu Ahmet
Keser “Sivil öldürecek olsak Cihangir’den başlarız. Nişantaşı, Etiler… Bir sürü
hain var, Türkiye Büyük Millet Meclisi var.” diyerek konuşuyor ve bu Meclis
çatısı altındaki milletvekilleri dâhil, halka karşı bir cinayet, suç işleme
çağrısı yapıyor aslında. Şimdi, bu çağrıları, bu şuursuz kan, ölüm kuşatmaları,
hakikaten, aslında, yaratılan bu çığırtkanlığın, savaş ikliminin sonucudur.
Küçük çocukları sahnelere çıkarıp “İnşallah şehit olacak, üzerine bayrak
örtecekler.” diyenler de bu iklimin sorumlusudurlar. Başta AK PARTİ-MHP
koalisyonu olmak üzere ülkeyi yönetenlere acil çağrımızdır: Bu cinayet ortamına
son verilmesi gerekmektedir. Halk, barış ve huzur talep etmektedir. Daha fazla
ölüm dili çare değildir. 
Sizden
de özellikle Millet Meclisine yönelik “Bir sürü hain var, Türkiye Büyük Millet
Meclisi var.” diyen bu sözlere karşı bir söz söylemenizi de bekliyoruz.
(Mikrofon
otomatik cihaz tarafından kapatıldı)
BAŞKAN
– Toparlayalım lütfen.
Buyurun.
FİLİZ
KERESTECİOĞLU DEMİR (İstanbul) – Aynı şekilde, çocuk istismarıyla ilgili,
bakanlardan kurulan komisyon çalışmalarına devam ederken bütün bunların da bir
istismar olduğunu, Aladağ’da hayatını kaybeden çocukların da aslında yine
istismara kurban gittiklerini ve bunun çözümünün de “hadımdı, idamdı, zinaydı”
gibi saçma sapan şeyleri gene ortaya çıkarmak değil, gerçekten önleyici faaliyetlerde
bulunmak olduğunu da bir kez daha ifade etmek isteriz.
Sayın
Başkan, Iğdır’da 25 Şubat günü akşam saat 20.30 civarında Demokratik Bölgeler
Partisi Parti Meclisi üyesi Süleyman Öztoprak ve Iğdır Belediye Meclisi üyesi
Mehmet Kitir evlerine geçecekleri sırada 3 araçla önleri kesilerek birbirlerine
“komutanım” diye hitap eden kişilerce kaçırıldılar. 2 yönetici arkadaşımız
elleri arkalarından bağlanıp başlarına maske geçirilerek boş bir araziye
götürüldü. Dört saat boyunca fiziki işkenceye ve ölüm tehdidine maruz kaldılar.
(Mikrofon
otomatik cihaz tarafından kapatıldı)
BAŞKAN
– Tamamlayın lütfen.
FİLİZ
KERESTECİOĞLU DEMİR (İstanbul) – Bu kaçırılma olayları ciddi biçimde
yaygınlaşmaya başladı. Yarın 28 Şubat yani bazı baskıları, bazı darbe
girişimlerini, darbeleri kınarken, diğer taraftan “1990’lı yıllara, beyaz
Toroslara geri mi dönülüyor?” diye de sormak isteriz. Gerçekten bu olayların da
ciddi olarak araştırılması lazım. Birbirine “komutanım” diye hitap eden, bu
arkadaşlarımızı kaçırarak işkence eden kişiler kimlerdir? JİTEM gibi yeni
yapılar mı oluşturuldu daha önceki gibi? Bunların cevabını almak istiyoruz.
Son
olarak da, Mersin Emniyet Müdürlüğünde uzun süredir işkence iddiaları var;
aralarında kız çocuklarının da olduğu çok sayıda kadının işkenceye uğradığı,
yalan ifadeye zorlandıkları ifade ediliyor. Bu konuda Hükûmet bir açıklama
yapmalı ve Meclis de bu işkence iddialarına karşı üzerine düşeni yapmalıdır
diyoruz.
Teşekkür
ederim.
BAŞKAN
– Teşekkür ediyorum.
Sayın
Akçay, isterseniz diğer arkadaşlara da söz verelim ondan sonra…
ERKAN
AKÇAY (Manisa) – Geçmeden hemen bir şey yapayım müsaadeniz olursa.
BAŞKAN
– Peki, buyurun. 
Bir
dakikada lütfen…
18.- Manisa Milletvekili Erkan Akçay’ın,
İstanbul Milletvekili Filiz Kerestecioğlu’nun yaptığı açıklamasındaki bazı
ifadelerine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Sayın
Kerestecioğlu konuşması sırasında “AK PARTİ ve MHP koalisyonu” şeklinde bir
ifadede bulundu. Öncelikle ifade etmek isterim ki söz konusu olan bir koalisyon
değil, bir ittifak çalışmasıdır ve şu saatlerde de Anayasa Komisyonunda ortak
verilen, ittifakı da içeren bu kanun teklifinin görüşmelerine başlanmıştır.
“Koalisyon” ve “ittifak” farklı kavramlardır, nitelikleri ve mahiyeti
itibarıyla söz konusu olan ittifaktır ve bu ittifakın adı da şimdiden “cumhur
ittifakı” olarak belirlenmiştir. Bu açıklamayı yaparak yetiniyorum.
Teşekkür
ederim, sağ olun.
BAŞKAN
– Teşekkür ediyorum.
Sayın
Özkoç, buyurun.
İki
dakika…
19.- Sakarya Milletvekili Engin Özkoç’un,
Gümüşhane Milletvekili Osman Akgül’e babasının vefatı, TBMM Başkan Vekili Yaşar
Tüzün’e annesinin vefatı nedeniyle başsağlığı dileğinde bulunduğuna, 26 Şubat
Hocalı katliamının 26’ncı yıl dönümüne, 27 Şubat Necmettin Erbakan’ın vefatının
7’nci yıl dönümüne, seçim ittifakıyla ilgili yasa teklifine sonuna kadar karşı
olduklarına ve Muş Milletvekili Ahmet Yıldırım ile Şanlıurfa Milletvekili
İbrahim Ayhan’ın milletvekilliklerinin düşürülmesiyle ilgili işlemin
ertelenmesini rica ettiğine ilişkin açıklaması
ENGİN
ÖZKOÇ (Sakarya) – Teşekkür ederim Sayın Başkan.
Sayın
Başkan, Milletvekilimiz Sayın Osman Akgül’ün babasının vefat etmesinden dolayı
kendisine başsağlığı diliyorum. 
Meclis
Başkan Vekilimiz Sayın Yaşar Tüzün’ün annesinin vefatından dolayı
taziyelerimizi bildiriyor, Allah’tan rahmet diliyorum. 
Azerbaycan’da
Hocalı katliamının 26’ncı yılı nedeniyle Azerbaycan halkının acılarını
paylaşıyor, bu katliamı nefretle kınıyorum. 
Bugün
merhum Başbakanlarımızdan Necmettin Erbakan’ın 7’nci ölüm yıl dönümü, saygı ve
rahmetle anıyoruz. Necmettin Erbakan ideolojik olarak farklı görüşlere sahip
olduğumuz ancak ülke sevgisine, ahlakına her zaman saygı duyduğumuz önemli bir
siyasetçidir. Asla kendisinin, ailesinin, çevresindeki bir grubun zenginliğini
düşünmemiş, ülkeyi refaha kavuşturmayı hedeflemiştir. Gömlek değiştirir gibi
görüşlerini, inançlarını, yol arkadaşlarını değiştirenlerden olmamıştır. Bizim
için saygındır, samimidir. Hak terazisinde doğru bildiğini her zaman her
ortamda bütün gücüyle savunmuştur. Bedel ödemekten sakınmamış, kirli
pazarlıkların parçası olmamıştır. Millîdir; millî iradeye, Parlamentoya
güvenmiş, mücadelesini tüm açıklığıyla bu zeminde yürütmüştür. 
Biz,
bu Parlamentonun, ülkemizin geleceği, refahı, esenliği için sözü olan herkese,
her görüşe açık olmasını istiyoruz. Kirli güç pazarlıklarının, ittifakların
zemini değil, tüm yurttaşlarımızı birleştiren çatı olmasını istiyoruz. Bu
amaçla, seçimlerde barajı sıfırlayan kanun teklifimizi bir kez daha Meclise
sunduk. Herkesin şunu çok iyi bilmesini istiyoruz: Yetkileriyle, temsiliyle
güçlü Meclis her alanda mücadeleye devam edecek. 
(Mikrofon
otomatik cihaz tarafından kapatıldı)
BAŞKAN
– Tamamlayalım lütfen.
ENGİN
ÖZKOÇ (Sakarya) – Toplumsal güç birliğiyle kazanacağız. Bizim mücadelemizin
aksine, Meclisin iradesini bir grubun çıkar ittifakına bağlamayı hedefleyen
yasa teklifi de bugün Anayasa Komisyonuna indiriliyor. Oy hesabıyla Meclis
iradesini, halkın egemenliğini ele geçirmeyi hedefleyen, bu uğurda oy
pusulalarının mührünü, sandık güvenliğini bile hiçe sayacak kadar niyetini açık
eden bu ucube düzenlemeye sonuna kadar karşıyız. Saraylarda kurulan bu oyunu
halkın güç birliğiyle bozacağız.
Sayın
Başkan, samimiyetinize inanarak sizden bir şey rica etmek istiyoruz: Cumhuriyet
Halk Partisi Grubu olarak Meclisin saygınlığının korunması, öncelikle Meclis
başkan vekillerimizdedir. Bilindiği üzere HDP Grubundan Sayın Ahmet Yıldırım ve
İbrahim Ayhan’ın milletvekilliklerinin düşürülmesiyle ilgili bir yasal mevzuat
söz konusudur. 
(Mikrofon
otomatik cihaz tarafından kapatıldı)
BAŞKAN
– Tamamlayalım lütfen.
ENGİN
ÖZKOÇ (Sakarya) – Ancak size geçen hafta geldiğinde, HDP Grubu rica ettiğinde
siz anlayış göstererek bunun bu haftaya ertelenmesine neden oldunuz. Bu
anlayışınızdan dolayı teşekkür ediyoruz. Meclis Başkan Vekilimiz Yaşar Bey bu
hafta burada olacaklardı. Bu milletvekilliklerinin bu şekilde düşürülmesi
Cumhuriyet Halk Partisi Grubu tarafından doğru bulunmamaktadır. 
Sizin
de içinizde, duygularınızın bizden farklı olmadığını düşünmek istiyoruz. Meclis
Başkan Vekilimizin -vefat dolayısıyla burada olmamasından- kullanacağı bu
hakkın, bu seferlik, ona da saygı göstererek bu oturumlarda okutulmamasını rica
ediyoruz. Meclis Başkanımızla biz de telefonla görüşeceğiz, kendisinden haber
bekliyoruz.
Bilginize
arz etmek istedim.
Saygılar
sunuyorum.
BAŞKAN
– Teşekkür ediyorum.
Sayın
Özkoç, öncelikle şunu ifade edeyim: Bu gündem, ben buraya oturacağım diye
yazılan bir gündem değil. Az önce de ifade ettim: Son anda benim buraya
çıkacağım belli olmuştu ve buradaki mevcut gündemde bu var idi yani Yaşar Bey
de olsaydı bu gündem var idi. 
Halkların
Demokratik Partisi Grubundan arkadaşlarımızla geçen hafta da görüştük, önceki
hafta da görüştük. Biz de üzerimize düşeni yapmaya çalıştık ama şu anda mevcut
gündemde duruyor. Tabii, birtakım görüşmeler yapılıyor. Meclis başkan vekili
kim olursa olsun, burada oturan herhangi bir arkadaş, fikri, zikri, partisi ne
olursa olsun, buradaki gündemi icra etmekle mükellef. Dolayısıyla, bizim, bu
anlamda yapacağımız, kendi başımıza karar vereceğimiz bir durum söz konusu
değil. Bunu da özellikle ifade etmek isterim. Kaldı ki, Sayın Tüzün’ün bir
önceki nöbetinde, zannediyorum, bir milletvekiliyle ilgili de -Sayın Encu’yla
ilgili- bir okuma yapılmış idi. Bunu not etmek istedim.
Tekrar,
ben de hassasiyetinize teşekkür ediyorum.
Sayın
Muş, buyurun.
Size
de iki dakika süreyle söz veriyorum.
20.- İstanbul Milletvekili Mehmet Muş’un,
TBMM Başkan Vekili Yaşar Tüzün’ün annesine Allah’tan rahmet dilediğine, 27
Şubat Necmettin Erbakan’ın vefatının 7’nci yıl dönümüne, 26 Şubat Hocalı
katliamının 26’ncı yıl dönümüne, Çekya devletinin terör örgütü elebaşı Salih
Müslim’i serbest bırakmasına, Akit TV’de yapılan açıklamayı kabul etmelerinin
mümkün olmadığına, Çanakkale Onsekiz Mart Üniversitesinde bir akademisyenin
yaptığı açıklama nedeniyle hakkında adli tahkikat başladığına ve
Cumhurbaşkanının partilerinin bir mitingindeki ifadelerinin çocuk istismarı
olarak değerlendirilemeyeceğine ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; biz de AK PARTİ Grubu olarak
Meclis Başkan Vekilimiz Yaşar Tüzün Bey’in annesine Allah’tan rahmet diliyoruz,
acılı ailesine başsağlığı diliyoruz ve aynı şekilde, Cumhuriyet Halk Partisine
de taziyelerimizi iletiyoruz.
Bugün,
ömrünü millete adayan dava adamı, eski Başbakanlarımızdan Profesör Doktor
Necmettin Erbakan’ın 7’nci ölüm yıl dönümü. Kendisini rahmet ve minnetle
anıyoruz. Devlet ve millet adamı vasfıyla öne çıkan Necmettin Erbakan’ın
Türkiye'ye yaptığı büyük hizmetleri, milletimize kazandırdığı eserleri
unutmadık, unutmayacağız. Bu vesileyle sabrı, metaneti, kararlılığı, hoşgörüsü,
dava şuuru ve millet aşkıyla Türk siyasetine büyük katkılar sunan Necmettin
Erbakan’a bir kez daha Allah’tan rahmet diliyoruz. 
Değerli
milletvekilleri, bilindiği üzere, dün yani 26 Şubat, Ermenistan tarafından
gerçekleştirilen Hocalı katliamının yıl dönümü idi. Ermenistan’ın bundan yirmi
altı yıl önce Hocalı kasabasında bebek, çocuk, kadın, yaşlı demeden Türklere
karşı giriştikleri katliamlar unutulmamıştır, unutulmayacaktır. Azerbaycan’ın
Karabağ’daki topraklarını işgal etmekle kalmayıp oradaki soydaşlarımızı
katleden bu canileri lanetle anıyoruz. Bugün parlamentolarında sözde Ermeni
soykırımı kararları çıkaranlara sesleniyoruz: Hocalı katliamına neden kör,
sağır, dilsiz kalıyorsunuz? Yoksa sizin için Hocalı’da katledilen masumlar
ikinci sınıf insan mıydı? Orada katledilen insanlar sırf sizinle aynı din ve
etnik kökenden gelmediği için mi bu katliamları görmezden geliyorsunuz? Türk
milletinin tarihinde katliam ve soykırım yoktur. Bizim aziz milletimiz,
yüzyıllar boyunca hâkim olduğu her toprak parçasında hoşgörü, adalet ve
kardeşliği egemen kılmıştır. Asıl katliamcı Ermenistan’dır ve evvela
Hocalı’daki katliamın hesabını vermelidir. 
(Mikrofon
otomatik cihaz tarafından kapatıldı)
BAŞKAN
– Toparlayalım lütfen. 
MEHMET
MUŞ (İstanbul) – Bu vesileyle, kardeş Azerbaycan halkının acısını ve yasını en
derin duygularla paylaştığımızı ifade ediyor, Hocalı’da şehit düşen tüm
soydaşlarımıza bir kez daha Allah’tan rahmet diliyorum. 
Bugün,
Çekya devletinin, terör örgütü elebaşı Salih Müslim’i serbest bırakması,
Batı’nın terörle mücadelede ne kadar çifte standartla hareket ettiğinin açık
bir göstergesi olmuştur. Ne yazık ki Batılı ülkeler, terör örgütleri arasında
ayrım yapmakta ve kendi işlerine gelen terör örgütleriyle iş birliği
yapmaktadır. Salih Müslim gibi Türkiye’de ve Suriye’de birçok terör eyleminin
emrini vermiş bir teröristbaşını hangi hukuk gerekçesiyle serbest
bırakıyorsunuz? Burada hukuki bir karar değil, tamamen siyasi bir karar
verilmiştir. Bu terör elebaşıyla ilgili Türkiye’de verilen mahkeme kararları
ortadayken, Türkiye gereken bilgilendirmeyi Çekya’ya yapmışken bu kararın
verilmesi tamamen teröre destek mahiyetindedir. Bu hukuk garabetini kınıyoruz.
Açık bir şekilde söylüyoruz: Çekya, Salih Müslim’i serbest bırakarak teröre
sahip çıkmıştır. Türkiye, adı ne olursa olsun…
(Mikrofon
otomatik cihaz tarafından kapatıldı)
BAŞKAN
– Tamamlayalım lütfen. 
MEHMET
MUŞ (İstanbul) – …amasız, fakatsız tüm terör örgütleriyle mücadele ederken
Çekya gibi bazı Avrupa devletleri terör örgütü elebaşlarını himaye etmektedir.
Ama şu hususun bilinmesini isteriz ki Türkiye olarak ne bu terör örgütünün ne
de terör elebaşının peşini bırakacağız, dünyanın neresine kaçarsa kaçsın
devletimiz onun peşinde olacaktır. 
Burada
birkaç konuya daha açıklama getirmek istiyorum. Akit TV’de yapılan bir açıklama
var, bunu kabul etmemiz mümkün değildir, bunu bizim de kınadığımızı ifade etmek
isterim. 
MAHMUT
TOĞRUL (Gaziantep) – Gereğini yapın, niye kınıyorsunuz?
MEHMET
MUŞ (İstanbul) – Türkiye’de herkes eşit ve aynı vatandaşlık haklarına sahiptir,
vatandaşlarımız arasında kin ve nefreti kabul etmek mümkün değildir. Türkiye
bir hukuk devletidir, burada savcılar vardır, mahkemeler vardır, bununla
alakalı gerekli süreci onlar yapacaklardır.
MAHMUT
TOĞRUL (Gaziantep) – Tabii, tabii.
MEHMET
ALİ ASLAN (Batman) – KHK’yle kapatın, KHK’yle.
MEHMET
MUŞ (İstanbul) - Aynı şekilde, Çanakkale Onsekiz Mart Üniversitesinde bir
akademisyenin yaptığı açıklamayla ilgili de halkı kin ve düşmanlığa tahrik ve aşağılama
suçundan cumhuriyet savcısının talimatıyla adli tahkikata başlanmıştır, bunu da
ifade etmek isterim. 
(Mikrofon
otomatik cihaz tarafından kapatıldı)
BAŞKAN
– Bitirelim lütfen.
MEHMET
MUŞ (İstanbul) – Bitiriyorum.
Sayın
Başkan, burada bir şeye daha açıklık getirmek isterim. Sayın Cumhurbaşkanımızın
bir parti mitingimizde asker üniforması giymiş bir evladımızla verdiği bir
fotoğraf karesiyle ve orada söyledikleriyle alakalı burada bazı şeyler ifade
edilmiştir. Aslında, Cumhurbaşkanımızın orada ifade ettiği, bu milletin
devletine, vatanına, milletine, askerine, polisine olan sevgisinin
yansımasıdır. Ha, burada illa bir çocuk istismarı aranıyorsa, PKK terör
örgütünün zorla ailelerinden kaçırarak dağa götürdüğü çocuklara yapılandır,
çocuklarını isteyen ve günlerce Diyarbakır Büyükşehir Belediyesi önünde oturma
eylemi yapanlara duyarsız ve sessiz kalanların yaptığıdır asıl çocuk istismarı.
Genel
Kurulu saygıyla selamlıyorum.
BAŞKAN
– Teşekkür ediyorum.
Sayın
Kerestecioğlu, sisteme girmişsiniz, 60’a göre bir dakika süreyle söz veriyorum.
Buyurun.
21.- İstanbul Milletvekili Filiz
Kerestecioğlu Demir’in, halkın iradesinin tanınmayarak milletvekilliklerinin
düşürüldüğüne ve Meclisin artık hiçbir işlevi kalmadığına ilişkin açıklaması
FİLİZ
KERESTECİOĞLU DEMİR (İstanbul) – Sayın Başkan, bir dakikadan biraz daha fazla
söz istiyorum, kesilmemesini rica ediyorum, en azından böyle bir hakkımızın
olmasını takdir edersiniz.
BAŞKAN
– Tümden kesildi herhâlde.
Arkadaşlar,
sistemi açalım.
ERTUĞRUL
KÜRKCÜ (İzmir) – Kastı yansıtan bir hata.
BAŞKAN
– Buyurun.
FİLİZ
KERESTECİOĞLU DEMİR (İstanbul) – Evet, genelde zaten irade bu şekilde tezahür
ediyor, tamamen sesimizin kesilmesi şeklinde.
Sayın
Başkan, biz, milletvekillerimizin vekilliğinin düşürülmesinin okunmasını da
beklemeyeceğiz burada, bunu ifade etmek istiyorum çünkü bu artık her seferinde
tekrarlanan ve ciddi olarak halkların iradesine darbe vuran bir şeydir. Yarım
saat önce önümüze geldi. Evet, böyledir ama gerçekten, Cumhuriyet Halk Partisi
Meclis Başkan Vekilinin annesinin ölmesinin gerçekleştiği böyle bir durumda,
bir taziye söz konusuyken bile bunun yapılması etik dışıdır çünkü görev aslında
onundur ama maalesef, her zaman olduğu gibi, aynı fırsat değerlendirilmiştir ki
böyle olmasa bile çok bir şey ifade etmiyor bizim için. 
(Mikrofon
otomatik cihaz tarafından kapatıldı)
FİLİZ
KERESTECİOĞLU DEMİR (İstanbul) – Kesilmemesini rica etmiştim. 
Bizim
arkadaşımız, yanımda oturan Grup Başkan Vekilimiz Ahmet Yıldırım söz sarf
etmiştir, söz. Söz konusu olan sadece bir ifadedir, sözdür ve “padişah
bozuntusu” sözünden dolayı bir grup başkan vekilinin, bir milletvekilinin eğer
vekilliği düşürülüyorsa bu, aslında bu söze muhatap olanın da acziyetini
göstermektedir, başka hiçbir şey değil. 
Az
önce de ifade ettim, 28 Şubatı yaşadı bu ülke, yarın burada konuşulacak 28
Şubat. Bunun hiçbir farkı yoktur. Şimdi çok ciddi olarak sivil bir darbe
yaşanmaktadır bu ülkede. Milletvekillerinin, halkın iradesi tanınmayarak
vekillikleri düşürülerek bu Meclisten bağları kesilmektedir ama halkla bağları
hiçbir şekilde kesilemeyecektir. İbrahim Ayhan Vekilimizin de aynı şekilde, bir
sosyal medya paylaşımı nedeniyle, IŞİD’e karşı mücadele eden bir kişiyle ilgili
“Ölümsüzdür.” yazdığı için vekilliği düşürülmektedir.
Bunlar
utançtır arkadaşlar, utançtır, utanç. Yani bu Meclis, gerçekten noterliğin
ötesinde artık hiçbir işlevi kalmamış bir Meclistir. İsterseniz adına
“koalisyon” deyin, ister “ittifak” deyin, ne derseniz deyin ama “Hep bana, hep
bana” yasalarının getirildiği… Çünkü gerçek bir seçim olsa, gerçek bir şeffaf
basın, medya olsa asla iktidarda kalamayacağınız bir durumla karşı karşıya
olduğunuz için bütün bunların yapıldığının çok çok iyi farkındayız, halk da
bunun farkındadır. Bunu kesinlikle kınıyoruz. Ahmet Yıldırım, İbrahim Ayhan
halkın sonsuza kadar vekilleridir tıpkı diğer vekillerimiz gibi. Bu durumu
protesto ediyoruz. Bu Meclis artık gerçekten bizim sadece “Son kişi kalana
kadar burada olacağız.” dediğimiz için, halkımıza söz verdiğimiz için burada
olduğumuz bir Meclistir, başka hiçbir şey için değil. 
Saygılar
sunarım. 
(HDP
milletvekillerinin Genel Kurul salonunu terk etmesi)
MEHMET
MUŞ (İstanbul) – Sayın Başkan…
BAŞKAN
– Buyurun Sayın Muş.
MEHMET
MUŞ (İstanbul) – İç Tüzük 60’a göre -uygun görürseniz- kısa bir söz talebim
var. 
BAŞKAN
– Buyurun. 
FİLİZ
KERESTECİOĞLU DEMİR (İstanbul) – Biz çıkalım, arkamızdan konuşun. 
MEHMET
MUŞ (İstanbul) – Bekleyin, dinleyin söyleyeceklerimi. Bekleyin.
SİBEL
YİĞİTALP (Diyarbakır) – Beklemeyeceğiz. 
22.- İstanbul Milletvekili Mehmet Muş’un,
İstanbul Milletvekili Filiz Kerestecioğlu Demir’in yaptığı açıklamasındaki bazı
ifadelerine ilişkin açıklaması
MEHMET
MUŞ (İstanbul) – Sayın Başkan, burada partimize yönelik olarak “Gerçek bir
medya olsa iktidarda kalamazsınız.” söylemini kabul etmemiz mümkün değildir.
Biz medyayla gelmedik, medyayla iktidarda kalmayız, medyayla da iktidardan
gitmeyiz. Bunun bir kere altının çizilmesini isterim. Türkiye'de usulüne uygun
şekilde yıllardır seçimler yapılmaktadır, AK PARTİ milletin iradesiyle,
sandıkla iş başına gelmiştir. Ha, eğer milletimiz bir değerlendirme yapacaksa
bizimle alakalı nasıl bir tasarruf yapacaksa o milletimizin vereceği bir
karardır; ne medyanındır, ne medya tekellerinindir, ne medya patronlarınındır.
Bunlara rağmen AK PARTİ iktidara gelmiştir ve bugün de böylece iktidarda
kalmaktadır, devam etmektedir.
Teşekkür
ederim. 
BAŞKAN
– Teşekkür ediyorum.
Burada
Meclis başkan vekilleri olarak herhangi bir arkadaşımız, kim olursa olsun,
hangi siyasi parti grubuna mensup olursa olsun önündeki gündemi icra etmekle
mükellef. Dolayısıyla burada bir fırsatçılıkla maalesef suçlandık, kendileri de
çok iyi biliyor böyle olmadığını. Hazır mevcut bir gündemle biz bunu icra etmek
durumundayız, diğer arkadaşımız da olsa aynı şekilde davranmak durumundadır. 
NURETTİN
ARAS (Iğdır) – Sayın Başkan…
BAŞKAN
– Sayın Aras, buyurun 60’a göre.
23.- Iğdır Milletvekili Nurettin Aras’ın,
İstanbul Milletvekili Filiz Kerestecioğlu Demir’in yaptığı açıklamasındaki
Iğdır’da 2 kişinin kaçırılma olayıyla ilgili bazı ifadelerine ilişkin
açıklaması
NURETTİN
ARAS (Iğdır) – Teşekkür ederim Sayın Başkanım.
HDP
Grup Başkan Vekili benim ilimle ilgili iki parti üyesinin, belediye meclis
üyesinin, birbirlerine “komutanım” diye diye hitap edenler tarafından
kaçırıldıklarını söylediler. Bir defa, şunu belirtmek istiyorum: Birçok farklı
kesimin yaşadığı Iğdır, gerçekten, stratejik bakımdan çok önemli bir ildir.
Tarih boyunca üstümüze zulmü yağdıran fesat köklerini gayet iyi bilmekteyiz.
Provoke edenlerin provokasyonlarına asla Iğdırlılar gelmez; kız almış kız vermişlerdir,
kirvelik yapmışlardır, çok güzel komşuluk ilişkileri vardır. Doğudaki en
huzurlu kentlerin başında Iğdır gelmektedir. Hanımefendinin söylemiş olduğu o
gözaltına alma işiyle alakalı ne idari birimlere ne adli birimlere herhangi bir
müracaat da yoktur, mizansen gibi geliyor bize.
Teşekkür
ederim.
BAŞKAN
– Teşekkür ediyorum.
Sayın
Akyıldız, size de söz vereceğimi ifade etmiştim.
Buyurun.
24.- Sivas Milletvekili Ali Akyıldız’ın,
şeker fabrikalarının satılmasından vazgeçilip çiftçinin ve milletin mağduriyetinin
giderilmesi çağrısında bulunduğuna ilişkin açıklaması
ALİ
AKYILDIZ (Sivas) – Teşekkür ediyorum Sayın Başkan.
Ben
de bu şeker fabrikalarıyla ilgili konuşmak için bir dakika söz istedim,
teşekkür ediyorum. 
İktidarın
her fırsatta “Osmanlı tokadı atacağız.” diyerek yerli ve millî olduğunu iddia
etmesi aslında bu tokadı kime attığını çok net bir şekilde son süreçte
göstermiştir. Çoluk çocuğunun nafakası için alın terini dökerek dişiyle
tırnağıyla işlediği topraktan üretim yaptığı şeker pancarıyla geçinen benim
gariban çiftçime atmıştır Osmanlı tokadını. Peki, neyin karşılığında atmıştır
bu tokadı? Başta, Amerikan Cargill şirketi olmak üzere uluslararası sermayenin
taşeronluğunu yapmak adına atmıştır bu tokadı. Yerlilik ve millîlikten
anladığımız eğer buysa derhâl bundan vazgeçelim. İthalat yoluyla başka
ülkelerin çiftçilerini desteklemek, benim çiftçimi de bir dilim ekmeğe muhtaç
etmek değildir yerlilik ve millîlik. Sizler şeker fabrikalarını satmakla veya
kapatmakla sadece çiftçiye değil, bu ülkede yaşayan 81 milyona yani benim
milletime de attınız Osmanlı tokadını. Nişasta bazlı şekere mahkûm ettiniz
benim milletimi ve Cargill gibi uluslararası nişasta bazlı şeker tekeline benim
81 milyon milletimi peşkeş çektiniz. Derhâl şeker fabrikalarının satılmasından
vazgeçip çiftçimizin ve milletimizin mağduriyetini giderelim diyorum.
Çok
teşekkür ediyorum.
BAŞKAN
– Teşekkürler Sayın Akyıldız.
Başkanlığın
Genel Kurula sunuşları vardır.
Başbakanlığın,
Anayasa'nın 84’üncü maddesine göre, Muş Milletvekili Ahmet Yıldırım ile
Şanlıurfa Milletvekili İbrahim Ayhan’ın kesin hüküm giydiklerine dair
kesinleşen mahkeme kararları hakkında tezkereleri vardır; ayrı ayrı okutup
bilgilerinize sunuyorum:
VI.- BAŞKANLIĞIN GENEL KURULA SUNUŞLARI
A) Tezkereler
1.- Başbakanlığın, Muş Milletvekili Ahmet
Yıldırım hakkında verilen Muş 2. Asliye Ceza Mahkemesinin 21/6/2017 tarihli ve
E:2016/669 ve K:2017/208 sayılı Kararı’nın Erzurum Bölge Adliye Mahkemesi 2.
Ceza Dairesinin 25/12/2017 tarihli ve E:2017/2112, K:2017/1751 sayılı
Kararı’yla kesinleşmesi nedeniyle, Türkiye Cumhuriyeti Anayasası’nın 84’üncü
maddesinin ikinci fıkrası uyarınca milletvekilliğinin düşürülmesine ilişkin
tezkeresi (3/1521)
30 Ocak 2018
Türkiye Büyük Millet Meclisi Başkanlığına
Muş Milletvekili Ahmet Yıldırım hakkında verilen Muş 2.
Asliye Ceza Mahkemesinin 21/6/2017 tarihli ve E:2016/669 ve K:2017/208 sayılı
Kararı’nın Erzurum Bölge Adliye Mahkemesi 2. Ceza Dairesinin 25/12/2017 tarihli
ve E:2017/2112, K:2017/1751 sayılı Kararı’yla kesinleşmesi nedeniyle, Türkiye
Cumhuriyeti Anayasası’nın 84'üncü maddesinin ikinci fıkrası uyarınca, adı
geçenin milletvekilliğinin düşürülmesine dair Adalet Bakanlığından alınan ilgi
yazı sureti ve eki dosya ilişikte gönderilmiştir.
Gereğini arz ederim.
 Bekir
Bozdağ
 Başbakan
Yardımcısı

2.- Başbakanlığın, Şanlıurfa Milletvekili
İbrahim Ayhan hakkında verilen Şanlıurfa 5. Ağır Ceza Mahkemesinin 17/7/2017
tarihli ve E:2016/28 ve K:2017/126 sayılı Kararı’nın Gaziantep Bölge Adliye
Mahkemesi 4. Ceza Dairesinin 1/12/2017 tarihli ve E:2017/1762, K:2017/1963
sayılı Kararı’yla kesinleşmesi nedeniyle, Türkiye Cumhuriyeti Anayasası’nın
84’üncü maddesinin ikinci fıkrası uyarınca milletvekilliğinin düşürülmesine
ilişkin tezkeresi (3/1522)
30 Ocak 2018
Türkiye Büyük Millet Meclisi Başkanlığına 
Şanlıurfa
Milletvekili İbrahim Ayhan hakkında verilen Şanlıurfa 5. Ağır Ceza Mahkemesinin
17/7/2017 tarihli ve E:2016/28 ve K:2017/126 sayılı Kararı’nın Gaziantep Bölge
Adliye Mahkemesi 4. Ceza Dairesinin 1/12/2017 tarihli ve E:2017/1762,
K:2017/1963 sayılı Kararı’yla kesinleşmesi nedeniyle, Türkiye Cumhuriyeti
Anayasası’nın 84'üncü maddesinin ikinci fıkrası uyarınca, adı geçenin
milletvekilliğinin düşürülmesine dair Adalet Bakanlığından alınan ilgi yazı
sureti ve eki dosya ilişikte gönderilmiştir.
Gereğini
arz ederim.
 Bekir
Bozdağ
 Başbakan
Yardımcısı
BAŞKAN
– Anayasa'nın 76’ncı maddesi kapsamında milletvekili seçilmeye engel bir suçu
teşkil olan ve Anayasa'nın 84’üncü maddesinin ikinci fıkrası gereğince bilgiye
sunulan kesinleşmiş mahkeme kararları doğrultusunda Muş Milletvekili Ahmet
Yıldırım ile Şanlıurfa Milletvekili İbrahim Ayhan’ın milletvekillikleri
düşürülmüştür. 
Bilgilerinize
sunulur.
B) Önergeler
1.- Başkanlıkça, Aydın Milletvekili Bülent
Tezcan’ın Anayasa Komisyonu üyeliğinden istifasına ilişkin yazısının 27/2/2018
tarihinde Başkanlığa ulaştığına ilişkin önerge yazısı (4/135)
BAŞKAN
– Sayın milletvekilleri, Aydın Milletvekili Sayın Bülent Tezcan’ın Anayasa
Komisyonu üyeliğinden istifasına ilişkin yazısı 27/2/2018 tarihinde
Başkanlığımıza ulaşmıştır.
Bilgilerinize
sunulmuştur.
Birleşime
on dakika ara veriyorum. 
Kapanma Saati: 16.26
ÜÇÜNCÜ OTURUM
Açılma Saati: 16.49
BAŞKAN: Başkan Vekili Ahmet AYDIN
KÂTİP ÜYELER: Mücahit DURMUŞOĞLU (Osmaniye), Barış KARADENİZ (Sinop)
-----0-----
BAŞKAN
– Sayın milletvekilleri, Türkiye Büyük Millet Meclisinin 64’üncü Birleşiminin
Üçüncü Oturumunu açıyorum. 
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım, oylarınıza sunacağım.
VII.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet
Meclisinin gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, Adana Milletvekili Muharrem Varlı ve
arkadaşları tarafından yağlı tohum ithalatının neden olduğu sorunların
belirlenmesi amacıyla verilmiş olan (10/1170) esas numaralı Meclis Araştırması
Önergesi’nin ön görüşmelerinin, Genel Kurulun 27 Şubat 2018 Salı günkü
birleşiminde yapılmasına ilişkin önerisi
27/2/2018
Türkiye Büyük Millet Meclisi Başkanlığına
Danışma
Kurulunun 27/2/2018 Salı günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını arz
ederim.
Saygılarımla.
 Erkan
Akçay
 Manisa
 MHP
Grup Başkan Vekili
Öneri:

Türkiye
Büyük Millet Meclisinin gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan, Adana Milletvekili Muharrem
Varlı ve arkadaşlarının, (10/1170) esas numaralı yağlı tohum ithalatının neden
olduğu sorunların belirlenmesi amacıyla verdiği Meclis araştırması açılması
önergemizin görüşmelerinin 27/2/2018 Salı günkü birleşiminde yapılması
önerilmiştir.
BAŞKAN
– Öneri üzerinde ilk söz, Milliyetçi Hareket Partisi grup önerisi sahibi adına
Adana Milletvekili Muharrem Varlı’nın. 
Buyurun
Sayın Varlı. (MHP sıralarından alkışlar)
MHP
GRUBU ADINA MUHARREM VARLI (Adana) – Sayın Başkan, değerli milletvekilleri;
grubumuzun vermiş olduğu önerge üzerine söz aldım. Hepinizi saygıyla
selamlıyorum. 
Yağlı
tohumların ithalatıyla ilgili bir önerge bu önerge. Tabii, Türkiye’nin ham yağ
ihtiyacı her geçen gün artıyor. Bu ham yağ ihtiyacını karşılamak için de yağlı
tohumları üretmemiz, bu üretimi çoğaltmamız lazım. 
Şimdi,
en çok ham yağ elde edilen tohum soya fasulyesinin tohumu. Bunun aşağı yukarı
yüzde 90’ı yağ olarak üretilebiliyor, ham yağ olarak üretilebiliyor ve
içerisinden de aşağı yukarı 400’e yakın başka maddeler de üretilebiliyor. Onun
için soya fasulyesi ham yağ açısından çok önemli bir bitki. Ancak Türkiye’de ne
yazık ki bu bitki bir karşılık bulamadı. 1 milyon tondan fazla ihtiyacımız var
bizim soya fasulyesine ancak 140-150 bin tonunu, 200 bin tonunu filan
üretebiliyoruz yani çok düşük bir rakam. Bu, yıldan yıla da değişiyor. Yani
bazen 150, bazen 200, bazen 300 ama 1 milyon ton soya fasulyesi ihtiyacımız
var. Demek ki bunun geri kalan kısmını biz ithal ediyoruz. Dolayısıyla,
Hükûmetin burada, soya fasulyesini teşvik edecek, soya fasulyesini ektirecek
bir sisteme geçmesi lazım. Çiftçimize soya fasulyesini ektirmemiz lazım.
Toprağı yenilemek açısından, toprağı gübrelemek açısından da soya fasulyesi çok
önemli, ham yağ ihtiyacını karşılamak açısından da çok önemli. 
Yine,
3,5 milyon ton kütlü pamuğa ihtiyacımız var. Eğer 3,5 milyon ton kütlüyü biz
üretebilmiş olsak, çiftçimiz bunu ekmiş ve üretebilmiş olsa… Ki buna
toprağımız, havamız ve suyumuz da müsait ancak çiftçiye pamuk ektiremiyoruz.
Ektirmiş olsak 3,5 milyon ton kütlüden de ciddi miktarda çiğit elde edeceğimiz
için, çiğitten de ham yağ elde edileceği için bu da Türkiye’nin önemli bir ham
yağ ihtiyacını karşılamış olacak ancak ne yazık ki hâlâ istediğimiz başarıyı
elde edemedik. Bu yıl Tarım Bakanlığının bir genelgesi elime geçti. Şimdi, bu
genelgede üç yıl aynı ürünü aynı tarlaya ektiğiniz zaman, ÇKS’nizde üç yıl aynı
ürünü gösterdiğiniz zaman prim desteğini alamıyorsunuz. Bu doğru bir uygulama
değil, yanlış bir uygulama. İç Anadolu Bölgesi’nde buğdaydan başka ekecek bir
şey yok. Pamuk Söke’de, Çukurova’da ve Urfa’da mutlaka ekilmeli ve üst üste
ekilmeli, hatta dört beş yıl üst üste ekilmeli ki… Çünkü pH’ı yüksek olduğu
için topraktaki tuzluluk oranını emen ve tuzu alabilen bir ürün, dolayısıyla
çoraklaşmayı engelleyen bir ürün olduğu için pamuk üst üste, üç dört yıl
ekilmeli, bunu da teşvik etmeli Hükûmet, hatta dört yıl, beş yıl üst üste pamuk
ekilen alanlara prim desteğini de fazla vermeli. Bunu Tarım Bakanlığı herhâlde
gözden kaçırmış olmalı. Buradan Tarım Bakanlığının yetkililerini ve Tarım
Bakanını uyarıyorum: Lütfen bu konuyu bir dikkatle incelerlerse… Pamuk
üretimini teşvik etmek, pamuk ekmeyi teşvik etmek açısından üç yıl, dört yıl,
beş yıl ekenlere prim desteğini de fazla vermek lazım. Çünkü demin de
söylediğim gibi, pamukun pH’ı yüksek olduğu için topraktaki tuzluluk oranını
alan ve çoraklaşmayı engelleyen bir ürün.
Yine,
biz eğer ki pamuk üretimini artırabilmiş olsak Türkiye’nin ithalat açığını da
engellemiş olacağız. Yani bugün aşağı yukarı 2 milyar dolarlık lif pamuk ithal
ediyoruz dışarıdan. Bu da Türkiye’ye çok ağır bir maliyet yüklüyor. Hâlbuki
bunu üretebilecek durumdayız, çiftçimiz buna müsait, arazimiz buna müsait ve
biz ithal ettiğimiz ürünleri de Yunanistan gibi, Hindistan gibi başka ülkelerin
çiftçisini zengin ederek ithal ediyoruz. Dolayısıyla bunu üretecekken, kendi
ihtiyacımızı karşılayacakken… Hükûmetin prim desteklerini artırmasını
bekliyoruz. Geçen yıl pamuk prim desteği 800 TL’ydi yani 80 kuruştu; bu sene de
80 kuruş, ne yazık ki artış olmamış. Bu artışlar sağlanabilirse pamukta, soya fasulyesinde
çiftçi pamuk da ekecektir, soya fasulyesi de ekecektir. Dolayısıyla Türkiye’nin
ihtiyacı olan ham yağı sadece ayçiçeğinden değil soya fasulyesinden ve pamuğun
çiğidinden de elde edecektir. Onun için sadece ayçiçeğinin zaten Türkiye'nin
ham yağını karşılaması mümkün değil. 
(Mikrofon
otomatik cihaz tarafından kapatıldı) 
MUHARREM
VARLI (Devamla) – Tamamlıyorum Sayın Başkan.
BAŞKAN
– Tamamlayalım lütfen.
MUHARREM
VARLI (Devamla) – Bizim soya fasulyesi ve pamuğu ektirerek Türkiye'nin ham yağ
ihtiyacını karşılamamız lazım.
Zeytinyağında
da açığımız çok fazlaydı. Özellikle 57’nci Hükûmet döneminde dağıtılan zeytin
fidanlarının şu anda yetişmiş olması sebebiyle, Türkiye artık zeytinyağı
ihtiyacını ciddi miktarda karşılayabilecek orana kavuştu. 
Tekrar
söylüyorum, biz, üreten insanları teşvik ederek kendi topraklarımızda, kendi
ülkemizde, başka ülkelerin çiftçilerini zengin etmeden kendi ülkemizin
çiftçisini zengin ederek kendi ihtiyacımızı karşılayabilecek durumdayız diyor,
hepinize saygılar sunuyorum. (MHP sıralarından alkışlar) 
BAŞKAN
– Teşekkür ediyorum.
Öneri
üzerinde Cumhuriyet Halk Partisi Grubu adına Edirne Milletvekili Okan
Gaytancıoğlu konuşacaktır.
Buyurun
Sayın Gaytancıoğlu. (CHP sıralarından alkışlar)
Süreniz
üç dakikadır. 
CHP
GRUBU ADINA OKAN GAYTANCIOĞLU (Edirne) – Sayın Başkan, değerli milletvekilleri;
her yıl 4 milyar dolar para gidiyor, 4 milyar dolar, her yıl. Yani tarımı
desteklemeye bu kadar para vermiyoruz ama yağ tüketmeye, bitkisel yağ tüketmeye
hem de kendimizin üretebileceği soyayı, ayçiçeğini, kanolayı, pamuğu ithal
etmeye, sadece bunların yağlı tohumlu bitkilerini ve ham yağlarını tüketmeye 4
milyar dolar para ödüyoruz. Bu fakir millet başka ülkelerin çiftçilerine
cebinden 4 milyar dolar ödüyor, kendi çiftçilerine gelince de, işte bütçeyi
görüyorsunuz… “Koyun vereceğiz.” diyorsunuz, nerede koyunlar? Yok. “Mazotta
artış yapacağız.” diyorsunuz, vatandaş gidiyor, “Ben ucuz mazot almaya geldim.”
diyor, böyle bir şey yok. Mazotun yarısını verecekseniz, mazotun fiyatı 2,5
liraya mı düştü? Hayır. Hesap kitap yapıyorsunuz, hesap kitaplar da tutmuyor
ama biz her yıl 4 milyar doları Rusya, Ukrayna, Arjantin ve Brezilya
çiftçilerine ödüyoruz, ithalat yapıyoruz yani. Ama bir de sevindirici olan bir
nokta var, ihracat yapıyoruz. Niye? İşliyoruz. Sanayiyi kurmuşuz, tam 8 milyon
ton yağlı tohumlu bitkiyi işleyebilecek kapasiteye sahibiz ama nerede politika?
Yok. Nerede destekleme? Yok. Artırsanıza ayçiçeğindeki, kanoladaki destekleme
primlerini, artırın bakalım neler oluyor. Çiftçi bunlarla bir tanışsın,
üretmeye başlasın, başka ülkelere giden döviz ülkemizde kalsın. Böyle bir
politikanız var mı? Yok. Nedense on altı yıldan beri iktidardasınız, bunu her
fırsatta söylüyoruz, siz de “Evet, olmalı.” diyorsunuz ama yandaşlar geldiği
zaman işin içerisine, yandaşlara fabrika satıyorsunuz, satarken diyorsunuz ki:
“Ya, seni ben çok seviyorum, senin gümrük vergisini 570 dolardan 400 dolara
indiriyorum.” ama vatandaşa gelince böyle bir şey yok. Ayçiçeği destekleme
primlerini hiç artırmıyorsunuz. Bakın, 8 milyon ton yağ işleyebilecek
kapasiteler bizde, fabrikalar bizde, her şey bizde, ihracat da yapıyoruz. Eğer
Cumhuriyet Halk Partisi iktidarda olsa o 4 milyar dolar bizde kalır, ihracatçı
bir ülke oluruz, binlerce de işçi çalıştırırız orada. Siz ne yapıyorsunuz?
İşçileri kapı dışarı ediyorsunuz, bakın, şeker fabrikalarını satmaya
çalışıyorsunuz. İşte aramızdaki fark bu. Bunu size her fırsatta anlatmaya
çalışıyoruz ama siz GDO’lu soyayı Türkiye’ye sokmaya çalışıyorsunuz. Türkiye’de
her şey rahatlıkla üretilebilir.
(Mikrofon
otomatik cihaz tarafından kapatıldı) 
BAŞKAN
– Lütfen, tamamlayınız.
OKAN
GAYTANCIOĞLU (Devamla) - Özellikle yağlı tohumlu bitkilerde hiçbir politikanız
yok, net bir üretim artışı sağlayabilecek politikanız yok.
Bakın,
buradan uyarıyorum. Bir gün gelir, bu 4 milyar doları bulsanız da yağ
bulamazsınız, ayçiçeğini bulamazsınız, 2007’de bulamadık. 2007’de dünyada yağ
krizi başladı, Arjantin’de iç karışıklık oldu, Ukrayna’da bitkisel yağlara
makine yağı karıştı, tonu 900 dolar olan ham yağ 2.700 dolara çıktı. Bizde para
vardı ama satın alamadık. Niye? Hep dışa bağımlılık olmaz, birazcık kendi
çiftçinizi sevin, kendi çiftçinize destek verin, kendi çiftçinize “Üret
kardeşim, senin ürettiğini ben alıyorum.” deyin. Bu mekanizmaları
bilmiyorsanız, gelin biz size sabaha kadar anlatalım, tartışalım, orta yolu
bulalım. Bu kadar açık, bu kadar net söylüyorum: 4 milyar dolar çok ciddi bir
kaynaktır Türkiye ekonomisi için. 
Genel
Kurulu saygıyla selamlıyorum. (CHP sıralarından alkışlar) 
BAŞKAN
– Teşekkür ediyorum. 
Öneri
üzerinde Adalet ve Kalkınma Partisi Grubu adına Antalya Milletvekili Hüseyin
Samani konuşacaktır. 
Buyurun.
(AK PARTİ sıralarından alkışlar) 
AK
PARTİ GRUBU ADINA HÜSEYİN SAMANİ (Antalya) – Sayın Başkanım, değerli
milletvekilleri; hepinizi saygıyla selamlıyorum. 
Öncelikle
tarımla ilgili bir konu açılmışken son günlerde Antalya’da medyada sık sık
zikredilen bir konuya değinmek istiyorum. Eline mikrofonu alan herkes,
bugünlerde gelip Antalya’da birçok yerde, maalesef, tarım ürünlerini mahkûm edercesine,
yeryüzünün en doğal ürünlerinin insanlarımıza ulaşmasını mahrum edercesine bir
habercilik anlayışı yürütüyorlar; bunları buradan kınıyorum ve şunu ifade etmek
istiyorum: Eline mikrofon alan herkesin üreticiye, ürüne ve üretime saygı
duyması gerektiğini bir kez daha vurguluyorum. 
Tabii,
bu hem üreticiler açısından hem tüketiciler açısından hem de ülkemiz açısından
son derece vahim sonuçlar ortaya çıkartabiliyor. Bir kere üreticilerin üretim
azmini bu haber mantığı, haber anlayışı, maalesef, kırıyor çünkü gerçekle hiç
alakası olmayan şeyler burada söyleniyor. Efendim, işte, on beş günde bir
sebzenin yetiştiğini ifade ediyorlar, bir ayda yetiştiğini ifade ediyorlar.
Oysa bir domates bitkisi beş aydan önce yetişmiyor ama bu habercilerin
ifadesine göre bu bir ay içerisinde yetiştiriliyor ve hatta bazen on beş gün
içinde, akşamdan sabaha yetişen ürünler olduğunu maalesef zikredebiliyorlar.
Bir kez daha burada, bunların böyle bir haklarının olmadığını, saygı duymaları
gerektiğini ifade ediyorum. 
Milliyetçi
Hareket Partisinin grup önerisinin üzerinde söz almış bulunmaktayım, yağlı
tohumlarla ilgili. Tabii, yağlı tohumlarla ilgili bu anlatılan meselelere ek
olarak Hükûmetimiz tarafından da 2007 yılında 10465 sayılı Bakanlar Kurulu
Kararı’yla ülkemizde üretilen yağlı tohumlardan olan aspir, soya fasulyesi,
pamuk, kanola ve benzeri ürünlerle ilgili birtakım ilave destekler
açıklanmıştır. Ki onlar da şöyle: Mesela, bunların içerisinde fark desteği
olarak 40 kuruş ile 80 kuruş arasında bir ilave fark desteğini öngörüyor bu
Bakanlar Kurulu kararı. Ayrıca, dekar başına 21 TL mazot desteği, bunun
dışında, 4 TL ile 20 TL arasında sertifikalı tohum kullanma desteği ve yine,
eğer kişi ülke içerisinde bu yağlı tohumlara ait sertifikalı tohumu bizatihi
kendisi üretiyorsa bunlara da 35 kuruş ile 1 lira 20 kuruş arasında fark
desteği sağlıyor. Yine, ülkemizde yoğun şekilde patates üretilen bölgelerde
patateste görülen patates siğilinin yaygın olduğu ve bu nedenle patates
üretiminin zor olduğu yerlerde de yine bu fark desteklerini yüzde 50
arttırdığını bu Bakanlar Kurulu kararı ortaya koyuyor diyorum, yapılan bir
çalışmayı ifade ediyorum. 
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ediyorum.
Milliyetçi
Hareket Partisi grup önerisini oylarınıza sunuyorum: Kabul edenler… Kabul
etmeyenler… Öneri kabul edilmemiştir. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
2.- HDP Grubunun, 27/2/2018 tarihinde Grup
Başkan Vekili İstanbul Milletvekili Filiz Kerestecioğlu Demir tarafından,
Türkiye’de artan militaristleşmenin araştırılması amacıyla verilmiş olan Meclis
araştırması önergesinin ön görüşmelerinin, Genel Kurulun 27 Şubat 2018 Salı
günkü birleşiminde yapılmasına ilişkin önerisi
27/2/2018
Türkiye Büyük Millet Meclisi Başkanlığına
Danışma
Kurulunun 27/2/2018 Salı günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisini
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim. 
 Filiz
Kerestecioğlu Demir 
 İstanbul
 HDP
Grubu Başkan Vekili
Öneri:
27
Şubat 2018 tarihinde İstanbul Milletvekili Grup Başkan Vekili Filiz
Kerestecioğlu Demir tarafından verilen 6818 grup numaralı Türkiye’de artan
militaristleşmenin araştırılması amacıyla Türkiye Büyük Millet Meclisine
verilmiş olan Meclis araştırma önergesinin diğer önergelerin önüne alınarak
görüşmelerinin 27/2/2018 Salı günkü birleşiminde yapılması önerilmiştir. 
BAŞKAN
– Halkların Demokratik Partisi grup önerisi üzerinde öneri sahibi adına kimse
yok şu anda, konuşamıyorlar.
Cumhuriyet
Halk Partisi Grubu adına İstanbul Milletvekili Gülay Yedekci konuşacaktır.
Buyurun
Sayın Yedekci. (CHP sıralarından alkışlar) 
CHP
GRUBU ADINA GÜLAY YEDEKCİ (İstanbul) – Teşekkür ederim.
Sayın
Başkan, değerli milletvekilleri; yüce Meclisi saygıyla, sevgiyle selamlıyorum.
Ülkemizde
yazık ki doğruyu söyleyenler her tür hakarete ve vicdansızca eleştirilere maruz
kalıyor ve oluşturulan nasıl olsa hiç kimse hiçbir şey yapamaz ve bu ortamda
hiçbir şey yapılamaz hissi de insanda böyle nefes alamaz duygusu yaratıyor. Ama
bu hissiyata rağmen dimdik ayakta durmaya ve haklı olduğuna inandığımız
doğruları söylemeye devam edeceğiz çünkü biz milletvekili olmaktan çok daha
önce bu milletin evlatlarıyız. İktidarın yanlış politikalarının sonuçlarını bu
ülkenin özellikle yoksul evlatlarına ödetmeye çalışmasını içime sindiremiyorum
ve bunu kabul etmiyorum. İktidarın yaratmaya çalıştığı korkuya teslim
olmuyoruz, teslim olmayacağız ve biz çocuklarımıza yaşamı öğretmek istiyoruz.
Mutlu, huzurlu ve keyifle yaşayabileceği bir ülkenin varlığını ve bir geleceğin
varlığını anlatmak istiyoruz. Yüce Meclisimizin çalıştığı her bir dakika da
bunun için çalışmalıdır. Yani bu ülkede huzur ve mutluluk nasıl bina edilir,
onun üzerine çalışmalıdır. Tek bir şehit vermeden bu ülkede nasıl birlikte
kardeşçe yaşarız, bunu anlatmamız lazım. Çocukların daha iyi eğitim alması,
daha güzel çalışmalar yapması, bilimde, teknolojide ilerlemesi çalışılmalıdır.
Vatanseverlik, bilime arkasını dönmüş, sağduyusu olmayan, âdeta aklını
kaybetmiş iktidarda olmaktan başka hiçbir şey düşünmeyen insanların arkasında
durmak değil, tam tersine bugüne kadar yaptıklarına bakıp bundan sonra tedbirli
olmayı gerektirir. Yangını çıkaranın yangını söndürmek istemeyeceğini bilmek
demektir vatansever olmak demek. Tüm söylemleri ikili bir ayrım üzerine
kurgulayan, “biz ve onlar” karşıtlığını üreterek haklı olanı kendisi, haksız
olanı karşı taraf olarak gösteren yaklaşıma karşı inatla barışı ve barışçıl
politikaları savunmaya devam edeceğiz.
Ülkemizde
öncelikle huzuru, barışı tesis etmemiz için hiçbir faydası olmayan militarist
söylemlerden uzak duracağız. Düşmanlık politikalarıyla ne ülkemize ne de
bulunduğumuz coğrafyaya huzurun gelmeyeceği açıktır. “Yanımda durmayanlar vatan
hainidir.” demek ihanetin ta kendisidir. Militarizm ağını ülkenin dört bir
yanına atanlar evlatlarını bu ülkeye hizmet etmek için askere gönderdi mi
sormak lazım. Ve tekrar sormak lazım ki bu siyasi görüşte olanların kaç
tanesinin yakınları çürük raporu almadı ya da bedelli askerlik yapmadı ama
bizim Sayın Genel Başkanımızın oğlu bugün de askerdedir. Böyle bir militarist
siyaset gütmek en basit tabiriyle şehitlerimizin kemiklerini sızlatmaktadır. 
(Mikrofon
otomatik cihaz tarafından kapatıldı) 
GÜLAY
YEDEKCİ (Devamla) – Tamamlayabilir miyim?
BAŞKAN
– Tamamlayın, buyurun.
GÜLAY
YEDEKCİ (Devamla) – Ezberleri bozmaya, eril ve militarist dilden arınan yeni
bir dil kurabilmeye her zamankinden daha çok ihtiyacımız var ve her zamankinden
daha çok ihtiyacımız var barışa, kardeşliğe. 
İktidarın
yapması gereken, intikam alma fikrinin peşine düşmek yerine toplumsal uzlaşının
kurulması için çalışmaktır. Çocuklarımızın ruhuna savaşı, kurşunu değil, umudu,
barışı ve güzel bir gelecek inancını koymalıyız. Bu ülkenin çocukları bizlere
emanettir. 
“Bizim
kalbimiz hep kırıktır çocuk/ Ama yine de eksik etmeyiz sol yanımızdan umudu.”
Her
birinizi içtenlikle selamlıyorum. (CHP sıralarından alkışlar) 
BAŞKAN
– Teşekkür ediyorum.
Öneri
üzerinde gruplar adına son konuşma Adalet ve Kalkınma Partisi Grubu adına
İstanbul Milletvekili Hulusi Şentürk’e aittir. 
Buyurun
Sayın Şentürk. (AK PARTİ sıralarından alkışlar) 
AK
PARTİ GRUBU ADINA HULUSİ ŞENTÜRK (İstanbul) – Sayın Başkan, değerli
milletvekilleri; HDP grup önerisi hakkında söz almış bulunuyorum. Hepinizi
saygıyla selamlıyorum.
İlgili
öneride ülkemizdeki son zamanlarda yaşanan gelişmeler örnek gösterilerek
militarizmin yükselişte olduğu söylenmekte ve bu konuda Meclis araştırması
açılması istenmektedir. 
Değerli
arkadaşlar, hepinizin bildiği gibi, “militarizm” Türkçeye “asker merkezcilik”
olarak çevirebilecek olan ve askerin siyasi hayat üzerinde hâkimiyetini ifade
eden bir kavramdır. Ve militarist toplumlara baktığımızda bu toplumlarda siyasi
iktidarı belirleyen gücün asker olduğunu ve bu gücün aynı zamanda kendilerine
has yargısal mekanizmalarla koruma altına alındığını görüyoruz. Allah aşkına,
Türkiye’nin son dönemlerinde yaşananların bu bahsedilen tanımla hangi ilgisi ya
da ilişiği bulunmaktadır? Bizler, 70’li, 80’li yılları bizzat yaşamış, 1990
askerî darbe girişimine, postmodern darbe girişimine muhatap olmuş insanlarız.
Bizler, gazete manşetlerini nelerin süslediğini çok iyi biliyoruz, “Asker rahatsız”
ifadelerini, manşetlerini unutmadık. Haber gündemlerini üst düzey askerî
yetkililerin, ismi açıklanmayan askerî yetkililerin açıkladığı günleri,
oluşturduğu günleri unutmadık. Ama köprünün altından çok sular geçti. Bugün
artık hiçbir askerî güç, omzunda apolet olan hiç kimse iktidarı
belirleyememekte, iktidara dayatma yapamamakta ve en son Anayasa reformuyla da
askerî gücün özellikli ve korumacı yargısı, biliyorsunuz, milletimizin
iradesiyle ortadan kaldırılmış ve Türkiye tamamen millet iradesinin ve seçilmişlerin
hâkim olduğu bir yapıya dönüştürülmüştür. 
Militarizm
ile millîlik arasında yazım benzerliği dışında hiçbir ilgi bulunmamaktadır.
Vatan gibi, bayrak gibi, ezan gibi kelimeler ve kavramlar militarizm değil,
millî ve manevi değerlerimizi ifade eden kavramlardır ve bu kavramlardan da
herhâlde hiç kimse rahatsız değildir. 
Bu
arada tabii, antidemokratik postmodern darbe girişiminin yarın yıl dönümü, bir
yıl süreceği iddia edilen ama milletimizin beş yılda derdest edip çöpe attığı
antidemokratik girişimin yıl dönümü. Umut ediyoruz ki ülkemiz bir daha bu türlü
antidemokratik girişimlerle karşılaşmayacak diyor, HDP grup önerisi hakkında
ret oyu vereceğimizi belirtiyor, hepinizi saygıyla selamlıyorum. (AK PARTİ
sıralarından alkışlar) 
BAŞKAN
– Teşekkür ediyorum. 
Öneriyi
oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
3.- CHP Grubunun, 26/2/2018 tarihinde
İstanbul Milletvekili Gamze Akkuş İlgezdi ve arkadaşları tarafından,
hapishanelerde öğrenime devam etmeye çalışan binlerce öğrencinin sorunlarının
araştırılarak gerekli çözümlerin üretilmesi amacıyla verilmiş olan Meclis araştırması
önergesinin ön görüşmelerinin, Genel Kurulun 27 Şubat 2018 Salı günkü
birleşiminde yapılmasına ilişkin önerisi
27/2/2018
Türkiye Büyük Millet Meclisi Başkanlığına
Danışma
Kurulu 27/2/2018 Salı günü (Bugün) yaptığı toplantısında siyasi parti grupları
arasında oy birliği sağlanamadığından, grubumuzun aşağıdaki önerisinin İç
Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Engin
Özkoç
 Sakarya
 Grup
Başkan Vekili

Öneri:
İstanbul
Milletvekili Gamze Akkuş İlgezdi ve arkadaşları tarafından hapishanelerde
öğrenime devam etmeye çalışan binlerce öğrencinin sorunlarının araştırılarak
gerekli çözümlerin üretilmesi amacıyla 26/2/2018 tarihinde Türkiye Büyük Millet
Meclisi Başkanlığına verilmiş olan Meclis Araştırma önergesinin (1752 sıra
no.lu) diğer önergelerin önüne alınarak görüşmelerinin 27/2/2018 Salı günlü
birleşimde yapılması önerilmiştir.
BAŞKAN
– Öneri sahibi Cumhuriyet Halk Partisi Grubu adına İstanbul Milletvekili Gamze
Akkuş İlgezdi konuşacaktır.
Buyurun,
Sayın Akkuş İlgezdi. (CHP sıralarından alkışlar) 
CHP
GRUBU ADINA GAMZE AKKUŞ İLGEZDİ (İstanbul) – Sayın Başkan, değerli vekiller;
tutuklu ve hükümlü 69.301 öğrencinin sorunlarının araştırılması amacıyla söz
aldım. Yüce Meclisi saygıyla selamlıyorum. 
Cezaevinde
üniversite okumaya çalışan bir mahpusun mektubuyla sözlerime başlamak
istiyorum. Altı yıldır cezaevinde olduğunu belirten mahpus “Adalet Bakanlığı
Sosyal Yardımlaşma Protokolü’yle harçlarımı ödeyebiliyorum. Ancak protokol
yenilenmediği için harçlarımı ödeyemeyeceğim ve kaydım silinecek.” diyor ve
bizlerden yardım istiyor. Biliyoruz ki 235 bin mevcutlu cezaevi nüfusunun yüzde
35’ini öğrenciler oluşturuyor. Adalet Bakanlığı kayıtları her 3 mahpustan
1’inin öğrenci olduğunu gösteriyor bize. Bunlardan 36.033’ü lise ve
üniversitelere kayıtlı, 33.268’i ise açık öğretim programlarında öğrenim
görüyor. Peki, bu mahpuslar öğrenim hakkından yararlanabiliyorlar mı? Elbette
hayır çünkü cezaevlerinde tutuklu ya da hükümlü olmak fark etmiyor, eğitime
devam etmek isteyen bütün mahpuslar aynı sorunlarla karşılaşıyorlar. 
Bakın,
cezaevlerinde hüküm giymemiş binlerce öğrenci var. Bu öğrencilerin kazanılmış
eğitim hakları cezaevi yönetimlerince kısıtlanıyor, okullarına gidemeyen,
devamsızlıktan kalan ve kayıt yenileyemeyen öğrenciler hak kaybına uğruyorlar.
Hukuk devletinde bu uygulamanın adına keyfiyet denir ve bu keyfiyet açık bir
hak ihlalidir. Üstelik bu öğrencileri sadece ceza infaz sistemi değil
üniversite yönetimleri de mağdur ediyor. Tutuklanan öğrencilere disiplin ve
uzaklaştırma cezası vererek kendilerini mahkeme yerine koyan yöneticiler var ne
yazık ki. Böylece belki de suçsuzluğu ispat edilecek birçok öğrencinin eğitim
hakkı göz göre göre ihlal ediliyor. 
Değerli
vekiller, bu kürsüden masumiyet karinesini bir kez daha hatırlatmak istiyorum:
“Suçu ispatlanmadıkça kimse mahkûm edilemez.” Oysa bugün sadece tutuklandığı
için okulundan atılan ya da kaydı dondurulmak zorunda kalan ve dolaylı yoldan
mahkûm edilen çok sayıda öğrenci var. Öte taraftan işledikleri suçun cezasını
çekerken hayatlarında temiz bir sayfa açmak isteyen hükümlüler de var; onlar da
tutuklularla aynı kaderi paylaşıyorlar çünkü Türkiye’de bir OHAL rejimi var. Bu
dönemde tutuklu, hükümlü fark etmiyor; sınavlara girmelerine izin verilmiyor.
Bu da yetmiyor, güvenlik gerekçesiyle ders kitaplarına el konuluyor. “Olsun,
her cezaevinin bir kütüphanesi var.” diyebilirsiniz ama acaba içinde 69 bin
öğrenciye yetecek kadar ders kitabı var mıdır, bilemezsiniz. Bilmek isterseniz
soramazsınız, sormak isterseniz cevap alamazsınız çünkü OHAL var.
Değerli
vekiller, elbette yasaklar ve engeller OHAL’le sınırlı değil. Bakın,
mahpuslardan sınava gideceklerin ring araçlarının ve refakat edecek güvenlik
görevlisinin masraflarını karşılaması isteniyor. Bu durumda bir öğrencinin
sınav başına en az 300 lira ödemesi gerekiyor. Öğrencilerin farklı tarihlerde
birden fazla sınava girmesi gerektiğini hesaba katarsak ortaya çıkan maliyet
neredeyse özel üniversite ücretlerini de geçiyor. Öte taraftan, önemli bir
bölümü açık öğrenim öğrencisi olan mahpusların bu ücretleri
karşılayamayacaklarını da biliyoruz. İşte bu noktada sosyal yardımlaşma
protokolü devreye giriyor, bunun sayesinde mahpus öğrencilerin eğitim
harçlarını ödeyebilmesi söz konusu oluyor. Fakat Adalet Bakanlığıyla diğer bakanlıklar
arasında imzalanan bu protokol 12 Haziran 2017’de son buldu. Açık öğretim
lisesine kayıtlı öğrencilere bu yardımlar devam ederken üniversite öğrencileri
kapsam dışına çıkarıldı. Yani hiçbir burs ve yardım sandığından yararlanamayan
7 bin üniversite öğrencisi mahpus, kaderleriyle baş başa bırakıldı. Kısacası
mahpuslara “Siz okumayın.” deniliyor. Ne yazık ki mahpus öğrencilerin
yaşadıkları bu mağduriyet toplumun bütününe tesir eden bir tehlike yaratıyor.
Bu bakımdan, tutuklu ya da hükümlü fark etmeksizin bütün mahpusların öğrenim
hakkını güvence altına almak öncelikle vicdani bir görevdir. Eğer ki, “Hayat
boyu, her yerde, her zaman eğitim.” diyorsanız -ki diyorsunuz- cezaevindeki
yurttaşlarımızın da eğitim hakkını sağlamak hukuk devleti olmanın gereğidir. Bu
yüzden, hapishaneler, ceza içinde ceza uygulamalarıyla birer tecrit ve insan
öğütme mekanizması olmamalıdır diyoruz. Gelin, yol yakınken bu yanlıştan geri
dönelim, mahpus öğrencilerin eğitim hakkının önündeki engelleri kaldıralım,
sorunları yerinde tespit edelim ve mahpusları yeniden topluma kazandıralım. 
Değerli
vekiller, bir düşünür, “Bir ülkenin geleceği o ülke insanlarının göreceği
eğitime bağlıdır.” diyor ya, daha iyi bir dünyanın ancak ve ancak eğitimle,
insan yetiştirmekle ve insanlara erdemi öğretmekle mümkün olduğunu unutmayalım.
“Eğitimsizliğin bana neler yaptığını burada anladım. Sabıkam olduğu gerçeğini
ancak okuyarak kapatabilirim.” diyen gençlerimize yardım eli uzatalım. 
(Mikrofon
otomatik cihaz tarafından kapatıldı)
BAŞKAN
– Tamamlayın lütfen. 
GAMZE
AKKUŞ İLGEZDİ (Devamla) – “Öğrenim hayatımızı tamamlayarak kendimizi dışarıya
hazırlamaya çalışıyoruz.” diyen mahpuslara destek olalım. Hani şair “Gün gelir
hapishanelerden çıkar insanlar ama kendi hapishanesinden çıkmak öyle zordur ki,
öyle zordur ki…” diyor ya, evet, cezaevine giren insan toplumda ötekileştirilen
insan oluyor ne yazık ki. Bizler de hayata tutunmaya çalışan, yeni bir
başlangıç için okumak isteyen bütün mahpuslara sahip çıkalım gelin. 
Bu
duygularımla, araştırma önergemize desteğinizi bekliyor, yüce Meclisi saygıyla
selamlıyorum. (CHP sıralarından alkışlar)
BAŞKAN
– Teşekkür ediyorum. 
Öneri
üzerine Milliyetçi Hareket Partisi Grubu adına Osmaniye Milletvekili Ruhi Ersoy
konuşacaktır. 
Buyurun
Sayın Ersoy. (MHP sıralarından alkışlar)
MHP
GRUBU ADINA RUHİ ERSOY (Osmaniye) – Sayın milletvekilleri, Değerli Başkan;
eğitim evrensel bir insan hakkıdır elbette ki, şartlar ne olursa olsun eğitime
erişimin önündeki tüm engeller açılmalıdır. Ceza ve tevkif evleri, sonuç
itibarıyla, bir ceza neticesinde içeri alınmış insanların ceza çekmesi gereken
yerdir ama bu yerlerin de en insani şartlarda olabilmesi yine insan hakkıdır ve
evrensel bir durumdur. Bizim burada üzerinde durduğumuz, yaptığımız tetkiklerde
çıkan sonuç şu arkadaşlar: Şartlar ne olursa olsun, tabii ki insani şartlar ve
koşullar olursa içerideki insanların gerekirse doktora bile yapabildiklerine
dair bilgilerdir. Bu konuda, Araklı Açık Cezaevinde hükümlü bulunan Resul Şahsi
arkadaşımızın inanılmaz başarı hikâyesini daha uzun anlatmak isterim ama…
Yüksek lisans öğrencisi iken “karşıt görüşlü” ibaresiyle ceza alarak cezaevinde
yatan arkadaşımız, âdeta ağabeyleri gibi orayı Yusufiye ve Taş Medrese’ye
çevirmiş, Rusça öğrenmiş, doktora yapan bir konuma gelmiş ve doktoradan sonra da
Türk Tarih Kurumundan iş teklifi almış bir arkadaşımızdır, bir ülküdaşımızdır.
Bunu neden anlattım sayın milletvekilleri? Bunu anlatma gerekçem şudur:
Özellikle Ankara’da birtakım üniversitelerde, özellikle de Ankara Üniversitesi
Dil ve Tarih-Coğrafya Fakültesi başta olmak üzere “karşıt görüşlü öğrenciler”
ibaresiyle üniversite öğrencilerinin kavgasından sonra cezaevine giden
öğrenciler ile teröristler birbirine karıştırılıyor. Şöyle bir istatistik
çıkardık biz buraya gelirken: “Karşıt görüşlü” denilen ifadeleri neye göre
ortaya koyuyorlar? PKK’lı ya da terörist ya da başka terör örgütü üyeleri ile
vatan, millet sevdalısı gençlerin okul ve eğitime erişme hakkını birbirine
karıştırmamamız gerekiyor. 
Bakın,
terör örgütü sempatizanı ve üyelerinin şöyle bir hikâyesinin örneğine
baktığımızda, Savcı Selim Kiraz’ın katili DHKP-C üyesi Bahtiyar Doğruyol,
Ankara Üniversitesi Dil ve Tarih-Coğrafya Fakültesi öğrencisiydi; Bayrampaşa’da
Çevik Kuvvet otobüsüne saldıran DHKP-C üyesi Berna Yılmaz yine aynı okulun
öğrencisiydi; PKK’nın Yüksekova kadın sorumlusu iken öldürülen Emel Güçlü aynı
okulun öğrencisiydi; Bursa’da canlı bomba olayında kimliği tespit edilen PKK
üyesi Eser Çalı aynı okuldandı. Saymakla bitiremediğim bir durum var, burada
bir problem var galiba. Bunlar terör örgütü ve terörist, bunların önemli bir
kısmı da cezaevinde ve üniversite öğrencisi. Ne yapacağız şimdi? Bunlar
üniversite öğrencisi -iyi şartlarda- yeniden olaya gitsinler, sınava ya da
eğitime gittiklerinde yeni eylemler mi yapsınlar diyoruz? Ama diğer tarafta
“karşıt görüşlü” denilen vatan, millet sevdalısı bir delikanlı da hiçbir engeli
kendisine karşı engel olarak görmeyerek cezaevinde destan yazan işlerle doktora
yapıyor; ismi ve adresi de burada, az önceki zikrettiğim hususlar. Biz, eğitime
erişimin önündeki engellerin bürokratik hiçbir şeye takılmaması taraftarıyız
ama eğitim hakkına erişme hususunda terör ve terörist iltisaklı olanların da
“Üniversite haklarıdır.” adı altında başka bir şekilde yorumlanmasına da
karşıyız. 
Genel
Kurulu saygıyla selamlıyoruz. (MHP sıralarından alkışlar)
BAŞKAN
– Teşekkür ediyorum Sayın Ersoy.
Gruplar
adına son söz, Adalet ve Kalkınma Partisi Grubu adına Elâzığ Milletvekili Ömer
Serdar’a aittir.
Sayın
Serdar, buyurun. (AK PARTİ sıralarından alkışlar)
AK
PARTİ GRUBU ADINA ÖMER SERDAR (Elâzığ) – Sayın Başkan, Divanın değerli üyeleri,
çok kıymetli milletvekili arkadaşlarım; hepinizi saygıyla selamlıyorum.
CHP
grup önerisine şöyle bir baktığımızda ceza infaz kurumundaki öğrenci
mahkûmlarla ilgili birtakım sorunlar sıralanmış, birtakım rakamlarla
karşılaştırmalar yapılmıştır. 
Şimdi,
genel olarak şöyle bir baktığımızda, cezaevlerinde gerek fiziki altyapı
sorunları gerekse mevzuat konusunda 2002 yılından bu tarihe kadar çok ileri
adımlar atıldı. Öyle ileri adımlar atıldı ki mevzuatta ve fiziki altyapıda
Avrupa’nın bazı ülkelerinin de önünde bir yapılanma oluştu. Tüm bunlara rağmen
gerek mevzuat düzenlemesine rağmen gerekse bu fiziki altyapıdaki
iyileştirmelere rağmen bireysel birtakım ihlaller olmuş mudur? Olacaktır da, bu
doğaldır ama bunları da yine denetim mekanizmaları içerisinde sürekli
denetlemiş olduk. Bu denetim mekanizmalarından biri de bizim Komisyonumuz,
İnsan Haklarını İnceleme Komisyonu. Komisyonumuzun bünyesinde oluşturulan
Cezaevleri Alt Komisyonu cezaevlerindeki bu denetimleri sürekli yapmakta ve bu
ihlallere ilişkin tespitlerini rapor olarak ortaya çıkarmakta. 
Ancak
önergede dikkatimi çeken husus şudur: Birtakım karşılaştırmalar yapılırken,
önceki süreç ile şimdiki süreç arasında birtakım karşılaştırmaları yaparken
rakamlardan hareketle eğitimli sayısının artırılması bir paradoks gibi ortaya
konulmuş ama Türkiye'nin yaşamış olduğu süreç, 15 Temmuz süreci, terörle
mücadele süreçleri dikkate alındığında eğitimli sayısının da aynı oranda
cezaevindeki sayısal çoğunluğa yansıması kadar doğal bir şey olamaz; bu bir. 
Aslında,
ikinci doğru okuma biçimi; biz eğitimin önündeki engelleri tamamen aştığımız
için eğitimli sayısı bu noktada arttı. Ruhi Bey biraz önce değerlendirmelerinde
ortaya koydu, doktora yapma imkânı bile tanınan bir süreç yaşıyoruz. 
Şimdi,
öneriyi hazırlayan arkadaşımızın -bizim de Komisyonumuzun üyesi- asıl burada
vurguladığı konu 677 sayılı KHK’yle getirilen birtakım kısıtlamalar. Bu
kısıtlamaları da anlamak mümkün. Türkiye’yi CHP dışarıdan okumayı bırakıp
içeriden gözetlerse bunları anlaması kadar doğal bir şey yok çünkü Türkiye 15
Temmuz gibi çok facia, cehennem gibi bir süreçten geçti. Bu süreçler sonrası
birtakım yargılamalar, birtakım düzenlemeler getirildi. Ve terörle mücadeleniz
sadece bir terör örgütüyle değil dört beş terör örgütüyle aynı anda mücadele
ediyorsunuz; bu mücadelenizin doğal sonucu bütün yerlere yansıyacaktır. 
(Mikrofon
otomatik cihaz tarafından kapatıldı)
ÖMER
SERDAR (Devamla) – Sayın Başkan, bir dakika rica ediyorum.
BAŞKAN
– Buyurun, toparlayın lütfen.
ÖMER
SERDAR (Devamla) – Dolayısıyla cezaevi de böyle bir yerdir; yani sonuçta terör
örgütü elemanlarına veya böyle isnatla karşı karşıya olan tutuklu ve
hükümlülere ilişkin onlara terör iletişimini, imkânını açmak gibi bir lüksünüz
yok. 
Bu
açıdan olayı böyle değerlendirdiğimizde bence bu araştırma önergesinde sözü
edilen konuların Meclisin alanından çok… Araştırma önergesini hazırlayan
değerli arkadaşımız -Komisyonumuz sürekli bu denetlemeleri yapıyor- eğer
incelemelerini yapmış olsaydı görürdü, bu konuda 26’ncı dönemde sadece
Komisyonumuza gelen 73 başvuru var. 
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ediyorum. 
ENGİN
ÖZKOÇ (Sakarya) – Sayın Başkanım…
BAŞKAN
– Buyurun Sayın Özkoç. 
ENGİN
ÖZKOÇ (Sakarya) – AK PARTİ’li hatip “Cumhuriyet Halk Partisi bu olaylara, millî
olaylara dışarıdan bakmayı bırakıp içeriden bakmayı öğrenirse” diyerek
grubumuza ve hatibimize sataşmada bulunmuştur. Söz istiyorum. 
BAŞKAN
– Buyurun lütfen. 
ENGİN
ÖZKOÇ (Sakarya) – Gamze Hanım konuşacak.
BAŞKAN
– Sayın Akkuş İlgezdi, buyurun lütfen. (CHP sıralarından alkışlar) 
Lütfen
yeni bir sataşmaya meydan vermeyelim.
VIII.- SATAŞMALARA İLİŞKİN KONUŞMALAR
1.- İstanbul Milletvekili Gamze Akkuş
İlgezdi’nin, Elâzığ Milletvekili Ömer Serdar’ın CHP grup önerisi üzerinde AK
PARTİ Grubu adına yaptığı konuşması sırasında şahsına ve Cumhuriyet Halk
Partisine sataşması nedeniyle konuşması
GAMZE
AKKUŞ İLGEZDİ (İstanbul) – Teşekkürler Sayın Başkan.
Öncelikle,
tabii ki bu mahkûmların hepsinin dışarıda eğitim alırken içeri girdiğini
vurgulamak istemedik, büyük bir kısmı da içeride eğitim hayatına yönlendi.
Ancak sayın hatip, benim burada vurgulamak istediğim 12 Haziran 2017’de biten
protokolle ilgiliydi. Bu zamana kadar bu açık öğretime devam eden 33 bin küsur
öğrencinin bursu ödenirken şimdi neden böyle bir yönetmelikle yola devam
edildiğini daha ziyade öğrenmek istedim. Bu önergeyi de o nedenle verdim. Benim
verdiğim bu bilgilerin hepsi Adalet Bakanlığından soru önergelerimle elde ettiğim
ve cezaevi ziyaretlerinde gözlemlediğim şikâyetlerdi. Ancak daha ziyade amacım,
dediğim gibi, protokolün bitmesi ve bize gelen mektuplarla ilgiliydi.
Çok
teşekkür ederim. (CHP sıralarından alkışlar) 
BAŞKAN
– Çok teşekkür ediyorum. 
ÖMER
SERDAR (Elâzığ) – Sayın Başkan, bu konuyu açıklığa kavuşturmak için söz
istiyorum.
BAŞKAN
– Buyurun yerinizden 60’a göre...
V.- AÇIKLAMALAR (Devam)
25.- Elâzığ Milletvekili Ömer Serdar’ın,
İstanbul Milletvekili Gamze Akkuş İlgezdi’nin sataşma nedeniyle yaptığı konuşmasındaki
bazı ifadelerine ilişkin açıklaması
ÖMER
SERDAR (Elâzığ) – Evet, sayın hatibe teşekkür ediyorum hatırlattığı için. 
Aile
Bakanlığıyla alakalı protokol meselesini daha bugün Ceza ve Tevkifevleri Genel
Müdürümüzle görüştüm. Bu protokol cari bir protokol, süresi tamamlandığı için
tekrar yenilenecek. Dolayısıyla öğrenim gören mahkûmların böyle bir sorunu yok
yani geçici, arızi bir dönem için böyle bir sorun yaşanmış ama o protokol
tekrar yenilenecek. Teknik bir nedenden
dolayı olaya böyle yaklaşılmasını diliyorum. 
Teşekkür
ederim. 
BAŞKAN
– Teşekkür ediyorum. 
ENGİN
ÖZKOÇ (Sakarya) – Efendim, kayıtlara geçmesi için müsaadenizle bir şey söylemek
istiyorum.
BAŞKAN
– Buyurun. 
ENGİN
ÖZKOÇ (Sakarya) – Sayın hatip o zaman konuşmacının konuşmasının içeriğini
dinleyip cevap verseydi, Cumhuriyet Halk Partisinin dışarıdan değil, içeriden,
konuya hâkim olarak bir önerge verdiğinin farkına varırdı. Sayın hatibe en
azından önergeyle ilgili konuşmayı bir dinlemesini rica ediyoruz. 
Saygılar
sunuyorum. 
BAŞKAN
– Teşekkür ediyoruz. 
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, 26/2/2018 tarihinde
İstanbul Milletvekili Gamze Akkuş İlgezdi ve arkadaşları tarafından,
hapishanelerde öğrenime devam etmeye çalışan binlerce öğrencinin sorunlarının
araştırılarak gerekli çözümlerin üretilmesi amacıyla verilmiş olan Meclis
araştırması önergesinin ön görüşmelerinin, Genel Kurulun 27 Şubat 2018 Salı
günkü birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi grup önerisini oylarınıza sunuyorum: Kabul edenler…
Kabul etmeyenler… Öneri kabul edilmemiştir. 
Adalet
ve Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
4.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine; gündemin “Kanun Tasarı ve
Teklifleri ile Komisyonlardan Gelen Diğer işler” kısmında bulunan 524, 167 ve
463 sıra sayılı Kanun Tasarılarının bu kısmın sırasıyla 1’inci, 3’üncü ve
4’üncü sıralarına alınmasına ve diğer işlerin sırasının buna göre teselsül
ettirilmesine; 524 sıra sayılı Kanun Tasarısı’nın İç Tüzük’ün 91’inci maddesine
göre temel kanun olarak bölümler hâlinde görüşülmesine ilişkin önerisi
27/2/2018
Türkiye Büyük Millet Meclisi Başkanlığına
Danışma
Kurulunun 27/2/2018 Salı günü (bugün) yaptığı toplantıda siyasi parti grupları
arasında oy birliği sağlanamadığından grubumuzun aşağıdaki önerisinin İç
Tüzük’ün 19’uncu maddesi gereğince Genel Kurulun onayına sunulmasını arz
ederim.
 Mehmet
Muş
 İstanbul
 AK
PARTİ Grup Başkan Vekili 
Öneri:
Gündemin
“Kanun Tasarı ve Teklifleri ile Komisyonlardan Gelen Diğer İşler” kısmında
bulunan 524, 167 ve 463 sıra sayılı kanun tasarılarının bu kısmın sırasıyla
1’inci, 3’üncü ve 4’üncü sıralarına alınması ve diğer işlerin sırasının buna
göre teselsül ettirilmesi;
Genel
Kurulun;
27
Şubat 2018 Salı günkü (bugün) birleşiminde 524 sıra sayılı Kanun Tasarısı’nın
görüşmelerinin tamamlanmasına kadar;
28
Şubat 2018 Çarşamba günkü birleşiminde 167 sıra sayılı Kanun Tasarısı’na kadar
olan işlerin görüşmelerinin tamamlanmasına kadar;
1
Mart 2018 Perşembe günkü birleşiminde 463 sıra sayılı Kanun Tasarısı’na kadar
olan işlerin görüşmelerinin tamamlanmasına kadar;
1
Mart 2018 Perşembe günkü birleşiminde 463 sıra sayılı Kanun Tasarısı’na kadar
olan işlerin görüşmelerinin tamamlanamaması hâlinde haftalık çalışma günleri
dışında 2 Mart 2018 Cuma günü saat 14.00’te toplanarak bu birleşimde gündemin
“Kanun Tasarı ve Teklifleri ile Komisyonlardan Gelen Diğer İşler” kısmındaki
işlerin görüşülmesi ve bu birleşimde, bu kısımda bulunan 463 sıra sayılı Kanun
Tasarısı’na kadar olan işlerin görüşmelerinin tamamlanmasına kadar
çalışmalarını sürdürmesi;
524
sıra sayılı Kanun Tasarısı’nın İç Tüzük’ün 91’inci maddesine göre temel kanun olarak
görüşülmesi ve bölümlerinin ekteki cetveldeki şekliyle olması önerilmiştir.




524 sıra sayılı
Yatırım Ortamının İyileştirilmesi Amacıyla İcra ve
  İflas Kanunu ve Bazı Kanunlarda Değişiklik Yapılması Hakkında Kanun Tasarısı
(1/913)




Bölümler


Bölüm Maddeleri


Bölümdeki
  Madde Sayısı




1. Bölüm


1 ila 23’üncü maddeler arası


23




2. Bölüm


24 ila 46’ncı maddeler arası
(Çerçeve 37’nci madde ile ihdas olunan 308/a; 308/b;
  308/c; 308/ç; 308/d; 308/e; 308/f ve 308/g maddeleri dâhil)


30




3. Bölüm


47 ila 67’nci maddeler arası


21




Toplam Madde
  Sayısı


74




BAŞKAN
– Sayın Tanal, önce size söz veriyorum 60’a göre. 
Buyurun.

V.- AÇIKLAMALAR (Devam)
26.- İstanbul Milletvekili Mahmut Tanal’ın,
sözleşme yapılmaması gerekçesiyle cezaevinde bulunanların eğitim hakkından
yoksun bırakılmasının anayasal bir suç ve insan hakları ihlali olduğuna ilişkin
açıklaması
MAHMUT
TANAL (İstanbul) – Teşekkür ediyorum Sayın Başkanım. 
Biraz
önce, cezaevlerinde bulunan tutuklu ve hükümlülerle ilgili, eğitimiyle ilgili
sorun… Aslında bunun adresi bizim Anayasa’mızın 42’nci maddesi ve uluslararası
sözleşmelerin aynı hükümleri. Anayasa’mızın 42’nci maddesinde deniyor ki:
“Kimse eğitim ve öğrenim hakkından yoksun bırakılamaz.” Gerçekten,
Anayasa’mızın bu hükmü ortadayken Aile ve Sosyal Politikalar Bakanlığının,
Adalet Bakanlığının sözleşme yapmama gerekçesiyle cezaevinde bulunanların
eğitim hakkından yoksun bırakılması anayasal bir suçtur, bu bir insan hakları
ihlalidir. Siyasi iktidarın ve Adalet Bakanlığının bir an önce bu insan hakları
ihlalinin gündemden kaldırılması, ortadan kaldırılması için derhâl harekete
geçmesini bekliyor, selam ve saygılarımı iletiyorum hepinize. 
BAŞKAN
– Teşekkür ediyorum. 
VI.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun çalışma
gün ve saatlerinin yeniden düzenlenmesine; gündemin “Kanun Tasarı ve Teklifleri
ile Komisyonlardan Gelen Diğer işler” kısmında bulunan 524, 167 ve 463 sıra
sayılı Kanun Tasarılarının bu kısmın sırasıyla 1’inci, 3’üncü ve 4’üncü
sıralarına alınmasına ve diğer işlerin sırasının buna göre teselsül
ettirilmesine; 524 sıra sayılı Kanun Tasarısı’nın İç Tüzük’ün 91’inci maddesine
göre temel kanun olarak bölümler hâlinde görüşülmesine ilişkin önerisi (Devam)
BAŞKAN
- Adalet ve Kalkınma Partisi grup önerisi üzerinde öneri sahibi olarak Bilecik
Milletvekili Halil Eldemir konuşacaktır. 
Sayın
Eldemir, buyurun. (AK PARTİ sıralarından alkışlar) 
AK
PARTİ GRUBU ADINA HALİL ELDEMİR (Bilecik) – Sayın Başkanım, değerli
milletvekilleri; AK PARTİ Grubumuzun İç Tüzük’ün 19’uncu maddesine göre vermiş
olduğu grup önerimiz üzerine söz almış bulunuyorum. Bu vesileyle sizleri,
sizlerin nezdinde de aziz milletimizi saygıyla selamlıyorum. 
Türkiye
Büyük Millet Meclisinde Bilecik ilimizi birlikte temsil ettiğimiz Meclis Başkan
Vekili Sayın Yaşar Tüzün’ün bugün vefat eden kıymetli annelerine, Saadet
teyzemize Cenab-ı Allah’tan rahmet diliyorum, mekânı cennet olsun. Meclis
Başkan Vekilimize ve tüm yakınlarına sabırlar diliyorum.
Ayrıca,
bugün, engin misyon sahibi, Türk siyasetinin duayen ismi, davasını her daim
savunan ilim ve fikir adamı, 54’üncü Hükûmetin Başbakanı Profesör Doktor
Necmettin Erbakan Hocamızı vefatının 7’nci seneidevriyesinde rahmetle anıyorum.

26
Şubat 1992 tarihinde Azerbaycanlı kardeşlerimizin maruz kaldığı katliamda,
tarihe kara bir leke olarak geçen olayda, Hocalı’da hayatını kaybeden
kardeşlerimize de Allah'tan rahmet diliyorum. Rahmetli Elçibey'in güzel bir
sözü vardı: “Biz Türkiye'yle dost değiliz. Zira dostluk, sonradan birbirini
tanıyan insanlar arasında kurulur. Bizler kardeşiz. İşte, bu düşünceyle bir
millet, iki devletiz.” diyordu. Bu sebeple Azerbaycan’ın kederi bizlerin de
kederidir.
Değerli
milletvekilleri, bugünkü vermiş olduğumuz grup önerisi, Genel Kurul
çalışmalarımızda gündemimizi düzenleyen bir öneridir. Toplumun büyük bir
kesimini ilgilendiren, 524 sıra sayısıyla bastırılıp dağıtılan Yatırım
Ortamının İyileştirilmesi Amacıyla İcra ve İflas Kanunu ve Bazı Kanunlarda
Değişiklik Yapılması Hakkında Kanun Tasarısı’nın gündemin ilk sırasına alınmasını
öneriyoruz. Ayrıyeten, Bangladeş’le yaptığımız 167 sıra sayılı uluslararası
anlaşmayı gündemin üçüncü sırasına, Bosna Hersek’le yaptığımız 463 sıra sayılı
uluslararası anlaşmayı da gündemin dördüncü sırasına almış oluyoruz. Perşembe
günü 463 sıra sayılı Kanun Tasarısı’na kadar olan işlerin görüşmelerinin
tamamlanamasına kadar, perşembe günü bu işlerin tamamlanmaması durumunda da
cuma günü çalışmayı öneriyoruz. 
Ben
grup önerimizi Genel Kurulumuzun takdirine sunuyor, Genel Kurulu tekrar
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ediyorum.
VI.- BAŞKANLIĞIN GENEL KURULA SUNUŞLARI
(Devam)
C) Çeşitli İşler
1.- Başkanlıkça, Genel Kurulu ziyaret eden
Azerbaycan Millî Meclisi Dışişleri Komisyonu Başkanı Samed Seyidov ile
Gürcistan Parlamentosu Dışişleri Komisyonu Başkanı Sophie Katsarava ve
beraberlerindeki heyetlere “Hoş geldiniz.” denilmesi
BAŞKAN
– Sayın milletvekilleri, Türkiye-Azerbaycan-Gürcistan Parlamentoları Dışişleri
Komisyonları Üçlü Toplantısı vesilesiyle ülkemizde bulunan Azerbaycan ve
Gürcistan Dışişleri Komisyonları heyetleri şu anda Meclisimizi
onurlandırmışlardır. Azerbaycan Millî Meclisi Dışişleri Komisyonu Başkanı Samed
Seyidov ile Gürcistan Parlamentosu Dışişleri Komisyonu Başkanı Sophie
Katsarava’ya heyetler adına, bütün Meclisimiz adına, tüm milletvekilleri adına
bir kez daha hoş geldiniz diyoruz, teşekkür ediyoruz. (AK PARTİ, CHP ve MHP
sıralarından alkışlar)
VI.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine; gündemin “Kanun Tasarı ve
Teklifleri ile Komisyonlardan Gelen Diğer işler” kısmında bulunan 524, 167 ve
463 sıra sayılı Kanun Tasarılarının bu kısmın sırasıyla 1’inci, 3’üncü ve
4’üncü sıralarına alınmasına ve diğer işlerin sırasının buna göre teselsül
ettirilmesine; 524 sıra sayılı Kanun Tasarısı’nın İç Tüzük’ün 91’inci maddesine
göre temel kanun olarak bölümler hâlinde görüşülmesine ilişkin önerisi (Devam)
BAŞKAN
– Adalet ve Kalkınma Partisi grup önerisi üzerinde başka söz talebi yok. 
Öneriyi
oylarınıza sunuyorum: Kabul edenler… Kabul etmeyenler… Öneri kabul edilmiştir. 
Şimdi
İç Tüzük’ün 37’nci maddesine göre verilmiş bir doğrudan gündeme alınma önergesi
vardır, okutup işleme alacağım ve oylarınıza sunacağım. 
VI.- BAŞKANLIĞIN GENEL KURULA SUNUŞLARI
(Devam)
B) Önergeler (Devam)
2.- Diyarbakır Milletvekili Sibel
Yiğitalp’in (2/1346) esas numaralı Radyoloji, Radyum ve Elektrikle Tedavi ve
Diğer Fizyoterapi Müesseseleri Hakkında Kanunda Değişiklik Yapılmasına Dair
Kanun Teklifi’nin doğrudan gündeme alınmasına ilişkin önergesi (4/134)
Türkiye Büyük Millet Meclisi
Başkanlığına
(2/1346) esas numaralı Kanun Teklifi’min İç Tüzük
37’nci maddesine göre doğrudan Genel Kurul gündemine alınmasını saygılarımla
arz ederim. 
 Sibel
Yiğitalp
 Diyarbakır
BAŞKAN
– Önerge üzerinde söz talebi yok. 
İç
Tüzük 37 doğrudan gündeme alınma önergesini oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
IX.- SEÇİMLER
A) Komisyonda Açık Bulunan Üyeliklere Seçim
1.- Anayasa Komisyonunda boş bulunan
üyeliğe seçim
BAŞKAN
– Gündemin “Seçim” kısmına geçiyoruz. 
Anayasa
Komisyonunda boş bulunan ve Cumhuriyet Halk Partisi Grubuna düşen 1 üyelik için
Çorum Milletvekili Tufan Köse aday gösterilmiştir. 
Oylarınıza
sunuyorum: Kabul edenler… Kabul etmeyenler… Kabul edilmiştir. 
Alınan
karar gereğince sözlü soru önergeleriyle diğer denetim konularını görüşmüyor ve
gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz. 
1’inci
sıraya alınan, Yatırım Ortamının İyileştirilmesi Amacıyla İcra ve İflas Kanunu
ve Bazı Kanunlarda Değişiklik Yapılması Hakkında Kanun Tasarısı ve Adalet
Komisyonu Raporu’nun görüşmelerine başlıyoruz.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Yatırım Ortamının İyileştirilmesi
Amacıyla İcra ve İflas Kanunu ve Bazı Kanunlarda Değişiklik Yapılması Hakkında
Kanun Tasarısı (1/913) ve Adalet Komisyonu Raporu (S. Sayısı: 524) (x)
BAŞKAN
– Komisyon? Yerinde.
Hükûmet?
Yerinde.
Komisyon
Raporu 524 sıra sayısıyla bastırılıp dağıtılmıştır. 
Sayın
milletvekilleri, alınan karar gereğince bu tasarı İç Tüzük’ün 91’inci maddesi
kapsamında temel kanun olarak görüşülecektir. Bu nedenle tasarı, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır. 
Tasarının
tümü üzerinde ilk söz Milliyetçi Hareket Partisi Grubu adına İstanbul
Milletvekili İstanbul Milletvekili İsmail Faruk Aksu’ya aittir.
Buyurun
Sayın Aksu. (MHP sıralarından alkışlar) 
MHP
GRUBU ADINA İSMAİL FARUK AKSU (İstanbul) - Sayın Başkan, sayın milletvekilleri;
524 sıra sayılı Kanun Tasarısı hakkında Milliyetçi Hareket Partisi Grubu adına
söz aldım, Genel Kurulu ve aziz Türk milletini saygıyla selamlıyorum.
Konuşmamın
başında Cenab-ı Hak’tan, Afrin’de Türk devletinin bekası, Türk milletinin
güvenliği ve huzuru için mücadele eden kahraman askerlerimize yâr ve yardımcı
olmasını niyaz ediyorum. Vatan, millet ve mukaddesat uğruna hayatını kaybeden
tüm şehitlerimize Allah'tan rahmet, gazilerimize acil şifa, aziz milletimize de
başsağlığı diliyorum. 
Yirmi
altı yıl önce Ermeniler tarafından Karabağ’da gerçekleştirilen soykırım
neticesinde hunharca şehit edilen kardeşlerimizi de rahmetle anıyorum. Hocalı
katliamını unutmadık ve asla unutmayacağız. 
Ayrıca,
yarın idrak edilecek Sivil Savunma Günü münasebetiyle, üstün görev anlayışıyla
koruyucu güvenlik, afet ve acil durum hizmeti veren kamu kurum ve
kuruluşlarındaki tüm sivil savunma uzmanlarına başarılar diliyorum. 
Değerli
milletvekilleri, yatırım ortamının iyileştirilmesinin yargı sisteminin
kalitesi, hızı ve sözleşmelerin icrası konusundaki gücüyle yakından ilişkili
olduğu hepimizin malumudur. Ekonomi ve hukuk alanlarının birbiriyle olan yakın
ilişkisi nedeniyle yatırım ortamının iyileştirilebilmesi için etkin ve
öngörülebilir bir hukuk sisteminin varlığı da kaçınılmazdır. Zira yatırım
ortamına ilişkin ekonomik teşvikler ne kadar olumlu olursa olsun ülkedeki hukuk
güvenliğinin ve hukuki süreçlere ilişkin öngörülebilir bir ortamın olmaması
yatırımcılar için caydırıcı olmaktadır. 
Milliyetçi
Hareket Partisi olarak seçim beyannamemizde, yatırımların ve üretimin artırılması
için ekonomik tedbirler yanında idari işleyişe ve yargılama sürecinin
hızlandırılmasına ilişkin hukuki tedbirlerin alınacağı belirtilmiştir. 
Kanun
tasarısıyla, iflasın ertelenmesi müessesesinin kaldırılarak konkordato
kurumunun revize edilmesi ve elektronik tebligat zorunluluğu kapsamının
genişletilebilmesine yönelik hükümlerin yer aldığı kapsamlı bir düzenleme
yapılmaktadır. Yapılan en önemli değişiklik şüphesiz ki iflas erteleme
kurumunun yürürlükten kaldırılmasıdır. 
Ticaret
hayatını yakından ilgilendiren ve 1932’den beri yürürlükte olup çok sayıda
değişikliklere uğramış olan 2004 sayılı İcra ve İflas Kanunu’nda ticari
hayattaki gelişmelere uygun ve yatırım ortamının iyileştirilmesine yönelik
tedbirler kapsamında bazı değişikliklerin yapılmasını bir ihtiyaç olarak
değerlendiriyoruz. Tasarıyla, iflas ertelemenin kaldırılarak konkordato
kurumunun güçlendirilmesi, bu yolla alacaklıların da sürece dâhil edildiği bir
sistemle borçlunun ve alacaklının haklarının korunması amaçlanmaktadır. Bir
yandan da yapılan düzenlemelerle üretimin devamı yönünde tercihte bulunulmasına
imkân sağlanarak borçlunun borcunu kolay ödemesine fırsat verilmekte,
alacaklıların mağduriyetinin bir an önce giderilmesi öngörülmektedir. 
Öte
yandan, konkordato süresince borçlunun borçlarını ödemek için gayret göstermesi
için icra takibinin durdurulması sağlanmaktadır. Konkordato kurumuna işlerlik
kazandırmak suretiyle iflas erteleme uygulamasındaki aksaklıkların bir ölçüde
giderilmesi mümkün olabilecektir. Burada önemli olan, hem borçlu hem de
alacaklı bakımından suistimallere fırsat verilmemesi ve her iki tarafın
haklarının korunmasıdır. Tasarıda, alacaklılar ile borçlunun bir müzakere
sonrasında anlaşmaları ve bu anlaşmanın mahkemece tasdiki esasına dayanan
konkordato kurumunun daha etkin ve aktif bir şekilde kullanılması amacıyla
yapılan değişiklikler ticari ve sosyal hayatı olumsuz etkileyen bazı sorunları
da giderebilecektir.
Milliyetçi
Hareket Partisi olarak, yatırım ortamının iyileştirilmesine katkı sunulması
amacıyla, tasarının bazı maddelerinde değişiklik yapılması yönündeki
önerilerimiz alt komisyonda ve ana komisyonda yapılan değişikliklerle büyük
oranda karşılanmıştır. Bununla birlikte, tasarıdaki bazı hususların yeniden
değerlendirilmesinin yararlı olacağını düşünüyoruz. Bu çerçevede, icrada ticari
ve ekonomik bütünlük arz eden ya da bir bütün hâlinde satıldığı takdirde daha
yüksek gelir elde edileceği değerlendirilen mal ve hakların bir bütün olarak
paraya çevrilmesi öngörülmekte ise de özellikle taşınmaz mallarda bağımsız bölümler
arasında ticari ve ekonomik bir bütünlük varsa veya irtifak hakları gibi
sınırlı ayni haklar söz konusu ise bir bütün hâlinde paraya çevirme uygulaması
sorun yaratabilecek ve mükellefler listesinde lehine hak tesis edilmiş olan
üçüncü kişilerin menfaatinin ihlali söz konusu olabilecektir. 
Tasarıda,
konkordatonun başarıya ulaşmasının mümkün olduğunun anlaşılması hâlinde
borçluya bir yıllık kesin mühlet verileceği ve güçlük arz eden özel durumlarda
kesin mühletin altı aya kadar uzatılabileceği düzenlenmektedir. Verilen bir
yıllık kesin mühlet süresi içerisinde her ne kadar ara raporlar sunulacak olsa
da ticaret hayatının dinamizmi karşısında baştan bir yıllık uzun bir süre tayin
edilmesi problem yaratabilecektir. Zira, iyileşme ümidinin olmadığı durumlarda
borçlunun bir an evvel iflası ve alacaklıların alacaklarına kavuşmaları,
hakların korunması bakımından yerinde olacaktır.
Tasarıda,
kesin mühletin sözleşmelere olan etkisi düzenlenirken alacaklılar yönüyle
herhangi bir sınırlamaya gidilmemiştir. Oysa kesin mühletin sözleşmelere olan
etkisinin konkordatodan etkilenen alacaklılarla sınırlandırılması uygun
olacaktır. 
Yine
konkordatonun yerine getirilmesini sağlamak için gözetim, yönetim ve tasfiye
tedbirlerini almakla görevli bir kayyum tayin edilmesi öngörülmektedir ancak
oluşan durumun yeniden yapılandırmaya ilişkin olması nedeniyle, tasdik edilen
konkordatonun yerine getirilmesini sağlama görevi için proje denetçisi
atanmasının daha uygun olacağı, kayyum atamasının söz konusu olması hâlinde ise
kayyumun görev, yetki ve sorumluluklarının açık bir biçimde belirlenmesinin
yerinde olacağını değerlendiriyoruz.
Öte
yandan, konkordato komiserinin işlevinin önemi dikkate alındığında,
yönetmelikte, nitelikleriyle birlikte idari konumunun, yetki ve
sorumluluklarının açık bir şekilde düzenleneceğine işaret edilmesi yerinde
olacaktır. 
Değerli
milletvekilleri, tasarıda, ticari uyuşmazlıkların daha hızlı bir şekilde çözüme
kavuşturulmasına ilişkin düzenlemeler de yer almaktadır. 
Tahkim
yargılamasına konu olan uyuşmazlıkların önemli bir kısmı ticari
uyuşmazlıklardan kaynaklanırken tahkim yargılamasında görevli ve yetkili
mahkeme sorunu yaşanabilmektedir. Tasarıyla görevli ve yetkili mahkemenin
açıkça belirlenmesi, tahkim yargılamalarından kaynaklı olumsuz etkileri de ortadan
kaldırabilecektir. Ancak, asliye ticaret mahkemesi dışında diğer bir özel
mahkemenin görev alanına giren uyuşmazlıkta tahkime müracaat edildiğinde
ihtisas mahkemesi mevcut iken asliye hukuk mahkemesine gidilecek olması ayrı
bir tartışma yaratabilecektir.
Tasarıyla
ayrıca, zorunlu olarak elektronik tebligata tabi olacakların kapsamı
genişletilirken yapılacak elektronik tebligat işlemlerinin Posta ve Telgraf
Teşkilatı tarafından kurulan ve işletilen Ulusal Elektronik Tebligat Sistemi
üzerinden yürütülmesi öngörülmektedir. Kritik öneme sahip bu hizmetin ifası
için PTT’nin sistemin güvenliğini ve bu sistemde kayıtlı verilerin muhafazasını
sağlayacak her türlü tedbiri alması zorunluluk arz etmektedir. Bununla
birlikte, elektronik tebligat işlemlerini yürütecek olan PTT’nin, zaman
içerisinde bu işlerin bir kısmını veya tamamını alt işverenlere gördürme yoluna
gitmemesi gerekmektedir. Aksi takdirde, bu işin, gerekçede belirtilen şekliyle,
PTT’nin uhdesinde toplanması ilkesi dışına çıkılmış olacak ve beraberinde
güvenlik sorunlarını getirebilecektir. Bu sebeple, tebligat işlemlerinin PTT
tarafından doğrudan yapılacağına ilişkin hükme de yer verilmesinin yerinde
olacağını değerlendiriyoruz.
Öte
yandan, internetin yaygınlık durumu, hızı, hizmet sağlayıcılardan kaynaklı
karşılaşılabilecek yerel kısmi aksaklıklar ve çeşitli sebeplerle yaşanması
muhtemel kesintiler düşünüldüğünde, elektronik tebligatın zorunluluk kapsamının
yeniden değerlendirilmesi de uygun olacaktır.
Sonuç
itibarıyla, kanun tasarısının, yatırımların önündeki engellerin kaldırılmasına
katkı sağlayacağını, bununla birlikte, anılan eksikliklerin giderilmesi hâlinde
sistemin daha sağlıklı işleyeceğini değerlendiriyoruz.
Bu
düşüncelerle, kanun tasarısının ülkemize ve milletimize hayırlı sonuçlar
getirmesini diliyor, Genel Kurulun siz değerli üyelerini saygıyla selamlıyorum.
(MHP sıralarından alkışlar) 
BAŞKAN
– Teşekkür ediyorum.
Söz
sırası Cumhuriyet Halk Partisi Grubu adına Ankara Milletvekili Necati Yılmaz’a
aittir.
Sayın
Yılmaz, buyurun. (CHP sıralarından alkışlar) 
CHP
GRUBU ADINA NECATİ YILMAZ (Ankara) – Sayın Başkan, Sayın Divan, sayın
milletvekilleri; sizleri saygıyla selamlıyorum.
Yatırım
Ortamının İyileştirilmesi Amacıyla İcra ve İflas Kanunu ve Bazı Kanunlarda
Değişiklik Yapılması Hakkında işbu Kanun Tasarısı üzerinde partim adına söz
almış bulunuyorum.
Bu
tasarıyla birçok kanunda değişiklik yapılmaktadır. Bunlardan bazıları yerinde
düzenlemeler olmakla beraber bir kısmı da yeni sorun alanlarına
dönüşeceklerinin işaretini vermektedir. Tasarının başlığında “Yatırım Ortamının
İyileştirilmesi Amacıyla İcra ve İflas Kanunu ve Bazı Kanunlarda Değişiklik
Yapılması”nın amaçlandığı belirtilmektedir. Ancak tasarı metninde yatırım
ortamının iyileştirilmesinden ziyade ekonomik sıkıntı içine girmiş ticari işletmelerin
iflastan kurtarılması amacıyla hukuki düzenlemeler yapıldığı görülmektedir.
Özellikle iflastan kurtarma ve ticari sıkıntı içindeki işletmeleri yeniden
ayağa kaldırma amacıyla 2004 yılında İcra ve İflas Kanunu’nda yapılan
düzenlemelerle sıklıkla kullanılabilecek bir yol hâline getirilen iflasın
ertelenmesi kurumu yasa metninden çıkarılmaktadır. Bunun yerine iflasın
ertelenmesine ilişkin hükümlerin bir kısmı konkordato yolu içine taşınarak
konkordatoya işlerlik kazandırılması amaçlanmaktadır. Mevcut uygulamada yaşanan
sıkıntılar ve istismarlarla iflasın ertelenmesi kurumunun kendisinden beklenen
amaca uygun kullanılmadığı ve beklenen sonuçları sağlamadığı hepimiz tarafından
açıklıkla bilinmektedir.
Sayın
milletvekilleri, mevcut hâli ve işleyişiyle iflasın ertelenmesinin bir çözüm
yolu olmaktan çıkıp bir sorun alanına dönüştüğü bilinen bir gerçektir. Bu
anlamda, bu kurumun mevcut işleyişinden vazgeçilmiş olması kaçınılmazdı.
Yaşanan sorunları gören ve bu amaçla konkordato kurumunu işler hâle getirmeyi amaçlayan
düzenlemeye temel anlayış olarak karşı değiliz ancak yapılan düzenlemeyle
ekonomik sıkıntı içindeki ticari işletmelerin ayakta tutulması, ekonomik hayata
kazandırılması, ülkenin üretim ve istihdam kapasitesinin büyütülmesi, bu
işletmelerin alacaklılarının alacaklarına kavuşması ve ticari ilişkilerin zarar
görmemesi, hukuki süreçlerin çözüm alanı olmaktan çıkartılıp istismar alanına
dönüştürülmesinin engellenmesi elbette ki partimiz tarafından desteklenen
tercihlerdir. Dolayısıyla, bu düzenlemenin her hükmünde bu temel tercihlerin
esas alınması ve gözetilmesi gerekirdi.
Sayın
milletvekilleri, bunun yanı sıra, işletmenin ekonomik sıkıntı içine girmesinden
sonra o işletmeyi yeniden ayağa kaldırmak ve hatta ondan daha da önemlisi
işletmenin bu sıkıntılı ortama girmesini engelleyecek tedbirlerin alınması ve
uygun ticari ortamın yaratılması da bu Meclisin görevleri arasında olmalıdır. 
Sayın
milletvekilleri, bu konuda on beş yıllık iktidarı döneminde Hükûmetin özenli ve
sorumlu davrandığını söylemek maalesef mümkün değildir. Bu süreçte açılan yeni
ticari işletmelerle Türkiye ticari işletmeler mezarlığına dönüşmüştür. Üretim
ve istihdamın artırılması, ülke gelirinin adaletli paylaşılmasından öte
servetin belli bir zümrenin elinde toplanması ve tekelleşmesi, üretici
güçlerden ziyade faiz lobilerini besleyen ekonomik işleyiş AKP iktidarının on
beş yıllık temel karakteri olarak belirginlik kazanmıştır. Bu gerçeklik bizzat
ülkenin Cumhurbaşkanının ağzından “Biz faiz lobisine mi çalışacağız?”
sözleriyle öz eleştiri olarak ifade bulmuştur. 
Ayrıca
iflasın ertelenmesi kurumunun yozlaşması ve çürümesinde, çözüm yolu olmaktan
çıkıp sorun alanına dönüşmesinde ülkemizdeki hukuk sisteminde yıllardır yaşanan
yozlaşma ve çürümenin büyük bir etkisi olduğu göz ardı edilmemelidir. Yargıya
güvenin tarihimizde ve uluslararası örneklerde görülmedik şekilde aşağılara
indiği, bağımsız, tarafsız, liyakati esas alan, yurttaşına güven veren
niteliklerden uzaklaşıp siyasi erkin ve hukuk dışı güçlerin etki sahasına
dönüşen yargısal işleyiş içerisinde hukuki süreçlerden adil ve çözümcül
sonuçlar beklemek safiyaneliktir. 
Sayın
milletvekilleri, bu nedenle, hukukun işleyişindeki temel gereklilikler
sağlanmadan, yargının liyakate dayalı, adil, etkin bir işleve kavuşturulup
siyasi erkin müdahalesinden uzak bir gerçekliğe kavuşturulmadan yapılacak her
düzenlemenin akıbeti iflasın ertelenmesi kurumunda olduğundan farklı
olmayacaktır. 
AKP
iktidarlarının on beş yıllık uygulamaları, deneme yanılma, yapma bozma, bir
bakanın yaptığı düzenlemeyi diğerinin ortadan kaldırması, bir kişinin duygusal
ve popülist tercihlerle vücut bulan düzenlemelerinden öteye geçmemiştir. Bu
süreçte kaynaklar, zaman ve haklar keyfîliğe kurban edilmiştir. 
Sayın
milletvekilleri, yapılan düzenlemede, alacaklıların çözüm sürecine daha etkili
bir şekilde dâhil edilmiş olması grubumuzca olumluluk olarak
değerlendirilmektedir. Tasarıyla yine, ticari ve ekonomik bütünlük arz eden ya
da bir bütünlük hâlinde satıldığı takdirde daha yüksek gelir elde edeceği
anlaşılan mal ve hakların bir bütün olarak paraya çevrilmesi yolu
öngörülmektedir. Ancak bu olumlu yaklaşımın alacaklı, borçlu ve üçüncü
şahısların, hak kayıplarına uğramayacak ve tereddütlere mahal bırakmayacak
şekilde bir hukuki çerçeveye oturtulması zorunludur. 
Sayın
milletvekilleri, yine, getirilen süreler, konkordatonun seyri dikkate alınarak
kısaltılabilmelidir. İyileşme ihtimali bulunmayan işletmelerin iflası
bekletilerek bu süre zarfında alacaklıların haklarına kavuşmasının gecikmesi ve
bu dönemde, alacaklı işletmelerin de ekonomik sıkıntıya girmesine sebebiyet
verilmemelidir. Düzenlemede, konkordatonun sözleşmelere etkisi düzenlenirken
hukukun genel teorisi ve temel ilkeleri anlamında sözleşme özgürlüğünü ortadan
kaldıracak düzenlemeler metinden çıkartılarak hukuki garabetler yaratmaktan
kaçınılmalıdır. Tasarıyla getirilen elektronik tebligat uygulamasına ilişkin
düzenlemelerle, elektronik tebligat yapılacakların kapsamı genişletilmektedir.
Özellikle, kamu kurumları ve avukatlar bakımından elektronik tebligat zorunlu
hâle gelmektedir. Hemen belirtelim ki bilimsel ve teknolojik alandaki
gelişmelerin hayatımızın her alanına dâhil edilmesi, kolaylaştırıcı bir işlevle
sürece kazandırılması partimizin de temel tercihlerindendir. 
Birçok
hak kullanımının esası ve başlangıcı olan tebligat gibi önemli bir kuruma
ilişkin düzenlemeler yapılırken çok dikkatli davranılmalı ve düşünülmelidir. Bu
alanda meydana gelecek belirsizlikler ve ihtilaflar büyük hak kayıplarına,
yargılama süreçlerinin gereksiz şekilde uzamasına, yargının iş ve iş yükünün
artmasına sebebiyet verecektir. Gerek Komisyonda ve gerekse Alt Komisyonda
yapılan tartışmalarda, elektronik tebligat uygulamasında ortaya çıkacak olan
birçok belirsizliğe ve sıkıntıya sağlıklı yanıtlar verilememiştir. 
Sayın
milletvekilleri, bahsi geçen kaygılar Komisyonun tüm üyeleri tarafından dile
getirilmiştir. Özellikle avukatlar bakımından elektronik tebligat usulünün
zorunlu yöntem hâline getirilmesine, Barolar Birliği temsilcisinin bu konudaki
eleştirilerine Komisyon yanıt verememiş, bu konuda çözüm üretememiştir. Umarım
ki bu çözüm Genel Kurul tarafından üretilecektir. Komisyonda belirtilen
kaygılar giderilmeden, eleştiriler karşılanmadan, avukatlar bakımından
elektronik tebligatın zorunlu hâle getirilmesini bizler doğru bulmuyoruz. 
Sayın
milletvekilleri, burada, teknik altyapının tamamlanması, bu yöntemin
kullanıcıları tarafından istenilir hâle getirilmesi temelinde gönüllülük esası
alınarak aşamalı bir geçiş yöntem olarak benimsenmelidir. 
Tüm
bu değerlendirmelerin ışığında, temelde karşı olmadığımız yasa tasarısında,
özensizlikten, hazırlıksızlıktan ve gelecek öngörüsünden uzak yaklaşımın
sonuçları olarak ortaya çıkacak yeni sorun alanları dikkate değer bulunmalıdır
ve tasarı bu anlamıyla bir kez daha gözden geçirilmelidir diyoruz. Temelde desteklediğimiz
bu tasarının içerisinde yer alan sıkıntıların giderilmesini de Genel Kurulun
takdirine sunuyoruz.
Saygılarımı
sunuyorum, teşekkür ediyorum arkadaşlar. (CHP sıralarından alkışlar)
BAŞKAN
– Teşekkür ediyorum.
Gruplar
adına son söz Adalet ve Kalkınma Partisi Grubu adına Afyonkarahisar
Milletvekili Ali Özkaya’ya aittir.
Sayın
Özkaya, buyurun. (AK PARTİ sıralarından alkışlar)
AK
PARTİ GRUBU ADINA ALİ ÖZKAYA (Afyonkarahisar) – Sayın Başkan, saygıdeğer
milletvekilleri ve ekranları başında bizi izleyen aziz milletimiz; 524 sıra
sayılı Genel Kurulda görüşmeye başlamış olduğumuz Yatırım Ortamını İyileştirme
Amacıyla İcra ve İflas Kanunu ve Bazı Kanunlarda Değişiklik Yapılması Hakkında
Kanun Tasarı üzerinde Adalet ve Kalkınma Partisi Grubumuz adına söz almış
bulunuyorum. Hepinizi saygıyla selamlıyorum. 
Bu
kanun tasarısı, Yatırım Ortamını İyileştirme Koordinasyon Kurulu çalışmaları
kapsamında Adalet Bakanlığımız tarafından hazırlanmış, yaklaşık 10 kanunda
değişiklik yapan bir kanun tasarısıdır. Kanun tasarısı Adalet Komisyonumuza
gelmiş, alt komisyonda şahsımın başkanlığında çalışmalar yapılmış, daha sonra
ana komisyonda görüşülmüş ve tasarının başlığındaki “Yatırım Ortamının
İyileştirilmesi” kısmı çıkarılarak İcra ve İflas Kanunu ve Bazı Kanunlarda Değişiklik
Yapılması Hakkında Kanun Tasarısı olarak Genel Kurula getirilmiştir. 
Kanun
tasarısı çalışmaları sırasında hem AK PARTİ’li sayın milletvekillerimiz hem
CHP’den hem MHP’den arkadaşlarımız, Komisyon üyelerimiz son derece katkı vermiş
ve tam bir uyum içinde bu kanun tasarısının çıkarılması için çalışma
sağlanmıştır. 
Değerli
arkadaşlar, bu tasarıyla getirilen en önemli değişiklik, 2000 krizinden sonra
2003 yılında hukukumuza giren iflasın ertelenmesi müessesesi tamamıyla hukuktan
çıkarılmaktadır, İcra İflas Kanunu’ndan çıkarılmakta ve bunun yerine konkordato
müessesesi revize edilerek ve ihtiyaçları karşılayacak şekilde yeniden
düzenlenmektedir. 
İflasın
ertelenmesinde borçlunun borca batık olması ön şart idi. Bu ön şart olduğu için
de borçlunun şirketin iflasının ertelenmesini istemesinin, on beş yıllık
süreçte geldiğimizde yeterli ve faydalı bir faaliyet olmadığını görüyoruz; ne
şirketler iyileşebilmiş ne de iflastan kurtarılabilmiş, maalesef süreç içinde
şirketler iflas etme noktasına gelmiştir. 
İflasın
ertelenmesinde alacaklı olanlar alacağını alamadığı için, takipler, davalar ve
süreçler durduğu için bu şirketler de iflas noktasına gelmiş, birbirine domino
etkisi yapmıştır. İflas ertelemesi yargılamalarında istenilen kaliteler de
maalesef gerçekleştirilememiştir. Borçlu lehine verilen tedbirin herhangi bir
süreyle kısıtlanmaması, bir artı dört yıl olarak ihtiyati tedbir kararları
verilmiş olması ve bunların uzaması, kötü niyetli borçlu ve alacaklıların da bu
sürece katkı sağlaması sonucu, âdeta şirketler iflas ettirilsin manasına doğru
gelinmiştir. 
Ahmet
Cevdet Paşa Başkanlığında hazırlanan Mecelle’nin genel hükümlerinden malum
44’üncü madde var. Diyor ki: “Ezmanın tagayyürü ile ahkamın tagayyürü inkar
olunamaz.” Yani bir ihtiyaç için, bir amaç için getirilen kanunun değişmesi,
zamanın değişmesiyle, ihtiyacın değişmesiyle mümkün hâle gelebilir. Bu kanunda
iflası erteleme müessesesi de tam buna benzer hâle geldi. Yaşanan tecrübeler ve
kötü örnekler artık bunu müesseseden toptan çıkarmayı gerektiriyor. 
İflas
ertelemesi yerine koyduğumuz ve daha etkin hâle gelecek olan konkordato
hakkında kısa bir bilgi vermek gerekirse, konkordatoyu biz, borcunu ödemekte
zorlanan borçlunun borcun miktarından bir kısmının indirilmesi veya süre
verilmesi veyahut da her ikisinin müştereken yapılması ve bunun da alacakların
kabulünden sonra mahkemenin tasdikiyle onaylanması olarak, bir karşılıklı
anlaşma yani bir “cebrî sulh” olarak tanımlıyoruz. Alacaklılar tarafından
yapılan oylama sonucu öngörülen çoğunluk kabul ederse anlaşmada olumsuz oy
verenleri de bağlamaktadır. Burada “Efendim, özel hukuka, mülkiyet hakkına,
sözleşme hakkına tecavüz var mıdır?” diye düşünülebilir ancak, buradaki kamu
yararı konkordatoya tabi şirketlerin yaşatılması, millî ekonominin gereklerine
ve sosyal amaçlarına uygun olarak hayatiyetini sürdürmesi, güvenlik ve
kararlılık içinde çalışmanın olması, istihdamın devamı, devlet için katma değer
üretmesi son derece önemlidir. İşte bunun için de devletin tedbir alması
zorunludur. Ekonomik ve ticari hayatın devamı için şirketlerin yaşaması iflas
etmesinden çok daha önemlidir. Bu kapsamda, konkordato talep edebilmek için
borca batık hâle gelme şartı aranmayacaktır. Borçlu borcunu ödemesi konusunda
güçlüğe düşerse veyahut da yakın bir gelecekte güçlüğe düşme endişesi varsa
mahkemeden konkordato talebinde bulunacaktır. Bunu bulunurken de kanunda
belirtilen, tam anlamıyla en son mali durumunu gösterir belgeleri, muhasebe
kurumunun belirlediği, yetki verdiği kişilerin belirleyeceği raporları
mahkemeye sunacak ve ondan sonra da finansal analiz raporlarıyla birlikte tüm
evraklarını mahkemeye sunacaktır. Mahkeme evrakı aldıktan itibaren üç aylık
kesin süre verecektir. İflas erteleme kurumunda mahkemelerin takdir hakkı
vardı; bir kısım mahkeme iflas erteleme veriyordu, bir kısmı vermiyordu.
Böylece de şirketlerin bazen ticaret merkezlerini taşıdıklarına şahit oluyoruz.
İşte, bu durumda, mahkeme üç aylık bir süre verecek, geçici komiser tayin
edecektir ve derhâl borçlunun mal varlığını azaltıcı hareketlerden kaçınması için
tedbirler alacak, ivazsız iktisapları önleyecek, borçlanmasını önleyecek, başka
değer azaltacak, yeni borçlanmalar geliştirecek her türlü muameleler konusunda
sınırlama koyacak ve komiserin nezaretinde bu işlemler yapılacaktır. İhtiyaç
olduğunda iki aylık daha -toplam beş aylık- bir süre verecektir. Komiser bu
süreçte derhâl alacaklıları toplantıya çağıracak, bu talebi iletecek ve
komiserin çalışmasından sonra, bu beş aylık sürede raporunu hazırlayıp eğer bu
şirketin yaşaması gerekiyorsa, konkordatonun doğru bir teklif olduğuna
inanılıyorsa mahkemeden bunun tasdikini isteyecektir, mahkeme bir yıl içinde
karar verecektir. Burada bilirkişi tayin edecek, sunulan raporlarla şirketin
mali durumu borçlarını gerçekten ödeyecek ve eğer bu şirket iflas etmiş olsa idi,
alacaklıların eline konkordatoya gittiğinde daha fazla para geçeceğine
inanıyorsa o takdirde konkordatoyu onaylayacaktır; aksi hâlde, reddedecek ve
şirketin iflasına karar verecektir. 
Mahkeme
rehinli alacaklılarla da burada kendi içinde bir müzakere toplantısı
yapılmasına karar verecek çünkü adi alacaklar ile rehinli alacaklar birbirinden
farklı. Tabii, rehinli alacaklar sınırlı bir ayni hak olduğu için onları kendi
içinde müzakere edecek ve müzakerenin sonunda eğer rehinli alacaklılar da üçte
2’yle bu talebi kabul ederlerse konkordatoya kabul eden adi alacaklılarla
birlikte sunulacak ve mahkeme bunu gerekçeli kararında dikkate alacaktır.
Tabii, burada adi alacaklılar açısından 2 tane çoğunluk var konkordatoda. Bir,
sayı olarak ve alacak miktarı olarak yüzde 50’yi aşması gerekiyor veyahut da
sayı olarak 1/4 olmakla birlikte, alacak miktarı olarak 2/3’ten daha fazla bir
çoğunluk kabul ederse o taktirde konkordatoya gidilebilecektir.
Rehinli
alacaklıları az önce söylemiştik, üçte 2’yi geçecek. Rehinli alacaklıların
yapılandırılma kapsamında olduğu kabul edilir ve rehinli alacaklarla ilgili de
raporları, değerlendirmeleri yetkili uzman kurullar yapacaktır. Tabii, kural
olarak mahkemenin tasdik kararıyla bağlayıcı olacak geçici mühlette eğer
alacaklılar isterse bu karar kesinleştikten sonra da hüküm ifade etmesini
isteyecekler yani istinaf ve temyiz aşamasını geçmesini ve ondan sonra hüküm
ifade etmesine de karar verebilecekler. 
İşçi
alacakları ve nafaka alacakları konkordatodan istisnadır ve yine kamu alacakları
da konkordatonun istisnasıdır ancak kamu alacaklıları açısından haciz ve takip
yapılamaz bu süreçte, geçici ve kesin süreçte; nafaka ve işçi alacakları
açısından takip de yapılabilir. Bu müessesenin iflas ertelemeye göre çok daha
faydalı olacağını düşünüyorum. 
Yine
elektronik imzayla ilgili Tebligat Kanunu’nda önemli değişiklikler yapıyoruz.
Artık, mevcut kanundaki sermaye şirketleri açısından var olan tebligat
sistemini zorunlu hâle getiriyoruz ve bunu uygulanabilir hâle getiriyoruz, hem
de tüm kamu kuruluşlarına, şirketlere, kooperatiflere, derneklere, vakıflara,
sendikalara, meslek birliklerine, KİT’lere, avukatlara, ara buluculara,
bilirkişilere. Bunların tamamı için de PTT bir sistem kuracak. 2018 yılı için
14 lira olan tebligat 4 liraya inecek, hem masraf azalacak hem hızlanacaktır.
Yaklaşık 70 milyonun üzerindeki tebligatın 50 milyonu elektronik yolla
yapılacaktır.
(Mikrofon
otomatik cihaz tarafından kapatıldı) 
BAŞKAN
– Teşekkür ediyorum.
Lütfen
tamamlayalım.
ALİ
ÖZKAYA (Devamla) – Tamamlayalım Sayın Başkanım.
Tabii,
bu tebligatın zorunlu olmasından sonraki süreçte vatandaşlar açısından ve
ilgililer açısından şu fayda var: Normal itiraz, temyiz sürelerine beş gün daha
ilave süre kazanılmış olacak. Bu beş günlük ilave süre bilgisi SMS’le de ilgili
kişiye verilecek, beş günden sonra süreler başlayacak. Bu açıdan da tebligat
herkes açısından faydalı olacak. Yargılamayı aksatan en önemli husus malum,
tebligattır. Tebligatın elektronik ortamda yapılmış olmasıyla yargılamalar da
çok daha hızlanmış olacak ve bunun sonucu olarak da daha adil, daha az masraflı
bir yargılamaya kavuşmuş olacağız. 
Kanunun
milletimize hayırlı olmasını temenni ediyorum. Hazırlanması sürecinde emeği
geçen tüm sayın bakanlarımıza, Komisyon üyelerimize ve uzmanlara da teşekkür
ediyorum.
Yüce
Meclisi en derin saygılarımla selamlıyorum. (AK PARTİ sıralarından alkışlar)
BAŞKAN
– Teşekkür ediyorum.
Şahıslar
adına ilk söz Denizli Milletvekili Kazım Arslan’a aittir.
Sayın
Arslan, buyurun. (CHP sıralarından alkışlar)
KAZIM
ARSLAN (Denizli) – Sayın Başkan, değerli milletvekilleri; 524 sıra sayılı
Yatırım Ortamının İyileştirilmesi Amacıyla İcra ve İflas Kanunu ve Bazı
Kanunlarda Değişiklik Yapılması Hakkında Kanun Tasarısı’yla ilgili olarak
şahsım adına söz aldım. Hepinizi sevgiyle saygıyla selamlıyorum.
Öncelikle,
26 Şubat 1992 tarihinde Karabağ Savaşı sırasında Azerbaycan Cumhuriyeti’nin
Dağlık Karabağ bölgesindeki Azeri vatandaşlarımızın, kardeşlerimizin Hocalı
kasabasında Ermenistan kuvvetleri tarafından katledilmesini şiddetle, nefretle
kınıyorum. O olayda şehit olan kardeşlerimize Allah’tan rahmet diliyorum ve
Azerbaycan halkımıza da başsağlığı diliyorum.
Değerli
milletvekilleri, tabii bu yasa tasarısının esasen başlığı ile içeriği arasında
çok fazla birbirini teyit etmeyen düzenlemeleri içerdiği açıklıkla ortadadır.
Komisyonda da söylemiştim, yasanın başlığına baktığımız zaman “Yatırım
Ortamının İyileştirilmesi” dendiği hâlde, hâlbuki yasanın içeriğine baktığımız
zaman yasanın düzenlenmesinde birçok işlemin hızlandırılmasıyla ilgili, icra
iflasla ilgili düzenlemelerin yapıldığını görüyoruz. O nedenle aslında yasanın
başlığının “Yatırım Ortamının İyileştirilmesi”nden çok “Yatırım İşlerinin Daha
Çabuklaştırılması” yönünde bir başlık olması daha uygun olurdu diye ifade etmek
istiyorum.
Değerli
milletvekilleri, aslında yasa değişikliklerini sık sık yapıyorsunuz. Daha önce
2004 sayılı bu İcra ve İflas Kanunu’nda da değişiklik yapılmış ve İcra ve İflas
Kanunu’nda yapılan değişiklikle özellikle iflas ertelemelerinin sıklıkla
kullanılabilecek bir noktaya getirilmesine ilişkin bir düzenleme yapmıştınız.
Tabii bu sırası geldiğinde çok suistimal edilerek kötüye kullanıldığı için de
daha sonra bunu yasaklamak durumunda kaldınız. Şimdi de bunu ortadan
kaldırıyorsunuz. Konkordatonun işletilmesiyle ilgili de bir düzenlemeyi ortaya
çıkarıyorsunuz. 
Tabii,
yasaların bu kadar sık sık düzeltilmiş olması, düzenlenmiş olması, torba
yasalarla gelişigüzel bunlara yeni yeni maddelerle eklentiler yapılması aslında
kanun bütünlüğü ve kanunun uygulanması noktasında birçok sıkıntıyı da
beraberinde getirdiği bir gerçektir. 
Değerli
milletvekilleri, esas olan, yatırım ortamının iyileştirilmesiyle birlikte
işletmelerin ve fabrikaların daha etkin, daha kalıcı ve işlerini daha iyi bir
şekilde sürdürebilecek bazı düzenlemelere çok büyük ihtiyaç var; esas olan bu.
Eğer biz işletmeleri çalıştırmak istiyorsak, biz işletmeleri gerçekten kendi
içinde döndürmek ve bunların istihdam sağlamasına olanak sağlamak istiyorsak
aslında devletin yapacağı birçok önemli işler ve işlevler vardır. Dolayısıyla
sadece işletmelere has eksikliklere bakmayacağız, devletin de yapmış olduğu
yanlışlara, iktidarınızın da yapmış olduğu yanlışlara dikkati çekmek zorundayız
çünkü bugün özellikle devletin, iktidarınızın yaptığı yanlışlarla işletmelerin,
fabrikaların zor durumda kaldığı bir gerçektir. Onun için, bir kere devletin
öncelikle hukuk devleti olması gerekmektedir. Hukuk devleti çerçevesinde
yargının bağımsız olması gerekmektedir. OHAL’le uzun süre bu uygulamaların
sürdürülemeyeceği, aynı zamanda da vatandaşın hukuka güveninin azalacağı ve
Türkiye’nin itibarının da azalacağını da göz ardı etmemek gerekir diye
düşünüyorum. Çünkü bunları ne kadar düzenli yapabilirsek, ne kadar iyi
yapabilirsek, ne kadar güven ortamı sağlayabilirsek işletmelerin de, fabrikaların
da çalışmasının o denli iyi olacağını da mutlaka görmek zorundayız. 
O
nedenle, ben hepinizi tekrar sevgiyle saygıyla selamlıyorum. Bu yasanın
ülkemize hayırlı olmasını da temenni ediyorum. 
Teşekkür
ederim. (CHP sıralarından alkışlar) 
BAŞKAN
– Teşekkür ediyorum. 
Şahıslar
adına ikinci ve son söz Manisa Milletvekili İsmail Bilen’e aittir. 
Buyurun
Sayın Bilen. (AK PARTİ sıralarından alkışlar) 
İSMAİL
BİLEN (Manisa) – Sayın Başkan, değerli milletvekilleri; Yatırım Ortamının
İyileştirilmesi Amacıyla İcra ve İflas Kanunu ve Bazı Kanunlarda Değişiklik
Yapılması Hakkında Kanun Tasarısı’nın tümü üzerinde şahsım adına söz almış
bulunmaktayım. Yüce heyetinizi saygıyla selamlıyorum. 
Değerli
milletvekilleri, sözlerime başlamadan önce siyasi tarihimizde önemli bir iz
bırakan, 28 Şubatın en büyük mağduru merhum Başbakanımız Profesör Doktor
Necmettin Erbakan’ı, vefatının 7’nci seneidevriyesinde rahmetle, minnetle,
şükranla yâd ediyor, kendisine Allah’tan rahmet diliyor, mekânının cennet
olmasını temenni ediyorum.
Yine,
devletimizin ve milletimizin bekası için şehadet mertebesine ulaşan aziz
şehitlerimize Allah’tan rahmet, kederli ailelerine sabrıcemil ve gazilerimize
de acil şifalar diliyorum.
Değerli
arkadaşlar, hemen hemen tüm hatipler, İcra ve İflas Kanunu’nda yapmaya
çalıştığımız bu değişikliğin piyasanın beklentisi olduğunu, iş dünyasının
talebini karşılamaya yönelik olduğunu ve iyi niyetli alacaklılar ile borçluları
korumaya yönelik bir çaba olduğunu ifade etmişlerdi; aynen onlara iştirak
ediyorum.
İş
hayatımızın, iş dünyamızın beklentilerini karşılamaya yönelik bu kanun
tasarısının şimdiden iş dünyamıza, ülkemize hayırlar getirmesini temenni
ediyorum.
Değerli
arkadaşlar, getirilen teklifle birçok kanunumuzda değişikliğe gitmekteyiz. İcra
ve İflas Kanunu başta olmak üzere Hukuk Muhakemeleri Kanunu, Kooperatifler
Kanunu, Tebligat Kanunu, Amme Alacaklarının Tahsil Usulü Hakkında Kanun, Türk
Ticaret Kanunu, Adli Yargı İlk Derece Mahkemeleri ile Bölge Adliye
Mahkemelerinin Kuruluş, Görev ve Yetkileri Hakkında Kanun, Posta Hizmetleri
Kanunu, Vergi Usul Kanunu, Suç Gelirlerinin Aklanmasının Önlenmesi Hakkında
Kanun ile Sınai Mülkiyet Kanunu’nun bazı hükümlerinde değişiklik yapılması
düşünülmekte.
Değerli
arkadaşlar, kanunla yapılan en önemli değişiklik 2003 yılından beri uygulanan
iflasın ertelenmesi kurumunun tamamen yürürlükten kaldırılması ve bu kurumun
yerine mevzuatımızda bulunan ancak iflas erteleme kurumu sebebiyle tercih
edilmeyen konkordato kurumunun revize edilmesine yönelik bir gayrettir. Bir
hukukçu olarak ifade ediyorum: Art niyetli borçlu ve alacaklıların çok sık
kullandıkları bu müessese kendisinden beklenen yararı, faydayı sağlamaktan öte,
art niyetli, kötü niyetli alacaklı ve borçluları korumaya yönelik kullanılmakta
ve dolayısıyla da zaman zaman adalete olan güveni zedelemektedir. Dolayısıyla
iflasın ertelenmesi kurumunda alacaklıların herhangi bir şekilde söz sahibi
olmaması, sürecin borçlu ve mahkeme arasında yürütülmesi ve yaşanan yargılama
sorunlarıyla birlikte değerlendirildiğinde bu kurumun tamamıyla yürürlükten
kaldırılması ve bunun yerine alacaklılar ile borçluların da bir müzakere
sonrasında anlaşmaları ve bu anlaşmanın mahkemece tasdiki esasına dayanan
konkordato kurumunun daha etkin, daha verimli, daha aktif ve piyasayı da memnun
edecek, alacaklıların ve borçluların haklarını, menfaatlerini korumaya yönelik
ticari ve sosyal bakımdan bir zaruret hâline gelmiştir. 
Değerli
arkadaşlar, dolayısıyla bu kanunun iş dünyamıza, ticari hayatımıza ve hukuk
sistemimize hayırlar getirmesini temenni ediyor, bu kanun tasarısının
hazırlanmasında emeği geçen tüm arkadaşlarıma teşekkürlerimi sunuyor, sizleri
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ediyorum. 
Şimdi,
soru-cevap işlemi gerçekleştireceğiz. 
Sürenin
yarısını soru, yarısını da cevap olarak vereceğim. 
Evet,
Sayın Tanal, buyurun. 
MAHMUT
TANAL (İstanbul) – Değerli Bakanım, bu iflasın ertelenmesiyle ilgili 2007
tarihinden bugüne kadar kaç tane karar alındı ve bunların kaç tanesi iflasın
ertelenmesinden kurtuldu? 
İkincisi:
2007 tarihinde kaç tane icra dosyası açıldı? Bu icra dosyalarından kaç tanesi
2018 yılına devredildi? 
Adalet
Teşkilatını Güçlendirme Vakfının araçları var. 2017 yılında bunların en kısa
mesafe ücreti ne kadardır, saat başı bekleme ücreti ne kadar alınıyor ve Adalet
Teşkilatını Güçlendirme Vakfının kaç tane aracı vardır? 
Şu
anda ülkede icralık olmuş olan vatandaşımızın sayısı kaçtır, kaç vatandaşımız
icralık oldu. 2017 yılında İcra Müdürlüğüne müracaat edenlerden banka
borçlularının sayısı kaçtır? Yani, bankaya borçlu olan, icralık olan
vatandaşımızın sayısı kaçtır? 
Teşekkür
ediyorum. 
BAŞKAN
– Sayın Gök…
LEVENT
GÖK (Ankara) – Sayın Bakan, gerçi Sayın Bakan derken bir bakan değişimi olmuş,
Maliye Bakanını orada beklerken Sayın Adalet Bakanı gelmiş ama olsun, aynı konu
sizi de ilgilendirir. 
Sayın
Bakan, Zarrab meselesi gündemin yoğunluğundan dolayı şu anda pek gerilerde
kalmış gibi gözükse de Zarrab’ın tutuklanması ve tahliye edilmesinden sonra,
Gümrük ve Ticaret Baş Müfettişi tarafından, 8 Ağustos 2014 tarihli 052-B/13
sayılı bir inceleme raporu Gümrük Bakanlığına sunuldu. Bu raporda geçen
iddialarla ilgili Hazine Müsteşarlığı, Ekonomi Bakanlığı, MASAK, Maliye
Bakanlığı ve Vergi Denetim Kurulunun inceleme yapması gerektiği de belirtildi.
Dönemin Gümrük Bakanı Cenap Aşçı bu incelemelerin yapılması için konunun ilgili
kurumlara gönderildiğini ifade etti. Ben siz oraya oturmadan önce Sayın Maliye
Bakanına…
(Mikrofon
otomatik cihaz tarafından kapatıldı)
LEVENT
GÖK (Ankara) – Sayın Başkanım…
BAŞKAN-
Tamamlayın lütfen siz. 
LEVENT
GÖK (Ankara) – …yönelteceğim bir soruyu size yöneltiyorum ve kamuoyuyla
paylaşmanızı istiyorum: Gümrük Bakanlığı Baş Müfettişi tarafından verilen rapor
Maliye Bakanlığı Vergi Denetim Kuruluna gönderilmiştir. Maliye Bakanlığı Vergi
Denetim Kurulu bu rapor üzerine hangi işlemi yapmıştır, ne tür bir soruşturma
açmıştır ya da hangi süreç içerisinde bu rapor değerlendirilmiştir? 
BAŞKAN
– Teşekkür ediyoruz. 
Sayın
Çamak, buyurun. 
HÜSEYİN
ÇAMAK (Mersin) – Teşekkür ederim Sayın Başkan. 
Sayın
Bakan, Türkiye Büyük Millet Meclisi Başkanlık Divanının vekillerin implant
ödemelerini 8’den 12’ye çıkararak kişiye özel implant ödemelerini artırması
asla kabul edilemez. Kaldı ki normal vatandaşa ne uygulanıyorsa milletvekiline
de o uygulanmalıdır. Başkanlık Divanının bu kararı Meclisin saygınlığına gölge
düşürmüştür. Buradan basına sesleniyorum: Bu kararın ardından tüm implantlarını
devlete yükleyecek vekilleri araştırıp bulsunlar. Çünkü tüm vekilleri zan
altında bırakan bu karar belli ki birilerine özel hazırlanmıştır. Bu karar
açıklandığından beri nereye gitsek vatandaşın tepkisiyle karşılaşıyoruz. Bu
keyfî karara sebep olanlar kimse, lütfen, sorumluluğunu da onlar üstlensinler.
Vatandaşın karşılanmayan ihtiyaçlarını vekillere fazlasıyla sunarak halkın
vekili olunamaz. Allah aşkına, kaç kişiye 12 implant gerekecektir?
Teşekkür
ederim.
BAŞKAN
– Sayın Türkmen… Yok. 
Sayın
Arslan… 
KAZIM
ARSLAN (Denizli) – Adalet Bakanına soruyorum: Alman gazeteci Deniz Yücel’in
tahliyesiyle ilgili olarak Alman Başbakanı Merkel ile Türkiye Cumhuriyeti
Başbakanı Binali Yıldırım’ın, Dışişleri Bakanı Gabriel ile Dışişleri Bakanımız
Mevlüt Çavuşoğlu’nun görüşmesi sonucunda mahkeme hiçbir şart ortaya koymadan
tahliyesine karar vermiştir. Bu ikili görüşmeler sonucu Deniz Yücel tahliye
edilmişse, milletvekili arkadaşımız Enis Berberoğlu’nun tahliye edilmesi için kiminle
görüşmemiz gerekiyor? 
İki:
Tahliye kararı verilirken yurt dışı yasağının konulmamasının gerekçesi nedir?
Türkiye Cumhuriyeti vatandaşlarına, her bir vatandaşımıza yurt dışı yasağı
konulurken Deniz Yücel’e neden konulmamıştır? 
Üç:
Cumhuriyet gazetesi yazarlarından Akın Atalay, Murat Sabuncu, Ahmet Şık’ın
tahliye olmaları için sizinle mi görüşmemiz gerekiyor? 
Teşekkür
ederim, sağ olun.
BAŞKAN
– Sayın Tümer…
ZÜLFİKAR
İNÖNÜ TÜMER (Adana) – Sayın Bakan, işsizlik oranının çift haneli oranlara
yükseldiği ülkemizde istihdam artışı için yeni iş yerlerinin açılması büyük
öneme sahiptir. Kısa adı KOSGEB olan, Küçük ve Orta Ölçekli İşletmeleri
Geliştirme ve Destekleme İdaresi Başkanlığının Girişimcilik Destek Programı
kapsamında verdiği Uygulamalı Girişimcilik Eğitimi de kendi işinin sahibi olmak
isteyen girişimcilerin iş yeri açılış giderlerini karşılaması için sunduğu hibe
kredi imkânları da bunlardan biridir. Ancak bu programı tamamlayıp 50 bin lira
kredi tutarlı hibe kredisiyle iş yeri açan girişimcilerden aldıkları hibe kredi
için vergi dairelerinin gelir vergisi talep ettiği doğru mudur?
BAŞKAN
– Sayın Havutça…
NAMIK
HAVUTÇA (Balıkesir) – Teşekkür ederim Sayın Başkan.
Sayın
Bakan, tüketicilerin 2002 yılında banka borcu 6,6 milyar, bugün itibarıyla 500
milyar TL. Yine, ailelerin borca oranı 2002’de yüzde 4,7; bugün yüzde 46,9.
Çiftçilerin 2002’de banka borcu 5,1 milyar lira, bugün 85,5 milyar lira yani 17
kat artan çiftçi borcundan bahsediyoruz. Bu durumda Hükûmetiniz -Bakanlığınız
bu istatistikleri en iyi bilen Bakanlık olarak- 100 tane icra dairesi açacak;
bu borçluların mallarını koruyacak, haczedecek yer bulamayacağız. Hükûmetiniz
bu konuda bir önlem düşünüyor mu?
BAŞKAN
– Sayın Gaytancıoğlu…
OKAN
GAYTANCIOĞLU (Edirne) – Teşekkür ederim Sayın Başkan.
İflas
eden şirketlerden alacağı olan vatandaşlara bu borçlar ödenecek mi? Örneğin
Edirne Meriç ilçesinde PİRSAN isimli bir firmadan çok kişi alacaklı. Bu yasayla
bu alacaklılara bir ödeme sağlanacak mı?
İkinci
sorum: Tüketici kredileri ve kredi kartlarını ödeyemeyen vatandaşlar bankalarca
önce avukatlara yönlendiriliyor, sonra avukatlar aracılığıyla tahsil edilemeyen
borçlar varlık şirketlerine yönlendiriliyor. Ne kadar varlık şirketi var? Bu
şirketlerin üzerinde ne kadar alacak var?
Üçüncü
sorum: Çok sayıda çiftçimiz ciddi anlamda borçlu. Her türlü borca yapılandırma
getirildi. Çiftçi borçlarına bir yapılandırma olacak mı?
BAŞKAN
– Sayın Tanal…
MAHMUT
TANAL (İstanbul) – Teşekkür ediyorum Sayın Başkanım.
Değerli
Bakanım, Adalet Bakanlığı Ceza İşleri Genel Müdürlüğünün 6 Nisan 2017 tarihli
terör soruşturmaları bilgi kitapçığı elimizde. Burada, bu kitapçığın 6’ncı
maddesinde hâkim ve savcılar hakkında delillerin nasıl yorumlanacağı
belirtilmiş ve bu maddenin son cümlesinde “Tahliye konusunda Hâkimler ve
Savcılar Kuruluyla mutlaka istişarede bulunduktan sonra irade
oluşturulacaktır.” Anayasa’mızın 138’inci maddesinde “Mahkemelere kimse talimat
veremez, telkinde bulunamaz.” denilmektedir. Bu, Anayasa ihlal suçu teşkil
etmiyor mu? Bu, yargının tarafsızlık ve bağımsızlık ilkesini ortadan
kaldırmıyor mu? Vatandaş bu mahkemelerin bağımsız ve tarafsız olduğuna nasıl
inanacak, nasıl güvenecek? Bu yazılı belgeye karşı ne yapacaksınız? Bu Anayasa
ihlal suçu karşısında Adalet Bakanlığı Hâkimler ve Savcılar Kurulu hâlen
görevinde mi duracak?
Teşekkür
ediyorum.
Saygılar.

BAŞKAN
– Teşekkürler.
Son
olarak Sayın Gök, bir daha size söz veriyorum.
Buyurun.

LEVENT
GÖK (Ankara) – Sayın Bakan, yaklaşık bir ay kadar önce Sayın Sağlık Bakanının
huzurunda bir konuyu gündeme getirmiştim. Ankara’mızın en köklü ilçelerinden
Haymana ilçesinde diyaliz makinesi yok, hastane var diyaliz makinesi yok. Sayın
Bakan da en kısa zamanda telafi edileceğini ifade etti ancak daha henüz bu
makineler ulaşmadı. Sayın Bakanın da bu taahhüdünü ve doğal olarak sağlık hakkı
gibi önemli bir konuda bir duyarlılığı sizin de sergilemenizi ve bu konuyu bir
an önce çözmenizi bekliyoruz. 
BAŞKAN
– Teşekkür ediyorum.
Şimdi
soruları cevaplandırmak üzere sözü Adalet Bakanımız Sayın Abdulhamit Gül’e
bırakıyorum.
Buyurun
Sayın Gül.
ADALET
BAKANI ABDULHAMİT GÜL (Gaziantep) – Sayın Başkan, değerli milletvekilleri;
Genel Kurulu saygıyla selamlıyorum. 
Bu
vesileyle, Hocalı katliamının yıl dönümünde dost, kardeş Azerbaycan’ın uğramış
olduğu bu soykırım ve katliamdan dolayı bu soykırımı ve katliamı bir kez daha
şiddetle, nefretle lanetliyorum ve dost, kardeş Azerbaycan halkımıza buradan
desteklerimizi ve kardeşlik, dostluk mesajlarımızı iletiyorum. Rabb’im bir daha
öyle acılar yaşatmasın. 
Yine,
Türkiye Büyük Millet Meclisi Başkan Vekilimiz Sayın Yaşar Tüzün’ün annesinin
vefatını teessürle öğrenmiş bulunmaktayım; Rabb’imden rahmet diliyor, Sayın
Başkanımıza ve ailesine, sevenlerine de sabırlar niyaz ediyorum. 
Bugün
yine 27 Şubat merhum Başbakanlarımızdan, devlet ve siyaset adamı Necmettin
Erbakan Hocamızın vefat yıl dönümü. Türkiye’de gerçekten çok büyük hizmetler
yapmış, Türkiye’nin kalkınmasına, Türkiye’nin millî, manevi kalkınmasına büyük
hizmetlerde bulunmuş Erbakan Hocamızı da vefat yıl dönümünde saygıyla, rahmetle
yâd ediyorum; mekânı cennet olsun. 
İcra
dosyalarıyla ilgili sorular var, bunları cevaplamak istiyorum. 2016 yılı icra
dairelerinde takip dosya sayısı: 2015’ten devreden 18 milyon 82 bin 658,
2016’da gelen 8 milyon 863 bin 894, sonuçlandırılan 2 milyon 388 bin 817,
işlemden kaldırılan 5 milyon 168 bin 247, devreden 19 milyon 389 bin 488. 2017
icra takip sayıları: 2016’dan devreden 19 milyon 463 bin, yıl içinde gelen 8
milyon 577 bin, sonuçlandırılan 2 milyon 481 bin, işlemden kaldırılan 5 milyon
110 bin, devreden 20 milyon 448 bin. 
2015
yılı iflas ertelemeye ilişkin başvuru sayısı 476, kabul sayısı 83. 2016 yılı
iflas ertelemeye ilişkin başvuru sayısı 654, kabul sayısı 100. Elbette daha öncede
ifade ettiğimiz gibi, küçük alacaklara da ilişkin 50 lira, 60 lira, 70 lira
gibi rakamlar için de vatandaşlarımız icralık olabilmekte. Bu anlamda bir
vatandaşımızın küçük alacaklardan dolayı da icralık olmaması adına bir çalışma
içerisindeyiz Adalet Bakanlığı olarak ve bu icrayla ilgili rakamlar,
vatandaşlarımızla alakalı daha rahatlatıcı düzenlemeler üzerinde
faaliyetlerimizi, çalışmalarımızı sürdürüyoruz. 
Gümrük
Bakanlığıyla ilgili Sayın Levent Gök’ün bir sorusu vardı ama gerçekten de
ihtisas gerektiren bir konu “Maliye Bakanlığımız ve Gümrük Bakanlığımızla
ilgili bu hususta neler yapıldı?” diye.
LEVENT
GÖK (Ankara) – Onu yazılı olarak istiyorum Sayın Bakanım.
ADALET
BAKANI ABDULHAMİT GÜL (Gaziantep) – Bunu ben Maliye Bakanımıza da iletmiş
olacağım.
İmplant
uygulaması… Eğer bir tasarruf varsa Meclis Başkanlık Divanımızın bir kararıysa
-yasama, yürütme ayrıdır- bu yasama Meclisinin yönetimiyle ilgili, tüm
partilerin çalışmasıyla ilgili bir tasarruftur. Bu konuda elbette en doğrusu
yapıldığı kanaatindeyim. Bu konuda özellikle Genel Kurulda Meclisin itibarını
da en başta bizlerin koruması elbette gerekecektir, bunu hatırlatıyorum.
“Deniz
Yücel tahliye edilmeden önce Başbakanlar görüştü. Enis Berberoğlu ya da diğer
gazetecilerin tahliye olması için kiminle görüşmemiz gerekiyor?” Yargı
bağımsızdır ve yargı vermiş olduğu kararları dosya kapsamında değerlendirerek
vermektedir ve hiçbir şekilde bu tür temaslarda kamuoyunda adı geçen isimlerle
yapılan görüşmeler neticesinde bir yargılama yapılmamıştır ya da bir karar asla
alınmamıştır, böyle bir şey söz konusu olamaz. Kiminle görüşülmesi gerektiği
hususuna gelince, elbette mahkemeyle görüşülecek. Avukatlar, hukuk sistemi
işlemektedir. Bu hususta tahliyelere ilişkin müracaatlar, itirazlar elbette
mahkemeye yapılmaktadır. Yürütme organının bu konuda hiçbir yetkisi, tasarrufu
olamaz.
Sayın
Tanal’ın söylemiş olduğu bu broşürle ilgili, bilgi notuyla ilgili Nisan 2017’de
olduğu ifade edilen o konuya ben bakarım, o konuda bir bilgimiz yok,
değerlendiririz.
Sayın
Havutça’nın çiftçilerin borçlarıyla ilgili bir sorusu vardı. AK PARTİ öncesi
yüzde 60, 70 faizlerle borçlanan çiftçilerimiz vardı ve Hükûmetimiz zamanında,
AK PARTİ döneminde daima çiftçimizin yanında olan Hükûmetimiz oldu ve faizsiz
borçlanma imkânı getirildi. Bunlarla ilgili, çiftçilerimizle bu dayanışmada,
onların mazotlarının, yine masraflarının yarısını karşılama ve diğer tüm
giderlerle ilgili Hükûmetimizin yaptığı adımlar ortadadır ve her zaman çiftçi
dostu olarak kalmaya devam edeceğiz. Bu gayretlerimizi de elbette artıracağız.
Haymana’da
bir diyaliz makinesiyle ilgili... Bunu Sağlık Bakanımıza ileteceğim birazdan.
Bu konuda mutlaka gereken çaba gösterilmiştir ve bu konuda biz de bu sağlıkla
ilgili, hayati konuyla ilgili gerekli çabayı elbette göstereceğiz.
Yine,
çiftçilerle ilgili icra dosyalarının rakamları sorulmuştu ama bunların
notlarını aldık, yazılı olarak çok değerli milletvekillerimize ifade etmiş
olacağız.
Ben
bu vesileyle tekrar, Yatırım Ortamının İyileştirilmesi Amacıyla İcra ve İflas Kanunu ve Diğer Kanunlarda Değişiklik
Yapılması Hakkında Tasarımızın yatırım ortamı için, ülkemiz için hayırlı
olmasını diliyorum.
Gerçekten,
iflasın ertelenmesi gibi bir kurumun kötüye kullanıldığı, hatta işletim
merkezlerinin, şirket merkezlerinin başka yerlere taşındığı, hangi mahkemeden
karar alacaksa oraya şirket merkezinin taşındığı ve esasen şirketin ve o
kuruluşun ayakta durması değil de bir anlamda tahribine yönelik bir düzenleme
özellikle uygulamada kötüye kullanılmıştı. Şimdi, borçluyu da ayakta tutan, alacaklının
da alacağını tahsil edebileceği bir sistem üzerinde çalışılmıştır. Bu sistemle
borca batık olmadan, riski kendisi öncesinden planlayarak ve mahkeme huzurunda,
kontrolü, denetiminde, bu anlamda şirketin ayakta tutulmasına yönelik bir
önemli düzenleme getirilmiştir.
Yine,
İcra ve İflas Kanunu’ndaki değişikliklerle bir borçlunun malının parça parça
satılması değil, kül hâlinde satılmasına yönelik de bir düzenleme
getirilmiştir. Nasıl? Bir otelin eğer satışı söz konusuysa; otelin
müştemilatının ayrı satılması, malzemelerinin ayrı satılması, binanın ayrı
satılması değerinin çok altında bir satışa neden oluyordu. Bugün Genel Kurulun
huzurunda görüşülen öneriyle bir bütün hâlinde satılması daha fazla kârla
satılacaksa, değerle satılacaksa buna imkân getiren bir düzenleme söz
konusudur.
Yine,
İcra ve İflas Kanunu’nda uzman mahkemeler marifetiyle ve konkordatonun Türk
hukuk sistemine çok etkin bir şekilde gireceği bir kanunu çalışıyoruz. Esasen,
hukuk fakültesinde okuyan bütün arkadaşlarımız hatırlarlar, konkordato bölümü
geldiğinde “Türkiye’de uygulaması yok.” diye biz o bölümü, icra iflas hukukunda
hocalarımız geçerdi, uygulaması yoktu. Ama bugün, konkordatoyu yani şirketi ve
borçluyu ayakta tutacak, alacaklının da alacağını tam anlamıyla tahsil
edebileceği, alacaklının da o süreçte müdahil olabileceği bir öneri bugün Genel
Kurulun huzurundadır. Umuyorum, uygulamada da çok yakın takiple uzman, ihtisas
mahkemelerle bu konuda kötüye kullanımları önleyecek şekilde çok önemli bir
adım olduğuna inanıyorum. Bu, hem yabancıların Türkiye’de yatırım yapmasına çok
güzel bir imkân sağlayacak hem de Türkiye’deki yatırımcılarımızın, iş
adamlarımızın, sanayicilerimizin kendilerini hukuka daha güven içerisinde,
yarınına daha güzel bir şekilde bakacağı, değerlendirebileceği bir kanun
tasarısı olacaktır. 
Yine,
elektronik tebligatla ilgili düzenlemede de gerçek vatandaşları zorunlu
olmaktan çıkartan, ihtiyari bırakan bir model üzerinde Genel Kurulumuzun
huzuruna getirilmiştir tasarı. Böylece, Türkiye'de yaklaşık 30 milyon civarında
bir tebligatın normal posta yoluyla değil, elektronik posta yoluyla
vatandaşlarımıza tebligatı öngörülmektedir. Bunun amacı, hem tebligat masrafı
vatandaşlarımıza daha az maliyetli olacaktır, maliyetten bir tasarruf söz
konusudur hem de normal posta yoluyla tebligatın ilgiliye ulaşmaması, adresinde
bulunamayınca muhtarlığa tebligatın yapılması, onun yine ilgili şahsa
ulaşamaması, farklı kişilere gitmesi ve postadaki zamanın yargılamanın
uzamasına sebebiyet vermesinden kaynaklı bu tür mahzurları giderecek çok önemli
bir değişikliktir. Vatandaşlarımızın cep telefonlarına da bu bilgi gelecek,
e-mail yoluyla da gelecek ve vatandaşlarımız istediği takdirde de kendilerine
bu yönde bir tebligatın yapılması sağlanacak ama şu andaki önerimiz gerçek
kişilerin daha sonra ama tüzel kişilerle ilgili zorunluluk getiren bir
düzenlemedir. 
Genel
Kurulu saygıyla, sevgiyle selamlıyorum. 
Teşekkür
ediyorum. 
BAŞKAN
– Teşekkür ediyorum Sayın Bakanım. 
ENGİN
ÖZKOÇ (Sakarya) – Sayın Başkan…
BAŞKAN
– Sayın Özkoç, size 60’a göre bir söz vereceğim. 
Buyurun.

V.- AÇIKLAMALAR (Devam)
27.- Sakarya Milletvekili Engin Özkoç’un,
görüşülmekte olan 524 sıra sayılı Kanun Tasarısı’yla yatırımcıların hayatını
kolaylaştıracak kararlar alındığına ve Cumhuriyet Halk Partisi olarak milletin
önünü açacak yasaların bir an önce çıkmasına katkı sağladıklarına ilişkin
açıklaması
ENGİN
ÖZKOÇ (Sakarya) – Sayın Başkan, teşekkür ediyorum. 
Yatırım
Ortamının İyileştirilmesi Amacıyla İcra ve İflas Kanunu ve Bazı Kanunlarda
Değişiklik Yapılması Hakkında Kanun Tasarısı’nı görüşüyoruz. Az önce Sayın
Bakan da ifade etti, bu kanun tasarısıyla gerçekten insanlarımızın hayatını
kolaylaştıracak ve yatırımcıların hayatını kolaylaştıracak kararlar alınıyor.
Sayın Başkan, bizim de Cumhuriyet Halk Partisi Grubu olarak söylediğimiz budur.
Eğer kanunlar bu şekliyle gelir, komisyonlarda incelenir, komisyonlarda diğer
siyasi partilerin de görüşleri alınırsa bugün yaptığımız gibi bir uzlaşı
içerisinde hem yatırımcımızın hem de insanlarımızın önünü açacak yasalar bir oy
birliğiyle çıkar. Bugün Cumhuriyet Halk Partisinin yaptığı da tam budur. Sadece
eleştirmiyoruz, sadece karşı çıkmıyoruz, yeri ve zamanı geldiğinde torba
yasalar dayatılmayınca komisyonlarda iktidar partisiyle birlikte çalışarak
milletimizin önünü açacak yasaların bir an önce çıkmasını sağlıyoruz. Bunu da
kamuoyunun dikkatine sunuyorum.
Teşekkür
ederim.
BAŞKAN
– Çok teşekkür ediyorum.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Yatırım Ortamının İyileştirilmesi
Amacıyla İcra ve İflas Kanunu ve Bazı Kanunlarda Değişiklik Yapılması Hakkında
Kanun Tasarısı (1/913) ve Adalet Komisyonu Raporu (S. Sayısı: 524) (Devam)
BAŞKAN
– Böylece tasarının tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler... Kabul etmeyenler... Kabul
edilmiştir.
Şimdi
birinci bölümün görüşmelerine başlıyoruz.
Birinci
bölüm 1 ila 23’üncü maddeleri kapsamaktadır.
Birinci
bölüm üzerinde gruplar adına ilk söz, Cumhuriyet Halk Partisi Grubu adına
Edirne Milletvekili Okan Gaytancıoğlu’na aittir.
Sayın
Gaytancıoğlu, buyurun. (CHP sıralarından alkışlar) 
CHP
GRUBU ADINA OKAN GAYTANCIOĞLU (Edirne) – Sayın Başkan, değerli milletvekilleri;
yatırım ortamını iyileştirmek istiyoruz. Evet, biz Cumhuriyet Halk Partisi
olarak eğer yatırım ortamı iyileştirilecekse destek veriyoruz. Ama son günlerde
hepimizin bildiği gibi bir batırım ortamı var yani cumhuriyetin yüz akı şeker
fabrikalarını batırıyorsunuz hem de göz göre göre. 14 tane şeker fabrikasını…
Bir gecede karar aldınız, dediniz ki: “Artık, bundan sonra özelleştirmeler kamu
giderlerini azaltmak için değil, kamuya gelir kazandırmak için yapılacak.” Yani
elimizde ne var ne yoksa satacağız. Peki, bu şeker fabrikaları nasıl kuruldu,
nasıl imece yapıldı, hangi şartlarda kuruldu acaba biliyor musunuz? Kurtuluş
Savaşı yapıldıktan sonra bir toplu iğne bile yapamayan bu Osmanlı’dan
devraldığımız miras, şeker fabrikalarının hemen kurulmasıyla neticelenmiştir.
Uşak ve Alpullu Şeker Fabrikaları kurdurularak şeker pancarı tarımı
yaygınlaştırılmış ve şeker ithal eden konumdan Türkiye şeker ihraç eden konuma
gelmiştir. Ama hepsinden daha önemlisi, cumhuriyetin devrimleri şeker
fabrikaları sayesinde yayılmıştır. Şeker fabrikaları sayesinde okuma yazma kursları
açılmış, tiyatrolar, sinemalar gösterilmiş, yani bir devri siz yok
sayıyorsunuz. Şeker fabrikaları cumhuriyetin yüz akıdır. 
Aynı
zamanda şeker pancarından elde edilen şeker ve şeker pancarı tarımı çok
stratejiktir. Neden? Bakın, önce doğaya yaptığı bir katkı var. Neredeyse bir
orman kadar doğayı temizler, 3 kat oksijen sağlar, doğaya katkı sağlar. Onun
dışında, Türkiye’de ciddi bir işsizlik var, vasıfsız işsizlere istihdam sağlar.
1 milyona yakın çapacı evine bu yevmiyeler sayesinde ekmek götürebiliyor.
Hâlbuki siz şimdi bunu kapatarak bunun, bu istihdamın olmamasına destek
veriyorsunuz.
Bunun
dışında, ulaştırma sektörüne yaptığı katkılar var. Köyden kente göçü önlüyor ve
bir de şeker pancarı tarımından sonra elde edilen küspe, melas çok değerli bir
yem kaynağı. Türkiye hayvan ithal ediyor, Türkiye et ithal ediyor, biz yem
kaynaklarını kullanmıyoruz. İşte, size bir kaynak. 
Ama
en önemli konu bunlar da değil. Tarım Bakanlığında üç aydan beri bir şirket
karargâh kurdu. O şirketin adı “Cargill.” Bakın, Cargill’in ciddi anlamda
lobisi var. Bu lobi sayesinde Tarım Bakanlığı dinliyor ve Cargill’in neredeyse
her dediğini yapıyor.
Bakın,
bu raporları görmediniz. Bunları bütün AKP milletvekillerine de dağıtacağım.
Yani Türkiye’yi Tarım Bakanlığı mı yönetiyor, Türkiye tarımına Tarım Bakanlığı
mı yön veriyor, yoksa Cargill mi yön veriyor? Bakın, Cargill ne diyor: “2023
yılında yani cumhuriyetin 100’üncü yılında Türkiye'de nişasta bazlı şeker
üretimi şu ankinin tam 5 katı olacak.” Yani şu an ne kadar? 260 bin ton. Ne
öngörülüyor? 1 milyon 600 bin ton nişasta bazlı şeker. Peki “nişasta bazlı
şeker” demek ne demek? Şeker pancarından elde edilen şekerin yerini alacak bir
şeker demek. Yani sağlıklı değil.
Bu
yatırım ortamı kanununu konuşuyoruz ama Türkiye'deki yatırımcıyı bitiriyoruz,
onun yerine bu fabrikaları belki de Cargill ve kendi ortakları satın alacak.
Aynı, TEKEL’in sigara bölümünde yaptığınız gibi bu fabrikalar, korkuyoruz ki
kapanacak, cumhuriyetin yüz akı olan bu fabrikalar korkuyoruz ki kapatılacak.
Bazılarını göstermelik olarak bu sene açtınız. Birkaç tanesinin açılışına biz
de gittik. Orada işçileri görseydiniz, orada çiftçileri görseydiniz bu kararı
almazdınız. Çiftçiler de seviniyorlardı, işçiler de “Fabrikamız çalışacak.”
diye seviniyorlardı ama biz sevinmedik çünkü sizi çok iyi tanıyoruz. Siz ne
yaptınız? Hâlâ Özelleştirme Kurulunda olduğu için fabrikalar, göstermelik bir
açılış yaptınız ve şimdi de fabrikaları kapatmak için düğmeye bastınız.
Cargill’le anlaştınız. Ben raporu okudum, sizler de okuyun lütfen, nelere imza
atıyorsunuz. Ne var bunun içerisinde biliyor musunuz? Şeker pancarı çok su
kullanıyormuş, şeker pancarı tarımı kârlı değilmiş. Ya, Türkiye hayvan ithal
ediyor arkadaşlar, biz bunun küspesinden bahsediyoruz, yeminden bahsediyoruz.
Sizin hiç mi ülke sevginiz yok?
Bakın,
daha önce yaptığınız özelleştirmelerden size bahsedeyim. Et ve Balık Kurumunu,
tam 35 tane kombinasını komple sattınız, şu an Türkiye et ithal ediyor, canlı
hayvan ithal ediyor. TEKEL’in sigara bölümünü sattınız, Türkiye şu anda sigara
ve tütün ithal ediyor. SEKA’yı sattınız, Türkiye kâğıt ithal ediyor. Yem
sanayisini sattınız, devletin yem fabrikalarını sattınız, Türkiye saman ithal
ediyor. Demek ki özelleştirme çözüm değil. 
Şimdi,
şeker fabrikalarını satacaksınız, Türkiye şeker ithal etmeyecek, merak etmeyin,
Monsanto ve Cargill gibi, Bayer gibi çok uluslu şirketlerin Türkiye'ye GDO’lu
tohumları gelecek, mısır üretimi artacak. Raporda bunlar yazıyor, lütfen
okuyun. Ve Türk insanı daha çok kanser olacak, Türk insanı daha çok şeker
hastası olacak, Türk insanı obez olacak. Siz belki bu sefer bunu
anlamayacaksınız ama çocuklarınızda göreceksiniz, lütfen çocuklarınızı düşünün
ve hazır, yatırım ortamını iyileştirmek istiyorken bu yasa tasarısını geri
çekin.
Bakın,
dediğim gibi, ilk olarak, tohum firmalarına yani emperyalist şirketlere destek
vereceksiniz, bu şirketler Türkiye'ye ellerini kollarını sallayarak gelecek. 
İkinci
olarak, nişasta bazlı şekerin önünü açacaksınız, zaten ibareler var,
çıkardığınız kanun hükmünde kararnameyle Şeker Kurumunu Tarım Bakanlığına
bağladınız, Avrupa Birliği ülkelerinde yüzde 1,5 nişasta bazlı şeker kotası
var, bizde yüzde 15. Çok yüksek. Bu kotayı sınırsız yapmak istiyorsunuz. Biz
buna izin vermeyeceğiz arkadaşlar, her yerde eylemler yapacağız, sizin peşinizi
bırakmayacağız. Ne zaman ki gerçekleri göreceksiniz, doğruları göreceksiniz o
zaman Türkiye'yi nereye götürdüğünüzü anlayacaksınız. Bakın, nişasta bazlı
şeker lobisine hizmet edeceksiniz, onlar kazanacak bizim çiftçimiz kaybedecek. 
Üçüncü
olarak da, iddia ediyorum ki siz yabancı ilaç firmalarına çalışacaksınız bu
çıkaracağınız yasayla. Niye? Türk insanı daha çok şeker hastası olacak, daha
çok kanser hastası olacak, daha çok obez olacak ve bunun tedavisi için başka
ülkelerden Türkiye ilaç ithal edecek. Böyle bir ülke mi olmamızı istiyorsunuz
yoksa cumhuriyetin yüz akı, devrimleri yayan, her şeyde önder olan şeker
fabrikalarını Almanya’nın yaptığı gibi, Fransa’nın yaptığı gibi modernize
ederek, üretime kazandırarak, kotaları kaldırarak tüm tüketimi şeker
pancarından elde edilen o sağlıklı şekeri yapmayı mı düşünüyorsunuz? Biz
Cumhuriyet Halk Partisi olarak, şeker pancarından şeker elde etmeyi, üretmeyi,
toplumumuzu sağlıklı ve dengeli beslemeyi, şeker pancarının artıklarından melas
ve küspe yaparak hayvanlarımıza yedirmeyi ve bu şekilde de hayvan ithalatını
önlemeyi, et ithalatını önlemeyi düşünüyoruz. Aramızdaki fark bu kadar açık, bu
kadar net. Siz lütfen bu raporları -tekrar gösteriyorum- bir okuyun bakalım
neler olacak. Aklınız fikriniz enflasyonu düşürmekte. Düşüremiyorsunuz, gümrük
vergilerini düşürüyorsunuz; buğdaydaki gümrük vergisini sıfırlıyorsunuz,
nohuttakini sıfırlıyorsunuz. Şimdi de diyorsunuz ki: “Nişasta bazlı şeker daha
ucuz olduğu için…” Burada şeker fiyatları da yazıyor: 3,5 liradan 2 lira 60
kuruşa düşecek. Kimin raporu bu? Cargill’in raporu. Kim kabul ediyor? Sizler
kabul ediyorsunuz. Yani ucuza şeker yiyeceğinizi zannediyorsunuz ama bir
toplumu görmezden geliyorsunuz. Türkiye Cumhuriyeti’nde yaşayan 80 milyon
insanın sağlıklı ve dengeli beslenmesi gerektiğini hiçe sayıyorsunuz sadece
biraz, birkaç yeşil dolar için. Bunları lütfen yapmayın.
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkür ediyorum.
Şimdi
söz sırası Adalet ve Kalkınma Partisi Grubu adına İzmir Milletvekili Mahmut
Atilla Kaya’ya aittir.
Sayın
Kaya, buyurun. (AK PARTİ sıralarından alkışlar)
AK
PARTİ GRUBU ADINA MAHMUT ATİLLA KAYA (İzmir) – Sayın Başkanım, değerli
milletvekilleri; 524 sıra sayılı İcra ve İflas Kanunu ve Bazı Kanunlarda Değişiklik
Yapılması Hakkında Kanun Tasarısı’nın birinci bölümünde AK PARTİ Grubu adına
söz almış bulunmaktayım. Bu vesileyle, yüce heyetinizi saygıyla, sevgiyle
selamlıyorum.
Zeytin
Dalı Harekâtı büyük başarı ve kararlılıkla devam ediyor. Hain teröristlerin Afrin
toprakları üzerinden Suriye-Türkiye sınırıyla tüm kara teması kesildi ve
Afrin’de hilal tamamlanmış oldu. Rabb’im yiğitlerimizin yardımcısı olsun.
Bu
vesileyle, Zeytin Dalı Harekâtı boyunca şehit düşen askerlerimize Allah’tan
rahmet, yaralılarımıza acil şifalar diliyorum. Kahraman ordumuz elbette
muzaffer olacaktır, dualarımız gece gündüz onlarla. 
Bugün
aynı zamanda “Fırtınalara yön veren, kelebeklerin kanat çırpışıdır.” diyen,
kendisi yerli, duruşu millî, fikirleri ise evrensel olan Muhterem Necmettin
Erbakan Hocamızın vefatının 7’nci yıl dönümü. Merhum Erbakan gerçek bir dava
adamıydı, Batı’nın tahakkümüne ve hegemonyasına itirazı vardı, bu toprakların
taşralı çocuklarına öz güven aşılıyordu. Mücadeleyi, azmi, heyecanı,
fedakârlığı, nezaketi ve daha nice güzel hasleti milyonların hayatına taşıyan
büyük bir dava adamıydı. Mekânı cennet, ektiği tohumlar salih ameli olsun.
Rabb’im rahmet eylesin. Minnetle, özlemle anıyoruz. 
Değerli
milletvekilleri, iş hayatına katkı ve uygulamadaki sorunların çözümünü sağlamak
ve yatırım ortamının iyileştirilmesi için pek çok önemli değişikliği bu kanun
tasarısıyla öngörmüş bulunmaktayız. 
Türkiye'nin
yatırım ortamının daha iyi bir noktaya çıkması hepimizin ortak isteğidir.
Ticaret, hukuk ve ekonomi birbiriyle etkileşim içindedir. Yargı sisteminin
kalitesi, hızı ve sözleşmelerin icrası konusundaki gücü ekonomiyle yakından
ilişkilidir. Yatırım Ortamının İyileştirilmesi Koordinasyon Kurulu uzun süredir
çalışmalarını sürdürmekte ve ülkemizdeki sivil toplum kuruluşlarının görüşlerini
alarak ülkemizin yatırım yapılabilme görünümünün iyileştirilmesi ve bunun için
yapılması gereken çalışmaları eylem planı olarak gündemine almaktadır. Adalet
Bakanlığımızca yeni bir İcra ve İflas Kanunu’nun hazırlanması noktasında
çalışmalar devam etmektedir. 
Yatırım
ortamının iyileştirilmesi amacına hizmet eden bu kanun tasarısıyla İcra ve
İflas Kanunu, Türk Ticaret Kanunu, Kooperatifler Kanunu, Hukuk Muhakemeleri
Kanunu, Milletlerarası Tahkim Kanunu, Tebligat Kanunu, Amme Alacaklarının
Tahsil Usulü Hakkında Kanun, Adli Yargı İlk Derece Mahkemeleri ile Bölge Adliye
Mahkemelerinin Kuruluş, Görev ve Yetkileri Hakkında Kanun, Posta Hizmetleri
Kanunu, Vergi Usul Kanunu, Suç Gelirlerinin Aklanmasının Önlenmesi Hakkında
Kanun, Sınai Mülkiyet Kanunu olmak üzere, toplam 12 kanunda değişikliğe
gidilmektedir.
Genel
olarak değişiklikleri benden önceki konuşmacı arkadaşlarımız da özellikle
anlattılar, daha detaylı, daha teknik bir biçimde bu kanun tasarısını ele
alırsak, dört ana başlıkta önemli değişikliklere gidiyoruz.
Bunlar
içerisinde, birincisi, bünyesinde birçok sorunu barındıran iflas erteleme
kurumunu yürürlükten kaldırıyoruz, konkordato kurumunu etkin ve işlevsel bir
yapıya kavuşturuyoruz. Ülkemizde 2003 yılından beri uygulanan iflas erteleme
kurumu, ihdas amacını gerçekleştirmesi konusunda, maalesef, isteneni
verememiştir. İflas erteleme kurumu, aslında, konkordatoya giderken bir köprü
vazifesi görmekteyken konkordato uygulanamaz bir hâl almış ve dejenere bir hâle
dönüşmüştür. 15 Temmuz 2016’da revize edilmiş ancak alacaklıların süreç
içerisinde herhangi bir şekilde söz sahibi olamamaları, sürecin borçlu ve
mahkeme arasında yürütülmesi, yaşanan yargılama sorunları birlikte
değerlendirildiğinde, iflas erteleme kurumunun tamamen yürürlükten kaldırılması
ve bunun yerine konkordato kurumunun daha etkin ve aktif hâle getirilmesi artık
bir zorunluluk olmuştur. Böylece, alacaklılar ile borçlunun müzakere sonucu
anlaşmaları ve bu anlaşmanın mahkemece tasdiki esasına dayanan ticari ve sosyal
hayat bakımından zaruri bir ihtiyaç olan konkordato kurumu bu kanun tasarısıyla
birlikte revize edilmiştir.
Düzenlemeyle,
borca batıklık şartını artık aramıyoruz. İşçi nafaka alacaklarını koruyoruz.
Borçlu hakkında icra takiplerini durduruyoruz. Borçluya, üç artı iki aylık
geçici müddetle alacaklılarını ikna imkânı getiriyoruz. Kesin mühlet bir yıl
olarak öngörülmekte ve güçlük arz eden durumlarda altı aya kadar
uzatılabileceğini kabul ediyoruz. Alacaklar kurulu kurarak görevlerini
düzenliyoruz. Konkordato mühletinin, konkordato borçlusunun durumunun
iyileşmesi sebebiyle kalkabileceğini düzenliyoruz. Mühlet aşamasında kanun yolu
denetimini sınırlandırıyoruz. Konkordato mühleti içinde borçlunun rahat hareket
edebilmesi için kesin mühlet aşamasında alacaklıların haklarında bazı sınırlamalar
yapıyoruz. Konkordato mühleti borçlunun ticari faaliyetine komiseri nezaretiyle
devam etmesine imkân sağlıyoruz.
İkinci
önemli değişiklik tahkim uygulamasında yaşanan sorunlara ilişkindir. Ülkemizde
tahkim yargılamasına konu olan uyuşmazlıkların önemli bir kısmını ticari
uyuşmazlıklar oluşturmaktadır. 20 Temmuz 2016 tarihinde bölge adliye
mahkemelerinin faaliyete geçmesiyle birlikte, tahkim yargılamasında görevli ve
yetkili mahkeme sorunu gündeme gelmiştir. Bu kanun tasarısıyla tahkim
yargılamasının daha hızlı bir şekilde yapılabilmesi için görevli ve yetkili
mahkeme açıkça belirlenerek bu sorun da çözüme kavuşturulmaktadır. Diğer
taraftan da ticari uyuşmazlıkların daha hızlı bir şekilde çözüme kavuşturulması
için bazı düzenlemeler de getiriyoruz. 
Yine
bu kanun tasarısıyla birlikte elektronik tebligatın kapsamı genişletilmektedir.
Böylece, kamu idareleri ve bunlara bağlı döner sermayeli kuruluşlar, mahallî
idareler, kamu iktisadi teşebbüsleri ile bunların bağlı ortaklıkları, müessese
ve işletmeleri, sermayesinin yüzde 50’sinden fazlası kamuya ait diğer
ortaklıklar, kamu kurumu niteliğindeki meslek kuruluşları ve üst kuruluşları,
kanunla kurulanlar da dâhil olmak üzere tüm hukuk tüzel kişilikleri, noterler,
baro levhasına yazılı avukatlar, sicile kayıtlı ara bulucular, bilirkişiler,
idareleri, kamu iktisadi teşebbüslerini veya sermayesinin yüzde ellisinden
fazlası kamuya ait diğer ortaklıkları ile adli ve idari yargı mercileri, icra
müdürlükleri veya hakemler nezdinde vekil sıfatıyla temsile yetkili olan
kişilerin bağlı bulunduğu birimlere de elektronik tebligatta sorumluluğu
getirmiş oluyoruz.
Daha
önce uygulanan uygulamada yaptırım olmadığı için bir sonuç elde edilememişti
ama bu kanun tasarısıyla birlikte, 2017 yılı itibarıyla yaklaşık 40 milyon tebligatın
28 milyonunun elektronik ortamda yapılmış olması sağlanacaktır. Elektronik
ortamda yapılan tebligatlar muhatabın elektronik adresine ulaştığı tarihi
izleyen beşinci günün sonunda yapılmış sayılacaktır. 
Dördüncü
olarak da bu kanun tasarısıyla birlikte, ticari ve ekonomik bütünlük arz eden
ya da bir bütün hâlinde satıldığı takdirde daha yüksek gelir elde edeceği
anlaşılan mal ve hakların bir bütün olarak paraya çevrilmesi, kül hâlinde
satılması hükme bağlanmaktadır. Borçluya ait hacizli malların birlikte
satılması, talebi artıracaktır. Ayrıca, birlikte satılmasına karar verilen
hacizli malların başka alacaklılar tarafından haczedilmesi hâlinde paranın
paylaştırılması aşaması içtihatlara bırakılmaktadır.
Bu
dört ana başlıkta yatırım ortamının iyileştirilmesi amacıyla 12 kanunda esaslı
değişiklik içeren bu kanun tasarısı, Adalet Komisyonumuzca öncelikle alt
komisyona sevk edilmiştir. Alt komisyonda paydaşlar ve bilimsel görüşlerle çok
dikkatli bir şekilde uzun müzakereler sonucunda kanun tasarısı tekrar değerlendirilmiş
ve hem iktidar hem de muhalefet partilerinin sözcülerinin ortaya koymuş olduğu
görüşler doğrultusunda neredeyse oy birliğiyle yapılan değişikliklerle
değiştirilmiştir. Daha sonra, Adalet Komisyonumuzda, aynı şekilde, alt
komisyonun görüşü doğrultusunda iktidar ve muhalefet partilerinin
milletvekillerince yapılan değerlendirmeler ışığında kanun tasarısı yüce
Meclisimizin gündemine gelmiştir. Adalet Komisyonu raporumuza muhalefet
partilerimizce sunulan muhalefet şerhlerine de bakıldığında, genel olarak kanun
tasarısıyla getirilen yeniliklerin temel olarak kabul edildiği de net şekilde
görülmektedir. 
Ben,
bu önemli değişiklikleri içeren kanun tasarını hazırlayan Adalet Bakanımız
Sayın Abdulhamit Gül ve ona bağlı bürokratlar olmak üzere hem iktidar
partimizin hem muhalefet partimizin bu kanun tasarısına özellikle katkı sunan
tüm milletvekillerine, Adalet Komisyonu üyelerine ve değerli akademisyenlere
teşekkürlerimi sunuyorum, hayırlı ve uğurlu olmasını diliyorum. (AK PARTİ
sıralarından alkışlar)
BAŞKAN
– Teşekkür ediyorum Sayın Kaya. 
Şimdi
söz sırası, Milliyetçi Hareket Partisi Grubu adına Muğla Milletvekili Mehmet
Erdoğan’a aittir.
Sayın
Erdoğan, buyurun. (MHP sıralarından alkışlar) 
MHP
GRUBU ADINA MEHMET ERDOĞAN (Muğla) – Sayın Başkan, değerli milletvekilleri; 524
sıra sayılı Yatırım Ortamının İyileştirilmesi Amacıyla İcra ve İflas Kanunu ve
Bazı Kanunlarda Değişiklik Yapılması Hakkında Kanun Tasarısı’nın birinci bölümü
üzerinde Milliyetçi Hareket Partisi Grubu adına söz almış bulunmaktayım. Bu
vesileyle yüce heyetinizi ve ekranları başında bizleri izleyen aziz Türk
milletini saygı ve muhabbetle selamlıyorum.
Afrin’de
sürdürülmekte olan Zeytin Dalı Operasyonu’nda bugüne kadar şehit olan bütün
kahramanlarımıza Cenab-ı Allah’tan rahmet diliyorum. Vatanın bütünlüğü için ve
Türk milletinin güvenliği için mücadeleye devam eden kahramanlarımıza başarılar
diliyorum. Allah onların yâr ve yardımcıları olsun, dualarımız onlarladır. 
Yine,
Sayın Başkan, değerli milletvekilleri; yirmi altı yıl önce Azerbaycan’ın Hocalı
kasabasında Ermeniler tarafından soykırıma tabi tutulan soydaşlarımızı bir kez
daha rahmetle anıyoruz. Sözümüz odur ki Turan illerini düşürmeyeceğiz, asla
yüzüstü bırakmayacağız, Karabağ’da Türk Bayrağı’nı eninde sonunda
dalgalandıracağız. 
Sayın
Başkan, değerli milletvekilleri; hukuk normlarında, vergilendirmede ve
bürokratik işlemlerde yatırımcılar için öngörülebilir, sürdürülebilir bir hukuk
yapısının kurulması bir ülkedeki ekonomik sıkıntıların çözümü bakımından çok
önemlidir. Bugün ülkemizin en temel sorunu genç işsizliktir. İş gücü piyasasına
yeni katılan gençlerimizin istihdam sorununun çözülebilmesi için her yıl iş
gücü piyasasına yeni katılan gençlerimizin sayısı kadar yeni istihdam alanı
oluşturmak durumundayız. Bugün bu yatırımların bir kısmını elbette ki kendi öz
kaynaklarımızla yapabiliriz ancak öz kaynaklarımızın istediğimiz seviyede
yatırım yapmaya yeterli olmadığı da açıktır, bunun için de yabancı yatırımlara
ihtiyaç vardır. Gerek kendi öz kaynaklarımızın başka ülkelere kaçırılmaması ve
bu kaynakların yatırıma dönüşmesi için gerekse yabancı kaynakların ülkemizde
yatırıma dönüşmesi için hukuk güvenliği önem arz etmektedir. Bu manada bu
tasarıyla yapılan önemli değişikliklerin karşı karşıya kaldığımız sorunların
bir kısmını çözeceği kanaatindeyiz ancak bütün sorunların çözümü için hukuk
normlarındaki evrensel standartları yakalamamız gerekmektedir.
“Hukuk
güvenliği” deyince, son yıllarda içine düştüğümüz bir yanlıştan da kurtulmamız
gerekmektedir. Çok sık kanun değişiklikleri yaparak bu hedefe ulaşamayız. Bu
hedefe ulaşmak için bugüne kadar karşılaştığımız sorunların tamamını masaya
yatırıp hukuk sistemimizi evrensel hukuk normlarına ulaştıracak bir hukuk
altyapısını ortak akılla oluşturmamız gerekmektedir. Günübirlik ve aceleyle
yapılacak değişiklikler hem Parlamentoyu çok meşgul etmekte hem de
yatırımcıların taleplerini karşılayamamaktadır. 
Sayın
Başkan, değerli milletvekilleri; ülkemizin kaynaklarını ve imkânlarını da
düşünerek bürokratik işlemleri çözecek, yatırımların gerçekleşmesi sürecini,
yatırımların geriye dönüş sürecini hızlandıracak hukuki bir altyapı kurmak
zorundayız. Bazı alanlarda bir yatırımcının alması gereken ön izinler uzun
zamanlar almakta, ilgili birimlerde yatırımcının iş ve işlemleri lüzumsuz yere
bekletilmekte, yatırım süreci başladıktan sonra da yatırımcının moral ve
motivasyonunu engelleyecek birtakım uygulamalar yapılmaktadır. Bu da
yatırımcıyı yormakta ve yatırımcı da bunun yerine, üretim yatırımı yapmak
yerine sermaye oyunlarına yönelmektedir. Bugün, ithalatımızı azaltmanın yolu,
ihracatımızı artırmanın yolu, istihdam sorununu çözmenin yolu üretimi artıracak
yatırımların artırılmasından geçmektedir. Bunun çaresi de yatırımcının önünü
açmak, yatırımcının yatırım süresini, üretime geçiş süresini kısaltmaktır. Çünkü
yatırımcı buraya bir kaynak aktarmakta, bu kaynağın da bu yatırıma aktarılması
süresinin uzaması yatırımcının yatırım maliyetini artırmakta, yatırımcıyı zora
sokmaktadır. 
Sayın
Başkan, değerli milletvekilleri; yine bu çerçevede vergi sisteminin üzerinde de
ciddi bir çalışmayla yeni vergi reformlarını gerçekleştirmek zorundayız.
Özellikle ithalatçıya sağlanan vergi kolaylıkları yerine; üretim yapana
kolaylık sağlayan, üretim yapanı koruyup kollayan, uluslararası rekabet içinde
onların varlığını, haklarını hukuklarını koruyacak bir vergi sistemini kurmak
zorundayız. 
Milliyetçi
Hareket Partisi olarak seçim beyannamemizde ve parti programımızda yer alan
üreten, yerli ve millî ekonomi ülkemizin güvenliği açısından da son derece
önemlidir. Bugün, artık, ülkelerin güvenliği sadece askerî güçle
sağlanamamaktadır, ülkelerin güvenliği sahip oldukları ekonomik güçleri,
savunma sanayileri, gıda üretimleri vesaire gibi ülkenin bütün kaynakları göz
önünde bulundurularak değerlendirilmektedir. Bu bakımdan, ülkemiz ekonomisini
güçlendirecek, üretimimizi artıracak bir hukuki altyapıya her zamankinden daha
çok ihtiyacımız vardır. Bu manada, görüşmekte olduğumuz tasarıyı anlamlı
bulmaktayız ancak buradaki tartışmalı maddelerin de maddelerin görüşülmesi
sırasında verilecek olan önergelerle düzeltilmesi gerektiği kanaatindeyiz.
Sayın
Başkan, değerli milletvekilleri; tasarıyla zorunlu olarak elektronik tebligata
tabi alacakların kapsamı genişletilmektedir. Yapılacak elektronik tebligat
işlemlerinin posta ve telgraf teşkilatı tarafından kurulan ve işletilen Ulusal
Elektronik Tebligat Sistemi üzerinden yürütülmesi öngörülmektedir. Tasarının
içinde bu hizmetin bizzat PTT tarafından yapılacağının yer alması sağlanmalı,
bu işin taşeronlara devredilmesinin önü kapatılmalıdır. Ayrıca, elektronik
sistemin güvenliğinin de çok iyi bir şekilde düzenlenmesi gerekmektedir çünkü
bu tebligatlar hem borçluların hem de alacaklıların hak ve hukuklarını
ilgilendirecektir. 
Bu
arada, yeri gelmişken kişisel verilerin güvenliği konusuna da birkaç cümleyle
değinmek istiyorum. Sadece PTT’nin işleteceği Ulusal Elektronik Tebligat
Sistemi’ni değil, ülkemizde kullanılan bütün elektronik haberleşme
sistemleriyle ilgili olarak yerli ve millî yazılımlara ihtiyaç vardır. Bugün
Türkiye’de kullanılmakta olan elektronik haberleşme sistemlerinin çoğu küresel
sistemin altyapısının oluşturduğu elektronik haberleşme sistemleridir, bu da
ülkemizin ve yatırımcılarımızın güvenliği açısından bir zafiyettir. Hem bütün
vatandaşlarımızın kişisel veri güvenliğinin sağlanması hem de bütün
yatırımcılarımızın veri güvenliğinin korunması açısından yazılımla ilgili
açığın kapatılması her zamankinden daha çok önem arz etmektedir.
Sayın
Başkan, değerli milletvekilleri; teşvik uygulamaları konusunda bazı hususlara
dikkat edilmesi gerekmektedir. Bu manada, sektörel ve bölgesel teşvikler
birlikte ele alınmalıdır. Bölgesel kalkınmışlık kriterlerine göre teşvikler
verilmekte, bu da seçim bölgem Muğla gibi iller açısından dezavantaj
oluşturmaktadır. Bu bakımdan, bölgesel teşvikler kadar sektörel teşvikler de
önem kazanmaktadır. Özellikle son yıllarda ülkemizin yaşadığı önemli krizlerden
etkilenen turizm sektörünün güçlendirilmesini sağlayacak, bu sektöre yapılan
yatırımların daha uzun kullanılmasına vesile olacak, turizm sezonunu uzatacak ve
sektörün buna göre teşvik edilmesini sağlayacak tedbirler alınmalıdır. Turizm
sektöründeki bugün bölgemizdeki işletmelerin çoğu yaz sezonunda
kullanılmaktadır. Hâlbuki bölgemizdeki kültürel birtakım alanların hızla ortaya
çıkartılmasını sağlayacak yatırımlar ve gene sağlık turizmini teşvik edecek
yatırımların yapılması bu tesislerin daha uzun kullanılmasını sağlayacak ve bu
da bölgemizin hem ekonomisi hem de istihdamı açısından önemli bir imkân
sağlayacaktır.
Sayın
Başkan, değerli milletvekilleri; dünya mermer rezervinin önemli bir kısmı
ülkemizde bulunmaktadır. Türkiye rezervinin önemli bir kısmı da seçim bölgem
Muğla’da yer almaktadır. Ancak rezervlerimiz ham hâlde, başta Çin ve İtalya
gibi ülkeler olmak üzere üçüncü ülkelere yok pahasına elimizden uçup gitmektedir.
Bu sektöre yapılacak sektörel teşviklerle bu ham mermeri, o blok çıkardığımız
mermerleri en iyi şekilde işleyecek ve hak ettiği değer üzerinden dünya
piyasasına sunacak altyapıyı oluşturacak bir sektörel desteğe ihtiyaç vardır. 
Bugün
dünya mermer rezervinin çok önemli bir kısmına sahip olan ülkemiz maalesef
mermeri 3 santim olarak kesip piyasaya sürmektedir. Hâlbuki Çin bunu 3 milime
düşürmüştür. Bizim de bunu sağlayabilmemiz ve elimizdeki kaynağı en iyi şeklide
değerlendirip mamul ürün olarak dünya piyasasına sunmamız hem Türkiye’deki
istihdam sorununun çözülmesi açısından bir katkı sağlayacak hem de elimizdeki
sınırlı mermer rezervinin hak ettiği değer üzerinden dünya piyasalarına
ulaşmasını sağlayacaktır. 
Bu
duygu ve düşüncelerle, görüşmekte olduğumuz tasarının milletimize,
yatırımcılarımıza hayırlı uğurlu olmasını diliyor, yüce heyetinizi ve aziz Türk
milletini saygıyla selamlıyorum. (MHP sıralarından alkışlar) 
BAŞKAN
– Teşekkür ediyorum Sayın Erdoğan.
Şahıslar
adına Erzincan Milletvekili Serkan Bayram konuşacaktır. 
Buyurun
Sayın Bayram. (AK PARTİ sıralarından alkışlar) 
SERKAN
BAYRAM (Erzincan) – Sayın Başkan, değerli milletvekilleri; Yatırım Ortamının
İyileştirilmesi Amacıyla İcra ve İflas Kanunu ve Bazı Kanunlarda Değişiklik
Yapılması Hakkında Kanun Tasarısı üzerinde şahsım adına söz almış bulunuyorum.
Hepinizi saygıyla selamlıyorum. 
Bir
ülkede yatırım ortamının iyileştirilmesi yargı sisteminin kalitesi, hızı ve
sözleşmelerin icrası konusundaki gücüyle yakından ilişkilidir. Ekonomi ve hukuk
alanları birbiriyle yakın ilişki içinde olup bu ilişki aynı zamanda bir ülkenin
yatırım ortamının iyi olup olmadığı noktasında bize bir fikir vermesi
bakımından da önemlidir. Etkin bir hukuk sistemi, yatırım ortamının
iyileştirilebilmesi için olmazsa olmaz bir şart olarak karşımıza çıkmaktadır.
Türkiye'de
yatırım ortamının iyileştirilmesi amacıyla oluşturulan Yatırım Ortamının
İyileştirilmesi Koordinasyon Kurulu uzun süredir çalışmalarını sürdürmektedir.
Yatırım ortamının iyileştirilmesi amacına hizmet eden hukuksal süreçlerle
ilgili çalışmalar da Adalet Bakanlığımız tarafından yapılıp işbu tasarı
hazırlanıp Meclisimize sunulmuştur. 
Tasarıyla,
İcra ve İflas Kanunu, Türk Ticaret Kanunu, Kooperatifler Kanunu, Hukuk
Muhakemeleri Kanunu, Milletlerarası Tahkim Kanunu, Tebligat Kanunu, Amme
Alacaklarının Tahsil Usulü Hakkında Kanun, Adlî Yargı İlk Derece Mahkemeleri
ile Bölge Adliye Mahkemelerinin Kuruluş Görev ve Yetkileri Hakkında Kanun,
Posta Hizmetleri Kanunu, Vergi Usul Kanunu, Suç Gelirlerinin Aklanmasının
Önlenmesi Hakkında Kanun ile Sınai Mülkiyet Kanunu’nun bazı hükümlerinde
değişiklik yapılmaktadır.
Tasarıda
yer alan en önemli değişiklik ise bünyesinde pek çok sorunu barındıran iflas
erteleme kurumunun yürürlükten kaldırılması ve konkordato kurumunun etkin ve
işlevsel bir yapıya kavuşturulmasıdır. Ülkemizde 2003 yılından bu yana
uygulanan iflasın ertelenmesi kurumu, ihdas amacının gerçekleştirilmesi
konusunda isteneni verememiştir. Bu sebeple 15 Temmuz 2016 tarihinde iflasın
ertelenmesi kurumu revize edilmiştir. İflasın ertelenmesi kurumunda
alacaklıların herhangi bir şekilde söz sahibi olmaması, sürecin borçlu ve
mahkeme arasında yürütülmesi ve yaşanan yargılama sorunlarıyla birlikte
değerlendirildiğinde, bu kurumun tamamıyla yürürlükten kaldırılması ve bunun
yerine alacaklılar ile borçluların bir müzakere sonrasında anlaşmaları ve bu
anlaşmaların mahkemece tasdikiyle konkordato kurumu getirilmektedir ve ticari
ve sosyal hayat açısından da daha uzlaştırıcı ve ihtiyaca cevap verecek kurum
da konkordato kurumu olacaktır. 
Ülkemizde
tahkim yargılamasına konu olan uyuşmazlıkların önemli bir kısmını ticari
uyuşmazlıklar oluşturmaktadır. 20 Temmuz 2016 tarihinde bölge adliye
mahkemelerinin tüm yurtta faaliyete geçmesinden sonra, özellikle tahkim
yargılamalarında görevli ve yetkili mahkeme sorunu meydana gelmiştir. Görevli
mahkemelerin belirlenememesi nedeniyle mahkemede yargılama süreleri uzamış,
buna bağlı olarak da tahkim yargılama süreleri de artmıştır. Tahkim
yargılamasının daha az bir şekilde yapılabilmesi için usul ekonomisi açısından
da tasarıyla görevli ve yetkili mahkeme açıkça belirlenerek bu sorun da çözüme
kavuşturulmuştur. Diğer taraftan, ticari uyuşmazlıkların daha hızlı bir şekilde
çözüme kavuşturulması amacıyla da yeni bazı düzenlemeler yapılmaktadır ve
uzlaşma, ara buluculuk, yine Meclisimizin çıkardığı İş Kanunu’ndaki ara
buluculuğun uzlaşma yöntemlerinin getirilmesi de bunun bir göstergesidir. 
Yatırım
ortamının iyileştirilmesi amacıyla İcra İflas Kanunu ve Bazı Kanunlarda
Değişiklik Yapılması Hakkındaki Kanun Tasarısı’nın ülkemize, milletimize ve
ekonomimize hayırlar getirmesini diliyorum, yüce heyetinizi saygıyla
selamlıyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Bayram. 
Şimdi
on beş dakikayla soru-cevap işlemi gerçekleştireceğiz. 
Sisteme
giren sayın milletvekillerine birer dakika süreyle soru sormaları için söz
vereceğim. 
Sayın
Gök, buyurun. 
LEVENT
GÖK (Ankara) – Sayın Bakan, şeker fabrikalarının özelleştirilmesine ilişkin
-şeker pancarı üretimini etkileyecek ölçüdeki- karar nişasta bazlı şekerlerin
üretimini artıracak ve bu konudaki şirketlerin de gelişmesine sebep olacak bir
karardır.
Şimdi,
efendim, elimde bir rapor var, Sağlık Bakanlığı Bilim Kurulu tarafından
hazırlanmış bir basın açıklaması; ben bunun doğruluğunu ve içeriğine katılıp
katılmadığınızı eski bir Sağlık Bakanı olarak size soracağım. Ocak 2018 tarihli
bu Sağlık Bakanlığı Bilim Kurulu basın açıklamasında nişasta bazlı şekerlerin
nasıl zararlı olduğuna ilişkin pek çok bilimsel açıklamaya yer verilmiştir. Siz
bir önceki Sağlık Bakanı olarak bu Sağlık Bakanlığı basın duyurusunu biliyor
musunuz? Bu konudaki rapora katılıyor musunuz Sayın Bakan?
BAŞKAN
– Sayın Tanal…
MAHMUT
TANAL (İstanbul) – Teşekkür ediyorum Sayın Başkan.
Sayın
Bakanım, 2017 yılında bankalar tarafından kaç kişi hakkında icra takibi
yapılmıştır? Şu anda bankaların yapmış oldukları icra takip dosyası ne
kadardır?
Soru
2: Türkiye’de kaç tane icra müdürlüğü vardır? 
Soru
3: Adalet Teşkilatını Güçlendirme Vakfının kaç tane aracı vardır? Adalet
Teşkilatını Güçlendirme Vakfının araçlarının en kısa mesafesinin tarifnamesi
kaç TL’dir? Adalet Teşkilatını Güçlendirme Vakfı neden taksimetre
taktırmamaktadır? Oradaki tarifnameler keyfî ve usulsüz değil midir,
adaletsizlik uygulanmıyor mu? Yani, sizin uçak parasıyla gidebileceğiniz yere
taksi parası alınıyor. Bu, borçluya daha da bir külfet getiriyor, bundan
kurtulmayı nasıl becereceksiniz? Bu taksimetre takma uygulamasına ne zaman
geçeceksiniz?
Teşekkür
ederim.
BAŞKAN
– Sayın Tümer…
ZÜLFİKAR
İNÖNÜ TÜMER (Adana) – Sayın Bakan, yüz on yedi yıl önce “Gureba” adıyla açılan
Adana’nın Yüreğir ilçesi Karataş Caddesi üzerindeki Adana Devlet Hastanesi 2012
yılında yıkılmıştır. İhtiyacı karşılamadığı gerekçesiyle yıkılan hastanenin
yeniden yapılacağı belirtilmesine rağmen, 2012’den bu yana proje aşamasında
kalmıştır. Adana Devlet Hastanesinin yıkılmasıyla Yüreğir ilçesinin güneyinde
bir tek hastane dahi kalmamıştır. Söz verildiği üzere yeni ve modern bir
hastane inşaatına ne zaman başlanacaktır? 
Yine,
yıllarca Çukurova Üniversitesinin Pamuk Araştırma ve Uygulama Merkezi olarak
kullandığı Yüreğir’deki verimli tarım arazisine Numune Araştırma Hastanesi
yapılmış ancak kısa süre sonra Şehir Hastanesi nedeniyle kapanmıştır. 
Öte
yandan, nüfusu 500 bine dayanan Seyhan ilçesinin batısında yaşayan
vatandaşlarımız, Sağlık Bakanlığının bu bölgede hastane yapımı için ödenek
ayrıldığı açıklamasına rağmen, henüz inşaatın başlamaması nedeniyle kaygılarını
dile getirmektedir. Seyhan ilçesi D-400 kara yolu üzerinde bulunan Karayolları
Bölge Müdürlüğüne ait atıl durumdaki tesisin Seyhanlı hemşehrilerimize hastane
olarak kazandırılması beklenmektedir. 
Bu
konularla ilgili gelişme bekleyen Adanalılar için yeni bir açıklama olacak
mıdır? 
BAŞKAN
– Sayın Arslan…
KAZIM
ARSLAN (Denizli) – Başbakan Yardımcısı vasıtasıyla Başbakana soruyorum,
Başbakan Yardımcısına soruyorum. 
Çanakkale
On Sekiz Mart Üniversitesi İlahiyat Fakültesi Öğretim Üyesi Abdullah Akın’ın
20/2/2018 tarihinde üniversitenin TV kanalında laik devlet ilkesine, egemenlik
yetkisinin devredilmezliğine, laik cumhuriyetimizin ortadan kaldırılmasına,
halifeliğin yeniden getirilmesine… Tevhidi Tedrisat Kanunu’na aykırı konuşmalar
yaptığını, halkı kin ve düşmanlığa tahrik etme ve aşağılama suçlarını
işlediğini, devrim kanunlarını aşağılayan ifadeler kullandığını, Atatürk’e
karşı hayali ifadeler ve iftiralar yaptığını görmekteyiz. 
Cumhuriyetimizin
ilk yıllarında camilerimizin geneleve ve ahırlara dönüştürüldüğünü söyleyerek
son derece çirkin ve gerçek dışı iftiralarda bulunduğu ve Türk milletinin
manevi ve kutsal değerlerini aşağıladığı görülmüştür. 
Bu
gerçek dışı iftiralarda bulunan Abdullah Akın hakkında bir işlem yapmayı
düşünüyor musunuz? 
BAŞKAN
– Sayın Gürer…
ÖMER
FETHİ GÜRER (Niğde) – Teşekkür ederim Sayın Başkan.
Terör
mağduru illerde esnaflar için yapılan düzenleme gerekliydi ve doğru olarak bu
işlem gerçekleşti. 
Bu
düzenleme ülkemizde ürünleri değer bulmayan ve bu nedenle borçlanan çiftçi ve
esnaflar için de yapılacak mıdır? Çiftçi mağdurdur; çiftçide para olmayınca esnaf
aldığı kredileri ödeyememektedir. Çiftçi, esnaf icra kıskacı altındadır. 
Hükûmet
olarak çiftçi, esnaf borçlarının ötelenmesi, devlet bankası ve kooperatiflere
borç faizlerinin silinmesi konusunda bir çalışma düşünülmekte midir?
Teşekkür
ederim. 
BAŞKAN
– Sayın Türkmen…
ELİF
DOĞAN TÜRKMEN (Adana) – Teşekkür ederim. 
Adana
Numune Hastanesi kapatılmış ve burada çalışan taşeron işçiler yeni açılan Adana
Şehir Hastanesinde çalışmaya başlamıştır. Ancak Adana Numune Hastanesinde
çalıştıkları süre boyunca hak ettikleri tazminatları kırk beş gün içerisinde
ödeyeceğini söyleyen işveren ne yazık ki aradan beş aydan fazla süre geçmiş
olmasına rağmen bu tazminatları ödememiştir. Bu konuda yapacağınız bir girişim
var mıdır? Adanalı işçiler tazminatlarını ne zaman alabileceklerdir?
Teşekkür
ederim.
BAŞKAN
– Teşekkür ediyorum.
Şimdi,
soruları cevaplandırmak üzere sözü Başbakan Yardımcımız Sayın Recep Akdağ Bey’e
bırakıyorum.
Buyurun
Sayın Akdağ.
BAŞBAKAN
YARDIMCISI RECEP AKDAĞ (Erzurum) – Değerli milletvekillerimize soruları için
teşekkür ediyorum. 
Sayın
Gök’ün özelleştirme ve nişasta bazlı şekerle ilgili açıklamaları, yorumları ve
soruları oldu. Öncelikle şunu ifade edeyim: Şeker fabrikalarımızın bir kısmının
özelleştirilmek üzere bir girişime Özelleştirme İdaresi tarafından girişilmiş
olması, burada özellikle hem işçilerimizin hem çalışan diğer memurlarımızın hem
de şeker pancarı üreticisinin korunmasıyla birlikte gerçekleştirilecektir. 
ÖMER
FETHİ GÜRER (Niğde) – Nasıl olacak?
BAŞBAKAN
YARDIMCISI RECEP AKDAĞ (Erzurum) – Şeker pancarı kotalarının bütünü muhafaza
edilmektedir ve bu özelleştirmede fabrikaların özelleştirileceği şirketler,
fabrikaları uzun bir müddet boyunca çalıştırmak yükümlülüğündedir. Bu meseleyi
biz enine boyuna tartıştık doğrusu. Üstünde en çok durduğumuz husus işçilerin,
memurların korunması ve şeker pancarı üreticisinin korunması konusuydu.
İnanıyorum ki yakında şartnameler de açıklanınca hem çalışanları hem de şeker
pancarı üreticisini bütün kotalarıyla beraber -altını çizerek söylüyorum-
koruyan bir özelleştirmenin yapıldığını hep beraber göreceğiz. Bu hususta
değerli muhalefetimizin bir endişesi olmasın. Sizin endişelerinizin aynısını
elbette biz de taşıyoruz. Buradaki köylümüzün, şeker pancarı üreticimizin
korunması esastır.
HAYDAR
AKAR (Kocaeli) – Sayın Bakanım, niye özelleştiriyorsunuz?
ÖMER
FETHİ GÜRER (Niğde) – Devlet korusun, başkasına niye bırakıyorsunuz?
BAŞBAKAN
YARDIMCISI RECEP AKDAĞ (Erzurum) – Yani konunun nişasta bazlı şeker üretimi ya
da tüketimi ya da kotalarıyla herhangi bir ilgisi bulunmamaktadır. 
Sayın
Gök’ün bahsettiği, Sağlık Bakanlığımızın Bilim Kurulunun açıklamasını doğrusu
ben incelemiş değilim, onu incelemeden herhangi bir şey de söylemem mümkün
değil.
LEVENT
GÖK (Ankara) – O konuda daha sonra bilgi verirseniz seviniriz. 
BAŞBAKAN
YARDIMCISI RECEP AKDAĞ (Erzurum) – Elbette.
Çünkü
Sağlık Bakanı da olsanız başka bir titriniz, özelliğiniz de olsa buralarda
bilimsel komisyonların ne söylediği gerçekten
önemlidir. Zaten Sağlık Bakanlığımızın bir bilimsel komisyon oluşturmasının sebebi
de budur.
ÖMER
FETHİ GÜRER (Niğde) – Fransa ve İngiltere’de nişasta bazlı şekerin kotası
sıfır.
BAŞBAKAN
YARDIMCISI RECEP AKDAĞ (Erzurum) – Adli teşkilatı faaliyette olan 592 mahalde
hâlen 921 adet icra dairesi faaliyetini sürdürmektedir. 2002 yılından itibaren
kurulan, birleştirilen faal daire sayıları neticesinde bu rakamlara ulaşılmış
durumdadır. 
Araç
fiyatları, bulunduğu il veya ilçenin şartları göz önüne alınarak mesafe,
kilometre, bekleme durumu, dosya sayısına göre semt semt belirlenmektedir. Aynı
semt aynı avukata ait birden fazla dosya olması hâlinde dosya sayısına göre
indirimler yapılmaktadır. Otuz dakikaya kadar olan bekleme sürelerinden ücret
alınmamaktadır. Fiyat tarifleri ATGV keşif icra araçları işletme müdürlüğü
tarafından adliyelerin başsavcılık icra müdürlükleri ve başşoförlükleriyle
koordine kurularak belirlenmektedir. Belirlenen fiyat tarifesindeki esaslar,
ilgili yönetim kurulunun onayını müteakip uygulamaya geçmektedir. 603 adet de
araç mevcuttur.
MAHMUT
TANAL (İstanbul) – Taksimetre niye takılmıyor? 
BAŞBAKAN
YARDIMCISI RECEP AKDAĞ (Erzurum) – Böyle bir teknik belli ki belirlenmiş
fiyatlarla alakalı olarak. O konuştuğunuz konuyu da şimdi almış olduk.
Arkadaşlarımız teknik açıdan mutlaka bunu da değerlendireceklerdir. 
Adana
Yüreğir’de bir devlet hastanesinin yapılma düşüncesi öteden beri var, arsa
sıkıntısından dolayı şu ana kadar geciktiği kanaatindeyim, arsa oluşturma
sıkıntısından dolayı çünkü Hükûmetimiz gerçekten Adana ilimize oradaki
ihtiyaçları da göz önüne alarak Türkiye’de ilklerden biri olan şehir
hastanesini yapmıştır. Onun dışında, biliyorsunuz, daha önce de yine büyük bir
hastaneyi Adana’ya kazandırmış durumdayız. Gerçekten bu şehir hastanesinde
verilen hizmetlerin ne kadar mükemmel hizmetler olduğunu, biliyorum, inanıyorum ki soruyu soran değerli
milletvekilimiz de takip etmektedir. 
Seyhan’da
da bir hastane yapılma kararı olduğunu kendi Bakanlık dönemimden biliyorum,
hatırlıyorum. Dolayısıyla, bunun da en kısa zaman içerisinde inşallah yapılması
ümidimdir.
Basına
da akseden, değerli milletvekilimizin de şimdi sorusuna esas olan “Çanakkale
Üniversitesindeki öğretim üyesiyle ilgili siz ne yapacaksınız?” diye bir soru
var. Zaten bu belirtilen hususlar, değerli milletvekilimizin ifade ettiği
şekilde, hukukumuza aykırı ve ceza hukukunu ilgilendiren hususlardır. Eğer
böyle bir fiil vuku bulmuşsa, ben bilemiyorum çünkü, mutlaka savcılıklar bu
hususta gereğini yapacaklardır ve yapmaları da gerekir. 
KAZIM
ARSLAN (Denizli) – Sizin de müdahil olmanız lazım yalnız. 
BAŞBAKAN
YARDIMCISI RECEP AKDAĞ (Erzurum) – Müsaade edin efendim. 
Tabii
bir taraftan da konu, Hükûmetimizi değil, üniversiteyi, dolayısıyla YÖK
idaresini ilgilendiren bir husustur. Ama burada Meclis kürsüsünden siz
sordunuz, gündeme gelmiş oldu, inanıyorum ki ilgililer gereği biçimiyle bu
konuyla ilgileneceklerdir. 
Terör
mağduru illere, orada yaşayan esnaflara yaptığımız özel destekler var. Ya, bu
özel desteklerin de bir anlamı var çünkü orada genel hayatı etkileyen bir durum
ortaya çıkıyor. Biliyorsunuz, gerek esnafımıza gerek çiftçilerimize sadece
terör meselesiyle alakalı olarak da değil, zaman zaman afetlerden dolayı ya da
başka ihtiyaçlardan dolayı hususi yardımlar yapıyoruz. Yani yardımdan kastımız,
işte borçların ertelenmesi, yerine göre diğer birtakım ekonomik desteklerin
verilmesidir. Çiftçi ve esnaflarımıza, terör mağduru illere yapılan ya da bir
afetten zarar görmüş illere yapılan yardımların aynısını yapmak elbette söz
konusu olmaz. Ama biliyorsunuz ki Hükûmetimizin hem çiftçilerimize hem de
esnaflarımıza çok ciddi ölçüde destekleri olmaktadır, bu destekleri
geliştirerek devam ettireceğiz. 
ÖMER
FETHİ GÜRER (Niğde) – İcra dairelerinin sayısı artıyor. 
BAŞBAKAN
YARDIMCISI RECEP AKDAĞ (Erzurum) – Adana Numune Hastanesiyle alakalı, bir
değerli milletvekilimiz soru sorudular. Burada da yine bu konuyu ben ilgili
bakanlığımıza aktaracağım çünkü konu teknik bir konu. Dolayısıyla malumat
sahibi olduğum bir konu olmadığı için bir yorum yapma imkânım yok.
Sorularınıza
çok teşekkür ediyorum.
BAŞKAN
– Evet, teşekkür ediyoruz.
Böylece
birinci bölüm üzerindeki görüşmeler tamamlanmıştır.
Şimdi,
birinci bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım.
Birleşime
on dakika ara veriyorum.
Kapanma Saati: 19.33 
DÖRDÜNCÜ OTURUM
Açılma Saati: 19.51
BAŞKAN: Başkan Vekili Ahmet AYDIN
KÂTİP ÜYELER: Mücahit DURMUŞOĞLU (Osmaniye), Barış KARADENİZ (Sinop)
-----0-----
BAŞKAN
– Türkiye Büyük Millet Meclisinin 64’üncü Birleşiminin Dördüncü Oturumunu
açıyorum. 
524
sıra sayılı Kanun Tasarısı’nın görüşmelerine devam ediyoruz.
Komisyon
ve Hükûmet yerinde.
Maddelere
geçmiştik.
1’inci
madde üzerinde bir adet önerge vardır, okutup işleme alıyorum.
Türkiye Büyük Millet Meclisi Başkanlığına
Görüşülmekte
olan Yatırım Ortamının İyileştirilmesi Amacıyla İcra ve İflas Kanunu ve Bazı
Kanunlarda Değişiklik Yapılması Hakkında Kanun Tasarısı'nın 1’inci maddesinde
öngörülen değişikliğin aşağıdaki şekilde değiştirilmesini arz ve teklif ederiz.
MADDE 1-
9/6/1932 tarihli ve 2004 sayılı İcra ve İflas Kanununun 128 inci maddesine
aşağıdaki fıkra eklenmiştir.
"Ticari ve
ekonomik bütünlük arz eden ya da bir bütün hâlinde satıldığı takdirde daha
yüksek gelir elde edileceği anlaşılan mal veya haklar bir bütün olarak paraya
çevrilir.”
 Kazım Arslan Necati
Yılmaz Mehmet Gökdağ
 Denizli Ankara Gaziantep
 Okan Gaytancıoğlu Yakup
Akkaya Ömer Süha Aldan
 Edirne İstanbul Muğla
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkanım.
BAŞKAN
– Hükûmet?
BAŞBAKAN
YARDIMCISI RECEP AKDAĞ (Erzurum) – Katılmıyoruz.
BAŞKAN
– Önerge üzerinde söz isteyen, Denizli Milletvekili Kazım Arslan.
Buyurun
Sayın Arslan. (CHP sıralarından alkışlar) 
KAZIM
ARSLAN (Denizli) – Sayın Başkan, değerli milletvekilleri; 524 sıra sayılı
Yatırım Ortamının İyileştirilmesi Amacıyla İcra ve İflas Kanunu ve Bazı
Kanunlarda Değişiklik Yapılması Hakkındaki Kanun Tasarısı’nın 1’inci maddesinde
istediğimiz değişiklikle ilgili olarak Cumhuriyet Halk Partisi adına söz aldım.
Hepinizi sevgiyle saygıyla selamlıyorum.
Bu
yasa tasarısının 1’inci maddesiyle 2004 sayılı İcra ve İflas Kanunu’nun
128’inci maddesine bir fıkra eklenmiştir. Bu fıkra ticari ve ekonomik bütünlük
arz eden ya da bir bütün hâlinde satıldığı takdirde daha iyi, yüksek bir değerle
satılabilecek olan emtiaların bu şekilde satılmasına imkân sağlayacak bir
düzenlemeyi içeriyor. Bu nedenle önemli bir düzenleme olduğunu belirtmek
istiyorum. Böylelikle, hacizli malın daha değerinde satılması suretiyle hem
işin bir an önce halledilmesinde hem de borçlunun yükünün hafifletilmesinde çok
büyük fayda sağlayacağını da belirtmek istiyorum. 
Değerli
milletvekilleri, hep söylüyoruz, aslında yasalarda sürekli değişiklikler
yapılıyor ama bu değişikliklerin çoğunluğunun alelacele yapıldığını ve birçoğunun
da yapboz şeklinde gerçekleştirildiğini ve düzenlemenin amacına yönelik olarak,
tam anlamıyla amacı yerine getiremediğini de söylemek istiyorum. Çünkü bu
şekilde, gelişigüzel hazırlanan ve aceleyle hazırlanan, eksisi, artısı pek
düşünülmeden, muhalefetin de söylediği eleştirileri ve önerileri dikkate
almadan yapılan birçok düzenlemenin zaman içinde işe yaramadığı ve kısa süre
içinde gerçekten uygulanamayacak bir noktaya geldiği de bilinmektedir. Bu
nedenle, yapacağınız düzenlemelerde özellikle Cumhuriyet Halk Partisinin
eleştirilerinin ve önerilerinin dikkate alınarak yapılmasının çok faydalı
olacağını belirtmek istiyorum. 
Değerli
milletvekilleri, işletmeler ve ticarethaneler esasen kâr etmek ve işletmesini
iyi bir şekilde çalıştırmak üzere kurulurlar. Bunun iyi bir şekilde
çalıştırılması için, öncelikle yatırım ortamının iyileştirilmesiyle birlikte
devletin ve iktidarın uygulamalarının da bu çerçevede, bu paralelde uygun bir
şekilde yürütülmesi gerekmektedir çünkü bir işletme gerçekten iyi bir şekilde
işletilmek istendiğinde birincisi işletmecinin gerçek anlamda işini iyi takip
etmesi, hesabını iyi yapması gerekiyor ama bunun yanı sıra devletin de
uygulamalarından kaynaklanan ve işletmeciye ve fabrikalara çok büyük zararlar
veren birçok yanlış uygulamaların da ortadan kaldırılması ve piyasanın iyi bir
şekilde işleyecek noktaya da getirilmesi gerekiyor. 
Şimdi,
bakıyoruz, bir yandan birçok imkânların yaratılmasına çalışılırken bir yandan
da birçok zorlukların işletmeciler ve fabrikalar üzerine getirildiği
görülmektedir. Bir yandan vergileri azaltırken öbür yandan bazı vergilerin
yükseltildiğini görmekteyiz. Bir yandan TRT katılma payını kaldırırken öbür
yandan elektrik fiyatlarının üzerine, zam koymak suretiyle işletmelerin ve
fabrikaların üzerine, maliyeti olumsuz etkileyecek yeni uygulamalara geçmeye
çalıştığınızı da görüyoruz. 
Şimdi,
maliyetleri etkileyen birçok etken var. Özellikle devletin araya girdiği ve
devletin aracı olduğu, işte elektrik gibi, su gibi, doğal gaz gibi, özellikle
girdi maliyetlerini etkileyen konularda devletin daha fedakâr olması,
işletmenin çalışması, işletmenin daha iyi bir şekilde verimli çalışabilmesi,
istihdamın artırılabilmesi, işletmenin büyüyebilmesi ve yeni yatırımlar
yapabilmesi için de yeni olanakların bu şekilde, iktidar tarafından getirilecek
desteklerle, teşviklerle daha iyi bir noktaya taşınması gerekmektedir. Eğer
bunlar düşünülmeden birçok şeklî bir şekilde işleme dayalı olarak bir
iyileştirme düşünülüyorsa bunun sonucu çok faydalı olmayacaktır diyorum.
Hepinizi
saygıyla selamlıyorum.
Sağ
olun. (CHP sıralarından alkışlar)
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
1’inci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
2’nci
madde üzerinde bir önerge vardır, okutup işleme alıyorum.
Türkiye Büyük Millet Meclisi
Başkanlığına
Görüşülmekte olan Yatırım Ortamının İyileştirilmesi
Amacıyla İcra ve İflas Kanunu ve Bazı Kanunlarda Değişiklik Yapılması Hakkında
Kanun Tasarısı’nın 2’nci maddesinde öngörülen değişikliğin aşağıdaki şekilde
değiştirilmesini arz ve teklif ederiz.
MADDE 2- 2004 sayılı Kanunun 177 nci maddesinin birinci
fıkrasının (3) numaralı bendinde yer alan “301 inci” ibaresi “308 inci”
biçiminde değiştirilmiştir. 

 Ömer Süha Aldan Necati Yılmaz Mehmet
Gökdağ
 Muğla Ankara Gaziantep
 Yakup Akkaya Okan
Gaytancıoğlu Elif Doğan Türkmen
 İstanbul Edirne Adana
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkanım.
BAŞKAN
– Hükûmet?
BAŞBAKAN
YARDIMCISI RECEP AKDAĞ (Erzurum) – Katılmıyoruz efendim.
BAŞKAN
– Önerge üzerinde Adana Milletvekili Elif Doğan Türkmen konuşacaktır.
Buyurun
Sayın Türkmen. (CHP sıralarından alkışlar)
ELİF
DOĞAN TÜRKMEN (Adana) – Teşekkür ederim Sayın Başkan.
Sayın
Başkan, değerli milletvekilleri; bugün Meclis gündemine gelen, Genel Kurula
gelen kanun maddeleriyle ilgili parti olarak, genel olarak bir itirazımız yok
ancak ben başka bir konuyu gündeme getirmek istiyorum, geçen hafta perşembe
günü gözaltına alınan Halkevleri yöneticileri ve üyeleriyle ilgili konuşmak
istiyorum.
Adalet
ve Kalkınma Partisi Türkiye’de ilk iktidara geldiğinde “demokrasi” diyerek
iktidara geldi. 2010 yılında referandumda Anayasa değişiklikleri görüşülürken
de daha çok demokrasi ve daha çok özgürlüklerden bahsederek referandumda “evet”
oyu çıkmasını sağladılar. Ama ne yazık ki geldiğimiz noktada ülkemizde
“demokrasi” diyen, “özgürlük” diyen, muhalif olan her kesim neredeyse gözaltına
alınıyor. Hafta, gün geçmiyor ki muhalif olan kesimden birileri göz altına
alınmasın, tutuklanmasın. En son, Halkevleri yöneticileri gözaltına alındı,
bugün ifade veriyorlar, yarın mahkemeye çıkarılacaklar. Ümit ediyoruz ve
diliyoruz ki yarın mahkemede adil bir karar çıkar ve Halkevleri yöneticilerinin
gözaltında olma süresi biter ve tutuklama gibi de bir karar çıkmaz. 
Değerli
milletvekilleri, Türkiye şöyle bir tabloyu özlüyor, biz de hatırlıyoruz:
Eskiden karikatürü yapılan liderler bu karikatürleri makam odalarına asarlardı
çünkü liderlerde hoşgörü vardı, demokrasiye inanış vardı ama bugün geldiğimiz
noktada ne yazık ki Türkiye koskoca bir hapishaneye döndü. Şu anda devletin
yaptığı, Hükûmetin yaptığı en büyük yatırımlardan birisi de hapishanelere
yapılan yatırımlar. Buna rağmen, hapishanelerde bulunanların nüfusu mevcut
hapishanede barınması gereken tutuklu, hükümlü mahkûmların nüfusundan çok daha
fazla. Bu gösteriyor ki ülkemizde özgürlükler adına, demokrasi adına mücadele
veren insanlar sosyal medyada bir şey paylaştı diye ya da bir hak arama
arayışına girdi diye tutuklanmaktalar ve bu tutukluluklar artık Türkiye’de bir
uygulama hâlini almıştır. Biz de diyoruz ki: Artık muhalif olanlara gözdağı
vermek adına yargıyı sopa olarak kullanmaktan vazgeçin. Türkiye’de gerçek anlamda
yargının bağımsızlığının hayata geçmesi lazımdır ama ne yazık ki bırakın
bunları -Sayın Genel Başkanımız bugün grup toplantısında açıkladı- Hâkim ve
Savcılar Kurulu artık verilecek kararların kendisine sorulmadan verilmesine
bile izin vermiyor. Böyle bir yargı ortamındayız. 
Şu
anda Komisyonda görüşülen ittifakla ilgili konularda tüm Türkiye’deki seçmenler
ve 80 milyonun da artık Türkiye’de adil ve şeffaf seçimlerin olmayacağına dair
bir endişesi var, hem muhalefeti susturmak adına yargıyı kullanmak, hem de
yasal düzenlemelerle şeffaf ve adil olmayacak bir seçimin önünü açarak
seçimlere giren Türkiye, ne yazık ki demokrasi konusunda, özgürlükler konusunda
sınıfta kalan bir Türkiye olacaktır ve bu ayıbı hepimiz yaşayacağız. 
Diliyor
ve umuyoruz ki -tüm mücadelemiz de o yönde olacak- bu ayıpları Türkiye'ye
yaşatmayalım.
Hepinize
teşekkür ediyorum. (CHP sıralarından alkışlar)
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
2’nci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
3’üncü
madde üzerinde bir önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan Yatırım Ortamının İyileştirilmesi Amacıyla İcra ve İflas Kanunu ve Bazı
Kanunlarda Değişiklik Yapılması Hakkında Kanun Tasarısı'nın 3’üncü maddesinde
öngörülen değişikliğin aşağıdaki şekilde değiştirilmesini arz ve teklif ederiz.
MADDE
3- 2004 sayılı Kanunun 179 uncu maddesi başlığıyla birlikte aşağıdaki şekilde
değiştirilmiştir.
"Sermaye şirketleri ve kooperatiflerin iflası:
MADDE
179- Sermaye şirketleri ve kooperatiflerin, aktiflerin muhtemel satış fiyatları
üzerinden düzenlenen ara bilançoya göre borca batık olduğu idare ve temsil ile
vazifelendirilmiş kimseler veya şirket ya da kooperatif tasfiye hâlinde ise
tasfiye memurları veya bir alacaklı tarafından beyan ve mahkemece tespit
edilirse, önceden takibe hacet kalmaksızın bunların iflasına karar verilir.
Türk Ticaret Kanununun 377 nci ve 634 üncü maddeleri ile 24/4/1969 tarihli ve
1163 sayılı Kooperatifler Kanununun 63 üncü maddesi hükmü saklıdır.”

 Ömer Süha
Aldan Necati Yılmaz Mehmet Gökdağ
 Muğla Ankara Gaziantep
 Haluk
Pekşen Okan Gaytancıoğlu Zeynel Emre
 Trabzon Edirne İstanbul
 Namık
Havutça Cemal Okan Yüksel Yakup Akkaya
 Balıkesir Eskişehir İstanbul
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz.
BAŞKAN
– Hükûmet?
BAŞBAKAN
YARDIMCISI RECEP AKDAĞ (Erzurum) – Katılmıyoruz.
BAŞKAN
– Önerge üzerinde Trabzon Milletvekili Haluk Pekşen konuşacaktır.
Buyurun
Sayın Pekşen. (CHP sıralarından alkışlar)
HALUK
PEKŞEN (Trabzon) – Sayın Başkan, saygıdeğer milletvekilleri; iki yıl önce bu
kürsüden yüce Parlamentoya hitap ederken, iflas ertelemenin Türkiye'de
gerçekten olması gerektiği şekilde düzenlenmediğini anlatmıştım. Gerçekten
Türkiye'de -belki de kısmettir diyelim veya hayatın akışı- konkordato konusunda
çok emek vermiş bir hukukçu olarak, buradan konkordato çıkarmak gerçekten büyük
bir yetenek. Buradan konkordato çıkmaz. 
Şimdi
yasanın başlığına bakıyorum “Yatırım Ortamının İyileştirilmesi”. Sayın Başbakan
Yardımcım, eğer amaç yatırım ortamının iyileştirilmesi ise elinizde çok iyi iki
model var. Bir: Sizin iktidara gelmenizden önce “İstanbul Yaklaşımı” diye bir
yasal düzenleme var. Bu, tam böyle kriz dönemlerinde ekonominin
yapılandırılması için çok iyi çalışılmış ve iyi sonuçlar almış müthiş bir
ekonomik yapılandırma modelidir. İki: İktidarınızın 2006 yılında “Anadolu
Yaklaşımı” adı altında yasal prosedüre bağlamış olduğu düzenleme var. Bunların
ikisi de elinizin altında. Buradan konkordato çıkmaz, buradan sorunu
çözemezsiniz.
Şimdi,
o kadar enteresan düzenlemeler var ki konkordato içerisinde iflas, iflasın
içerisinde de iflas ertelemesi var. İkisinden de buradan hiçbir şekilde çözüm
çıkarma şansınız yok. 
Şimdi,
bakın, bir tanımlama var, diyorsunuz ki: “İktisadi bütünlük.” TMSF’nin
tanımıdır bu. İktisadi bütünlük, bir anonim şirket veya bir limitet şirketi
şirket kalıbıyla bütün olarak, iktisadi olarak satmanızdır. Gelir alıcı, “Ben
bu anonim şirketi satın alıyorum. Hâkim ortağı ben olacağım.” der, satın alır.
Ama burada öyle tanımlamamışsınız. İktisadi bütünlük, onun bir fabrikası var,
şirketin bir fabrikası var, fabrikanın motorunu sökme, tornalarını sökme,
trafosunu sökme, bunu bir bütün olarak sat… Ama başka bir maddede diyorsunuz
ki: “Rüçhanlı alacaklı rüçhanlı alacağını paraya çeviremez ama buna ilişkin son
aşamaya kadar getirir. Onu son aşamaya getirene kadar da rüçhanlı alacaklı
alacağına faiz işletir.” E, nasıl olacak bu şimdi? Rüçhanlı alacaklı alacağına
faiz işletecek, normal alacaklı vatandaş? Geçmiş olsun, onun alacağı gitti. E,
bankaların rüçhanlı alacaklısı olmayanı var mı? Bankanın rüçhanlı
alacaklısındaki faiz oranı ne kadar olacak? Onu da bilmiyoruz. 
Bir
de komiser atamışsınız. Ya, merak ettiğim, bu komiserin bir standardı yok mu
Allah aşkına? Anonim şirketlere, sermaye şirketlerine konkordato komiseri
atıyoruz ama anladığım kadarıyla, konkordato komiseri olarak icra memurunu
atıyoruz veya icra dairesinden atıyoruz. Devasa bir şirkete Ticaret
Bakanlığından, Sanayi Bakanlığından konunun otoritesi olabilecek standartlarda
birisini atamıyoruz. Nereden? İcra dairesinden. 5 kişiden birisini atıyoruz.
Peki, atadık? Nereye atadık? Bir konkordato projesine atadık. Yani borçlu diyor
ki: “Benim bir projem var.” Projenin iki tane unsuru var. Birisinde diyor ki:
“Vade ister konkordatoda. Borçlarımı ödemek için bir vade istiyorum.” Bunu
istemezse “İndirim isterim.” diyor. Tamam, vade istiyor veya indirim istiyor.
Peki, faiz ne oluyor, bunun içerisinde faiz ne oluyor? Düzenlemesi yok. Vadeyi
almış, indirimi almış, mahkeme projeyi kabul etmiş, ilk alacaklılar toplantısı
toplanmış, alacaklılar demişler ki: “Proje doğrudur.” İki ay sonra alacaklılar
toplanmış, bir tanesi demiş ki: “Senin ben canına okuyacağım, seni bir
batırayım gör.” Kaldırmışlar. Mahkemenin elini kolunu bağladı. Ya böyle
konkordato mu olur? Adamın projesini kabul ettiyseniz o projeye uygun süreci de
takip ettireceksiniz; o projenin sürecini takip edecek birikimdeki konkordato
komiserini ve alacaklıları seçeceksiniz. Hiçbir standardı yok, adam hayatında
bir holding yönetmemiş, bir şirket yönetmemiş, bir anonim şirketi yönetmemiş,
icra dairesinde memurluk yapmış, önüne götürüyorsunuz 50 milyon dolarlık bir şirketi
“Al yönet.” diyorsunuz. Adamın rakamları gördüğü zaman zaten kimyası bozuluyor.
Böyle bir konkordato olur mu Allah aşkına? Yapmayın. Buradan konkordato çıkmaz,
buradan ekonominin yapılandırılması çıkmaz, değerli üstadım olmaz. Buraya
lütfen, ticaret hukukçularımız var, icra hukukçularımız var, bu ülkenin çok
kıymetli hukukçuları var… Burada bir borç yapılandırması amacı taşıyorsunuz,
bunu anlıyorum, Türkiye'nin buna ihtiyacı var. Dış politikadan kaynaklanan çok
ciddi ihtilaflarımız, sorunlarımız var. Libya’dan alacağını alamayan, Irak’tan
alamayan, Rusya’dan alamayan şirketlerimizin bankalarımızla düştükleri büyük
ekonomik açmazlar var. Bankalar borç yapılandırmalarıyla bu süreci takip
edemiyorlar, bu süreci yönetemiyorlar. Bunun çözümü konkordato değil, bu bir
konkordato değildir, bunun çözümü elinizin altındadır. İstanbul Yaklaşımı
sizden önce çok iyi planlanmış, çok iyi düşünülmüş, üzerinde çok çalışılmış ve
büyük başarı sağlanmış. Bakın, sizin iktidarınızın ilk ayında yani haziran
ayında TMSF yüzde 73 başarıyla tahsilat yaptı. Bu, dünyada büyük bir başarıdır,
Güney Kore bile bu başarıyı elde edemedi. 
(Mikrofon
otomatik cihaz tarafından kapatıldı) 
HALUK
PEKŞEN (Devamla) - Bu başarıyı lütfen küçümsemeyin. Konkordatoyu bırakın.
Türkiye’yi borç yapılandırma süreci içerisine sokun.
Genel
Kurulu saygıyla selamlıyorum. (CHP sıralarından alkışlar) 
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
3’üncü
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir. 
4’üncü
madde üzerinde bir adet önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan Yatırım Ortamının İyileştirilmesi
Amacıyla İcra ve İflas Kanunu ve Bazı Kanunlarda Değişiklik Yapılması Hakkında
Kanun Tasarısı'nın 4’üncü maddesinde öngörülen değişikliğin aşağıdaki şekilde
değiştirilmesini arz ve teklif ederiz.
Madde 4 – 2004 sayılı Kanun’un 185’inci maddesinin
dördüncü fıkrası aşağıdaki şekilde değiştirilmiştir. 
“210 uncu maddenin birinci fıkrası uyarınca masa
hakkında faydalı olmayacağı anlaşıldığı için kapatılan ve mühürlenen yerlerin,
üzerinde rehin bulunmasa dahi, ilk alacaklılar toplanması tarafından da uygun
bulunması hâlinde iflas idaresince derhâl satışı yapılır.”
 Ömer Süha Aldan Necati Yılmaz Mehmet
Gökdağ
 Muğla Ankara Gaziantep
 Zeynel Emre Namık
Havutça  Cemal Okan Yüksel
 İstanbul Balıkesir Eskişehir
 Yakup Akkaya Okan
Gaytancıoğlu Haydar Akar
 İstanbul  Edirne Kocaeli
 Serdal Kuyucuoğlu
 Mersin
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Başkanım.
BAŞKAN
– Hükûmet?
BAŞBAKAN
YARDIMCISI RECEP AKDAĞ (Erzurum) – Katılmıyoruz.
BAŞKAN
– Önerge üzerinde Kocaeli Milletvekili Haydar Akar konuşacaktır. 
Sayın
Akar buyurun. (CHP sıralarından alkışlar) 
HAYDAR
AKAR (Kocaeli) – Sayın Başkan, değerli milletvekilleri; yatırım ortamının
iyileştirilmesi amacıyla daha önce birçok torba kanun geldi. Şimdi hukuki
düzenlemeleri düzenleyen bir torba kanunu görüşüyoruz. Grup başkan vekilimizin
dediği gibi, eğer esnafımızı ilgilendiriyorsa, sermayeyi ilgilendiriyorsa ve
Türkiye’de yatırım yapacak insanları ilgilendiriyorsa ve bu doğru bir şekilde
de tartışılmışsa bunu destekliyoruz. Görüntü o ama bunu desteklerken şunu
söylemekten de kendimi alamıyorum: “Hukuki yönleri düzenleyin.” deyince tek
geçebileceğim bir cümleyi sizinle paylaşmak istiyorum. Bir ülkede adalet yoksa
yatırım da yoktur, nokta. Yani bunun daha fazla tartışılmasına da gerek yok. Ne
getirirseniz getirin -ki daha önceki düzenlemelere, şimdiki düzenlemelere de
baktığımızda- bir ülkede adalet yoksa yatırım da yoktur. Şimdi, buradan yola
çıkarak nasıl yönettiğinize ilişkin bir şirketten de örnek vermek istiyorum.
Konu da icra ve iflasla ilgili olunca size iflas etmiş bir şirketten örnek
vereceğim. Adı Ankara Doğal Elektrik Üretim ve TicaretAŞ, kısa adı ADÜAŞ.
Nisan 2007’de sizin Hükûmetiniz tarafından kurulmuş. Bu şirkette toplam 14
personel çalışıyor; bunun 5’i yönetim kurulunda, 7’si işçi, 1’isi sözleşmeli,
1’isi de memur, toplam 14 kişi. Neredeyse yönetim kurulu üyesi başına 1 işçi
düşüyor şirkette. Şimdi, bu şirketin yaptığı iş yani faaliyet konusu, yurt
içinde ve dışında elektrik santralleri kurmak ve işletmek, satın almak, enerji
üretimi yapmak ve elektrik alış ve satış ticareti yapmak. Asıl önemli bombayı
şimdi söylüyorum: Otopark işletmeciliği yapmak. Bu şirket otopark işletmeciliği
yapıyor, hem de burada, yakınlarda bir yerde otopark işletmeciliği yapıyor.
Yanlış duymadınız. Otopark işletmeciliği yapan şirkete bir bakayım dedim kimler
var? Kimler yönetiyor bu şirketi? Toplam 14 kişi ya, her yönetim kurulu üyesi
başına 1 kişi düşüyor. Kim yapıyor? İş tecrübesi nedir? Eğitimleri nedir? Bu
otopark işletmeciliği çok önemli bir mevzu. Nedir diye baktım bu otopark
işletmesinin yönetimine. 
Genel
Müdür ve Yönetim Kurulu Başkanı Rize doğumlu. İTÜ Makine Fakültesinde Makine
Mühendisliği lisans bölümünü bitirmiş, İTÜ Fen Bilimleri Enstitüsü ısı enerji
bölümünde yüksek lisans yapmış, dış ekonomik ilişkiler eğitimini ODTÜ’de almış,
işletme yönetimi eğitimini Ankara Üniversitesi Siyasal Bilgiler Fakültesinde
yapmış, gayrimenkul değerlendirme uzmanlığı sertifikası almış ve bir tek
otopark işletmeciliği sertifikası yok bu arkadaşın. Yönetim Kurulu Başkanı ve
Genel Müdür bu arkadaş. 
Yönetim
kurulunun 1’inci üyesi -1, 2, 3, 4 diyeyim, isimlerini vermeyeceğim- Gümüşhane
doğumlu, Gazi Üniversitesi İktisadi ve İdari Bilimler Fakültesi Maliye bölümü
mezunu, Maliye Bakanı Naci Ağbal’ın basın danışmanı. 
2’nci
yönetim kurulu üyemizi de size anlatmak istiyorum: Ankara Üniversitesi Siyasal
Bilgiler Fakültesi Maliye Bölümü mezunu. Bütçe ve Mali Kontrol Genel
Müdürlüğünde daire başkanlığı yapmış, Kamu İhale Kurumunda başkan yardımcılığı
yapmış, Amerika Birleşik Devletleri Illinois Üniversitesinde işletme masterı
yapmış, mali hukuk alanında doçent, Maliye Bakanı danışmanı. 
3’üncü
yönetim kurulu üyesini söylüyorum: Ankara Üniversitesi Siyasal Bilgiler
Fakültesi Maliye Bölümü mezunu. Boston Üniversitesinde finansal ekonomi dalında
master yapmış, Mali Suçları Araştırma Kurulu Başkanlığı yapmış, Gelir İdaresi
Başkan Yardımcısı olarak görevine devam ediyor. 
4’üncü
yönetim kurulu üyesini okuyorum: Çankaya Üniversitesi İktisat Bölümü mezunu –o
kadar çok şey var ki şaşırıyorum bazen- Kanal 7’de kameramanlık yapmış,
yönetmenlik yapmış, ekonomi muhabirliği yapmış, Türkiye Demir Çelik
İşletmelerinde Yönetim ve Denetim Kurulu üyeliği yapmış, Başbakanlık
Özelleştirme İdaresi Basın ve Halkla İlişkiler Daire Başkanlığı yapmış, Maliye
Bakanlığı yasama danışmanlığı yapmış.
HALUK
PEKŞEN (Trabzon) – Kariyere bakar mısın kariyere!
HAYDAR
AKAR (Devamla) – Gördüğünüz gibi AKP hükûmetleri döneminde kalite, liyakat
tavan yapmış, tavan. 
HALUK
PEKŞEN (Trabzon) – Müthiş! Bizim orada orman memuru bile olamaz.
HAYDAR
AKAR (Devamla) – Hayırlı olsun, Allah nazardan saklasın.
Bu
otopark zarar eder ise -daha da beteri- ya da iflas ederse düşünün bu devletin
başına gelecekleri diyorum. İcra, iflas yasalarını da görüşmeye devam edelim
diyorum, saygılar ve sevgiler sunuyorum. 
Otopark
işletmecisi arkadaşların liyakatlerini hep birlikte görmüş olduk. Gerçekten bu
arkadaşlar değerlendirilmeli diye düşünüyorum.
Saygılar
sunuyorum. (CHP sıralarından alkışlar)
HALUK
PEKŞEN (Trabzon) – Otoparkta bile böyleyse…
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
4’üncü
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
5’inci
madde üzerinde bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan Yatırım Ortamının İyileştirilmesi Amacıyla İcra ve İflas Kanunu ve Bazı
Kanunlarda Değişiklik Yapılması Hakkında Kanun Tasarısı’nın 5’inci maddesinde
öngörülen değişikliğin aşağıdaki şekilde değiştirilmesini arz ve teklif ederiz.

MADDE
5 – 2004 sayılı Kanunun 206 ıncı maddesinin birinci fıkrası aşağıdaki şekilde
değiştirilmiştir. 
“Alacakları
rehinli olan alacaklıların satış tutarı üzerinde rüçhan hakları vardır. Gümrük
resmi veya akar vergisi gibi Devlet tekliflerinden muayyen eşya ve akardan
alınması lazım gelen resim ve vergi, rehinli alacaklardan sonra gelir.”
 Ömer Süha Aldan  Necati Yılmaz  Mehmet
Gökdağ
 Muğla  Ankara
 Gaziantep
 Haydar Akar  Zeynel Emre
 Namık Havutça 
 Kocaeli  İstanbul
 Balıkesir
 Cemal Okan Yüksel  Yakup Akkaya  Okan
Gaytancıoğlu 
 Eskişehir  İstanbul
 Edirne 
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkanım. 
BAŞKAN
– Hükûmet?
BAŞBAKAN
YARDIMCISI RECEP AKDAĞ (Erzurum) – Katılmıyoruz. 
BAŞKAN
– Önerge üzerinde Eskişehir Milletvekili Cemal Okan Yüksel konuşacaktır. 
Buyurun
Sayın Yüksel. (CHP sıralarından alkışlar)
CEMAL
OKAN YÜKSEL (Eskişehir) – Teşekkür ederim Sayın Başkan. 
Şimdi,
elimizdeki tasarının başlığı “Yatırım Ortamının İyileştirilmesi İçin…” diyor
yani bizim anladığımız, Türk ve yabancı yatırımcıların Türkiye’ye daha fazla
yatırım yapabilmesi amacıyla birtakım iyileştirmeler geliyor ama tasarının
başlığı ile tasarının içeriğine baktığımızda aslında öyle olmadığı görülüyor.
Hukuk sosyolojisi dersinde birinci sınıfta gösterilen ders şudur: Kanunlar
toplumda hasıl olan ihtiyaca göre çıkarılır. Bu kanun neyi düzenliyor? Nasıl
iflas edileceğini, nasıl konkordato ilan edileceğini yani nasıl batılacağını
yani batmanın vatandaş için nasıl kolaylaştırılacağını gösteriyor. Yani bizim
anladığımız, toplumda hasıl olan ihtiyaç, ekonomi kötü gittiği için nasıl
batılacağı, “yatırım ortamının iyileştirilmesi” diye de söyleyince makyajlamış
oluyoruz. 
Kanunla
ilgili aslında çok çok fazla -teknik konu- muhalefet edeceğimiz şey yok. Ben
sizinle Adalet Komisyonunda daha önce paylaştığım bir meseleyi paylaşmak
istiyorum. Ahmed Muhyiddin, 1800’lü yılların sonlarında Mekke’de doğmuş,
Hindistan’a göçmüş, Hindistan’da İngiliz istibdadına karşı Müslüman harekâtının
başına geçmiş, defalarca tutuklanmış ve 1921 senesinde, bundan yaklaşık bir
asır önce tutuklanmalarının birisinde mahkemede bir müdafaada bulunmuş. Bu
müdafaa “Ölümsüz Müdafaa” diye 48 dile çevrilmiş, Türkçeye de çevrilmiş. O müdafaadan
çok kısa bir pasaj okuyacağım size. Mahkemede yargılanırken şu savunmayı yapmış
Mevlâna Ebü’l-Kelâm Âzâd: “Bu durum asrımızdaki diğer durumlar gibi benzersiz
bir durum değildir. Hâkim kuvvetler taşkınlık ederek hürriyet ve hakka karşı
tecavüz silahlarını kaldırınca mahkemeler hükûmetlerin elinde birer alet
olurlar ve hükûmetler bunlarla kimleri mahvetmek istiyorlarsa onları
mahvederler. Bu, tarihî bir hakikattir ve hiçbir şekilde şaşılacak bir durum
değildir çünkü mahkemelerin elindeki kuvvetin sınırları kanunlarla çizilmiştir.
Bu yapıları dolayısıyla mahkemeler adalet icrası için de zulüm uygulamaları
için de kullanılabilir. Adil bir hükûmetin elinde bu kuvvet adaleti temin ve
hakkı hak sahibine vermek için en büyük vasıtadır fakat zalim hükûmetlerin
elinde aynı kuvvet intikam, zulüm, hakka mukavemet ve tecdide engel olmak için
en müthiş silahtır. 
Tarih
gösteriyor ki mahkeme salonları savaş meydanlarından sonra en müthiş zulümlerin
işlendiği sahnelerdir. Harp sahnelerinde nasıl birçok masum kanlar dökülüyorsa
mahkemelerde de nice nice masum insanlar idama mahkûm ediliyor, öldürülüyor ve
zindanlarda çürütülüyor. Nice peygamberler, hâkimler, âlimler ve salihler
mahkemelerin huzurunda caniler gibi durmuşlardır. Gerçi zamanın geçmesiyle eski
zamanların birçok fenalıkları ortadan kalktı. Artık miladın ikinci asrındaki
ruhani mahkemeler, Orta Çağ’ın engizisyonları mevcut değildir fakat o eski
mahkemelerde mevcut olan ruhi durumdan asrımızın kurtulduğunu iddia edemem.
Evet, korkunç esrarın dayanağı olan o müesseseler yıkıldı fakat kendini
beğenmişliğin ve zalimliğin korkunç esrarıyla dolu olan kalpleri kim
değiştirebilir?” (CHP sıralarından alkışlar) 
Hindistan
hilafet kuramının en önemli kuramcılarından olan, Osmanlı halifelerini savunan,
Müslümanların Müslümanlara karşı yabancı devlet orduları yanında savaşmamasını
savunan ve Müslümanların asla Kudüs’ten vazgeçemeyeceğini savunan Mevlâna
Ebü’l-Kelâm Âzâd, bu savunmasından sonra ömür boyu hapse çarptırıldı.
Hindistan’a demokrasi geldiğinde aynı Mevlâna Ebü’l-Kelâm Âzâd Hindistan’da
Millî Eğitim Bakanı oldu, 1958’te ölünceye kadar bu görevde bulundu ve
Hindistan’da Gandhi’yle, Nehru’yla beraber millî kahraman olarak anıldı. 
Takdirlerinize
sunuyorum efendim.
Teşekkürler.
(CHP sıralarından alkışlar)
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
5’nci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
6’ncı
maddeyi kabul edenler… Kabul etmeyenler… Kabul edilmiştir.
7’nci
maddeyi kabul edenler… Kabul etmeyenler… Kabul edilmiştir.
8’inci
maddeyi kabul edenler… Etmeyenler… Kabul edilmiştir.
9’uncu
maddeyi kabul edenler… Etmeyenler… Kabul edilmiştir.
10’uncu
maddeyi kabul edenler… Etmeyenler… Kabul edilmiştir.
11’inci
maddeyi kabul edenler… Etmeyenler… Kabul edilmiştir.
12’nci
maddeyi kabul edenler… Etmeyenler… Kabul edilmiştir.
13’üncü
maddeyi kabul edenler… Etmeyenler… Kabul edilmiştir.
14’üncü
maddeyi kabul edenler… Etmeyenler… Kabul edilmiştir.
15’inci
maddeyi kabul edenler… Etmeyenler… Kabul edilmiştir.
16’ncı
maddeyi kabul edenler… Etmeyenler… Kabul edilmiştir.
17’nci
maddeyi kabul edenler… Etmeyenler… Kabul edilmiştir.
18’inci
maddeyi kabul edenler… Etmeyenler… Kabul edilmiştir.
19’uncu
maddeyi kabul edenler… Etmeyenler… Kabul edilmiştir.
20’nci
maddeyi kabul edenler… Etmeyenler… Kabul edilmiştir.
21’inci
maddeyi kabul edenler… Etmeyenler… Kabul edilmiştir.
22’nci
maddeyi kabul edenler… Etmeyenler… Kabul edilmiştir.
23’üncü
maddeyi kabul edenler… Kabul etmeyenler… Madde kabul edilmiştir.
Birleşime
iki dakika ara veriyorum.
Kapanma Saati: 20.23
BEŞİNCİ OTURUM
Açılma Saati: 20.24
BAŞKAN: Başkan Vekili Ahmet AYDIN
KÂTİP ÜYELER: Mücahit DURMUŞOĞLU (Osmaniye), Barış KARADENİZ (Sinop)
-----0-----
BAŞKAN
–Türkiye Büyük Millet Meclisinin 64’üncü Birleşiminin Beşinci Oturumunu
açıyorum. 
524
sıra sayılı Kanun Tasarısı’nın görüşmelerine devam ediyoruz.
Komisyon?
Yok.
Ertelenmiştir.
Gündemimizde
başka bir iş bulunmadığından alınan karar gereğince kanun tasarı ve teklifleri
ile komisyonlardan gelen diğer işleri sırasıyla görüşmek için 28 Şubat 2018
Çarşamba günü saat 14.00’te toplanmak üzere birleşimi kapatıyor, hayırlı
akşamlar diliyorum.
Kapanma Saati: 20.25




(x) 524 S. Sayılı Basmayazı tutanağa
eklidir. 




