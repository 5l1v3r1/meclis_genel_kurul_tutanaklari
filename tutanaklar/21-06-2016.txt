



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 104’üncü
Birleşim
 21
Haziran 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir Milletvekili Müslüm Doğan’ın, İzmir ilinin
sorunlarına ilişkin gündem dışı konuşması
2.- Amasya Milletvekili Mustafa Tuncer’in, Amasya
Tamimi’nin 97’nci yıl dönümüne ve Uluslararası Atatürk, Kültür ve Sanat
Festivali etkinliklerine ilişkin gündem dışı konuşması
3.- Şanlıurfa Milletvekili Kemalettin Yılmaztekin’in,
20 Haziran Dünya Mülteciler Günü’ne ilişkin gündem dışı konuşması

V.- SATAŞMALARA İLİŞKİN KONUŞMALAR
1.- İstanbul Milletvekili Mahmut Tanal’ın, Şanlıurfa
Milletvekili Kemalettin Yılmaztekin’in yaptığı gündem dışı konuşması sırasında
CHP Grup Başkanı ve Cumhuriyet Halk Partisine sataşması nedeniyle konuşması 
2.- Van Milletvekili Bedia Özgökçe Ertan’ın, Antalya
Milletvekili Atay Uslu’nun HDP grup önerisi üzerinde yaptığı konuşması sırasına
Halkların Demokratik Partisine sataşması nedeniyle konuşması
3.- Amasya Milletvekili Mehmet Naci Bostancı’nın, Muş
Milletvekili Ahmet Yıldırım’ın CHP grup önerisi üzerinde yaptığı konuşması
sırasına Adalet ve Kalkınma Partisine sataşması nedeniyle konuşması
4.- Muş Milletvekili Ahmet Yıldırım’ın, Amasya
Milletvekili Mehmet Naci Bostancı’nın sataşma nedeniyle yaptığı konuşması sırasında
şahsına sataşması nedeniyle konuşması
5.- Manisa Milletvekili Özgür Özel’in, Çanakkale
Milletvekili Bülent Turan’ın AK PARTİ grup önerisi üzerinde yaptığı konuşması
sırasına şahsına sataşması nedeniyle konuşması
6.- Malatya Milletvekili Veli Ağbaba’nın, Çanakkale
Milletvekili Bülent Turan’ın AK PARTİ grup önerisi üzerinde yaptığı konuşması
sırasında şahsına sataşması nedeniyle konuşması
7.- Diyarbakır Milletvekili Çağlar Demirel’in,
Çanakkale Milletvekili Bülent Turan’ın yaptığı açıklaması sırasında Halkların Demokratik
Partisine sataşması nedeniyle konuşması
8.- Erzurum Milletvekili Kamil Aydın’ın, Adana
Milletvekili Meral Danış Beştaş’ın 387 sıra sayılı Kanun Tasarısı’nın tümü üzerinde
HDP Grubu adına yaptığı konuşması sırasında Milliyetçi Hareket Partisine
sataşması nedeniyle konuşması
9.- Çanakkale Milletvekili Bülent Turan’ın, Adana
Milletvekili Meral Danış Beştaş’ın 387 sıra sayılı Kanun Tasarısı’nın tümü üzerinde
HDP Grubu adına yaptığı konuşması sırasında Adalet ve Kalkınma Partisine
sataşması nedeniyle konuşması
10.- Manisa Milletvekili Özgür Özel’in, Adana
Milletvekili Meral Danış Beştaş’ın 387 sıra sayılı Kanun Tasarısı’nın tümü
üzerinde HDP Grubu adına yaptığı konuşması sırasında Cumhuriyet Halk Partisine
sataşması nedeniyle konuşması
11.- Adana Milletvekili Meral Danış Beştaş’ın,
Çanakkale Milletvekili Bülent Turan ile Manisa Milletvekili Özgür Özel’in
sataşma nedeniyle yaptıkların konuşmaları sırasında Halkların Demokratik Partisine
sataşması nedeniyle konuşması

VI.- AÇIKLAMALAR
1.- Giresun Milletvekili Bülent Yener Bektaşoğlu’nun,
Gıda, Tarım ve Hayvancılık Bakanından, bu sene fındık üreticisi için neler
yapılacağını, neler yapılmayacağını öğrenmek istediğine ilişkin açıklaması
2.- Bursa Milletvekili Nurhayat Altaca Kayışoğlu’nun,
Bursa’da Osmangazi Şehit Bahadır Aydın ile Karacabey Şehit Bahadır Tayfur
Okullarında imam-hatip sınıfları açılmasına karşı çıkan velilerin iradelerinin
yok sayıldığına ilişkin açıklaması
3.- Niğde Milletvekili Ömer Fethi Gürer’in, Niğde’de
yaşanan sulama suyu sorununa ilişkin açıklaması
4.- Mersin Milletvekili Aytuğ Atıcı’nın, son zamanlarda
Cumhuriyet Halk Partisine yönelik sistematik saldırılar yapıldığına ilişkin
açıklaması
5.- İstanbul Milletvekili Mahmut Tanal’ın, Can Erzincan
TV’nin kapatılması işleminden vazgeçilmesini ve halkın bilgilenme hakkının
sağlanmasını talep ettiğine ilişkin açıklaması
6.- Antalya Milletvekili Niyazi Nefi Kara’nın,
Antalya-Serik-Manavgat sınırında Köprüçay üzerinde yapılan HES’in doğaya ve insanlara
verdiği zararlara ilişkin açıklaması
7.- Artvin Milletvekili Uğur Bayraktutan’ın, Artvin
halkının, Cerattepe’de sürdürülen hukuk mücadelesine yönelik olarak Rize İdare
Mahkemesinde devam eden davadaki bilirkişi raporlarını tanımadığına ilişkin
açıklaması
8.- Hatay Milletvekili Hilmi Yarayıcı’nın, yargının her
gün yeni hukuk cinayetlerine imza attığına ilişkin açıklaması
9.- Kayseri Milletvekili Çetin Arık’ın, Bolu Milletvekili
Tanju Özcan’a yapılan saldırıyı şiddetle kınadığına ve bu toprakların zalim
karşısında boyun eğmeyenlerle var olduğuna ilişkin açıklaması
10.- İstanbul Milletvekili Selina Doğan’ın, Türkiye
İnsan Hakları Vakfı Başkanı Profesör Doktor Şebnem Korur Fincancı, Sınır Tanımayan
Gazeteciler Türkiye Temsilcisi Erol Önderoğlu ve Yazar Ahmet Nesin’in Özgür
Gündem gazetesine destek için başlatılan Nöbetçi Genel Yayın Yönetmenliği
kampanyasına katıldıkları için tutuklanmalarına ilişkin açıklaması
11.- Edirne Milletvekili Okan Gaytancıoğlu’nun, Gıda,
Tarım ve Hayvancılık Bakanı Faruk Çelik’in buğdayda müdahale alım fiyatlarıyla
ilgili değerlendirmesine ilişkin açıklaması
12.- İstanbul Milletvekili Fatma Benli’nin, 20 Haziran
Dünya Mülteciler Günü’ne ilişkin açıklaması
13.- İstanbul Milletvekili Gamze Akkuş İlgezdi’nin,
İstanbul’un Maltepe ilçesinin Çınar Mahallesi’nde yaşayanların 132 dönümlük
arazinin özelleştirilmesini protesto ettiklerine ilişkin açıklaması
14.- Aydın Milletvekili Hüseyin Yıldız’ın, Firuzağa’daki
vatandaşların yaşam tarzına yönelik saldırıyı ve ardından yapılan eylemde
polisin şiddet dolu tutumunu kınadığına ve Cumhurbaşkanının Topçu Kışlası’nı
yeniden gündeme getirmesinin gündemi değiştirme çabasından başka bir şey
olmadığına ilişkin açıklaması
15.- Ankara Milletvekili Ali Haydar Hakverdi’nin,
Mardin’de yaşanan elektrik ve sulama sorunlarına ilişkin açıklaması
16.- Manisa Milletvekili Erkan Akçay’ın, 20 Haziran
Dünya Mülteciler Günü’ne ilişkin açıklaması
17.- Diyarbakır Milletvekili Çağlar Demirel’in, 20
Haziran Dünya Mülteciler Günü’ne ve Özgür Gündem gazetesine destek için
başlatılan kampanyaya katılan yazar ve aktivistlerin tutuklanmalarının
Türkiye’nin büyük bir ayıbı olduğuna ilişkin açıklaması
18.- Manisa Milletvekili Özgür Özel’in, 20 Haziran
Dünya Mülteciler Günü’ne, Elâzığ’da meydana gelen kazada 9 mevsimlik tarım
işçisinin hayatını kaybettiğine, 2’sinin de ağır yaralandığına, 24’üncü Dönemde
görüşülemeyen bu konuyla ilgili Meclis araştırması komisyonu raporunun ele
alınması gerektiğine ve İlhan Selçuk’un ölümünün 6’ncı yıl dönümüne ilişkin
açıklaması
19.- Çanakkale Milletvekili Bülent Turan’ın, 20 Haziran
Dünya Mülteciler Günü’ne ilişkin açıklaması
20.- Diyarbakır Milletvekili Çağlar Demirel’in, AKP
Grubunun çalışmalara ilişkin önerilerini CHP ve MHP Gruplarıyla istişare ettiklerini
basından öğrendiklerine ve bu konuda kendileriyle herhangi bir paylaşımda
bulunulmadığına, Parlamentoda Türk Silahlı Kuvvetlerinin ya da sarayın
belirlediği gündemler doğrultusunda görüşme yapılmasını etik bulmadıklarına
ilişkin açıklaması
21.- Manisa Milletvekili Özgür Özel’in, AK PARTİ
Grubunun CHP Grubuyla istişare ettiği bir Meclis takvimi olmadığına ve AK PARTİ
Grubuyla herhangi bir istişare ve uzlaşma içinde bulunmalarının söz konusu
olmadığına ilişkin açıklaması
22.- İzmir Milletvekili Oktay Vural’ın, Türk Silahlı
Kuvvetleri Kanunu’nda yapılacak değişikliğe Türkiye’nin ihtiyacı olduğuna ve bu
düzenlemenin Meclis gündemine alınması konusunda Adalet ve Kalkınma Partisi
grup başkan vekillerine Milliyetçi Hareket Partisinin tutumunu ilettiklerine
ilişkin açıklaması
23.- Çanakkale Milletvekili Bülent Turan’ın, bu haftaki
gündemle ilgili CHP ve MHP grup başkan vekilleriyle görüştüğüne ve CHP Grubunun
uzlaşmadan yana olmadığına, MHP Grubunun bu konudaki düşüncelerini kendilerine
ilettiklerine ilişkin açıklaması
24.- İzmir Milletvekili Oktay Vural’ın, Milliyetçi
Hareket Partisi olarak Türk Silahlı Kuvvetlerinin terörle mücadele eksenindeki
taleplerinin karşılanması konusunun gündeme alınmasını desteklediklerine ilişkin
açıklaması
25.- Manisa Milletvekili Özgür Özel’in, Adalet ve Kalkınma Partisi grup başkan vekillerinin
müzakere ve uzlaşı tekliflerini kabul etmediklerine ilişkin açıklaması
26.- Çanakkale Milletvekili Bülent Turan’ın, Meclis
çalışmalarında diğer partilerle beraber görüşmeyi, konuşmayı siyasi etik olarak
doğru bulduklarına ve bunu yapmayı istediklerine ilişkin açıklaması
27.- Diyarbakır Milletvekili Çağlar Demirel’in, Halkların Demokratik Partisini yok sayan bir yaklaşımın
söz konusu olduğuna ilişkin açıklaması
28.- Bolu Milletvekili Tanju Özcan’ın, Bolu’daki
okullarda Onuncu Yıl Marşı’nın söylenmesinin yasaklanmasını protesto etmek için
toplandıkları sırada emniyet güçlerinin, Bolu Valisinin talimatıyla kendilerine
gazla müdahale ettiğine, AKP Grubundan ve Hükûmetten, kınama ve Bolu Valisi
hakkında gereğinin yapılmasını beklediğine ilişkin açıklaması
VII.- BAŞKANLIĞIN
GENEL KURULA SUNUŞLARI
A) Meclis Araştırması Önergeleri
1.- Hatay Milletvekili Mehmet Necmettin Ahrazoğlu ve 19
milletvekilinin, Hatay ilinin sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin
önergesi (10/235)
2.- Siirt Milletvekili Kadri Yıldırım ve
22 milletvekilinin, İŞKUR’la ilgili şikâyet ve iddiaların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/236)
3.- HDP Grubu adına, Grup Başkan Vekili
Diyarbakır Milletvekili İdris Baluken’in, AKP’nin başta Irak ve Suriye olmak
üzere dış politikasının iflasına ilişkin sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/237)


B) Önergeler
1.- İstanbul Milletvekili Mustafa Sezgin Tanrıkulu’nun,
(2/65) esas numaralı Toplantı ve Gösteri Yürüyüşleri Kanunu Teklifi’nin
doğrudan gündeme alınmasına ilişkin önergesi (4/46)

VIII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Diyarbakır
Milletvekili Çağlar Demirel tarafından, mülteci kadınların ve çocukların karşı
karşıya kaldıkları şiddetin boyutlarının ortaya konması, kapsamlı ve
uluslararası mülteci hukuku çerçevesinde bir mülteci politikasının oluşturulması
amacıyla 21/6/2016 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 21 Haziran 2016 Salı günkü
birleşiminde sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
2.- CHP Grubunun, Grup Başkan Vekili Manisa
Milletvekili Özgür Özel tarafından, ülkemizdeki kayıt dışı ekonominin kayıt
altına alınması ile fon girişlerinin kontrolünün sağlanması konularında yaşanan
sorunların araştırılması amacıyla 16/3/2016 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel Kurulun
21 Haziran 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
3.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin “Kanun Tasarı ve Teklifleri ile
Komisyonlardan Gelen Diğer İşler" kısmında bulunan 387 sıra sayılı Kanun
Tasarısı’nın bu kısmın 1’inci sırasına alınmasına ve diğer işlerin sırasının
buna göre teselsül ettirilmesine; Türkiye Büyük Millet Meclisinin, TBMM
İçtüzüğü'nün 5'inci maddesine göre 1 Temmuz 2016 tarihinde tatile girmeyerek
çalışmalarına devam etmesine; Genel Kurulun 12, 19 ve 26 Temmuz 2016 Salı günkü
birleşimlerinde sözlü sorular ile diğer denetim konularının görüşülmeyerek
gündemin “Kanun Tasarı ve Teklifleri ile Komisyonlardan Gelen Diğer İşler"
kısmında yer alan işlerin görüşülmesine; 13, 20 ve 27 Temmuz 2016 Çarşamba
günkü birleşimlerinde sözlü soruların görüşülmemesine; 387 sıra sayılı Kanun
Tasarısı'nın İç Tüzük'ün 91'inci maddesine göre temel kanun olarak bölümler
hâlinde görüşülmesine ilişkin önerisi 

IX.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, bir milletvekiline doğrudan biber gazlı müdahaleyi doğru
bulmadığına ve bu tutumu kınadığına ilişkin konuşması

X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı (1/725) ve Millî Savunma
Komisyonu Raporu (S. Sayısı: 387)



XI.- YAZILI SORULAR VE CEVAPLARI
1.- Diyarbakır
Milletvekili Ziya Pir'in, Ankara'da gerçekleşen bir futbol maçında meydana
gelen olaylara ilişkin sorusu ve Gençlik ve Spor Bakanı Akif Çağatay Kılıç’ın
cevabı (7/5193)
2.- İstanbul Milletvekili Mahmut Tanal'ın, Kurum
kadrolarına ve yapılan atamalara ilişkin sorusu ve Türkiye Büyük Millet Meclisi
Başkan Vekili Ahmet Aydın’ın cevabı (7/5478)
3.- Van Milletvekili Adem Geveri'nin, TBMM'de görev
yapan Kürtçe dili tercümanı bulunup bulunmadığına ve Genel Kuruldaki Kürtçe
konuşmalar ile ilgili işlemlere ilişkin sorusu ve Türkiye Büyük Millet Meclisi
Başkan Vekili Ahmet Aydın’ın cevabı (7/5479)
4.- Diyarbakır Milletvekili Altan Tan'ın, Türkiye-Irak
arasındaki ticarete ilişkin sorusu ve Ekonomi Bakanı Nihat Zeybekci’nin cevabı
(7/5517)
5.- Diyarbakır Milletvekili Altan Tan'ın, Türkiye-Çin
arasındaki ticarete ilişkin sorusu ve Ekonomi Bakanı Nihat Zeybekci’nin cevabı
(7/5518)
6.- İzmir Milletvekili Tacettin Bayır'ın, Bakanlığın
İzmir'e yapmış olduğu yatırımlara ilişkin sorusu ve Ekonomi Bakanı Nihat
Zeybekci’nin cevabı (7/5519)
7.- İstanbul Milletvekili Mustafa Sezgin Tanrıkulu'nun,
2014-2016 yılları arasında Bakanlıkta görev yapan özel kalem müdürlerine
ilişkin sorusu ve Ekonomi Bakanı Nihat Zeybekci’nin cevabı (7/5636)
8.- Ankara Milletvekili Levent Gök'ün, Sayıştayın
Ankara Büyükşehir Belediyesi ile ilgili denetim raporlarına ilişkin sorusu ve
Türkiye Büyük Millet Meclisi Başkan Vekili Ahmet Aydın’ın cevabı (7/5720)
9.- Bursa Milletvekili Ceyhun İrgil'in, soru
önergelerinin yanıtlanmasına ilişkin Başbakandan sorusu ve Başbakan Yardımcısı
Nurettin Canikli’nin cevabı (7/5920)
10.- Ankara Milletvekili Ali Haydar Hakverdi'nin, 24.
Yasama Döneminde Millî Eğitim Bakanına yöneltilmiş bir yazılı soru önergesinin
cevaplandırılıp cevaplandırılmadığına ilişkin sorusu ve Türkiye Büyük Millet
Meclisi Başkan Vekili Ahmet Aydın’ın cevabı (7/5984)
21 Haziran 2016 Salı
BİRİNCİ OTURUM
Açılma Saati: 15.01
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Sema KIRCI (Balıkesir), Ömer SERDAR
(Elâzığ) 
-------0------
BAŞKAN
– Türkiye Büyük Millet Meclisinin 104’üncü Birleşimini açıyorum.
III.- YOKLAMA
BAŞKAN
– Elektronik cihazla yoklama yapacağız.
Yoklama
için üç dakika süre vereceğim.
Sayın
milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla üç dakikalık süre içerisinde Başkanlığa
ulaştırmalarını ve salondan ayrılmamalarını rica ediyorum. 
Yoklama
işlemini başlatıyorum. 
(Elektronik
cihazla yoklama yapıldı)
BAŞKAN
– Toplantı yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz İzmir’in sorunları hakkında söz isteyen İzmir Milletvekili Müslüm
Doğan’a aittir.
Buyurun
Sayın Doğan. (HDP sıralarından alkışlar) 
Sayın
Doğan, bir saniye efendim.
Sayın
milletvekilleri, Sayın Müslüm Doğan kürsüde, konuşmasına başlayacak ancak Genel
Kurul salonunda bir uğultu var, bu uğultu hatibin dinlenmesini son derece
zorlaştırıyor. Onun için, bütün arkadaşlarımı sükûnete davet ediyorum.
Buyurunuz
Sayın Doğan.
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir Milletvekili Müslüm Doğan’ın, İzmir ilinin
sorunlarına ilişkin gündem dışı konuşması
MÜSLÜM
DOĞAN (İzmir) – Sayın Başkan, değerli milletvekilleri; öncelikle, İzmir’de 4
Haziranda yapılması planlanan demokratik siyaset buluşmasının İzmir Valiliği
tarafından antidemokratik bir biçimde yasaklanmasını kınadığımızı belirterek
başlamak istiyorum konuşmama.
Değerli
milletvekilleri, İzmir’in en önemli sorunu ne trafik ne işsizlik ne de ekonomik
sorunlardır, İzmir’imizin en önemli sorunu çevre sorunudur; Ege’nin incisi olan
İzmir’in doğası sermayenin açık bir hedefi hâlindedir. Sermaye bugün nükleer ve
termik santraller, HES’ler, RES’ler, JES’ler, altın, gümüş, nikel maden
ocakları ve işletmeleri, çimento fabrikaları ve daha çok şekilde yaşam
alanlarımıza saldırmaktadır. Aliağa’da yapılması planlanan termik santraller
zaten var olan kirliliği artık katlanılamaz hâle getirmektedir. İzmir’in içme
suyu başta Efemçukuru altın madeni olmak üzere, Çaldağ ve Gördes nikel
madenlerinin tehdidi altındadır. Gediz, Küçük Menderes, Büyük Menderes,
Bakırçay yoğun bir kirlilikle yüz yüzedir.
Değerli
milletvekilleri, süremin kısıtlı olmasından dolayı birkaç kısa temel sorundan
bahsetmek istiyorum.
Efemçukuru
Altın Madeni İşletmesi İzmir'in Menderes ilçesi Efemçukuru Köyü yakınlarında,
İzmir’in damı denilen bir bölgede bulunmaktadır. Efemçukuru Altın Madeni
İşletmesine mahkeme kararına rağmen çalışma izni verilerek günde yaklaşık 250
bin kişiye içme, kullanma suyu sağlaması planlanan Çamlı Barajı’nın yapımı
engellendiği gibi, bulunduğu yer itibarıyla Efemçukuru başta olmak üzere, yakın
çevredeki diğer köylerin, Güzelbahçe ve yöresinin su kaynakları ile Tahtalı
Baraj Gölü’nün kirletilmesine göz yumulmaktadır. Buna ilişkin zaman
yitirilmeksizin önlem alınması gerekmektedir. İzmirlilerin sağlıklı çevrede
yaşama hakkının korunabilmesi için mahkeme kararına uyularak bu maden ocağı
derhâl kapatılmalıdır.
Bir
diğer önemli sorun, İzmir Gaziemir Aslan Avcı Fabrikası sahasında bulunan
gömülü radyoaktif atıklardır. Bu konu hakkında 12 Nisan 2016 tarihinde Çevre ve
Şehircilik Bakanına verdiğimiz soru önergesi ne yazık ki hâlâ cevaplanmamıştır.
Buradan Sayın Bakana soruyorum: Bu nükleer atıklar Türkiye'ye nasıl sokulmuştur
ve ticareti kim tarafından yapılmıştır? Fransa'da geri dönüşüm kararı verilip
önce Malta'ya gönderilen, ardından Methania olan ismi Ethan olarak değiştirilen
likit doğal gaz tankerinin sökümü için İzmir’in Aliağa Limanı'na getirilmesi
buna örnek olabilir mi? Söküm sanayisinde çalışanların sağlığını ve çevreyi
tehdit eden bu gemiler kara sularımıza nasıl giriş yapmaktadırlar? Ülkemiz
sanayi ülkelerinin çöplüğüne mi dönüştürülmek istenmektedir?
Değerli
milletvekilleri, Aliağa-Foça arasındaki demir çelik fabrikalarının milyonlarca
tonu bulan tehlikeli atıkları yani cüruflar İzmir Büyükşehir Belediyesi
tarafından dolgu malzemesi olarak kullanılmak üzere yollara serilmektedir.
İnsan sağlığını bu derece tehlikeye atan bu uygulamanın bir an önce
sonlandırılması gerekmektedir.
Ayrıca,
Harmandalı'da bitmeyen çöp kâbusu hâlâ devam etmekte. Harmandalı 1992'de
kurulduğunda, Türkiye'nin en modern katı atık bertaraf tesisi olarak lanse
edilmiştir ancak aradan geçen yirmi dört yılda çöplük için herhangi bir
yenileme çalışması yapılamamıştır. Vahşi depolama olarak adlandırılan yöntemle
bu çöpler toplanıyor ve kazılan çukurlara gömülüp sıkıştırılıyor. Tesiste
herhangi bir ayrıştırma ünitesi bulunmuyor. Kazılan ve yeniden kapatılan bu
çukurlar ciddi bir heyelan ve metan gazı patlaması tehlikesi barındırıyor. Bu
konuya da acilen çözüm bulunması gerekmektedir.
Değerli
milletvekilleri, İzmir’in orta yerinde 2 çimento fabrikası yıllardır kente
zehir kusmaya devam etmektedir. Çimento fabrikalarının ham madde sağlamak için
kurduğu taş ocaklarının yarattığı kirlilik ve doğa katliamı hepimizin canını
acıtmaktadır. Çimento fabrikaları, bununla birlikte, kentin çeperindeki
ormanları da kemirmeye devam ediyor. Bu fabrikalar, daha geçen yıl Bornova ve
Buca'nın ormanlık alanlarını yirmi beş yıllığına kiralayarak kil, kalker ocağı
yapmak için binlerce ağacı kesmişlerdir. Kentin ve kentlinin sağlığını son
derece olumsuz olarak etkilediği bilimsel verilerle ortada olan çimento
fabrikalarının derhâl çalışmalarına son verilmelidir.
Değerli
milletvekilleri, İzmir halkının tek talebi bulunmaktadır; temiz hava, temiz
toprak, temiz su. Anayasa'da yazan sağlıklı bir çevrede yaşama hakkından başka
bir şey istediğimiz yoktur.
Bir
de size son olarak… Değerli milletvekilleri, İzmir Şakran Cezaevinde bulunan tutuklu
ve hükümlüler yirmi dört günden beri açlık grevi içerisindedir. Bakanlığın bu
konuda hiçbir çalışma yapmadığını, bu insanların niçin açlık grevine girdiğine,
sorunlarının ne olduğuna ilişkin bir araştırma yapmadığını, iletişim
kurulmadığını öğreniyoruz. Bu insanların hayati tehlikeleri söz konusudur ve bu
konuya da eğilmesini istiyorum.
Saygılar
sunarım. (HDP sıralarından alkışlar) 
BAŞKAN
– Teşekkür ederim Sayın Doğan.
Gündem
dışı ikinci söz, Amasya Tamimi’nin 97’nci yıl dönümü ve Uluslararası Atatürk,
Kültür ve Sanat Festivali etkinlikleri münasebetiyle söz isteyen Amasya
Milletvekili Mustafa Tuncer’e aittir.
Buyurun
Sayın Tuncer. (CHP sıralarından alkışlar) 
2.- Amasya Milletvekili Mustafa Tuncer’in, Amasya
Tamimi’nin 97’nci yıl dönümüne ve Uluslararası Atatürk, Kültür ve Sanat
Festivali etkinliklerine ilişkin gündem dışı konuşması
MUSTAFA
TUNCER (Amasya) – Sayın Başkan, değerli milletvekilleri; bugün Amasya’da
Uluslararası Atatürk, Kültür ve Sanat Festivali etkinlikleri devam etmektedir.
Festival, her sene 12-22 Haziran tarihinde yani Atatürk’ün Amasya’ya geldiği ve
Kurtuluş Savaşı’nın âdeta doğum belgesi olan Amasya Tamimi’nin hazırlandığı
tarihte düzenlenir. Bu sene de yine aynı tarihte yani 12 Haziranda başlamıştır
ve hâlen de devam etmektedir. Ancak festival bu sene diğer senelerden daha
farklı kutlanmaktadır, şöyle ki: Her sene büyük bir coşkuyla ve halk
katılımıyla başlayan ve devam eden, içinde coşkuyu, sevinci ve gururu
barındıran Amasya Festivali, bu sene şehitlerimiz ve terör olayları nedeniyle
son derece sönük, üzüntülü ve öfkeli geçmektedir.
Saygıdeğer
milletvekilleri, 2015 yılında 2 polisimizin şehit edilmesi, ardından Suruç ve
Ankara patlamaları ile artan terör olayları sonucu, son bir yıl içinde en acı
tablolardan biriyle karşı karşıya geldik; bu tablo hâlen de devam etmektedir.
Son bir yıl içinde verilen şehit sayısı 550’yi bulmuştur. Bu dönemde Amasya,
son bir yılda en çok şehit veren illerden bir tanesi olmuştur. Öyle ki, terör
olaylarının başladığı günden bugüne kadar, otuz yılı aşkın zaman dilimi içinde,
en fazla şehit geldiği yıl bu yıldır. 1981 ile 2008 arasında teröre 23 şehit
veren Amasya, 2015 Temmuz ayından bugüne kadar ise 20 şehit vermiştir. AKP
eseriyle ne kadar övünse azdır. İstiklal mücadelesinin doğum belgesinin hazırlandığı
il olan Amasya son bir yılda âdeta cezalandırılmıştır.
Son
bir yıl içinde şehit olan Amasyalı asker ve polislerimizin isim ve unvanlarını
almak için Valiliği aradık ve talepte bulunduk. Bir gün sonra dönüş yaptılar ve
“İçişleri Bakanlığının şu şu sayılı genelgeleriyle şehitler hakkında bilgi
vermemiz yasak.” dediler. Buradan İçişleri ve Millî Savunma Bakanlarına ayrı
ayrı soruyorum: Gerçekten şehit bilgilerinin verilmemesi konusunda genelge
yayınladınız mı? Bu doğru ise milletin şehitlerini niçin milletten
gizliyorsunuz, amacınız nedir? 
Değerli
milletvekilleri, şayet, şehit isimlerinin verilmemesi bilgisi doğruysa çok
yakında hükûmet konaklarının girişinde sağda ya da solda düzenlenen ve şehit
resimlerinin bulunduğu şehitler köşesi de panolardan indirilecek demektir. Ne
yazıktır ki övünç kaynağı olan şehitlerimizi gizler duruma düşürülmüşüz. Oysa
şehit isimlerini istememdeki amaç, sizlere buradan son bir yıldaki Amasya
şehitlerinin isimlerini tek tek okuyup yüce kürsüden yâd etmek istememdi. Ancak
Amasya Valiliğinin isimleri verememesi sonucu şehitlerimizin isimlerini
sizlerle paylaşamıyorum. Yüce kürsüden tüm şehitlerimize ülkemize verdikleri
hizmet ve ömürleri için sonsuz şükranlarımı sunuyorum, hepsini rahmetle
anıyorum. 
Değerli
milletvekilleri, ülkemizde terör hâlen devam etmekte, her gün şehit haberleri
gelmekte ancak yandaş medya ve iktidar, bunun suçlusu sanki Cumhuriyet Halk
Partisiymiş gibi algı yaratmaya çalışmaktadır. Gerek iktidar gerekse yandaş
medya ne kadar iftira atarsa atsın halkımızı kandırma ve böyle asılsız bir
olaya inandırma imkânı bulamayacaklardır. Çünkü, milletimiz, bu ülkeyi kuran
parti olan Cumhuriyet Halk Partisinin bu ülkeyi bölmek isteyen terör
örgütleriyle hiçbir bağlantısının olmadığını çok iyi bilmektedir. Yine,
milletimiz, çözüm süreci adı altında Habur’da seyyar mahkeme kuranların kim
olduğunu çok iyi bilmektedir; Oslo’da, Dolmabahçe’de terör örgütüyle masaya
oturup protokol yapanların kim olduğunu çok iyi bilmektedir. İmralı’ya heyetler
göndererek görüşme yapanları ve bunun için talimat verenleri, Abdullah Öcalan’a
övgüler dizenleri milletimiz çok iyi bilmektedir. Milletimiz, terör örgütüne
tırlarla silah gönderenleri de çok iyi bilmekte ve tanımaktadır. Ayrıca,
milletimiz, Türkiye’yi on dört yıldır kimin yönettiğini ve on dört yıldır kimin
terörü önleyemediğini, kimlerin teröre yardım ve yataklık ettiğini de gayet iyi
bilmektedir. 
Buradan,
Cumhuriyet Halk Partisi ile PKK terör örgütünü yan yana göstermeye çalışanlara
seslenmek istiyorum. Derhâl bu tür terbiyesizce ve ahlaksızca söylemlerinizden
vazgeçin. Teröre destek verenleri görmek istiyorsanız dönüp aynaya bakın.
Saygılarımla.
(CHP sıralarından alkışlar)
BAŞKAN
– Teşekkür ederim Sayın Tuncer.
Gündem
dışı üçüncü söz, Dünya Mülteciler Günü münasebetiyle söz isteyen Şanlıurfa
Milletvekili Kemalettin Yılmaztekin’e aittir. 
Buyurun
Sayın Yılmaztekin. (AK PARTİ sıralarından alkışlar)
3.- Şanlıurfa Milletvekili Kemalettin Yılmaztekin’in,
20 Haziran Dünya Mülteciler Günü’ne ilişkin gündem dışı konuşması
KEMALETTİN
YILMAZTEKİN (Şanlıurfa) – Sayın Başkan, değerli milletvekilleri; hepinizi
saygıyla selamlıyorum. 21 Haziran Dünya Mülteciler Günü münasebetiyle söz almış
bulunmaktayım. 
Sizlerin
de malumunuz olduğu üzere, günümüz dünyasının en önemli sorunlarından biri göç
ve mülteci sorunudur. Birinci ve İkinci Dünya Savaşlarının yıkıcı etkileriyle
başlayarak, son yüzyılda yaşanan her sosyal ve politik hadise göç ve mülteci
sorununun katlanarak küresel bir sorun hâlini almasına neden olmuştur.
Özellikle de dünyanın son yirmi beş yıl boyunca içerisinde bulunduğu toplumsal
ve siyasal bunalım, belli bazı coğrafyaların dışında dünyayı yaşanılmaz bir
hâle getirmiştir. Körfez Savaşı, Bosna katliamı, Afganistan ve Irak müdahalesi,
Arap Baharı, Suriye iç savaşı, Afrika’daki yoksulluk ve açlık derken kendi
kaderlerine terk edilen insanlar bulundukları bölgeleri terk etmeye mecbur
kalmışlardır. 
Suriye
özelinde, Orta Doğu genelinde yaşanan trajedi ise insanlık tarihinin en büyük
felaketlerinden biri olarak dünyaya çok ciddi sorumluluklar yüklemektedir.
Gerek stratejik konumumuz gerek tarihî ve kültürel bağlarımız itibarıyla bu
sorumluluktan en büyük pay, tarih boyunca her medeniyete beşiklik etmiş olan bu
vatana ve onun evlatlarına nasip olmuştur. Ancak ne yazık ki dünyanın gözünü
kapadığı, kulağını tıkadığı, sırtını döndüğü bu trajediye en gür sesle karşılık
veren Türkiye bile kendi içerisinde konuya siyasi bir bütünlük içerisinde
yaklaşamamaktadır. Öyle ki Suriyeli mülteciler konusu Türkiye siyaseti
içerisinde AK PARTİ iktidarının mahiyetinde bir sorun olarak kabul edilmeye
başlanmış ve 7 Haziran öncesi, hepimizin malumu olduğu üzere, iktidarın el
değiştirmesi durumunda sığınmacıların Suriye’ye gönderileceği talihsiz
propagandası defalarca yapılmıştır. 
Meseleye
ulus devlet kafasıyla yaklaşanların, tarihi 1923 itibarıyla okuyanların, biz
sırtımızı döndükten sonra Orta Doğu’nun nasıl talan edildiğini ve bir damla
kanın bir damla petrolden daha değersiz telakki edilerek insanların namuslarına
nasıl girildiğini göremeyenlerin bizi anlamalarını ve arkamızda durmalarını
elbette beklemiyoruz. Emniyet teşkilatı yüz yetmiş bir yıllık, Yargıtay ve
Danıştayı yüz kırk sekiz yıllık olan bir devletin doksan üç yıllık bir tarihten
ibaret olduğunu zannedenlerle ortak paydamızın olacağını zaten düşünmüyorum.
Ancak, biz yine de telkin etmekle, anlatmakla ve anlaşılmayı beklemekle
mükellefiz. 
Biz
Suriye’de varız, bundan sonra da olacağız. Biz Irak’ta, Mısır’da, Filistin’de,
Tunus, Libya, Cezayir’de, Balkanlarda, hatta Somali’de ve Afrika’da da vardık,
yine olacağız. Efendim, “Suriye’de ne işiniz var.”, “Orta Doğu bataklığından
çekilin.” gibi yaklaşımlar öteki kulağımızdan çıkmak için bir kulağımıza
giremeyecek kadar niteliksiz, derinliksiz ve değersiz yaklaşımlardır. Orta Doğu
insanının canı, malı, namusu gasbedilirken, kundaktaki bebekler, okuldaki
çocuklar, hastanelerdeki insanlar katledilirken dünyanın içerisine düştüğü
acziyet, gün gelecek, bizim bu kararlığımız ve inancımız karşısında diz
çökecektir. 
Değerli
milletvekilleri, artık kendimizi olduğumuz gibi görmenin, son on beş yılda
kazandığımız öz güvenin bilincinde olarak tarihsel birikimimize sahip çıkmanın
ve yola böyle devam etmenin vakti gelmiştir. Bakınız, Osmanlı’nın çökmesiyle
dünyadaki denge mekanizması dağılmış ve insanlık tarihinin en büyük zulümlerine
giden yollar 1900’lü yıllardan itibaren açılmaya başlamıştır çünkü tarih
boyunca Osmanlı, gücünü zulmetmek için değil, adaleti sağlamak için
kullanmıştır. Bugün dünya üzerinde gücünü adalet ve merhamet için kullanacak
yegâne topluluk yine bu coğrafyadadır ve bu topraklardadır. Suriyeli muhacir
kardeşlerimize karşı sergilediğimiz ev sahipliği bunun bir göstergesi değil
midir? Harran’da 31 bin, Akçakale’de 75 bin olmak üzere vekili olduğum
Şanlıurfa genelinde 700 bin sığınmacıya ev sahipliği yapmak iddia ettiğimiz
değerlerin bir tezahürü değil midir? Vatanlarından koparılan, türlü işkencelere
maruz kalan ve sırtını bize dayamaktan başka alternatifi olmayan muhacirlerin
ve nice mazlumların bizlerden, bu kadim medeniyetten beklentisi sinekleri
öldürmemiz değil, bataklığı kurutarak yaşanılır bir hâle getirmemizdir. Ben
inanıyorum ki bu muhacir-ensar bilinci var oldukça Türkiye olarak bu
sıkıntıların üstesinden geleceğiz, mazlumun yanında ve zalimin karşısında
dimdik durmaya devam edeceğiz.
Temennimiz
odur ki bir dahaki Dünya Mülteciler Günü’nde dünya daha yaşanılır ve daha adil
bir hâle gelir.
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Yılmaztekin.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Sayın Başkanım, sayın hatip, Sayın Yılmaztekin yaptığı
konuşmasında seçimlerden önce Cumhuriyet Halk Partisi Genel Başkanının
kullandığı bir ifadeyi çarpıtarak Suriyeli sığınmacıların tamamının geri
gönderileceğini ifade edip üzerine kurduğu tüm cümlelerde “1923 gözlüğüyle
görmek” ve benzeri ifadelerle grubumuzu cevaba muhtaç bir şekilde itham
etmiştir. Uygun görmeniz durumunda cevap hakkı kullanacağız.
BAŞKAN
– Buyurunuz Sayın Özel.
ÖZGÜR
ÖZEL (Manisa) – Grubumuz adına Sayın Mahmut Tanal konuşacak.
BAŞKAN
– Sayın Tanal, buyurunuz.
Lütfen
yeni bir sataşmaya meydan vermeyiniz. (CHP sıralarından alkışlar)
V.- SATAŞMALARA İLİŞKİN KONUŞMALAR
1.- İstanbul Milletvekili Mahmut Tanal’ın, Şanlıurfa
Milletvekili Kemalettin Yılmaztekin’in yaptığı gündem dışı konuşması sırasında
CHP Grup Başkanı ve Cumhuriyet Halk Partisine sataşması nedeniyle konuşması 
MAHMUT
TANAL (İstanbul) – Değerli Başkan, değerli milletvekilleri; bizim, Türkiye’de
sığınmacıları durdurmamızın tek yolu, Türkiye eğer gerçekten İran’la, Suriye’yle,
Rusya’yla ilişkileri düzeltmek istiyorsa meşru Suriye rejimi Esad’la ilişkileri
bu ülke düzeltmek zorunda. Eğer düzeltilmezse Suriye’nin nüfusu olduğu gibi
gayet rahat Türkiye’de. 
Değerli
arkadaşlar, şu anda, Şanlıurfa’da aileler yıkılıyor. Mesela, örnek söyleyeyim
ben size, Harran Belediye Başkanı ikinci evlilik yapmış, kendi yaşından çok
küçük Suriyeli bir kızla evlenmiş durumda. Bakın, örnek söylüyorum ben size. 
İki:
Aynı şekilde Şanlıurfa’da Suriyelilerin iş yeri açtığı yerlerin hiçbirisi vergi
vermiyor, bizim vatandaşımız vergi veriyor. Gayet rahat, Şanlıurfa’da eğitim
alanında, yoksulluk anlamında… Orada daha doğrusu Suriye’den gelen avukatlar
mesele. Avukatlar orada iş takibi yapıyor, nasıl yapıyor? Kurdukları sosyal
medya üzerinde oradaki işleri direktmen Göç İdaresi İl Müdürlüğüne gitmeksizin
oradaki avukatlar tarafından iş takip ediliyor. Yani hatta bunun daha ötesi,
bizim Uluslararası Koruma Kanunu’nun 54’üncü maddesi uyarınca geri gönderme
merkezlerinde devlet aleyhine veya terörle ilgili suçlanan birileri varsa
direktmen nasıl geri gönderiyorsak bunlar cumhuriyet savcılıklarına teslim
edilmeksizin terör örgütlerinin üyelerinin tamamı, IŞİD çetelerinin tamamı
soruşturma yapılmaksızın geri gönderiliyor. Ne oldu? Niğde’deki IŞİD terör örgütünün
oradaki katliamıyla ilgili terör örgütü üyeliğinden dolayı kişiler
cezalandırılmadı, kamu görevlisini öldürmesi nedeniyle ceza verildi. Bu şunu
gösteriyor: Siyasi iktidarla IŞİD el ele devam ediyor değerli arkadaşlar. Bu,
politikaya zarar verir; bu politika sürdürülemez…
(Mikrofon
otomatik cihaz tarafından kapatıldı) 
MAHMUT
TANAL (Devamla) - …dış politika bu anlamda hem içeride ve hem dışarıda iflas
etmiş durumda. Bunun yolu bu şekilde… Gerçekten artık sığınmacı anlamında kendi
vatandaşlarımıza yardımımız olamıyor… Sığınmacılara günde 3 TL para veriliyor,
3 TL. 3 TL’yle bir sığınmacı nasıl geçimini yapacak? 
BAŞKAN
– Sayın Tanal, teşekkür ederim.
MAHMUT
TANAL (Devamla) – Teşekkür eder, saygılarımı sunarım. (CHP sıralarından
alkışlar) 
BÜLENT
TURAN (Çanakkale) - Sayın Başkan…
BAŞKAN
– Sayın Turan…
BÜLENT
TURAN (Çanakkale) – Sayın Başkan, az önceki konuşmacı sataşmadan söz alarak
kürsüye çıktı, ancak gördüğünüz gibi tekrar bize sataşma yapmak suretiyle
sadece gelecek olan kanunu geciktirmek maksatlı olarak bu açıklamaları yaptı.
BAŞKAN
– Hangi cümlesiyle sataştı Sayın Turan?
BÜLENT
TURAN (Çanakkale) – Söyleyeceğim. 
Cevap
vermeye gerek duymuyorum. Israrla şimdiye kadar hangi insanların, hangi
örgütlerin AK PARTİ’yle, Hükûmetle IŞİD’in ortak olduğunu söylediğini herkes
biliyor, tekrar teyit etmiş oldu.
Teşekkür
ediyorum Sayın Başkanım.
BAŞKAN
– Söz talep etmiyorsunuz, tutanaklara geçmiştir.
Peki,
teşekkür ederim Sayın Turan.
İç
Tüzük’ün 59’uncu maddesine göre yapılan gündem dışı konuşmalar sona ermiştir.
Şimdi,
elektronik sisteme girerek söz isteyen sayın milletvekillerinden ilk 15’ine
yerlerinden birer dakika süreyle söz vereceğim.
Söz
verme işlemini başlatıyorum.
Sayın
Bektaşoğlu...
VI.- AÇIKLAMALAR
1.- Giresun Milletvekili Bülent Yener Bektaşoğlu’nun, Gıda,
Tarım ve Hayvancılık Bakanından, bu sene fındık üreticisi için neler
yapılacağını, neler yapılmayacağını öğrenmek istediğine ilişkin açıklaması
BÜLENT
YENER BEKTAŞOĞLU (Giresun) – Sayın Başkan, çok teşekkür ediyorum.
Sayın
Tarım Bakanına sormaktan bıktım, o da sağ olsun cevap vermemekte ısrarlı ama
ben yine de her fırsatta soru, hatta yeri gelince de hesap sormaya devam
edeceğim.
Sayın
Bakan, geçen yıl fındığın 15 liradan 8-9 liraya düşmesine göz yumdunuz.
Uluslararası fındık baronları ve onların yerli iş birlikçilerinin belirlediği
piyasa koşullarında üreticiyi mağdur ettiniz. Söz verdiğiniz hâlde piyasaya
müdahale etmediniz. Meğer blöf yapmışsınız. Şimdi, bir ay sonra yeni sezon
başlıyor. Bu sene fındık ve üreticisi için ne yapacaksınız, ne yapmayacaksınız?
Daha önceki yıllarda Türkiye’den fındık alan ama geçen yıl sayenizde sektörü
ele geçirerek ihracatçı olan firmanın ekmeğine fındık kreması sürmeye devam mı
edeceksiniz? Sizi fındığın Bakanı olmaya davet ediyorum. Sizi tüm fındık
üreticilerine şikâyet ediyorum.
Teşekkür
ederim.
BAŞKAN
– Sayın Altaca Kayışoğlu.
2.- Bursa Milletvekili Nurhayat Altaca Kayışoğlu’nun,
Bursa’da Osmangazi Şehit Bahadır Aydın ile Karacabey Şehit Bahadır Tayfur
Okullarında imam-hatip sınıfları açılmasına karşı çıkan velilerin iradelerinin
yok sayıldığına ilişkin açıklaması
NURHAYAT
ALTACA KAYIŞOĞLU (Bursa) – Teşekkür ediyorum Sayın Başkan.
Millî
Eğitim Bakanı okulların dönüştürülmesiyle ilgili olarak her defasında
öğrencilerin ve velilerinin görüşlerinin alındığını söylüyor fakat geçen hafta,
özellikle karne günü dolaştığımızda Bursa’da hem Osmangazi Şehit Bahadır Aydın
hem Karacabey Şehit Bahadır Tayfur okulunda imam-hatip sınıfları açılmasına her
görüşten velinin karşı çıktığını ve ikisinde de 3 bine yakın imza toplandığını
burada özellikle belirtmek istiyorum. Her defasında milletin iradesinden
bahseden iktidar “Okuluma dokunma!”, “Öğretmenime dokunma!” diye haykıran,
hatta ağlayan bu küçücük çocukların ve onların velilerinin iradesini neden yok
saymaktadır, onlar millet değil midir diye soruyorum. 
Teşekkürler.
BAŞKAN
– Sayın Gürer...
3.- Niğde Milletvekili Ömer Fethi Gürer’in, Niğde’de
yaşanan sulama suyu sorununa ilişkin açıklaması
ÖMER
FETHİ GÜRER (Niğde) – Teşekkürler Sayın Başkan.
Niğde
ilinde sulama suyu önemli bir sorundur. Niğde ili Bor ilçesi Karanlıkdere
köyünde Yarıdaşı mevkisi ve Alıç mevkisinde bulunan dereler için gölet
yapılması istenmektedir. Karanlıkdere köyünün 2,5 kilometre kuzeydoğusunda
gölet yeri belirlenmiş, hâlen bu göletin yapımına başlanmamıştır. Niğde’de yer
altı suları elektrik yardımıyla çıkarılmakta, böylece de yer altı suları
çıkarıldıkça da su giderek derine doğru gitmekte ve sulama suyu sorunu önemli
bir sorun olarak bulunmaktadır. Bunun yerine şu anda doğal akan kaynak
sularının değerlendirilmesi ve buralara göletlerin yapılarak bir an önce sulama
suyuna köylülerimizin, çiftçilerimizin kavuşması için hareket edilmesi
gerekiyor. Bu bağlamda, Karanlıkdere köyünün yanındaki Tepeköy’de de geçmişte
yapılmış künklerde meydana gelen patlamalardan dolayı yurttaşların içme suyuyla
ilgili şikâyetleri vardır, içme suyu künklerinin de bir an önce değiştirilmesi
istenmektedir. 
Teşekkür
ederim.
BAŞKAN
– Sayın Atıcı…
4.- Mersin Milletvekili Aytuğ Atıcı’nın, son zamanlarda
Cumhuriyet Halk Partisine yönelik sistematik saldırılar yapıldığına ilişkin
açıklaması
AYTUĞ
ATICI (Mersin) - Teşekkür ederim. 
Sayın
Başkan, değerli arkadaşlar; son zamanlarda Cumhuriyet Halk Partisine yönelik
sistematik saldırılar yapılmaktadır. Düzce’de İl Başkanımıza, Çorum’da merkez
ilçe başkanımıza ve milletvekillerimize yapılan saldırılar AKP’nin Cumhuriyet
Halk Partisinden ne kadar çok korktuğunun açık bir göstergesidir. Evet, AKP
CHP’den korkmakta haklıdır çünkü laik cumhuriyeti yıkmak isteyenlerin önündeki
en önemli engel Cumhuriyet Halk Partisidir. AKP, bu korkak ve iğrenç
saldırılarla bizi yıldıracağını sanıyorsa zavallı bir ruh hâlindedir. AKP şunu
unutmasın ki: “Ekilir ekin geliriz/ Ezilir un geliriz/ Bir gider bin geliriz/
Bizi vurmak kurtuluş mu?” (CHP sıralarından alkışlar) 
BAŞKAN
– Sayın Tanal…
5.- İstanbul Milletvekili Mahmut Tanal’ın, Can Erzincan
TV’nin kapatılması işleminden vazgeçilmesini ve halkın bilgilenme hakkının
sağlanmasını talep ettiğine ilişkin açıklaması
MAHMUT
TANAL (İstanbul) – Teşekkür ederim Sayın Başkan. 
Bakanlar
da buradayken… RTÜK tarafından Can Erzincan TV’ye kapatılması hususunda yazı
gönderilmiştir. Televizyonun kapatılması düşünceyi açıklama özgürlüğüne, ifade
özgürlüğüne, basın özgürlüğüne, çalışma barışının özgürlüğüne, halkın öğrenme
ve bilgilenme hakkına aykırıdır; aynı zamanda tekelleşme ve kartelleşmeyi
getirmektedir; bu, şeffaflığı engellemektedir. Bu sebepten dolayı, hukuki
olmaksızın siyasi nedenlerden dolayı bu kapatma işleminden vazgeçilmesini,
halkın öğrenme hakkının, halkın bilgilenme hakkının sağlanmasını talep
ediyorum. 
Saygılarımı
sunarım. 
BAŞKAN
– Sayın Kara…
6.- Antalya Milletvekili Niyazi Nefi Kara’nın,
Antalya-Serik-Manavgat sınırında Köprüçay üzerinde yapılan HES’in doğaya ve
insanlara verdiği zararlara ilişkin açıklaması
NİYAZİ
NEFİ KARA (Antalya) – Antalya-Serik-Manavgat sınırında Köprüçay üzerinde
yapılan HES’ten dolayı balık ölümleri meydana gelmiştir. Aynı zamanda, Hükûmeti
binlerce dönüm arazinin ve halkın içme suyu olarak da kullandığı can damarı
olan Köprüçay üzerindeki bu katliamı durdurmaya çağırıyoruz. Aynı şekilde
İbradı ve Alakır üzerinde de yapmaya çalıştıkları HES’lerin doğaya ve insana
zararlı olduğu ortadadır. 
Daha
önce söz verdiler, sözlerini tutmaya çağırıyoruz. 
BAŞKAN
– Sayın Bayraktutan... 
7.- Artvin Milletvekili Uğur Bayraktutan’ın, Artvin
halkının, Cerattepe’de sürdürülen hukuk mücadelesine yönelik olarak Rize İdare
Mahkemesinde devam eden davadaki bilirkişi raporlarını tanımadığına ilişkin
açıklaması
UĞUR
BAYRAKTUTAN (Artvin) – Teşekkür ediyorum Sayın Başkanım. 
Sayın
Başkanım, Cerattepe’de sürdürülen hukuk mücadelesine yönelik olarak Rize İdare
Mahkemesindeki dava devam etmektedir. Rize İdare Mahkemesinde belirlenen
süreçte bilirkişi raporlarını vermiştir, ne yazık ki bilirkişi raporları “kes,
kopyala, yapıştır” yöntemiyle düzenlenmiş olan raporlardır, herhangi bir
şekilde bilimsel gerçeklerden uzaktır. Davalı şirketin veya davacı şirketin
avukatları bu şekilde bir rapor düzenlemiş olsaydı ancak bu kadar sübjektif bir
rapor düzenlerlerdi. 
Şunu
ifade etmek istiyoruz: Yargılama süreci devam etmektedir. Bu raporların
Artvinlilerin nezdinde bir çöp kadar değeri yoktur. Bu raporları yırtıp
atacağız Meclis kürsüsünden. Önümüzdeki günlerde Cerattepe’de yapılmak istenen
hukuk dışı tecavüzü kesinlikle engelleyeceğiz. Artvin halkı bu raporları
tanımamaktadır, bunu bir kere daha yüce Parlamentoda Türkiye kamuoyuna ifade
etmekten onur duyuyorum.
Teşekkür
ediyorum Sayın Başkanım.
BAŞKAN
– Sayın Yarayıcı…
8.- Hatay Milletvekili Hilmi Yarayıcı’nın, yargının her
gün yeni hukuk cinayetlerine imza attığına ilişkin açıklaması
HİLMİ
YARAYICI (Hatay) – Teşekkürler Sayın Başkan.
İktidarın
emir erine dönüştürülen yargı her gün yeni hukuk cinayetlerine imza atmaktadır.
Bunun son örneği, ifade özgürlüğüne destek amacıyla Özgür Gündem gazetesinde nöbetçi
genel yayın yönetmenliği kampanyasına katılan Türkiye İnsan Hakları Vakfı
Başkanı Profesör Doktor Şebnem Korur Fincancı, Sınır Tanımayan Gazeteciler
Türkiye Temsilcisi Erol Önderoğlu ve yazar Ahmet Nesin, “terör örgütü
propagandası yapmak” suçlamasıyla tutuklanmıştır. 
Dün
yeni bir hukuk katliamına daha tanık olduk. Ana muhalefet liderine mermi
atanlar serbest bırakılıyorsa, İstanbul’un orta yerinde kendileri gibi
yaşamayan insanların yaşam alanlarını, iş yerlerini basıp ölümle tehdit eden
insanlar serbest bırakılıyorsa, öte yandan çocuk yaştakilere terör
suçlamasından dava açılıyor gazeteciler tutuklanıyorsa orada adaletten değil
olsa olsa hukuk cinayetinden söz edilir. Gazetecilik suç değildir. 
BAŞKAN
– Sayın Arık…
9.- Kayseri Milletvekili Çetin Arık’ın, Bolu
Milletvekili Tanju Özcan’a yapılan saldırıyı şiddetle kınadığına ve bu
toprakların zalim karşısında boyun eğmeyenlerle var olduğuna ilişkin açıklaması
ÇETİN
ARIK (Kayseri) – Teşekkür ederim Sayın Başkan. 
Öncelikle
Bolu Milletvekilimiz Sayın Tanju Özcan’a yapılan saldırıyı şiddetle kınıyorum.
Buradan zamane Bolu beylerine sesleniyorum: Unutmayın bugün o oturduğunuz
koltuklarınızda marşına dahi tahammül edemediğiniz cumhuriyet sayesinde
oturuyorsunuz. Siz Bolu beyi olma konusunda ısrarcı olabilirsiniz ama
hatırlatmak isterim ki bu topraklarda korkaklar ve hainler hep oldu, bu
topraklar Ali Galip gibi iktidarın valilerini de, Damat Ferit gibi
emperyalizmin kuklalarını da gördü. Ama unutulmasın ki bu topraklar zalim
karşısında boyun eğmeyen Köroğluları, “Ferman padişahın, dağlar bizimdir.”
diyen yiğit Dadaloğluları, yolundan dönmeyen Pir Sultanları ve emperyalizme
karşı yedi düvelin karşısında bağımsızlık savaşı veren Mustafa Kemallerle var
oldu ve var olmaya da devam edecektir. 
Teşekkür
ediyorum. (CHP sıralarından alkışlar) 
BAŞKAN
- Sayın Selina Doğan... 
10.- İstanbul Milletvekili Selina Doğan’ın, Türkiye
İnsan Hakları Vakfı Başkanı Profesör Doktor Şebnem Korur Fincancı, Sınır
Tanımayan Gazeteciler Türkiye Temsilcisi Erol Önderoğlu ve Yazar Ahmet Nesin’in
Özgür Gündem gazetesine destek için başlatılan nöbetçi genel yayın yönetmenliği
kampanyasına katıldıkları için tutuklanmalarına ilişkin açıklaması
SELİNA
DOĞAN (İstanbul) – Sayın Başkan, dün Türkiye demokrasisi için ileride
hatırladığımızda utanacağımız kara bir gün daha yaşandı, Türkiye İnsan Hakları
Vakfı Başkanı Profesör Doktor Şebnem Korur Fincancı, Sınır Tanımayan
Gazeteciler Türkiye Temsilcisi Erol Önderoğlu ve Yazar Ahmet Nesin, Özgür
Gündem gazetesine destek için başlatılan nöbetçi genel yayın yönetmenliği kampanyasına
katıldıkları için tutuklandılar, ellerine kelepçe takılarak cezaevine
gönderildiler. O kelepçeler aslında hepimize takılmıştır. 
Aynı
zamanda adli tıp uzmanı da olan Şebnem Korur Fincancı, son olarak, Cizre’de
yaptığı incelemelerde çocuk kemikleri bulduğunu rapor etmişti. Erol Önderoğlu
ise Türkiye’de hak ihlallerine ilişkin verileri tutan biriydi, son olarak
Cumhurbaşkanına hakaretten dolayı dava açılan kişilere ilişkin verileri
topluyordu. Ahmet Nesin ise Sivas katliamının faillerine ilişkin tespitler
yapıyordu. Tüm bunlar göz önüne alındığında bu kişilerin neden tutuklandığını
anlamak hiç zor değil. Kafelerde zorbalık edenler, Genel Başkanımıza kurşun
atanlar tutuklanma gereği duyulmazken hak savunucuları tutuklanıyor. Elbet bu
günler de geçecek ama unutulmasın ki hukuk ve demokrasi bir gün herkese lazım
olacak. 
BAŞKAN
– Sayın Gaytancıoğlu… 
11.- Edirne Milletvekili Okan Gaytancıoğlu’nun, Gıda,
Tarım ve Hayvancılık Bakanı Faruk Çelik’in buğdayda müdahale alım fiyatlarıyla
ilgili değerlendirmesine ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan. 
Tarım
Bakanı Faruk Çelik, buğdayda müdahale alım fiyatının açıklanmasıyla ilgili
olarak değerlendirmelerde bulunmuş ve buğdayda piyasa fiyatlarının şu anda iyi
olduğunu belirtmiş, “Fiyatları takip ediyoruz, yeri zamanı gelince bu konuyla
ilgili açıklamaları yapacağız.” demiş. Yeri zamanı geldi, nerede açıklamalar?
Ben günlerdir borsaları ve hem de biçim yapan üreticileri köy köy, tarla tarla
takip ediyorum, hâlinden memnun olanı daha görmedim. Fiyat 80 kuruştan aşağı
düşüyor, üretici mutsuz, biçerdöver parasını veremiyor. 
Sayın
Bakan, masa başında fiyatların iyi olduğunu düşünebilirsin ama istersen gel bir
üreticiyi gezelim, bakalım fiyatlar iyi mi, üretici memnun mu? İşi başında gör,
masa başında değil. 
BAŞKAN
– Sayın Benli…
12.- İstanbul Milletvekili Fatma Benli’nin, 20 Haziran
Dünya Mülteciler Günü’ne ilişkin açıklaması
FATMA
BENLİ (İstanbul) – Teşekkürler Sayın Başkan.
20
Haziran Dünya Mülteciler Günü vesilesiyle söz almış bulunmaktayım. Zira dünya
siyasetinin en acil çözüm isteyen sorunlarından birini mülteci sorunu
oluşturmaktadır. 
Yaşamı
sürdürme iç güdüsü, zulümden kaçma isteği mültecileri ölümü göze aldıkları bir
yolculuğa sürüklemektedir. Bu yolculuk bir tercihin değil bir zorunluluğun
sonucudur. Mülteciler hakkında eleştirilerde bulunmadan önce her birimizin
sadece yaşamımızı sürdürebilmek için tanımadığımız, bilmediğimiz, kendi
aralarında istemeyen bir toplumda hatta dillerini dâhi bilmediğimiz bir
toplumda yaşamak zorunda kalabileceğimizi düşünmemiz gerekmektedir. Türkiye, geleneksel devlet aklının sürdürülmediği iyi bir örnek
olarak 3 milyondan fazla Suriyeli ve Iraklıya ev sahipliği yapmaktadır.
Ülkemizin amacı savaş koşulları yüzünden kendi ülkelerinde barınamayan kişilere
insan onuruna uygun bir yaşam sağlanmasıdır. Aslında Türkiye tüm dünya
ülkelerinin bu konuda sahip olduğu sorumluluğu tek başına üstlenmiş durumdadır.

(Mikrofon
otomatik cihaz tarafından kapatıldı)
BAŞKAN
– Sayın Akkuş İlgezdi…
13.- İstanbul Milletvekili Gamze Akkuş İlgezdi’nin,
İstanbul’un Maltepe ilçesinin Çınar Mahallesi’nde yaşayanların 132 dönümlük
arazinin özelleştirilmesini protesto ettiklerine ilişkin açıklaması
GAMZE
AKKUŞ İLGEZDİ (İstanbul) – Sayın Başkan, teşekkürler.
Dün
Maltepe’deki halkımızla bir aradaydım. İstanbul Maltepe ilçemizin Çınar
Mahallesi’nde yaşayan vatandaşlarımız seslerini Çevre ve Şehircilik Bakanlığına
duyurmaya çalışıyorlar. Mahalle sınırları içerisinde kalan 132 dönümlük
Karayolları arazisinin özelleştirilmesini protesto ediyorlar. Ellerinde kalan
tek yeşil alanın imara açılması “Diren Çınar” diyerek isyana götürdü onları.
Hukuk mücadelesini başlatmaya hazırlanan Çınar sakinleri çocukların
oynayabileceği, yaşlıların oturabileceği, halkın nefes alabileceği, herkesin
spor yapabileceği ve en önemlisi bir afet anında güvenli toplanma alanı olarak
kullanabilecekleri bir yeşil alan istiyorlar. Çevre ve Şehircilik Bakanı Mehmet
Özhaseki’ye buradan sesleniyoruz. Bu alanın imara açılması olası bir depremde
binlerce insanın ölümüne davetiye çıkartmak demektir. Maltepe’nin nefes aldığı
önemli bir alanın yitirilmesine göz yummak havanın, suyun ve yeşilin işgaline
izin vermek demektir. Bir an önce bu yanlıştan dönülerek söz konusu arazinin
kamu yararına kullanılmak üzere asıl sahipleri olan halkımıza iade edilmesini
istiyoruz.
BAŞKAN
– Sayın Hüseyin Yıldız…
14.- Aydın Milletvekili Hüseyin Yıldız’ın,
Firuzağa’daki vatandaşların yaşam tarzına yönelik saldırıyı ve ardından yapılan
eylemde polisin şiddet dolu tutumunu kınadığına ve Cumhurbaşkanının Topçu
Kışlası’nı yeniden gündeme getirmesinin gündemi değiştirme çabasından başka bir
şey olmadığına ilişkin açıklaması
HÜSEYİN
YILDIZ (Aydın) – Teşekkür ediyorum Sayın Başkanım.
Firuzağa’daki
vatandaşlarımızın yaşam tarzına yönelik saldırıyı ve ardından da yapılan
eylemde polisin şiddet dolu tutumunu kınıyorum. Sayın Cumhurbaşkanı Erdoğan’ın
bu ortamda Topçu Kışlası’nı yeniden gündeme getirmesi ise tırmanan terörü,
liselerde yükselen tepkiyi ve kötü giden ekonomiyi, gündemi değiştirerek örtme
ve insanları kışkırtma çabasından başka bir şey değildir. Bu milleti bu küçük
hesaplarla bölemeyeceksiniz. 
Bu
dönemde bizim hep beraber hem turizmi hem de ekonomiyi canlandırmamız
gerekirken Sayın Cumhurbaşkanı ne hikmetse ötekileştirerek insanları birbirine
düşürüyor.
Teşekkür
ediyorum.
BAŞKAN
– Sayın Hakverdi, buyurunuz.
15.- Ankara Milletvekili Ali Haydar Hakverdi’nin,
Mardin’de yaşanan elektrik ve sulama sorunlarına ilişkin açıklaması
ALİ
HAYDAR HAKVERDİ (Ankara) – Teşekkür ederim Sayın Başkan.
Geçtiğimiz
hafta Mardin’de ziyaretlerde bulunduk ve Mardin’e maalesef, kırk sekiz saatte
yalnızca üç saat elektrik verilebiliyor ve bu verilen elektrik de tek faz
olarak veriliyor. Bu sebeple birçok cihaz çalışmıyordu, kuyulardan sular
çekilemediği için de çiftçiler sulama yapamıyordu ve yine mahsuller burada
perişan olmuştu. Geçen hafta okullar açıkken de eğitim verilemiyordu çünkü
okullara su basılamıyordu elektrik olmadığı için.
Sayın
Enerji Bakanımız, buradan size sesleniyorum: Bu sorun, sizin çözmekle mükellef
olduğunuz bir sorundur. Lütfen bu sorunu çözün ve o koltuğa akrabalık
ilişkisiyle gelmediğinize zor da olsa biz inanmak istiyoruz.
BÜLENT
TURAN (Çanakkale) – Böyle bir usul yok Sayın Başkan.
BAŞKAN
– Teşekkür ederim Sayın Hakverdi.
Birer
dakikalık konuşmalar sona ermiştir.
Şimdi,
söz isteyen sayın grup başkan vekillerine söz vereceğim.
İlk
söz Sayın Erkan Akçay’ın.
Buyurunuz
Sayın Akçay.
16.- Manisa Milletvekili Erkan Akçay’ın, 20 Haziran
Dünya Mülteciler Günü’ne ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Bugün,
Dünya Mülteciler Günü. Birleşmiş Milletler Mülteciler Yüksek Komiserliğinin
raporuna göre, dünya genelindeki mülteci sayısı 21 milyonu aşmıştır. Dünyadaki
mültecilerin yaklaşık yüzde 23’ü, 4 milyon 900 bini Suriye kaynaklıdır. Suriye’deki
iç savaş kaynaklı mülteci sorunu ülkemizi de çok derinden etkilemektedir. Ne
yazıktır ki ülkemizdeki mülteci sorunu giderek çetrefilleşmekte ve deyim
yerindeyse çatallaşmaktadır. Türk milleti, alicenap ve misafirperver bir
millettir; sofrasını paylaşmaktan hiçbir zaman kaçınmaz ve mağdurları
kucaklamaktan da memnun olur, tarihî geçmişi de bunun yüzlerce örneğiyle
doludur. Ancak, kontrol altına alınamayan, makul sınırları aşan mülteci sayısı
sosyal, siyasal, ekonomik ve kültürel sorunlara yol açmaktadır. Bu sorun
alanlarından biri de asayiş ve güvenliktir. Bilimsel araştırmalar,
Suriyelilerin demografik verileri, ilin sosyal dokusundan farklılaştıkça yerel
halkın Suriyelileri tehdit olarak görme ve güvensizlik hissinin arttığına
dikkat çekmektedir; yapılan bilimsel araştırmalar, raporlar bu şekilde ifade
ediyor. Bu durum, bazı illerde etnik ve mezhebi kutuplaşmaları körükleme
potansiyeline de sahiptir. Mülteci sorunu bir dış politika aracı olmanın
ötesinde ülkemizde önemli sosyolojik ve demografik sorunlara gebedir. Hükûmet,
mülteci sorununu tüm yönleriyle analiz edip muhtemel sorunlar ortaya çıkmadan
çözüm üretmek zorundadır. 
Ülkemizdeki
mülteci sorunu sağlık sektörüne de sirayet etmiştir. Ülkemizdeki mülteciler
merdiven altı klinikler açarak sağlık sektöründe de faaliyet göstermeye
başlamışlardır. Bu kliniklerde sahte diplomalarla çalışanların olduğu da iddia
edilmektedir. Merdiven altı sağlık hizmetleri ülkemizde genel toplum sağlığını
da tehdit ediyor. Hükûmetin bu yönde bir inceleme ve çalışması var mıdır merak
ediyoruz. Eğer yoksa Hükûmet yabancı hekim politikası doğrultusunda bu
kliniklere göz mü yummaktadır?
Teşekkür
ederim Sayın Başkan.
BAŞKAN
– Teşekkür ederim Sayın Akçay.
İkinci
söz, Sayın Çağlar Demirel’indir.
Buyurunuz
Sayın Demirel.
17.- Diyarbakır Milletvekili Çağlar Demirel’in, 20
Haziran Dünya Mülteciler Günü’ne ve Özgür Gündem gazetesine destek için
başlatılan kampanyaya katılan yazar ve aktivistlerin tutuklanmalarının
Türkiye’nin büyük bir ayıbı olduğuna ilişkin açıklaması
ÇAĞLAR
DEMİREL (Diyarbakır) – Teşekkür ederim Sayın Başkan.
20
Haziran -dün- Birleşmiş Milletlerin 1951 yılında mültecilerin hukuki durumuna
dair sözleşmesinin kabul edildiği gün olarak belirlenmişti ama bugün, ülkemizde
baktığımızda çatışmaların ve savaşın olduğu dünyada çok az yer vardır ve
bunlarla birlikte mülteci sayısının gittikçe arttığı, insanların savaştan ve
çatışmalı ortamlardan başka ülkelere göç etmesi ve mülteci konumunda
çalışmasını Türkiye'de ağır bir şekilde görüyoruz. Burada hem yaşanan iç göçle
hem de dışarıdan gelen, özellikle Suriye’de yaşanan savaştan kaynaklı gelen
mültecilere yönelik, en az 3 bini aşkın bir mülteci olmasına rağmen, bunların
çok azının AFAD kamplarında barındırıldığını ve AFAD kamplarında yer aldığını
biliyoruz ama orada da yaşanan haksız, hukuksuz uygulamaların, şiddet ve yaşam
şartlarının koşullarının çok kötü olduğunun yapılan incelemeler sonucunda da
açığa çıktığını bir kez daha vurgulamak istiyorum. O yüzden Dünya Mülteciler
Günü’nde savaştan ve çatışmadan uzak, barışın ve özgürlüğün olması gerektiği
temelini bir kez daha yinelemek istiyorum. 
Ayrıca
dün, gerçekten, Türkiye açısından -nasıl söyleyeyim- insan hakları açısından,
Türkiye’nin geleceği açısından utanç duyulacak bir süreçle karşı karşıya
kaldık. Biliyorsunuz, Özgür Gündem gazetesinin yayın yönetmenliği için bir
günlük dayanışmadan kaynaklı; yazarlar ve aktivistler, bunlar oraya destek
amaçlı gittiklerinde ne yazık ki kelepçelenerek cezaevlerine gönderildi. Bu,
Türkiye’nin büyük bir ayıbıdır. Türkiye'de özelde, barıştan… 
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Demirel, buyurunuz.
ÇAĞLAR
DEMİREL (Diyarbakır) – Sadece Özgür Gündem gazetesiyle dayanışma amaçlı
gidenler; Sayın Şebnem Korur Fincancı ve Ahmet Nesin ile Erol Önderoğlu’nun
örgüt propagandası yapmak iddiasıyla tutuklanmaları ve kelepçelenmeleri
Türkiye’nin geldiği durumu bir kez daha ortaya koymaktadır. Biz, aslında, bu
yaşanan durumun yaşanan diğer süreçlerden de bağımsız olmadığını bir kez daha
görüyoruz ve bu bahsettiğimiz özelde, akademisyenler, yazarlar, normal sıradan
insanlar değil, yıllarca insan hakları savunuculuğu yapmış ve birçok alanda
görev almış, sivil toplum örgütlerinde görev almış insanlardır. Sadece bir günlük
bir dayanışmayla insanlar cezaevlerine bırakılıp kelepçeleniyorsa bu, Türkiye
açısından, dünya cephesinden de baktığımızda bir utanç tablosudur. Evet,
bunların geçmişleri var çünkü bunlar barış ve özgürlük için mücadele ettiler.
Teşekkür
ediyorum. 
BAŞKAN
– Teşekkür ederim Sayın Demirel. 
Üçüncü
söz Sayın Özgür Özel’in. 
Buyurunuz
Sayın Özel. 
18.- Manisa Milletvekili Özgür Özel’in, 20 Haziran
Dünya Mülteciler Günü’ne, Elâzığ’da meydana gelen kazada 9 mevsimlik tarım
işçisinin hayatını kaybettiğine, 2’sinin de ağır yaralandığına, 24’üncü Dönemde
görüşülemeyen bu konuyla ilgili Meclis araştırması komisyonu raporunun ele
alınması gerektiğine ve İlhan Selçuk’un ölümünün 6’ncı yıl dönümüne ilişkin
açıklaması
ÖZGÜR
ÖZEL (Manisa) – Teşekkür ederim Sayın Başkan. 
Sayın
grup başkan vekillerinin de dile getirdiği gibi, dün Dünya Mülteciler Günü’ydü
ve Türkiye, insanlık tarihinin, özellikle yakın tarihimizin en büyük
göçlerinden, göç dalgalarından ve mülteciler açısından en büyük dramlarından
bir tanesini yaşamaktadır.
Cumhuriyet
Halk Partisi olarak parti grubunda oluşturduğumuz Göç ve Göçmen Sorunlarını
İnceleme Komisyonumuz tarafından dün basınla ve kamuoyuyla paylaşılan “Sınırlar
Arasında-İnsanlık Sınavından İnsanlık Dramına” adını verdikleri ve yaptıkları
tüm çalışmaları, raporlarını kitaplaştırdıkları bir çalışmayı kamuoyuyla
paylaştılar. Bunun hem Arapça, hem İngilizce olarak hem mültecilere hem de
mülteci sorununun ortakları arasında olması gereken ve birlikte çözüm aramamız
gereken ülke parlamentolarıyla bu raporu paylaşacağız. Bugün yine bir grubun
getirmiş olduğu grup önerisinde de mülteci meselesiyle ilgili olarak grubumuzun
görüşleri ifade edilecek.
Mevsimlik
tarım işçileriyle ilgili, dün Elâzığ’da yine bir kaza oldu ve 9 işçi hayatını
kaybetti, 2 mevsimlik tarım işçisi de ağır yaralı. Hepimiz hatırlayacağız,
Temmuz 2015’te Manisa’da 15 işçi ve Kasım 2014’te Isparta’nın Yalvaç ilçesinde
17 işçi hayatını kaybettikten sonra Meclis gündemine grubumuz tarafından
defalarca önerilen bir araştırma komisyonu nihayet 11 Kasım 2014 günü
kurulmuştu. Çalışmalarına 13 Ocak 2015’te başlayabilen, Mart 2015’te bitirilen
Meclis araştırma komisyonu raporu maalesef 24’üncü Dönem çalışmalarının sona
ermesi yüzünden ele alınamamıştı.
Ben
tüm parti gruplarını, iktidar partisini ve sayın milletvekillerini 24’üncü
Dönemdeki bu Meclis araştırma komisyonu raporunun bir özel gündemle ele
alınacağı ve ilgili bakanlıkların buradaki çözüm önerilerini değerlendirerek
mevsimlik tarım işçilerinin sorunlarına çözüm getirilecek ve hayatını kaybeden
çok sayıda tarım işçisinin…
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Özel. 
ÖZGÜR
ÖZEL (Manisa) - …bundan sonraki süreçte benzer ölümlü kazalara ve benzer
dramlara sebebiyet vermeyecek şekilde 24’üncü Dönem raporunun Meclis tarafından
ele alınması gerektiğini düşünüyor, bu konuda Mecliste gündeme getireceğimiz,
önümüzdeki günlerde Meclis gündemine önereceğimiz böyle bir çalışmanın siyasi
partiler tarafından destekleneceğini ümit ediyoruz. 
Ayrıca,
İlhan Selçuk 21 Haziran 2010’da hayatını kaybetmişti. Biliyorsunuz, İlhan
Selçuk Ziverbey Köşkü’nde 12 Eylül darbecileri tarafından işkenceden
geçirilirken bunu Türkiye’ye ihbar etmişti yazılarının ilk harfleriyle ve
maalesef Adalet ve Kalkınma Partisi tarafından da ölmeden önce bir terör örgütü
üyeliğiyle suçlanıyordu. O gün taşeron üst işveren ilişkisi içinde oldukları
kişilerle yaşadıkları çelişkiden sonra o gün İlhan Selçuk’a terörist diyenlerin
bugün Mecliste onun manevi huzurunda özür dilemeleri gerektiğini söylüyor ve
yüce Meclisi saygıyla selamlıyorum. 
BAŞKAN
– Teşekkür ederim Sayın Özel. 
Son
söz Sayın Bülent Turan’ındır. 
Buyurunuz
Sayın Turan. 
19.- Çanakkale Milletvekili Bülent Turan’ın, 20 Haziran
Dünya Mülteciler Günü’ne ilişkin açıklaması
BÜLENT
TURAN (Çanakkale) – Teşekkür ediyorum Sayın Başkan. 
Malumunuz
dün Dünya Mülteciler Günü’ydü. 65 milyondan fazla insan bugün bütün dünyanın
gözü önünde gerçekleşen katliamlar ve zulümler yüzünden vatanından mahrum, uzak
yaşamaktalar. Bu sayı geçen yıl 5 milyon daha arttı. Bu da gösteriyor ki
mülteci meselesi insani krizlerimiz arasında maalesef birinci sırada. Bu sorun
siyasi bir sorun değil, bu sorun insani bir sorun. Mültecilerin umutla
bakabildikleri bir dünya inşa etmek hepimizin ortak sorumluluğu. Şükürler olsun
ki bir siyasetçiden öte, Türkiye Cumhuriyeti’nin onurlu bir vatandaşı olarak
ülkemizin mültecilere karşı bakış açısı ve mülteci politikası bizleri
gururlandırıyor. İkinci Dünya Savaşı’ndan sonraki en büyük göç dalgasının neden
olduğu insani dram karşısında Türkiye üzerine düşeni yapmaya çalışmaktadır.
Birleşmiş Milletler raporuna göre Türkiye, en çok mülteci barındıran ülke
durumundadır. 
Bu
vesileyle, Dünya Mülteciler Günü’nün bütün insanlığa sorumluluklarını
hatırlatmasını diliyorum. 
Tekrar
teşekkür ediyorum Sayın Başkanım. 
BAŞKAN
– Teşekkür ederim Sayın Turan. 
Gündeme
geçiyoruz. 
Başkanlığın
Genel Kurula sunuşları vardır. 
Meclis
araştırması açılmasına ilişkin üç önerge vardır; ayrı ayrı okutuyorum: 
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Hatay Milletvekili Mehmet Necmettin Ahrazoğlu ve 19
milletvekilinin, Hatay ilinin sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/235)
Türkiye Büyük Millet Meclisi Başkanlığına
"Hatay
ilinin sorunlarının tespit edilerek alınacak önlemlerin belirlenmesi"
amacıyla Anayasa’mızın 98'inci, Türkiye Büyük Millet Meclisi İçtüzüğü'nün
104'üncü ve 105'inci maddeleri gereğince Meclis araştırması açılması için
gereğini saygılarımızla arz ederiz. 
1)
Mehmet Necmettin Ahrazoğlu  (Hatay)
2)
Oktay Vural  (İzmir)
3)
Erkan Akçay  (Manisa)
4)
Baki Şimşek  (Mersin)
5)
Mustafa Mit  (Ankara)
6)
Mehmet Parsak  (Afyonkarahisar)
7)
Deniz Depboylu  (Aydın)
8)
İsmail Faruk Aksu  (İstanbul)
9)
Arzu Erdem  (İstanbul)
10)
Kamil Aydın  (Erzurum)
11)
Saffet Sancaklı  (Kocaeli)
12)
Erkan Haberal  (Ankara)
13)
Fahrettin Oğuz Tor  (Kahramanmaraş)
14)
Seyfettin Yılmaz  (Adana)
15)
Zühal Topcu  (Ankara)
16)
Mehmet Erdoğan  (Muğla)
17)
Kadir Koçdemir  (Bursa)
18)
Zihni Açba  (Sakarya)
19)
Ruhi Ersoy  (Osmaniye)
20)
Erhan Usta  (Samsun) 
Gerekçe:
Hatay
ili, 2014 yılı itibarıyla 1 milyon 519 bin 836 nüfusa sahip ülkemizin en
kalabalık 13’üncü şehri olup doğusunda ve güneyinde Suriye, batısında Akdeniz,
kuzeybatısında Adana, kuzeyinde Osmaniye ve kuzeydoğusunda Gaziantep
bulunmaktadır.
1970'lerde
İskenderun'da, Türkiye'nin üçüncü demir çelik fabrikası olan İskenderun Demir
ve Çelik AŞ’nin kurulmasıyla ilin sanayi potansiyeli iyice gelişmiştir ve yan
sanayilerin de gelişmesini sağlamıştır. İskenderun Körfezi, bugün en büyük
demir çelik işleme ve üretim yeri hâline gelmiştir, Ancak yüksek sanayi
istihdamına rağmen Hatay, 2013 verilerine göre yüzde 12,2’yle Türkiye'deki 70
ilden daha yüksek bir işsizlik oranına sahiptir. 
Yoğun
tarımın yapıldığı Amik Ovası’nda yazın kuraklık, kışın ise sel baskınları ile
verim alamayan çiftçilerin yaşadığı sorunlar ve Hatay genelindeki tüm
çiftçilerin sulama için kullandığı elektrik enerjisi ve üretim girdisi olarak
kullanılan akaryakıt maliyetlerinin yüksek olması büyük sıkıntı yaşanmasına
neden olmaktadır.
İlimizde
ihracata yönelik lojistik sektöründe sorunlar yaşanmaktadır. Cilvegözü ve
Yayladağı sınır kapılarının kapanması nedeniyle kara yoluyla yapılan ihracat
tamamen durma noktasına gelmiştir ve geniş bir coğrafyada rekabet gücü
kaybedilmiştir. Lojistik sektöründeki sorunlar için geliştirilen Ro-Ro
taşımacılığı da sorunları gidermede yeterli olmamaktadır.
İlimizde
başta sanayi olmak üzere, üretim yapan KOBİ’leri ve genel olarak ticareti
olumsuz etkileyen elektrik kesintilerinin azaltılması için enerji dağıtımı ve
elektrik altyapısının güçlendirilmesi gerekmektedir.
Suriye'deki
iç savaş ve beraberinde meydana gelen siyasi göç, Suriye'ye sınırı olan bölge
coğrafyasını yakından etkilemiştir. BM öngörüsüne göre, Suriye'ye komşu
ülkelerde mülteci sayısının 5 milyona yaklaşacağı ve Türkiye'de de bu sayının
2,5 milyonu aşacağı tahmin edilmektedir. Şu anda kamplarda yaklaşık 300 bin
Suriyeli sığınmacı, devletimizin sağladığı imkânlarla barınmaktadır. Sığınma
kampları dışında da yüz binlerce insan ülkemizde barınmaktadır. Suriye’yle
sınırı bulunan Şırnak, Mardin, Şanlıurfa, Gaziantep ve Kilis illerimiz arasında
en uzun kara sınırı 276,9 kilometreyle (yüzde 31,5) Hatay iline aittir. Bu
nedenle Suriye'deki iç karışıklıklardan en çok etkilenen illerimizin başında
Hatay gelmektedir.
Suriyelilerin
geçişi sırasında ülkeye kaçak mal girişi de olmaktadır. Hatta, Suriyelilerin
bir kısmı düzenli bir şekilde ülkeye kaçak mal girişiyle uğraşmaktadır. Bu
şekilde getirilen çok çeşitli mallar ya sokaklarda ya da açtıkları iş
yerlerinde satılmaktadır. Bu durum ilçe halkını olumsuz etkilediği için konuya
ilişkin önlemlerin alınması bir gerekliliktir. 
Kentler
kaldıramayacağı bir nüfus karşısında belediye hizmetlerinin yetersiz kalmasına
ve çeşitli sorunların ortaya çıkmasına neden olmaktadır. Turizm, inanç ve
kültür turizmi konusunda sahip olduğu potansiyele rağmen Hatay'ın kültür
varlıklarının korunamaması ve sahip olunan turizm potansiyelinin
değerlendirilememesi önemli bir sorundur. Hatay'ın kent ekonomisi alanındaki
sorunlarının başında yüksek işsizlik oranı, sanayi sorunu ve sanayi-teknoloji
ilişkisinin zayıflaması gelmektedir. Suriye'den gelen göç nüfusuyla beraber
emlak fiyatlarının yükselmesi de yaşanan önemli sorunlardan birisidir.
Türkiye
demir çelik üretiminin yüzde 40'ının gerçekleştiği ve tesislerinde 18 bin
işçinin çalıştığı Hatay'ın İskenderun ve Dörtyol ilçelerinde bu sektörde baş
gösteren kriz ile üreticilerin tamamının üzerindeki mali baskıdan dolayı birçok
firma dünyayla rekabet etmekte zorluk yaşamakta ve sektörden de ayrılmayı
düşünmektedir. Yaşananların acı reçetesi sonucu firmaların işçi çıkarmaya ve
üretimi durdurmaya başlamaları acil çözüm bulunması gereken sorunların başında
gelmektedir.
Ülkemizin
önemli illerinden olan Hatay'ın yaşadığı sorunların tespit edilerek alınacak
önlemlerin belirlenmesi amacıyla Meclis araştırmasının açılmasında yarar
görülmektedir. 
2.- Siirt Milletvekili Kadri Yıldırım ve 22
milletvekilinin, İŞKUR’la ilgili şikâyet ve iddiaların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/236)
Türkiye Büyük Millet Meclisi Başkanlığına
Ülkemizde
güvencesiz ve esnek çalışmayla işsizlik ranta dönüştürülerek âdeta emek
sömürüsüne dayalı ucuz iş gücü sektörü hâline getirilmiştir. Bu sebeple de
Toplum Yararına Program'la geçici işçi alımlarında bile İŞKUR’un “aile ve
parti" bağı üzerinden alım yaptığı yazılı ve görsel basında yer almıştır.
İŞKUR hakkında gelen şikâyetlerin, medyada yer alan iddiaların araştırılması ve
vatandaşlarımıza kalıcı ve güvenceli iş imkânlarının ele alınması amacıyla
Anayasa'nın 98'inci, İç Tüzük’ün 104'üncü ve 105'inci maddeleri gereğince
Meclis araştırması açılması için gereğini arz ve teklif ederiz. 
1)
Kadri Yıldırım  (Siirt)
2)
Meral Danış Beştaş  (Adana)
3)
Behçet Yıldırım  (Adıyaman)
4)
Berdan Öztürk  (Ağrı)
5)
Dirayet Taşdemir  (Ağrı)
6)
Sırrı Süreyya Önder  (Ankara)
7)
Ayşe Acar Başaran  (Batman)
8)
Mehmet Ali Aslan  (Batman)
9)
Saadet Becerekli  (Batman)
10)
Hişyar Özsoy  (Bingöl)
11) Mizgin Irgat
 (Bitlis)
12) Altan Tan  (Diyarbakır)

13) Çağlar
Demirel  (Diyarbakır) 
14) Feleknas Uca
 (Diyarbakır)
15) İmam Taşçıer
 (Diyarbakır)
16) Nimetullah
Erdoğmuş  (Diyarbakır)
17) Nursel
Aydoğan  (Diyarbakır)
18) Sibel
Yiğitalp  (Diyarbakır)
19) Ziya Pir  (Diyarbakır)
20) Mahmut
Toğrul  (Gaziantep)
21) Abdullah
Zeydan  (Hakkâri)
22) Mehmet Emin
Adıyaman  (Iğdır)
23) Erdal Ataş  (İstanbul)
Gerekçe:
5510 sayılı
Kanun’un 4'üncü maddesinin (2)’nci fıkrasına 2/11/2011 tarihinde eklenen (g)
bendiyle Türkiye İş Kurumu (İŞKUR) tarafından uygulamaya konulan Toplum
Yararına Program’ın (TYP) amaçları "İşsizliğin yoğun olduğu dönemlerde
veya yerlerde doğrudan veya yüklenici eliyle toplum yararına bir iş ya da
hizmetin gerçekleştirilmesi yoluyla özellikle istihdamında zorluk çekilen
işsizlerin çalışma alışkanlık ve disiplininden uzaklaşmalarını engelleyerek iş
gücü piyasasına uyumlarını gerçekleştirmek ve bunlara geçici gelir desteği sağlamak
amacıyla İŞKUR tarafından uygulanan programlardır." şeklinde ifade
edilmiştir. Dokuz ay süreyle haftada en fazla kırk beş saat çalışmak üzere
geçici olarak istihdam edilen vatandaşların belirlenmesi mevzuata göre noter
kurası, liste yöntemi ve yüzde 80 noter kurası, yüzde 20 liste yöntemi olmak
üzere üç şekilde yapılmaktadır.
TÜİK verilerine
göre Eylül 2014 işsizlik oranı yüzde 10,1 iken işsiz sayısı 2015 yılı Eylül
döneminde geçen yılın aynı dönemine göre 39 bin kişi artarak, 3 milyon 103 bin
kişi olmuştur. TÜİK'e göre Eylül 2015 işsizlik oranı ise yüzde 10,3 olarak
belirlenmiştir. Yine aynı dönemde; tarım dışı işsizlik oranı 0,3 puanlık
azalışla yüzde 12,4 olarak tahmin edilmektedir. Bunun yanında, bölgeler arası
yatırım ve sanayi alanındaki fırsat eşitsizliğinin doğal sonucu olarak en
yüksek işsizlik oranlarına Kürt bölgesinde rastlanmaktadır. TÜİK verileri de en
yüksek işsizlik oranının yüzde 15,6’yla Güneydoğu Anadolu Bölgesi'nde olduğunu
göstermektedir. Buna bağlı olarak Mardin, Batman, Siirt ve Şırnak işsizliğin en
yüksek olduğu Kürt şehirleridir. Söz konusu bu kentler, işsizliğin en yüksek
seviyede olmasının yanında yüzde 34,8’le en düşük istihdamın görüldüğü
yerlerdir.
Ülkemizdeki
işsizlik gerçeğine rağmen Toplum Yararına Program’ın adil bir şekilde
uygulanmadığına dair şikâyetler gelmektedir. Dolayısıyla işsizliğin AKP il ve
ilçe yöneticileri tarafından suistimal edildiğine dair bilgiler almaktayız.
Özellikle son birkaç yıldır işçi alımlarında mülakat yönteminin kullanılması,
toplum içinde aile ve parti bağları üzerinden torpil yapıldığı iddialarını
güçlendirmiştir. Özellikle noter kurasıyla işçi alımlarının 2012 sonrasına
bırakılarak mülakatla alımlara başlanması, vatandaşlarımızda bu kaygının
gelişmesine neden olmuştur.
Seçim bölgem
Siirt'te de basında “Geçen sene (2013) alınan işçilerin yüzde 80'i kurayla
alınırken yüzde 20'si iktidar kanalıyla alındı. İddialara göre geçen sene bu
iddialardan dolayı İŞKUR müdürü ile AKP'nin o zamanki il başkanı arasında büyük
bir anlaşmazlık çıkmış, İŞKUR müdürünün kura ısrarına rağmen, il başkanı en
sonunda yüzde 20’ik bir kotayı koparabilmişti. Bu sene (2014) harekete geçen
iktidar partisi, pastanın tümünü eline alarak mülakatla yüzde 100'ünü alacağını
duyurdu." iddiaları yer almıştır. Bu yıl 7 Haziran ve 1 Kasım seçimleri
öncesinde de AK PARTİ’nin işsiz vatandaşlardan oy devşirmek için İŞKUR
kanalıyla çeşitli vaatlerde bulunduğu ve İŞKUR çalışanlarıyla buluşmalar
gerçekleştirildiği, bu buluşmalarda parti propagandaları yapıldığı iddiaları da
yazılı ve görsel medyada yer almıştır.
Kalıcı
ve güvenceli istihdam yaratmak devletin görevi olsa da AKP döneminde güvencesiz
ve esnek çalışmayla birlikte işsizlik rant hâline getirilmiştir. Geçici
çözümlerle işsizlik, âdeta emek sömürüsüne dayalı ucuz iş gücü sektörü olmuştur.
TYP kapsamındaki geçici işçi alımlarında bile emek sömürüsüyle vatandaşlarımız
mağdur edilmiştir.
3.- HDP Grubu adına, Grup Başkan Vekili Diyarbakır
Milletvekili İdris Baluken’in, AKP’nin başta Irak ve Suriye olmak üzere dış
politikasının iflasına ilişkin sorunların araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/237)
Türkiye Büyük Millet Meclisi Başkanlığına
AKP'nin
başta Irak ve Suriye olmak üzere dış politikasında yaşanan iflasla ilgili
olarak gerekli tespitlerin yapılması, iflas politikalarından halklarımızın
zarar görmesinin önüne geçilmesi ve yapısal politik değişikliklerin
oluşturulması amacıyla Anayasa'nın 98'inci İç Tüzük’ün 104'üncü ve 105'inci
maddeleri gereğince Meclis araştırması açılması için gereğini arz ve teklif
ederiz.
 İdris
Baluken
 Diyarbakır
 HDP
Grubu Başkan Vekili
Gerekçe:
Türkiye'de
dış politikanın çoklu ilişkilere dayanması ve bölgesel güç konumuna gelinmesi
kapsamında “'komşularla sıfır sorun” sloganıyla devreye konan AKP dış
politikası, stratejik derinlik iddiasına sahip olsa da Orta Doğu ve Arap
dünyasındaki stratejik dönüşümleri anlamaktan uzak kalmış ve çöküş yaşamıştır.
Arap Baharı'ndaki toplumsal direnişlerin ve Suriye'deki iç savaşın yapısal
politik değişim enerjisi taşıdığını fark edemeyen, Orta Doğu'da tüm kartları
iflas edince tek çare olarak Kürtlerin haklarını kazanmamasına yönelen AKP
iktidarı dış politikada diplomatik düzlemde ilişkilenebileceği tek ülke
kalmayacak şekilde yalnızlaşmıştır. AKP hem Arap Yarımadası ve Orta Doğu'da
gelişen siyasal süreçleri çözümleyememiş hem de Kürtlerle kurması muhtemel bir
ittifakla Orta Doğu'da söz sahibi olmasını getirecek treni kaçırmıştır.
“Değerli yalnızlık” adı altında ironikleştirilen bu tabloda Türkiye, Orta Doğu'nun
yeniden dizayn sürecinde oyunun dışında kalmıştır.
Türkiye'nin
oyun dışında kalmasına sebep olan dört spesifik dış politikası örnek olarak
verilebilir. Suriye'de başlayan iç savaşta Esad karşıtlığını çeşitli çetelere
destek üzerinden kurması politik iflasın önemli sebeplerden biridir. Bir diğer
ve en önemli sebep ise Rojava'da halkların kantonlar aracılığıyla kendi öz
yönetimlerini kurmasına yönelik düşmanca tavırdır. Irak'ta ise baştan beri
Sünni hat siyaseti kurmaya çalışan AKP dış politikası, en son Başika'ya asker
göndermişti. Başika'ya asker gönderilmesine Irak ve ABD başta olmak üzere
dünyanın tüm devletleri tepki göstermiş ve Cumhurbaşkanının “Askerlerimiz geri
çekilmeyecek.” demesinden sadece bir iki gün sonra askerler Başika'dan
çektirilmiştir. Suriye ve Irak'ın yanı sıra İsrail’le olan ilişkiler de dış dış
politikanın iflas manzaralarından birine işaret etmektedir. 2010 yılında Mavi
Marmara olayından sonra dondurulduğu ifade edilmişti. İlişkilerin dondurulmuş
olduğu dönemde Cumhurbaşkanı Erdoğan İsrail aleyhine çok sayıda açıklama yapmış
ve ilişkilerin başlaması için çok sayıda şart sıralamıştı. Erdoğan 13 Temmuz
2014 tarihli bir konuşmasında “400 ton bomba indiriyor, bomba. Terör estiriyor,
terör. Türkiye-İsrail normalleşsin. Tamam. Ben dedim ki: Özür dileyecekler,
tazminat verecekler, Filistin’e ambargoyu kaldıracaklar. Bombalar gene inmeye
başladı. Bizim İsrail’le normalleşme sürecini başlatmamız mümkün değil.”
ifadelerini kullanmıştı.
Suriye’de
Kürtler başta olmak üzere otokton halkların muhatap alınması yerine çetelerle
iş tutulması, Irak’ın egemenlik haklarına saygı duyulmaksızın mezhepçi bir
noktaya savrulması, İsrail’e konulan şartlar yerine getirilmemesine ve Gazze
ablukası devam etmesine rağmen 20 milyon dolar tazminatla ilişkilerin tekrar
başlatılma aşamasına gelinmesi, Kürtlerin haklarını almalarına yönelik karşıt
tutum sergilenmesi gibi iflas noktalarına ek olarak Avrupa Birliği, Rusya ve
ABD’yle de ilişkilerin gerilmesi neticesinde dış politikada çöküş netleşmiştir.
Öyle ki, Türkiye dünyada diplomatik ilişki kuracak devlet bulmakta
zorlanmaktadır.
Türkiye,
AKP iktidarıyla birlikte dış politikada ideolojik saplantılardan
kurtulunamaması ve geçmişe yönelik mistik özlemlerin günümüz gerçekliğiyle
örtüşmediği gerçekliğinin kabullenilememesi yüzünden ülke sathında gelecekle
ilgili kaygılara maruz kalmaktadır. AKP’nin iflas etmiş dış politikası hem
Türkiye’deki iç gerilimleri beslemekte hem de uluslararası arenada Türkiye’nin
herhangi bir yan rol bile alamamasına sebep olmaktadır.
Türkiye'nin
“değerli yalnızlık” ironisinden kurtulmasına AKP tarafından çare olarak görülen
İsrail’le yakınlaşma meselesi, esasında, iflasın mührünün dış politika kapısına
vurulması demektir. Çünkü İsrail AKP’nin hiçbir şartını kabul etmemişken
normalleşmenin yaşanması, iki ülke arasında bir diplomatik yakınlaşmadan çok
daha fazlasıdır. Türkiye, mezhepsel hat merkezli dış politikasının yanında
İsrail’le de ilişki kurarak çöken dış politikasını ayağa kaldırmaktadır. Oysaki
devletleri ve devletlerin zulmünü görmeyen, duymayan bir tavra bürünmek hâlâ
Orta Doğu’da yaşanan değişim sürecini anlamamak demektir.
Nihayetinde,
bugün AKP dış politikası yüzünden Türkiye büyük bir kaos yaşamaktadır. TBMM’nin
acilen devreye girmesi ve doğru bir dış politika oluşturması gerekmektedir.
Çünkü AKP’nin dış politikadaki iflasının maliyeti kendisinin boyunu aşmaktadır.
Bu kapsamda, dış politikada zulüm egemenlerinin ve çetelerin değil, halkların
muhatap alınması ve Kürtlerin siyasi gücüyle hem içeride hem dışarıda eşit
stratejik ittifaka gidilmesi iflasa çare olacak öneriler olarak durmaktadır.
Bu
öneriler zenginleştirilebilir. Fakat öncelikle AKP’nin iflas eden dış
politikasına ilişkin TBMM’nin devreye girmesi gerekmektedir. Bu bağlamda,
AKP’nin başta Irak ve Suriye olmak üzere dış politikasında yaşanan iflasla
ilgili olarak gerekli tespitlerin yapılması, iflas politikalarından
halklarımızın zarar görmesinin önüne geçilmesi ve yapısal politik
değişikliklerin oluşturulması için bir Meclis araştırması açılmasını talep
ediyoruz.
BAŞKAN
– Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
VIII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Diyarbakır
Milletvekili Çağlar Demirel tarafından, mülteci kadınların ve çocukların karşı
karşıya kaldıkları şiddetin boyutlarının ortaya konması, kapsamlı ve
uluslararası mülteci hukuku çerçevesinde bir mülteci politikasının
oluşturulması amacıyla 21/6/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 21
Haziran 2016 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi
21/06/2016
Türkiye Büyük Millet Meclisi Başkanlığına
Danışma
Kurulu’nun 21/06/2016 Salı günü (Bugün) yaptığı toplantısında, siyasi parti
grupları arasında oy birliği sağlanamadığından Grubumuzun aşağıdaki önerisini,
İçtüzüğün 19 uncu maddesi gereğince Genel Kurul’un onayına sunulmasını
saygılarımla arz ederim. 
 Çağlar
Demirel
 Diyarbakır
 Grup
Başkan Vekili 
Öneri:

21
Haziran 2016 tarihinde Diyarbakır Milletvekili Grup Başkan Vekili Çağlar
Demirel tarafından verilen (2297 sıra numaralı) “Mülteci kadınların ve
çocukların karşı karşıya kaldıkları şiddetin boyutlarının ortaya konması,
kapsamlı ve uluslararası mülteci hukuku çerçevesinde bir mülteci politikasının
oluşturulması amacıyla” Türkiye Büyük Millet Meclisine verilmiş olan Meclis
araştırma önergesinin, Genel Kurulun bilgisine sunulmak üzere bekleyen diğer
önergelerin önüne alınarak, 21/06/2016 Salı günlü birleşiminde sunuşlarda
okunması ve görüşmelerin aynı tarihli birleşiminde yapılması önerilmiştir. 
BAŞKAN
– Halkların Demokratik Partisi Grubu önerisinin lehinde ve aleyhinde söz talep
eden sayın milletvekillerine söz vereceğim; lehinde ilk konuşmacı Bedia Özgökçe
Ertan, Van Milletvekili. 
Buyurunuz
Sayın Özgökçe Ertan. (HDP sıralarından alkışlar) 
BEDİA
ÖZGÖKÇE ERTAN (Van) – Teşekkür ediyorum Sayın Başkan. 
Genel
Kurulu saygıyla selamlıyorum. 
HDP
olarak sunmuş olduğumuz araştırma önergesi üzerine grubum adına söz almış
bulunuyorum. 
Değerli
milletvekilleri, öncelikle dün hukuksuz bir şekilde, TİHV Başkanı Sayın
Profesör Doktor Şebnem Korur Fincancı, yazar Ahmet Nesin ve Sınır Tanımayan
Gazeteciler Türkiye Temsilcisi Erol Önderoğlu’nun tutuklanması kararının
tamamen siyasi olduğunu, bu arkadaşlarımızın özel olarak seçildiğini ve bilim
insanlarına, gazeteci ve yazarlara dönük baskı ve tehdit anlamına gelen açık
mesajlar olduğunu belirterek başlamak istiyorum. Bu karar, kamuoyunun vicdanını
sarsar niteliğiyle kesinlikle hukuki değil, Cizre’de vahşet bodrumlarında
işlenen suçları bilimsel gerçeklerle ortaya koyan, son bir yıldır Kürt
illerinde yaşanan şiddeti, ölümleri, infazları yazan ve teşhir edenlere karşı
gözdağı amacıyla ve siyasetinizin bir parçası olarak yapıldığını biliyoruz. Bu
üç arkadaşımız son bir yıldır canı pahasına ve her an tutuklama tehdidiyle
gerçekleri yazan Özgür Gündem gazetesiyle dayanışmak ve gazeteciliğin bir suç
olmadığını anımsatmak ve buna dikkat çekmek için sadece bir günlüğüne genel
yayın yönetmeni olmuşlardı. Bugün tüm dünya aynı açıklıkla bu tutuklama
kararının hukuki değil özenle seçilmiş isimlere ve çevrelere karşı siyaseten
yapıldığını konuşuyor ve kınıyor. Karar hukuki olmadığı gibi meşru da değildir.
Unutmayın, tarih bu karara talimatla imza atan hâkimi değil, bu üç ismi ve
gazetecilik yaptığı için cezaevlerinde tutsak olan gazetecileri
hatırlayacaktır.
Değerli
milletvekilleri, dünyada her yıl giderek daha çok insan, yaşadığı toprakları
terk etmek zorunda kalıyor; bunların bir kısmı ülke içinde bir yerlere göç
ederken bir kısmı da yaşadıkları ülkeyi terk etmek zorunda kalıyor. Dünya,
sonuçları itibarıyla “bir daha asla” denilen İkinci Dünya Savaşı’ndan beri
yaşanmayan bir mülteci nüfusuyla karşı karşıyadır. Ülkelerindeki savaşlardan,
baskıcı rejimlerden, işkence görmekten veya öldürülmekten kaçan milyonlarca
insan bugün başka ülkelere sığınmak zorunda kaldı ve kalmaya devam ediyor.
Kendi ülkelerinden canlarını kurtarmak için kaçan mülteciler, gittikleri
ülkelerde de hayatta kalma mücadelesi vermeye devam ediyorlar. 
Genel
olarak “mülteci” kavramını kullanıyoruz aslında ama mültecilik hukukunda
kavramlar statü belirleme amacıyla tanımlanmıştı ayrı ayrı. Türkiye'nin coğrafi
çekinceyle taraf olduğu 1951 Cenevre Konvansiyonu’na göre Türkiye’ye Batı’dan
gelenler mülteci statüsündedir ancak Doğu’dan gelenler sığınma prosedürüne tabi
tutulmaktadır; kitlesel hareketlerle gelenler ise geçici koruma prosedürüne
tabidir. 2011 yılından itibaren Suriye’den gelenler işte bu geçici koruma
kapsamında olması gerekenlerdir. Ancak Türkiye iç savaşın ilk yıllarından beri
gelen gruplara “misafir” diyerek bir statü tanımamıştır ve bu söylemler
genellikle manipülasyon amacıyla kullanılmıştır. Geçen süre içerisinde
Türkiye’ye sığınanların sayısı 3 milyonu aşmış durumdadır. Bu nüfusun sadece
260 bini hiçbir sivil denetime izin verilmeyen AFAD kamplarında kalmaktadır. 
AKP
iktidarı, her fırsatta, insani görevini yaptığını ve Suriye’den gelenlere kucak
açtığını belirtiyor. Ancak, hükûmetlerin üzerine düşen sorumluluk, bu kişilere
bir statü belirlemek ve bu statünün çerçevesini evrensel insani değerlere uygun
hâle getirmektir. Unutmayın ki hiç kimse isteyerek kendi topraklarından,
anılarından, mezarlarından, sosyolojik bir varlık olarak kendini var eden
değerlerden ayrılmaz, ayrılmak da istemez. Mültecilik bir tercih değil, bir gün
herkesin başına gelebilecek bir zorunluluktur sadece.
Değerli
milletvekilleri, bu Meclis kürsüsünden bizler defalarca ülkemizdeki
mültecilerin maruz kaldığı şiddetten, ayrımcı uygulamalardan, ucuz iş gücü
olarak kullanılmalarından, kadınların ve çocukların fuhşa sürüklendiğinden ve
cinsel istismara maruz kaldıklarından bahsettik ve araştırılmasını istedik. Öte
yandan, geri gönderme merkezlerindeki yaşam hakkı ihlalleri başta olmak üzere,
meydana gelen hak ihlallerini, işkence sonucu ölüm olaylarını, sınırlarda
yaşanan yargısız infazları, kötü muameleleri, kaybolan mülteci çocukları yine
yasama faaliyetimiz çerçevesinde ilgili bakanlıklara defalarca sorduk. Ancak,
bugüne kadar hiçbir Meclis araştırması talebimiz kabul edilmedi ve sorduğumuz
soruların tamamı cevapsız kaldı. 
Sadece
insan hakları çevrelerinin ve hak savunucularının çabalarıyla ve mecburen bazı
davaların açılmış olması bu sorunla mücadele edildiği anlamına da
gelmemektedir. Bu soruşturmalarda etkin soruşturma yapılmamaktadır ve failler
cezasız kalmaya devam etmektedir. Sadece küçük bir örnek vermek istiyorum:
Van’da geçen sene bir kişinin geri gönderme merkezinde bir polisin işkencesi
sonucu öldürüldüğü iddiasıyla bir yargılama başlatıldı. Ancak tam bir yıldır bu
konuda herhangi olumlu bir adım atılmamıştır, ileriye gidilmemiştir. Aile ve
Sosyal Politikalar Bakanlığı müdahil olmamıştır, bu konudaki samimiyeti zaten
gözler önüne seriyor bu davranış. Birçok çevrenin müdahillik talebi de kabul edilmemiştir,
sadece, bugünkü yargılamada çocuk alanında çalışan avukatlar ağının müdahillik
talebi kabul edilmiştir. Umarız etkili bir soruşturma yapılır. 
Az
önce de belirttiğim üzere, sadece toplam mülteci nüfusunun yüzde 10’unun
kalabildiği AFAD kamplarındaki ve bütün Türkiye'deki sığınmacı ve mülteciler,
maruz kaldıkları ayrımcı uygulamalar ve hak ihlalleri nedeniyle bir an önce
Türkiye’den ayrılmak istiyorlar. Çaresizlikten insan tacirlerine terk edilmiş
durumdadırlar ne yazık ki. 
AB’yle
geri kabul anlaşması görüşmeleri başlayana kadar her gün Akdeniz’de boğularak
ölen yüzlerce insanın haberini alıyorduk. Aylan bebeğin cansız bedeninin
fotoğrafları hâlen hafızalarımızdadır. Fakat gariptir ki görüşmelerin
başlamasıyla beraber, Akdeniz’deki ölümlü olaylar birdenbire kesilmiştir. Bu
durum, Türkiye’nin isterse gerekli tedbirleri alabileceğinin bir kanıtı
olmaktadır. Bir televizyon programına canlı yayınla bağlanan bir insan
kaçakçısı hiç çekinmeden “Devletimiz evvelce rıza gösteriyordu.” demiştir ve bu
söylem bile Hükûmetin, siyasi iktidarın mülteciler üzerinden bir hesap peşinde
olduğunu açıkça ortaya koymuştur. Hükûmet, hiçbir şekilde, mültecilerin
yaşadığı insanlık dramını temel insani ölçütler içinde dahi ele almamış, sadece
Avrupa Birliğine şantaj malzemesi olarak kullanmıştır; bu insanların,
Türkiye’de, 19’uncu yüzyıl Avrupası’ndaki kölelik düzeninin şartlarına benzer
şekilde karın tokluğuna çalıştırılmalarına göz yumarak onları ucuz iş gücü
olarak da gördüğünü hiçbir tedbir almayarak kanıtlamış durumdadır. Daha birçok
örnek verebiliriz. 
AFAD
kamplarındaki bizim sistematik olduğunu bildiğimiz işkence, tecavüz başta olmak
üzere orada neler yaşandığını, sivil toplum örgütlerinin, bağımsız
gözlemcilerin veya siyasi partilerin denetimine açmayarak aslında orada işlenen
suçların örtbas edilme gayesi olduğunu açıkça gözler önüne sermiş durumdasınız.
Orada ne yazık ki işlenen suçlar örtbas ediliyor ve sorumlu kamu görevlileri de
korunmaya devam ediliyor. Madem kucak açtınız, madem “Biz insanlık görevimizi
yaptık.” diyorsunuz, o zaman gelin, bu kamplarda neler yaşandığını, ortaya
atılan iddiaları, hep birlikte bir araştırma komisyonu kurarak inceleyelim,
araştıralım. 
Sonuç
olarak şunu belirtmek isterim ki göçlerin en temel nedeni savaşlardır. Göçü
engelleyerek ya da göçü engelleyici tedbirler alarak bu sorunu, mülteci
sorununu çözemezsiniz. Öncelikle, herkesin kendi vatanından ayrılmasına neden
olan savaş ve çatışmaları durduracak adımlar atmalısınız. 
Son
olarak da sığınma hakkının temel bir insan hakkı olduğunu yeniden anımsatarak
Türkiye’nin, mültecilere yönelik yeni bir iltica sistemi oluşturması
gerektiğini ve 1951 tarihli Cenevre Konvansiyonu’na konulan coğrafi çekince
şartını derhâl kaldırması gerektiğini belirtiyorum ve hepinize saygılar
sunuyorum. (HDP sıralarından alkışlar)
BAŞKAN
– Teşekkür ederim Sayın Özgökçe Ertan.
Halkların
Demokratik Partisi Grubu önerisi aleyhinde birinci konuşmacı Ruhi Ersoy,
Osmaniye Milletvekili.
Buyurunuz
Sayın Ersoy. (MHP sıralarından alkışlar) 
RUHİ
ERSOY (Osmaniye) – Sayın Başkanım, değerli milletvekilleri; grubum adına Genel
Kurulumuzu saygıyla selamlıyorum.
Üzerinde
konuşacağımız mülteci sorunlarıyla ilgili bir komisyonda görevliyiz. Öncelikle,
önergenin kendi içerisinde, günün anlam ve önemine uygun olarak verilmiş
olmasını anlamlı buluyoruz. Anlamlı bulmanın yanı sıra, Türkiye Büyük Millet
Meclisi İnsan Hakları Komisyonu, Genel Kurulun genel görevlerinin dağılımı
içerisinde “Mülteci hakları ya da sorunu konusunu tartışalım.” üst başlığıyla
İnsan Hakları Komisyonunda tartıştıktan sonra, ortak bir kararla, tüm parti
gruplarının ortak bir kararıyla bu meseleyi anlamaya, kavramaya ve kamuoyunu
daha çok bilgilendirmeye yönelik, adı da “Mülteci Hakları Alt Komisyonu” olarak
belirlenen bir komisyon kurmuştur. Bu Komisyon vardır ve bu Komisyonun,
Mecliste grubu bulunan tüm siyasi partilerin nispetinde de temsilcileri vardır
ve kanaatim o ki her komisyonun çalışmasına saygı duymakla beraber üyesi
olduğum Mülteci Hakları Alt Komisyonu da gerçekten çok titiz çalışmalar yaparak
Türkiye’deki, dünyadaki gelişmeleri yakın takip edip hem teorik hem pratik saha
çalışmalarına devam etmektedir. 
Bu
kısa bilginin ötesinde, bu meselenin Türkiye’nin meselesi olmanın çok çok
ötesinde insanlığın ortak bir problemi olduğu gerçeğini hatırlatmak istiyorum.
Bugün itibarıyla Birleşmiş Milletler Genel Sekretaryasının yaptığı açıklamalar
da bu hakikati bir kez daha ifade etmiştir. Ban Ki-moon “Kendi vicdanımla ifade
ediyorum ki bu sorunla biz yeteri kadar baş edemiyoruz ve çözüm üretemiyoruz.”
ifadesini kullanmaktadır. 
Memlekete
şöyle bir baktığımızda, gündelik yaşamımız içerisinde Suriye krizinden sonra
Türkiye bu konuyu çok daha yakın hissetmeye başladı. Sokaklarda dilenci olarak
görülen Suriyeliler ya da günlük hayatın içerisinde özellikle birtakım şehirlerimizde,
artık her şehrimizde diyebileceğimiz demografik anlamda aramızda yaşayan
Suriyeli misafirlerimizin varlığıyla Türkiye bu hakikati görmeye başladı ama
arka planına baktığımızda bu coğrafyanın kaderi son üç asırdır kendi ülkesinde
sorun yaşayan pek çok insana kucak açmasıyla kendisini göstermiştir. Bu kucak
açışlar kendi içerisinde bu topraklara ilk etapta bir yükmüş gibi gözükse de
zaman içerisinde bu gelen insan kaynaklarının fırsata dönüştüğünü ve bizi
harmanlayarak, kültürümüzü harmanlayarak bir insan kaynağı dinamizmine
dönüştüğünü görüyoruz. 
Bugün
itibarıyla ülkemizde bulunan yaklaşık 3 milyon Suriyelinin benzeri durumla
ilgili cümlelerini kurmak için henüz erken. Gündelik hayatta bunun
mağduriyetini yaşayan kendi vatandaşlarımızın da olduğu bir ortamda bu
cümleleri ön bir cümle olarak kurmak belki olumsuz ya da farklı yorumlanabilir
ama sosyolojik anlamda düşündüğümüzde, bireyin ömrü değil de devletlerin ömrünü
hesaba kattığımızda eğer bugün itibarıyla Türkiye Cumhuriyeti devleti bir
vizyonla gerekli tedbirlerini alarak gerekli stratejileriyle bu insan
kaynaklarını çok iyi değerlendirebilirse bunun da gelecekte olumlu işlere
dönüşeceğini hatırlatmak isterim. Yani gelen Suriyeli mültecilerin arasında çok
nitelikli, vasıflı insan kaynaklarının da olduğu yönünde kamuoyuna mesajların
verilmesi gerektiğini düşünüyorum. “Mülteci” denildiğinde sürekli sokaklarda,
olumsuzluklara maruz bırakılmış, dezavantajlı bu mağdur insanların hikâyeleri,
öyküleri gündeme geliyor ama katma değer olarak ülkemize değer katan
insanların, bilim olarak değer katan insanların varlıklarını da Türkiye
kamuoyuna, Türk milletine göstermenin faydalı olacağını düşünüyorum.
Öte
yandan, bugün itibarıyla 5 milyon kişi Suriye krizinden sonra evlerini terk
etmek zorunda kaldı. Bunun 3 milyonu Türkiye’nin hissesine düştü. Dünyada
mülteci sayısının 63,5 milyona ulaştığı açıklaması yapıldı bugün. Dünyada 2
dakikada ortalama 24 kişi evini terk etmek zorunda kalıyor. 3,2 milyon kişi
gelişmiş ülkelere sığınma başvurusunda bulundu. En fazla mülteciye kaynak
teşkil eden ülkeler -ülkelerindeki problemlerinden kaynaklı- Suriye, Afganistan
ve Somali; toplam mültecilerin yüzde 54’ü bu üç ülkeden dünyaya dağılıyor.
Suriye’de 2011 yılından beri 5 milyon kişi mülteci durumuna düştü. Mültecilere
en fazla ev sahipliği yapan ülke de Türkiye’dir; Türkiye’nin mevcut şartlarının
çok üstünde bile olsa bu toplumsal dayanışma ruhuyla bu sorunun Türk milletiyle
beraber, büyük ailesiyle beraber altından kalkmaya çalışıyor.
Ama
dikkat çekici bir şeyi de buradan ifade etmek istiyorum. Hani biz “Ensar”,
“Muhacir”, “Müslüman kardeş”, “Bizim topraklarımızın hikâyesi” diyoruz ama
bunun içerisinde bir Türk mayası var, Türkistan mayası var. Bu toprakların
hikâyesindeki ana omurga, kurucu irade dediğimiz, cumhuriyetin de kuruluş
felsefesini temsil eden bu Türk milletinin iradesi. “Pekâlâ, niye İslam
ümmetinin iradesi değil?” diyeceksiniz. Bu konuda Arabistan sınırlarını
kapatmış. Katar, bugün itibarıyla bakıyoruz, 2022’deki dünya kupası için 100
milyar doların üzerinde para harcayacağını açıklıyor ama Katar’da mültecilerle
ilgili herhangi bir yardım var mı, herhangi bir sığınmacı var mı? Yok. Yani,
bizim galiba Hükûmet olarak birazcık ilişkimiz de var, bu Katar’a çok gidilip
geliniyor, Arabistan Kralını burada misafir ediyoruz, bunlara da burası için,
Allah rızası için bir şeyler yapın, aziz mübarek gün ramazanda hayrınız olur
diye hatırlatmakta fayda var. 
Diğer
taraftan, Avrupa da kendi katı tutumunu bu konuda maalesef çifte
standartlarıyla gösteriyor. Nispeten Almanya diğerlerine göre biraz daha alan
açsa da bu hadiselere insanlık merkezli yaklaşmaktan çok, ötekileştirici
merkezli ve bunları dışlayıcı merkezli yaklaşıldığını görmek de insanlık adına
üzücü bir durum. Pekâlâ “Bu sorunların çözümü nedir?” sorusuna baktığımızda, 3
tane ülke saydık: Suriye, Afganistan, Somali; özelinde de Suriye. Bu
ülkelerdeki problemlerin çözümüyle ilgili gayretler olursa bu konuda bu
problemler daha çabuk çözülebilir kanaatindeyiz. 
Biz,
Mülteci Hakları Alt Komisyonu olarak gidip dolaştığımız kamplarda, sokaklarda
gördüğümüz Suriyelilerde, özelinde gençlerde, tamamında vatan hasreti,
ülkelerine dönme arzusu gözlemledik. Tüm milletvekili arkadaşlarımızın da ortak
kanaatidir bu, ifade edebilirler; hepsi yurduna dönmek istiyor. 
Türkiye
Cumhuriyeti Hükûmetinin asli vazifesi Suriye’deki olaylara tribünden bakmak
değildir; müdahil olarak buradaki siyasal gelişmelere bir katkı koyup
Suriye’nin rahatlamasıyla büyük bir bölümün tekrar ülkesine dönmesini
sağlamalıdır. Kendi içerisinde bulunan ve ülkesine dönme ihtimalinin olmadığı
ve olamayacağını düşündükleri konusunda da sağlıklı bir devlet politikasıyla
demografik şartlar hesaba katılarak ve entegrasyonunu hesaba katarak, yasal
sürecini hesaba katarak bir devlet politikasını bir an önce ortaya koymalıdır. 
Kamp
şartlarında bu insanların en fazla yüzde 10’u yaşıyor. Kamplarda yaşayan yüzde
8-10’luk insanın bu olağanüstü hâl içerisinde daha uzun süre yaşayabilmesi
mümkün değildir. Bu insanları âdeta akvaryum şartlarında tutabilmek olağanüstü
koşullarda, dünyanın hiçbir yerinde Türkiye’deki kadar uzun süreli kamplar
olmamıştır; dört yıl süreli kamplar vardır ülkemizde. Bu kamp şartları ortadan
kalktığında, kamptaki bu insanları hayata nasıl entegre edeceksiniz, bununla
ilgili sorunlar neler olacak, bunlar koca koca soru işaretleridir. Bu kapsamda,
özellikle Suriye meselesiyle ilgili konulara dış politika olarak müdahil
olunması, yakın takip edilmesi ve bir an önce ülkelerine dönmeleri konusundaki
zeminin hazırlanması için bir vizyoner dış politikayı öneriyoruz, özelinde de
Türkiye’de bu potansiyelin kinetiğe dönüştürülebilmesi konusunda stratejik
müdahalelerin, hamlelerin yapılması gerektiğini düşünüyoruz. 
Bugünün
anlam ve önemine binaen verilmiş olan bu önergenin, aslında, netice itibarıyla,
Türkiye Büyük Millet Meclisi bünyesindeki bir komisyonda mevcut faaliyetlerini
devam ettirdiğini ifade ediyor, yeniden bu önerge kapsamında bir çalışmanın
gerekliliğini düşünmediğimizi de deklare edip Genel Kurulumuzu saygıyla
selamlıyorum. (MHP sıralarından alkışlar) 
BAŞKAN
– Teşekkür ederim Sayın Ersoy. 
Halkların Demokratik Partisi Grubu
önerisi lehinde ikinci konuşmacı Selina Doğan, İstanbul Milletvekilidir. 
Buyurunuz Sayın Doğan. (CHP
sıralarından alkışlar) 
SELİNA DOĞAN (İstanbul) – Sayın Başkan,
değerli milletvekilleri; sığınmacıların sorunlarıyla ilgili Halkların
Demokratik Partisi grup önerisi hakkında söz almış bulunmaktayım. Hepinizi
saygıyla selamlıyorum. 
Göç sorunu, insanlık tarihi kadar eski
bir sorun. Göçlerden en fazla etkilenen coğrafyaların başında gelen Anadolu,
tarih boyunca uygun iklim koşulları, limanlar, verimli otlaklar gibi
avantajlarından dolayı birçok kavmin, milletin göç ettiği bir yer olmuş, malum.

Anadolu’da ilk büyük göç, milattan önce
1200’de “Ege Göçü” olarak adlandırılan, Balkanlardan gelen kavimlerin göçü
olduğu bilinmekte. Bu göç dalgasından sonra onlarca kavim, millet göç yolu
olarak Anadolu’yu seçmiş; Anadolu’nun çok kültürlü yapısını biraz da buna
borçluyuz aslında. Örneğin, bugün bu topraklarda yaşayan Sefarad Yahudileri,
1492 yılında İspanya’dan gelen gemilerle Osmanlı İmparatorluğu topraklarına
geldiler. Yine bugün, artık bu toprakların asli unsuru hâline gelmiş olan
Çerkezler, 1864’te büyük bir göç dalgasıyla Anadolu’ya geldiler. Tarihimizin en
önemli gelişmelerinden biri olan matbaanın kullanımı bir göçmen olan İbrahim
Müteferrika sayesinde olmuştur. İşte, bugün birçoğumuzun misafir olarak baktığı
Suriyeli sığınmacıların da yarın öbür gün bu toprakların önemli bir zenginliği
olarak tarihteki yerlerini alacaklarına inanıyoruz. Bugün misafir olarak
gördüğünüz sığınmacılar yarın öbür gün bizim kadar haklara sahip olan birer
vatandaş olacaklar. Dolayısıyla, soruna böyle yaklaşmamız gerektiği
kanaatindeyim. 
Değerli
milletvekilleri, Avrupa, İkinci Dünya Savaşı’ndan bu yana en büyük göç
dalgasıyla karşı karşıya. Birleşmiş Milletlerin son verilerine göre, dünyada
toplam mülteci nüfusu 65 milyon, son bir yılda 5 milyon insan mülteci olmuş
durumda. Türkiye bu göç rotasının en önemli limanı olarak 3 milyon insanla
dünyada en çok mülteciye ev sahipliği yapıyor. 
Evlerinden,
yurtlarından binlerce kilometre uzakta yaşamak zorunda kalan insanlara elbette
elimizden gelen yardımı, kolaylığı göstermek zorundayız. Ancak, bu göçün
nedenlerini de iyi irdelememiz gerekiyor. Bu göçün en önemli kaynağı konumunda
olan, Suriye’de altıncı yılına girilen iç savaş sonucunda yaklaşık 400 bin
insan hayatını kaybetti, 11 milyonu yer değiştirdi ve yaklaşık 5 milyon insan
da ülkeyi terk etti.
Mülteci
krizinin bu kadar derinleşmesinin altında AKP’nin izlediği yanlış ve öngörüsüz
Suriye politikası yatıyor. AKP’nin “stratejik derinlik” dediği dış politikası,
dünyanın dört bir yanında olduğu gibi Suriye’de de bataklığa saplandı. AKP
Hükûmeti mezhepçi bir anlayışla “Üç saatte Şam’a varırız.” gibi hülyalarla
Suriye’deki savaşı kışkırtarak dış politikayı ve uluslararası dengeleri
okuyamadığını göstermiş, milyonlarca insanın hayatını kaybetmesine bir anlamda
destek vermiştir. AKP’nin vizyonsuz ve hayal âlemindeki dış politikası,
Suriye’de yönetim değişikliğinin kısa sürede gerçekleşeceğini düşünerek buraya
gelen sığınmacıların ülkelerine geri döneceğini hesap etmiş ama evdeki hesap
çarşıya uymamıştır. Suriye’de yönetim değişikliği olmadığı gibi, ülke altıncı
yılına giren bir iç savaşa sürüklenmiştir. Başta 100 bin mülteci için “kırmızı
çizgimiz” diyen AKP, şu anda Türkiye’deki 3 milyon Suriyeli mülteci için çözüm
aramaktadır. 
AKP’nin
Suriyeliler başta olmak üzere, ülkemizdeki sığınmacılara yaklaşımı hak temelli
ve çağdaş bir yaklaşım olmaktan uzaktır. Ülkemizdeki sığınmacılar yoğun insan
hakları ihlallerine maruz kalmakta ve AKP’nin siyasi emelleri için âdeta birer
pazarlık unsuru olarak kullanılmaktadır. Karanlık Orta Çağ zihniyetiyle köle
alıp satar gibi gerçekleştirilen geri kabul anlaşması da bu kapsamdadır. AKP
ile Avrupa Birliği insan onurunu ayaklar altına alan bir pazarlık yapmış, temel
bir insan hakkı olan göç hakkını, daha iyi bir yaşama ulaşma hakkını el ele
gasbetmişlerdir. CHP olarak bu anlaşmayı devletler arası insan ticareti olarak
gördüğümüzü bir kez daha açıklamak istiyoruz. (CHP sıralarından alkışlar)
Anlaşma
kapsamında Avrupa’dan ne kadar bir para gelmiştir, geri kalan para ödenecek
midir, gelen para nereye harcanmıştır, gerisi nereye harcanacaktır? Bunların
hepsi, iktidar tarafından yanıtlanması gereken sorulardır.
Sayın
milletvekilleri, biz CHP olarak, ülkenin tüm sorunlarına ilişkin araştırmalar
yapıyoruz, komisyonlar kuruyoruz, illeri ziyaret ediyoruz ve çözüm
önerilerimizi sunuyoruz. İşte, sığınmacılar için de bir komisyon kurduk,
aylarca çalıştık, kampları ziyaret ettik, sığınmacıların dertlerini dinledik,
akademisyenlerle, STK’larla bir araya geldik, yoğun bir emek harcadık ve
sonunda, bu elimde görmüş olduğunuz kitabı hazırladık, raporumuzu kitap hâline
getirdik; hepinizin okumasını diliyorum. (CHP sıralarından alkışlar)
Çözüm
önerilerimizi sıralıyoruz bu kitapta. Raporumuzu hazırlarken görüştüğümüz
akademisyenlerin bize aktardığı bir gerçek var, o da şu ki: Bir gün bu
insanların ülkesine barış gelse bile, göçmenlerin genellikle yüzde 60’ı ve 70’i
ülkelerine geri dönmüyorlar. Dolayısıyla, burada kalacakları dikkate alınarak,
buna uygun politikaların geliştirilmesi bir zorunluluk.
Burada
doğan çocukların gözlerini ilk burada açtıkları, ilk anılarının, ilk
adımlarının burada olduğu düşünüldüğünde, bu hayatlar, artık burada kurulacak,
onların ana vatanı Türkiye olacak.
Geç
kalacağımız her bir gün, suça sürüklenmiş 10 binlerin 100 binler olmasını
yakınlaştıracak, bir an evvel önlem almazsak, sokaklarımızda, gözlerinin içine
bakamayacağımız dilenci çocuklar gün geçtikçe artacak.
Değerli
milletvekilleri, ülkemizdeki Suriyeli sığınmacıların sadece yaklaşık yüzde 10’u
kamplarda kalıyor ve diğerleri, Türkiye'nin çeşitli illerinde, dışarıda yaşam
savaşı veriyor. Kampların güvenli olduğu zannediliyor ancak öyle değil -en son,
Nizip Mülteci Kampı’nı da gördük- 12-13 yaşlarındaki kızlar ikinci eş olarak
satılmakta, fuhşa sürüklenmekte ve gelecekleri çalınmakta.
Şimdi,
çözüm önerilerimize geçmek istiyorum ancak ondan önce, hiç sözü edilmeyen bazı
mülteci kesimleri var. Örneğin, Türkiye’de 50 binin üzerinde Müslüman olmayan
sığınmacı var, bunların farklı sorunları var. Engelli sığınmacılar var, LGBTİ
sığınmacılar var; bunların sorunları dile dahi getirilmiyor. 
Bizler
sadece sorunları dile getirmekle yetinmiyoruz, çözüm önerileri de sunuyoruz.
Cumhuriyet Halk Partisi olarak çözüm önerilerimizi sıralamak gerekirse,
sığınmacı ve mülteciler konusu dinî referanslar ve geçici çözümler ekseninde
değil, hak temelli ve kalıcı çözümleri arayan bir anlayışla ele alınmalı.
Mültecilere yapılan yardımlar bir lütuf gibi sunulmamalı, yardımlar devletin
sosyal yardımları kapsamına dâhil edilmeli ve hak temelli olmalı. 
İlk
aşamada misafir olarak kabul edilen ancak daha sonra geçici koruma statüsü
verilen Suriyeli mültecilerin büyük bir kısmının ülkemizde kalıcı oldukları
kabul edilmeli. 1951 Cenevre Sözleşmesi’ne koymuş olduğumuz coğrafi çekince
derhâl kaldırılmalı ve bizim için en önemlisi, çok acil olarak bir göç ve uyum
bakanlığı kurulmalı, bu mesele Göç İdaresi ve AFAD gibi kurumların elinden
alınarak daha derli toplu bir yapıya kavuşturulmalı. Uluslararası anlaşmalarda
da hüküm altına alınan göç etme hakkı çerçevesinde geri dönmek isteyen insanlar
için Avrupa’yla hakkaniyetli bir yük paylaşımı yapılmalı. Mülteci krizinin
çözümünde en önemli ayaklardan biri de Orta Doğu’daki savaşların bir an önce
sona erdirilmesi elbette. Terör örgütleriyle mücadele etkin, kararlı ve hızlı
bir şekilde yapılmalı. Ülkemizdeki sığınmacı ve mültecileri hedef alan ve
yabancı düşmanlığına yaslanan ırkçı, ayrımcı ve dışlayıcı söylem ve
uygulamalara tolerans gösterilmemeli. Geri gönderme merkezleri ve sığınmacı
kampları şeffaflık ilkesi doğrultusunda sivil toplum kuruluşlarının ve siyasi
parti yetkililerinin ziyaret ve denetimine açık tutulmalı. Bu merkezlerin işleyişinde
sivil denetim artırılmalı. 
İşte,
tüm bu nedenlerden dolayı biz, Halkların Demokratik Partisinin sunmuş olduğu
grup önerisi lehinde oy kullanacağımızı ifade ediyoruz.
Teşekkür
ederim. (CHP
sıralarından alkışlar)
BAŞKAN – Teşekkür ederim Sayın Doğan.
Halkların Demokratik Partisi Grubu önerisi aleyhinde
ikinci ve son konuşmacı Atay Uslu, Antalya Milletvekili.
Buyurunuz Sayın Uslu. (AK PARTİ sıralarından alkışlar)
ATAY USLU (Antalya) – Sayın
Başkan, değerli milletvekilleri; yüce heyetinizi saygıyla selamlıyorum. 
Biliyorsunuz,
dün 20 Haziran Dünya Mülteciler Günü’ydü. Mülteciler Günü vesilesiyle, tüm
mültecilerin evlerine, ülkelerine geri dönmelerini, yuvalarına kavuşmalarını
talep ettiğimizi, temenni ettiğimizi, bu amaçla çalıştığımızı ifade etmek isterim.
Sayın
milletvekilleri, HDP önerisi aleyhine söz aldım. Çünkü İnsan Hakları Komisyonu
bünyesinde Mülteci Hakları Alt Komisyonunu kurduk. Bu Komisyonu bütün siyasal
partilerin ortak önerisiyle kurduk. CHP de, HDP de, MHP de bu Komisyonun
kurulmasını istedi, ortak bir şekilde kurduk ve çalışmaya başladık. Şu ana
kadar 15’ten fazla toplantı ve inceleme yaptık. Kamplara da gittik, bu
kurumlarla ilgili, bu konuyla ilgili akademisyenleri de dinledik, sivil toplum
örgütlerini de dinledik, uluslararası örgütlerin temsilcilerini de dinledik.
Her türlü çalışmayı yapıyoruz. Hatta kamplara giderken ben öncelikle muhalefet
partisinden arkadaşlara soruyorum “Hangi kampa öncelikle gitmek istersiniz?”
diye ve o kamplara gittik, incelemelerde bulunduk, bulunmaya da devam edeceğiz.

İnşallah
bayram sonrasında da bir ara raporu yayınlayacağız. Bu rapor sonucunda, tabii,
iyileştirilmesi gereken konular vardır, bu konuları da sizlerle paylaşacağız,
kamuyla paylaşacağız ve çalışmalara devam edeceğiz. Bu konu önemli bir konu. Biraz
önce arkadaşlarımız da söyledi, bu konu yalnızca Türkiye’nin konusu değil,
Avrupa’nın ve dünyanın da en önemli gündem maddelerinden bir tanesi. 
Hemen
şunu ifade edeyim: Herhangi bir kampa gidemediğimiz veya geri gönderme
merkezine giremediğimiz şeklinde eleştiriler var. Öyle herhangi bir şey yok.
Komisyondaki HDP’li arkadaşlar hemen öneriyi verirler, o kampa gideriz,
incelemeyi yaparız, nitekim de yaptık. 
Değerli
arkadaşlar, bugün dünyada 60 milyondan fazla mülteci yaşıyor. Bu ne demektir
biliyor musunuz? Dünyanın 25’inci büyük devleti sığınmacılardan oluşuyor. Çok
büyük bir rakam hakikaten. Türkiye’de de 3 milyon civarında sığınmacı yaşıyor,
2,8 milyonu Suriyeliler, geçici koruma altındaki Suriyeliler. Diğerleri de, 200
bin civarında da “sığınmacı” olarak ifade ettiğimiz, Yabancılar ve Uluslararası
Koruma Kanunu’nda da ismi “şartlı mülteci” olarak ifade edilen kişiler. Türkiye
şu anda dünyanın en çok sığınmacı barındıran ülkesi. 3 milyonluk bu nüfus
Malta’dan, Slovenya’dan, Estonya’dan, Letonya’dan, Lüksemburg’dan daha büyük
bir oran. Türkiye’nin yüzde 4’ü sığınmacılardan oluşuyor. Avrupa’da bu rakam
çok düşük, 500 milyonluk Avrupa’da bizim kadar sığınmacı yok, Avrupa’daki
sığınmacı oranı binde 4 bile değil. 
Bizim
mazlumlara kucak açan politikamız dün de vardı, bugün de var, yarın da olacak.
Osmanlı mazlumlara kucak açmıştır. 1490 yılında kendi gemilerini göndermiş,
işkence gören Yahudileri İspanya’dan aldırmıştır. Ardından, Macar Kralına ve
İsveç Kralına sığınma hakkı vermiştir. Rusya’dan kaçanlara, Bolşevik
İhtilali’nden kaçanlara da biz kapılarımızı açtık, Çarlık Rusyası’ndan
kaçanlara da. Cumhuriyet Dönemi’nde de aynı süreç devam etti. Cumhuriyet
Dönemi’nde 1923’ten 2011 yılına kadar 1,7 milyon sığınmacı Türkiye’ye geldi,
Türkiye kapılarını açtı. Biliyorsunuz, bunların içerisinde Balkanlardan gelen
var, Irak’tan gelen var, hatta İkinci Dünya Savaşı sırasında Almanya’dan ve
Yunanistan’dan gelenler de var. 
Biraz
önce de söylediğim gibi, 3 milyon sığınmacıya evimizi, gönlümüzü, kapımızı
açtık. Bunların 280 bini kamplarda yaşıyor, 26 barınma merkezi var ve toplamda
10 milyar dolarlık bir harcama yaptık. 10 milyar dolarlık harcama faturalı
harcama, bize maliyeti 20 milyar dolar. Çünkü, faturalandırılmayan harcamalar
da var; STK’ların yardımları var, orada çalışan memurların maaşları var ve
diğer harcamalarla bu 20 milyar doları buldu. Ancak, biz “Harcama yaptık.”
demiyoruz çünkü bu bizim insani, vicdani, hukuki ve tarihî bir görevimiz. Bunu
yapmaya devam ediyoruz. Maliyetlere bakmadan kapımızı, gönlümüzü açtık, açmaya
devam edeceğiz inşallah. Bunları yaparken de uluslararası iki ilkeyi de yerine
getiriyoruz. Birincisi, açık kapı politikası, ikincisi de geri göndermeme
ilkesi. Uluslararası hukukta olan bu iki ilkeyi de sonuna kadar uyguluyoruz.
Dünyanın birçok ülkesi uygulayamıyor. Cenevre Sözleşmesi’ne imza atmış, Cenevre
Sözleşmesi’ni yazmış Avrupa ülkeleri bugün açık kapı politikasını veya geri
göndermeme ilkesini uygulayamıyor, onun için insanlar Akdeniz’de ölüyor. 
Tabii
ki 3 milyonluk göçmeni, yabancıyı beş yıllık bir süre içinde yönetmek çok kolay
değil. Ancak, dünyanın tamamı şu andaki süreç için bizi alkışlıyor, diyor ki:
“Çok iyi bir süreç yönetiyorsunuz.” Bence bu süreç yönetiminde devletimiz kadar
milletimizin de çok önemli bir rolü var. Doğru, hak temelli yaklaşımların
tamamını devletimiz ve kurumlarımız uyguluyor ama milletimiz, ondan öte,
misafirlik, merhamet, komşuluk gibi ilkelerle âdeta sığınmacılara gönlünü açtı.
Eğer açmasaydı, Avrupa’daki gibi yabancı düşmanlığı, ötekileştirme yükselirdi. Bugün
bakıyorsunuz Avrupa’ya, panik var; Danimarka’da panik var, Avusturya’da panik
var, Almanya’da panik var. Oysa bizde işler düzgün bir şekilde yürüyor, devam
ediyor.
Bu
konuyla ilgili, ilgili kurumlar çalışıyor arkadaşlar. Biraz önce sayıldı; AFAD,
Göç İdaresi Genel Müdürlüğü, Kızılay, Aile ve Sosyal Politikalar Bakanlığı,
Sağlık Bakanlığı, Millî Eğitim Bakanlığı, Çalışma Bakanlığı, valilikler, yerel
yönetimler, sivil toplumlar çalışıyor. Biz 2,17 milyon Suriyeliyi Türkiye’ye
aldığımızda, onlara Yabancılar ve Uluslararası Koruma Kanunu açısından bir
statü verdik; adı “geçici koruma statüsü”ydü. Önce ne yaptık? Onların
biyometrik kayıtlarını aldık, sonra 99’la başlayan yabancı kimlik numaraları
verdik ve yabancı kimlik belgeleri aldılar. Kimlik belgeleriyle sağlığa,
eğitime, sosyal yardıma erişebiliyorlar, çalışma iznine başvurabiliyorlar,
araçlarının plakalarını değiştirebiliyorlar; haberleşme, bankacılık ve noterlik
hizmetlerinden faydalanabiliyorlar ve biz onlara üçüncü kişilere ihtiyaçları
olmadan hayatlarını devam ettirebilmeleri için diğer çalışmaları da veriyoruz,
eğitimle ilgili konularda, hayat boyu eğitim konusunda da yardımlarda
bulunuyoruz. 
Sağlık
önemli bir konu değerli milletvekilleri. Sağlık konusunda, neredeyse,
sığınmacıların sorunu yok denecek kadar az. 15 milyondan fazla poliklinik
hizmeti vermişiz, 300 binden fazla ameliyat yapmışız. Kamplarımızda sağlık
ünitelerimiz var. Diğer, kamp dışındaki ortamlarda da sığınmacılar bizim sağlık
merkezlerimize ulaşarak tedavi olabiliyorlar. 
Eğitim
konusu önemli. 800 binden fazla eğitim çağında çocuk var ve bunların 350 bini
ancak eğitime erişebildi. Hedefimiz, tamamının eriştirilmesi ancak kolay değil.
800 bin çocuk, Avrupa’daki birçok ülkedeki çocuk sayısından, öğrenci sayısından
çok daha fazla. Onunla ilgili çalışmalar da yapıyoruz. Biliyorsunuz, hangi
müfredat verilecek, ne verilecek, ne öğretilecek, bununla ilgili çalışmalar da
yapıyoruz. Çocuklarımızın bir kısmı Türk eğitim müfredatının içinde, diğer
kısmı da Suriye müfredatıyla eğitiliyor. Ders kitaplarını ve müfredatını aldık,
Millî Eğitim Bakanlığımız gerekli taramayı yaptı ve ondan sonra da bu kitapları
yeniden yazdı, şimdi eğitime devam ettiriliyor. 
Üniversite
hayatı: 10 binden fazla Suriyeli genç, üniversiteye kazandırıldı. Yine,
üniversite sonrası veya üniversite öncesi meslek edindirme kursları -biraz önce
de söyledim- hayat boyu eğitim konusunda 100 binden fazla Suriyeli şu anda
meslek kurslarından sertifika aldı arkadaşlar. 
Çalışma
izni: Uyum, çalışma izni olmadan olmaz. Çalışma izniyle ilgili de ocak ayında
karar aldık, artık Suriyeliler çalışma izni için başvurabiliyorlar ve
Türkiye’de çalışabiliyorlar. Bunların sayıları hızla artıyor. Son hafta, geçen
hafta bile Çalışma Bakanlığımız düzenleme yaptı, Suriyeli ebeler diploma
denklikleriyle beraber artık Türkiye’de çalışabilecekler. Kalifiye iş gücünü
kaçırmama konusunda da çalışmalarımız devam ediyor. 
Tabii
ki çocuklar: Çocuklar çok önemli. Şu anda Türkiye’de 165 bin Suriyeli bebek
doğdu, geçen yıl 55 bin bebek doğdu. Biz onlarla ilgili her türlü çalışmayı
yapıyoruz, Aile ve Sosyal Politikalar Bakanlığı yapıyor ama burada, bir şeye
dikkat çekmek istiyorum arkadaşlar: Bizde bunlar olurken Avrupa’da ne oluyor,
Avrupa ne yapıyor? 
Arkadaşlar,
Avrupa’da, Fransa’da Calais Kampı vardı, geçen hafta Calais Kampı dağıtıldı,
160 çocuk kayboldu. Almanya İnterpol’ü itiraf ediyor, diyor ki: “Bize gelen 6
bin sığınmacı çocuk kayboldu, yok.” Avrupa, bu konuda duyarsız davranıyor.
Avrupa, bu konuda kapılarını açmayarak Akdeniz’de ölümlere sebep oluyor. İşte,
son beş ayda, Afrika’dan İtalya kanalıyla Avrupa’ya geçmek isteyen
sığınmacıların 2.500’ü öldü. Hamdolsun, Ege’de ölümler durdu. Bir mutabakat
başlattık. Biz insanlar ölmesin istiyorduk, şimdi ölümler durdu ama ölümler
Akdeniz’e kaydı, bunlar devam ediyor. Son on yılda 25 bin sığınmacı hayatını
kaybetmiş dünyada arkadaşlar. 
İşte,
biz, bunlar olmasın diye yola çıktık ve çalışmaları yaparken Avrupa’da -biraz
önce de söyledim- bakıyorsunuz, sığınmacı kamplarına saldırılar var. Almanya’da
757 sığınmacı kampına saldırı yapılmış. Bizim farklı çözümlerimiz var ama ben
şunu ifade etmek istiyorum bu kadar şeyden sonra, vaktim kalmadı: Cenevre
Sözleşmesi’yle yönetiliyor şu andaki hukuk süreci ama yönetemiyoruz. İşte
Avrupa’daki durum. Sığınma evlerine saldırılar oluyor, yangınlar çıkıyor,
çocuklar kayboluyor. Artık dünyanın yeni bir sözleşmeye ihtiyacı var. Bu
sözleşmenin yeri Anadolu’dur. Bu sözleşmenin yeri… Ben geçen haftalarda
sembolik olarak açıkladım “Gaziantep olsun.” dedim. Gaziantep sözleşmesini
ortaya koyalım, insanlar ölmesin, göçmenler ölmesin, sığınmacılar ölmesin. Onun
içerisine karşılıklılık koyalım. Asimilasyon politikaları olmasın. Bugün,
Avrupa’da sığınmacılar hızlı bir şekilde Hristiyanlaştırılıyor. Bunlara engel
olalım diye böyle bir sözleşme teklifinde bulunduk. 
Arkadaşlar,
sonuç olarak, HDP önerisinin aleyhine olduğumuzu, bu konuları biz alt
komisyonda yoğun bir şekilde incelediğimizi, incelemeye devam edeceğimizi,
demokratik bir ortam içerisinde hangi sığınmacı merkezine, hangi noktaya
gidilmek istenirse gideceğimizi ifade ediyorum ve hepinize saygı sunuyorum.
Teşekkür
ederim. (AK PARTİ sıralarından alkışlar)
BAŞKAN
– Teşekkür ederim Sayın Uslu.
Öneriyi
oylarınıza sunuyorum…
ÇAĞLAR
DEMİREL (Diyarbakır) – Sayın Başkan, konuşmacı, konuşmasında HDP'li vekillerin
istedikleri zaman istedikleri kampa ziyarete gidebileceklerini, yani bunun için
de önünde bir engel olmadığını ifade etti -oysaki daha önceki taleplerimiz var-
ve onun dışında da verdiğimiz bilgilerin doğru olmadığına dair ifadelerde bulundu.
Buna ilişkin bir cevap hakkımızın olduğunu düşünüyorum.
BAŞKAN
– 69’uncu maddeye göre cevap hakkınızı kullanmak istiyorsunuz.
ÇAĞLAR
DEMİREL (Diyarbakır) – Evet.
BAŞKAN
- Kim konuşacak?
ÇAĞLAR
DEMİREL (Diyarbakır) – Bedia Hanım…
BAŞKAN – Sayın
Özgökçe Ertan, buyurunuz.
Süreniz iki
dakikadır.
V.- SATAŞMALARA İLİŞKİN KONUŞMALAR (Devam)
2.- Van Milletvekili Bedia Özgökçe Ertan’ın, Antalya
Milletvekili Atay Uslu’nun HDP grup önerisi üzerinde yaptığı konuşması sırasına
Halkların Demokratik Partisine sataşması nedeniyle konuşması
BEDİA
ÖZGÖKÇE ERTAN (Van) – Teşekkür ediyorum Sayın Başkan.
Az
önceki sayın hatip bazı belirlemelerde ve bazı söylemlerde bulundu, o yüzden
cevap hakkı kullanmamız gerektiğini düşünüyoruz.
Şimdi,
“Mülteci Alt Komisyonu var ve biz istenen bütün kamplara gidiyoruz ve
incelemelerimizi yapıyoruz, yakın zamanda da paylaşacağız.” diyorsunuz ama bu
zaten göreviniz, bir zahmet gidin kamplara yani, orada neler olupbittiğini
esaslı bir şekilde inceleyin ve bunu incelemek yasama faaliyetinin de bir
parçasıdır. Ancak Merkel’i de en iyi kampımız diye Nizip’teki kampa götürdünüz,
sonrasında hangi olaylar ortaya çıktı, hepiniz hatırlıyorsunuz. Orada 30 çocuğa
cinsel istismar vakası açığa çıktıktan sonra bir an önce suçu tek bir kişinin
üzerine yıkarak alelacele olayı örtbas ettiniz ve bizlerin orada neler
yaşandığına dair verdiğimiz araştırma önergesine cevap vermediniz, reddedildi
burada. Biz de parti olarak Nizip’teki kampın sınırına kadar gittik, içeriye
alınmadık, hiçbir şekilde görüşmemize de izin verilmedi.
Şimdi,
ayrıca, “Açık kapı ilkesini ve geri göndermeme ilkesini uyguluyoruz.” diye
gururla söylüyorsunuz, fakat daha pazar günü 11 Suriyeli sınırdayken öldürüldü.
Bunların Türk askerî birliğince öldürüldüğünü bağımsız gözlemciler açıkça
belirttiler ve geri gönderme sebebiyle Türkiye çok defa Avrupa İnsan Hakları
Mahkemesinden ceza aldı. Örneğin, bahsettiğim Afgan mülteci Lütfullah Tacik’in
öldürülme olayında 7 tane tanık alelacele sınır dışı edildi, bu konudaki hukuki
süreç de devam ediyor. “Şimdi, Ege’de ölümler de durdu.” diyorsunuz fakat
“Sınırları açarız, otobüslerle hepsini göndeririz.” diyenler de sizsiniz. Yani
insan hayatı bu kadar ucuz değildir, sizler sadece, mültecileri Avrupa’ya karşı
bir malzeme olarak, değersiz bir şekilde, sadece şantaj malzemesi olarak
kullandığınızı açıkça belirttiniz yani birçok politikanız bunu zaten gösteriyor
sizin.
BÜLENT
TURAN (Çanakkale) – Bunlara cevap verdi Sayın Başkan, öyle değil.
BEDİA
ÖZGÖKÇE ERTAN (Devamla) - Saygılar sunuyorum. (HDP sıralarından alkışlar)
BAŞKAN
– Teşekkür ederim Sayın Özgökçe Ertan.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili Diyarbakır
Milletvekili Çağlar Demirel tarafından, mülteci kadınların ve çocukların karşı
karşıya kaldıkları şiddetin boyutlarının ortaya konması, kapsamlı ve
uluslararası mülteci hukuku çerçevesinde bir mülteci politikasının
oluşturulması amacıyla 21/6/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 21
Haziran 2016 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi (Devam)
BAŞKAN
– Öneriyi…
III.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Yoklama talebimiz var.
BAŞKAN
– Bir yoklama talebi vardır öneriyi oylamaya sunmadan önce, bu nedenle yoklama
talebini gerçekleştireceğim. 
Önce,
yoklama talebinde bulunan sayın milletvekillerinin mevcudiyetini ismen tespit
edeceğim.
Sayın
Özel, Sayın Doğan, Sayın Özcan, Sayın Özkoç, Sayın Arslan, Sayın Akar, Sayın
Ağbaba, Sayın Sarıhan, Sayın Tanal, Sayın Özdemir, Sayın Kaplan Hürriyet, Sayın
Şeker, Sayın Yüceer, Sayın Altaca Kayışoğlu, Sayın Öztrak, Sayın Temizel, Sayın
Kuşoğlu, Sayın Tamaylıgil, Sayın Tümer, Sayın Bektaşoğlu.
Yoklama
için iki dakika süre veriyorum, yoklama işlemini başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı yoktur.
Birleşime
on dakika ara veriyorum.
Kapanma Saati: 16.49
İKİNCİ OTURUM
Açılma Saati: 17.00
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Sema KIRCI (Balıkesir), Mücahit DURMUŞOĞLU (Osmaniye) 
-------0------
BAŞKAN – Sayın
milletvekilleri, Türkiye Büyük Millet Meclisinin 104’üncü Birleşiminin İkinci
Oturumunu açıyorum.
III.- YOKLAMA
BAŞKAN –
Halkların Demokratik Partisi grup önerisinin oylanmasından önce istem üzerine
yapılan yoklamada toplantı yeter sayısı bulunamamıştı. Şimdi yoklama işlemini
tekrarlayacağım.
Yoklama için iki
dakika süre veriyorum. 
(Elektronik
cihazla yoklama yapıldı)
BAŞKAN
– Toplantı yeter sayısı vardır.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili Diyarbakır
Milletvekili Çağlar Demirel tarafından, mülteci kadınların ve çocukların karşı
karşıya kaldıkları şiddetin boyutlarının ortaya konması, kapsamlı ve
uluslararası mülteci hukuku çerçevesinde bir mülteci politikasının
oluşturulması amacıyla 21/6/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 21
Haziran 2016 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi (Devam)
BAŞKAN
– Öneriyi oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım. 
2.- CHP Grubunun, Grup Başkan Vekili Manisa
Milletvekili Özgür Özel tarafından, ülkemizdeki kayıt dışı ekonominin kayıt
altına alınması ile fon girişlerinin kontrolünün sağlanması konularında yaşanan
sorunların araştırılması amacıyla 16/3/2016 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 21 Haziran 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
Sayı:184 21/6/2016
Türkiye Büyük Millet Meclisi Başkanlığına
Danışma
Kurulunun 21/6/2016 Salı günü (bugün) yaptığı toplantısında siyasi parti
grupları arasında oy birliği sağlanamadığından, grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Özgür
Özel
 (Manisa)
 Grup
Başkan Vekili 
Öneri:
Manisa
Milletvekili ve Grup Başkan Vekili Özgür Özel'in ülkemizdeki kayıt dışı
ekonominin kayıt altına alınması ile fon girişlerinin kontrolünün sağlanması
konularında yaşanan sorunların araştırılması amacıyla 16/3/2016 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin -(377) sıra no.lu- Genel Kurulun bilgisine sunulmak üzere bekleyen
diğer önergelerin önüne alınarak 21/6/2016 Salı günlü birleşimde sunuşlarda
okunması ve görüşmelerinin aynı tarihli birleşiminde yapılması önerilmiştir.
BAŞKAN
– Cumhuriyet Halk Partisi Grubu önerisi lehinde ve aleyhinde söz talep eden
sayın milletvekillerine söz vereceğim. 
Lehinde
ilk konuşmacı Zekeriya Temizel, İzmir Milletvekili. 
Buyurunuz
Sayın Temizel. (CHP sıralarından alkışlar) 
ZEKERİYA
TEMİZEL (İzmir) – Teşekkür ederim Sayın Başkan. 
Değerli
milletvekilleri, bu Meclis, şimdiye kadar, özellikle kayıt dışı ekonominin
araştırılması konusunda birçok önerge gördü, tartıştı ancak Cumhuriyet Halk
Partisi Grubunun bugün konuşulacak olan önergesini daha önceki önergelerden
birazcık daha farklı olarak değerlendirmenizi özellikle bilgilerinize sunmak
istiyoruz. Çünkü bu önergeyle ne bir Hükûmet yıpratılması gibi bir çabanın
içerisinde olunacak ne bir suçlu yaratma çabası var ne de mesaj olarak algılanacak
farklı şeyler söylenilecek. Burada ekonomi adına, ülke adına yapılması gereken
bir çalışmanın gerekçelerini sıralamaya çalışacağız. 
Cumhuriyet
Halk Partisi Grubu bu önergesiyle, bir an önce Meclisin üzerine düşeni yaparak,
gelecekte karşılaşılması olası bazı belalara karşı devletimizi hazırlıklı
kılmak, uluslararası kuruluşların yaptırımlarının muhatabı olmaktan ülkemizi
korumak amacını güdüyor. Bu cümleyi bir daha tekrar etmek istiyorum: Bu
önergeyle Cumhuriyet Halk Partisi, bir an önce Türkiye Büyük Millet Meclisinin
üzerine düşeni yaparak, karşılaşmamız olası olan belalara karşı devletimizi
hazırlıklı kılmak, uluslararası kuruluşların yaptırımlarının muhatabı olmaktan
ülkemizi sakınmak, korumak anlamını taşıyor. 
Araştırma
önergemizde diyoruz ki çok basit olarak, başlangıçta: Ekonomideki kayıt
dışılığın boyutları belirlensin. Bunu bir araştıralım, bakalım. Ondan sonra da
deniliyor ki: Kayıt dışılığın araştırılması konusunda yapılması gerekenleri de
bir sıralayalım.
Değerli
arkadaşlar, sanıyorum, içimizde kayıt dışılık konusunda farklı düşünen insan
yok. Kayıt dışılığı kabul ediyoruz da boyutları konusunda farklı düşüncelerimiz
var. Bazılarına göre bu yüzde 50’lere kadar yükseliyor, bazılarına göre yüzde
30’lara kadar düşüyor; daha da aşağı olabilir, sorun değil. Ama önemli olan
kayıt dışılıktaki bu rakamlar değil, buradan alınacak vergi olayı da değil,
buradan alınacak zorunlu katılma payları da değil. Asıl, kayıt dışılığın
yaratmış olduğu bu bataklık ortamında, kayıt dışı bataklığında yeşeren diğer
dikenleri ortadan kaldırmak, bu çok önemli bir olay. Kayıt dışılık başlangıçta
çok masumane, insanların ekonomik zorluklara karşı veya vergilerin ağırlığına
karşı -nedeni ne olursa olsun- bir korunma mekanizması olarak algılanır. Ama bu
masumane yaklaşımın arkasında bu bataklıkta yeşeren farklı bitkiler var,
zehirli bitkiler var, bunların başında da kara para geliyor. O nedenle bu olayı
çok fazla önemsiyor, o nedenle bu olayın üzerinde çok fazla durulmasını
istiyoruz. Yoksa kayıt dışılığı sadece bir rakam olarak algılasanız şunu çok
rahat söyleyebilirsiniz: 2016 yılı için tahmin ettiğimiz gayrisafi millî
hasılamız 2,2 trilyon lira, eğer yüzde 30 civarında kayıt dışılık varsa 630
milyar lira yapar. Bunun üzerinden zorunlu yükümlülük olarak, vergi ve sigorta primleri
olarak sadece yüzde 15; birinden yüzde 10, birinden yüzde 5 alsanız aşağı
yukarı 90 milyar lira yapar. O da sizin bütçe açığınızı da karşılar, sosyal
güvenlik kurumlarının açığını da karşılar dersiniz ama bu olay önemli değil.
Bunun üzerinde durulmalı, ancak asıl önemli olan konu diğerinin üzerinde
durulması. 
Değerli
arkadaşlar, dikkat çekmeye çalıştığımız konu, bu bataklıkta yetişen kara
paranın ülkenin uluslararası konumunu değiştirmesi de geliyor. Bu kara para
bataklığı ve özellikle burada yetişen kara paracıların daha sonradan buradan
elde ettikleri geliri terörün finansmanında kullanmaya başlaması, işte asıl
üzerinde durmamız ve Meclis olarak bir an önce önlemimizi almamız gereken
konular. 
Kara
para aklamayla ilgili olarak, daha önceki yapılan araştırmalardan farkı bu
olayın dedim… Kara para aklama olayı bir ülkenin tek başına sorunu değil, kara
para uluslararası bir sorun, dolayısıyla bütün ülkelerin çok yakından
ilgilendiği bir sorun. O nedenledir ki bununla ilgili olarak yapılan düzenlemeler,
OECD Mali Eylem Grubunun düzenli olarak bu konuda yapılacakları belirlemesi,
hangi işlemlerin şüpheli işlem olarak görülüp bunların ülkeler nezdinde mutlaka
takip edilmesi gerektiği konularıdır. Eğer bu konularda şüpheli işlemlerin
takip edilmediği konusu gündeme gelmeye başladığı zaman bu ülke için, o ülkeler
bu ülkeyi kara para aklayan ülkeler grubunun içerisine atmakta zerre kadar
tereddüt etmiyorlar. “Atılırsa ne olur?” diyeceksiniz; yani ne olur, yaptırımı
nedir? İşte, yaptırımı burada; ithalatından ihracatına kadar bütün uluslararası
tek bir dolarlık transferlerinde bile soruşturmaya tabi olmasıdır. Dışarıdaki
bir öğrenci bursunun gönderilmesinin bile büyük sorun olmasıdır. Bu bataklıktan
zarar görenler sadece ve sadece bu kurumlar da değildir, Türkiye'nin finans
kurumlarıdır, Türkiye'nin finans kurumlarının herhangi bir işlem yapamayacak
hâle gelmesidir. O nedenledir ki biz bu konunun bütün ayrıntısıyla
araştırılarak almamız gereken önlemler var ise mutlaka ve mutlaka bunların
alınmasını öneriyoruz.
Değerli
arkadaşlar, son günlerde yaptığımız bazı düzenlemeler, maalesef bizim bu konuda
suçlanmamıza dayanak oluşturabilecek bazı düzenlemeler. Bazı zorunluluklardan
ötürü, örneğin Suriyelilerin gelirken beraberlerinde getirdikleri paralarla
ilgili olarak bunlardan herhangi bir şekilde kaynak sorulmamasına, takip
edilmemesine, şüpheli işlem olarak kabul edilmemesine ilişkin düzenlenen
yönergeler, gümrükten geçirilen nakit paralarla ilgili düzenlemeler işte bu
soruşturmalara kaynak teşkil edecek unsurlardan birisini oluşturuyor. Hâlbuki
bu düzenlemeyi yaparken bunun belirli kişiler için bir zorunluluk olduğunu
ortaya koyup bu kapıdan geçecek olan zararlı unsurların önünü kesecek
düzenlemeleri yapmak mümkündü. Böyle bir araştırmanın sonucunda büyük bir olasılıkla
bunu da gerçekleştirmek mümkün olacak. “Biz bu tür şeylerin hesabını kimseye
vermeyiz.” demekle bu iş olmuyor maalesef. Çünkü tek kutuplu dünyada ekonomik
hâkimiyet kimin elinde bulunuyor ise o, bu yaptırımlarını geliyor sizin
ülkenizde uygulamaya başlıyor. İnşallah bir gün böyle tek kutuplu dünya ve tek
başına bu yaptırımları uygulayabilecek bir devlet olgusundan dünya kurtulur ama
şu anda bu olay böyle. Bu, sadece bizim ülkemize falan özgü değil. Konulan
kurallara aykırı davranışları nedeniyle değişik ülkelerin bankalarına çok ciddi
anlamda yükümlülükler yükleniyor. Onlar da o finans kesiminin patronlarına
karşı duramayacakları için zorunlu olarak bunları kabul ediyorlar. Örneğin
Fransız Paribas 9 milyar dolarlık bir cezayı tıkır tıkır kabul etti, ödüyor, 9
milyar dolar. Almanların Commerzbankı aynı şekilde 1 milyar dolara yakın bir
cezayı kabul etti. Yarın bankalarımızın başına gelebilecek olan bu olgulara
karşı da bankalarımızı korumak zorundayız. Olaylar başladıktan ve bittikten
sonra eyvah, hay Allah falan demenin bir manası falan yok
Asıl,
Türkiye’ye dönük suçlamaların büyük bir kısmının birinci paragrafında
“Türkiye'nin kara para aklama konusunda yeteri kadar gayret göstermediği, bu
konularda gereken girişimlerde bulunulmadığı” şeklindeki cümleler var. Mecliste
bu önerge en azından gündeme alınıp da bununla ilgili çalışma başlatıldığında
Türkiye Büyük Millet Meclisi kayıt dışı ekonomi içerisinde yeşeren kara parayla
ilgili akımları izliyor... Bunlar izlendikten sonra da biz göğsümüzü gere gere
biz bunları izledik, buralarda bir kara para olayı ya da şüpheli işlem olayı
yoktur diyebilecek konuma geleceğiz. 
Bu
konuda saatlerce konuşmak mümkün ancak bu konuda daha fazla polemik yaratmadan
çok net olarak şunu söylüyorum: Küreselleşme sürecinde yer alan bir devletin şu
anda, maalesef orada oluşturulan kararların tamamına –maalesefi yani uyma
zorunluluğundan dolayı diyorum yoksa alınacak olan veya uyulacak olan ilkeler
nedeniyle maalesef değil- uygun olarak çok kısa süre içerisinde kendisini
derleyip toparlaması gerekiyor, bunu çok önemsiyoruz. O nedenle Cumhuriyet Halk
Partisi olarak böyle bir araştırma önergesini gündeminize getirdik. Eğer
araştırma önergesi ve araştırma başlarsa bundan ülkenin ciddi anlamda yarar
göreceğini bir defa daha belirtiyor, hepinize saygılar sunuyorum. (CHP
sıralarından alkışlar) 
BAŞKAN
– Teşekkür ederim Sayın Temizel. 
Cumhuriyet
Halk Partisi Grubu önerisi aleyhinde birinci konuşmacı Hasan Sert, İstanbul
Milletvekili. 
Buyurunuz
Sayın Sert. (AK PARTİ sıralarından alkışlar) 
HASAN
SERT (İstanbul) – Sayın Başkan ve değerli milletvekilleri; Cumhuriyet Halk
Partisinin Anayasa’nın 98’inci maddesi ve Türkiye Büyük Millet Meclisi
İçtüzüğü’nün 105’inci maddesi uyarınca vermiş olduğu kayıt dışı ekonomiyle
ilgili grup önerisi aleyhinde AK PARTİ Grubu adına söz almış bulunuyorum. Bu
vesileyle Genel Kurulu saygıyla selamlıyorum. 
Bilindiği
gibi, kayıt dışı ekonomi, devletten gizlenen ve kayda geçirilmeyen faaliyetler
olarak tanımlanır. Kayıt dışı ekonomi, az gelişmiş ve gelişmekte olan ülke
ekonomilerinin önemli bir problemi olduğu kadar, aynı zamanda son zamanlarda
gelişmiş ülke ekonomilerinin de takibinde olan ve mücadele edilen bir alan
olarak gündemi işgal etmektedir. 
Kayıt
dışı ekonomi olgusunun çok boyutlu olması da çeşitli bilim dallarının inceleme
alanına girmesine neden olmuştur. Sonuçta, kayıt dışı ekonomiye yalnızca
maliyeciler ve iktisatçılar değil, aynı zamanda sosyologlar, antropologlar,
istatistikçiler, siyasetçiler ve hukukçular da ilgi göstermiştir. Mesela,
ekonomistler ve istatistikçiler kayıt dışı ekonominin boyutunu ve ekonomik
göstergeler üzerindeki etkisini, maliyeciler de kayıt dışı ekonominin doğurduğu
vergi kayıp ve kaçağını incelemişlerdir. İş hukukçuları kayıt dışı istihdam ve
kayıt dışı çalışanların güvenliğini, finans ve para piyasasında bulunanlar da
piyasaları etkileyen ve denetlenemeyen kayıt dışı para miktarını
incelemişlerdir. Hukukçular ve sosyologlar, kişiler arası ilişkilerle birlikte
kişilerin devletle olan ilişkilerinde demokrasiyi, toplum bilincini ve hukuk
devletini ön plana çıkartmışlardır. 
Kayıt
dışı ekonominin sebeplerine bakacak olursak; kayıt dışı ekonomiyi tetikleyen
temel nedenler arasında vergi bilincinin yerleşmemiş olması, vergi yükü, vergi
afları, cezaların caydırıcı olmaması, denetim azlığı, bürokratik formalite,
karmaşık vergi düzenlemeleri, küçük işletmelerin çokluğu gibi konular göz önüne
alınmalıdır. Gelir İdaresi Başkanlığımızın sorumluluğunda 2008 ve 2010
yıllarında ve 2011-2013 döneminde kayıt dışı ekonomiyle mücadele eylem planları
başarıyla uygulanmıştır. Önceki eylem planlarıyla gelinen aşamayı daha ileriye
taşımak ve kayıt dışılıkla mücadeleyi daha kapsamlı bir çerçevede yürütmek
üzere Onuncu Kalkınma Planı’nda belirlenen hedefler doğrultusunda ve 2015-2017
dönemini kapsayan yeni bir eylem planıyla mücadeleye devam edilmektedir. Bu
eylem planının hazırlanmasında 36’sı sivil toplum kuruluşu olmak üzere 79 kurum
ve kuruluş katkı sağlamaktadır. Şimdi uygulanmakta olan yeni eylem planı ise 5
bileşen ve 62 eylemden oluşmaktadır. Planın hayata geçirilmesinde ise 15
sorumlu kuruluş ve 51 iş birliği yapılacak kuruluşla kayıt dışı mücadelesi
yoğun olarak devam etmektedir. Bu eylem planı kapsamında, kayıt dışı ekonominin
boyutunun belirlenmesi ve ekonomi üzerindeki etkilerinin analizine gönüllü
uyumun teşvik edilmesi ve uyum seviyesinin yükseltilmesine, denetim
kapasitesinin güçlendirilmesi ve ilgili mevzuatın gözden geçirilmesine, eğitici
ve kapsayıcı yöntemlerle toplumun tüm kesimlerinde farkındalığın artırılmasına,
kurumlar arası veri paylaşımının geliştirilmesi ve uygulamada ortaya çıkan
sorunların giderilmesine yönelik eylemler ve faaliyetler sürdürülmektedir. 
Son
altı ayda bu çalışmalar daha da yoğun bir şekilde artırılmaktadır. 2015 yılı
Kasım ayında yapılan Mükellef Memnuniyet Anketi’ne göre, elektronik ortamda
sunulan hizmetlere ilişkin mükellef ve muhasebe meslek mensuplarının memnuniyet
oranı yüzde 80 artmıştır. Şimdi sizlere bu kapsamda hayata geçirilen bazı
uygulamalar hakkında bilgiler vermek istiyorum: Vergi mükelleflerimiz tarafından
verilen beyannamelerin yüzde 99,8’i elektronik ortamda alınmakta ve web tabanlı
yazılım sayesinde anında veri tabanlarımıza kaydedilmektedir. Bu kapsamda 2015
yılında toplam 82 milyon beyanname elektronik olarak alınmıştır. Sistem dışında
kalan beyanname ve bildirimlerin de elektronik ortamda alınması çalışmaları
hızlı bir şekilde devam etmektedir. Böylece, mükelleflerimizin tamamı
beyannamelerini evlerinden, iş yerlerinden ve vergi dairesine gelmeksizin
gönderebilmektedirler.
Sayın
milletvekilleri, ekonomide herhangi bir değişkenle ilgili gelişmeleri
değerlendirmek için iki göstergeye bakılır. Bunlardan birincisi, değişkenin
zaman içindeki seyridir, ikincisi ise diğer ülkelerle kıyaslandığında
karşılaştırılan tablodur. Türkiye’de kayıt dışı ekonominin büyüklüğü ve ilgili
yapılan tahminler kayıt dışı ekonominin azaldığını göstermektedir. 2001 yılında
gayrisafi yurt içi hasılanın yaklaşık üçte 1’i yani yüzde 32,8’i kadar olduğu
tahmin edilen kayıt dışı ekonomi 2013 itibarıyla yaklaşık dörtte 1’ine düşmüştür
yani yüzde 26’lara inmiştir. Öte yandan, kayıt dışı ekonominin OECD yani
Ekonomik Kalkınma ve İşbirliği Örgütü ortalamasının maalesef üzerinde olduğunu
da görmekteyiz. 2010’da tahminî, Türkiye’de yüzde 29 iken OECD ortalaması yüzde
18,3’tü, AK PARTİ hükûmetlerinde bunun aşağıya doğru çekildiğini görmekteyiz. 
Sayın
milletvekilleri, CHP Meclis araştırma önergesinde bahsedilen, kayıt dışı
ekonomideki birtakım iddialar herkes tarafından bilinen ve tespit edilen
durumlardır. Terör örgütlerinin kayıt dışılıktan istifade ettiği, silah ve
uyuşturucu kaçakçılarının kayıt dışılıktan istifade ettiği, kayıt dışı
ekonominin kayıt dışı istihdamı tetiklediği, dolaylı vergileri artırdığı, gelir
dağılımını olumsuz etkilediği, ekonomiye zarar verdiği, fiyat dengesizliği oluşturduğu,
sosyal dengeyi bozduğu herkes tarafından bilinmektedir ve AK PARTİ de bunun
farkındadır, bunun için de olağanüstü önlemleri almış durumdadır. 
Avrupa
ülkelerinde kayıt dışı ekonomiye baktığımız vakit; örneğin, Bulgaristan’da
yüzde 32, Romanya’da yüzde 29, Litvanya’da yüzde 29 -aradaki rakamları
okumuyorum- Almanya’da yüzde 14 civarında, İrlanda’da yüzde 13 civarında kayıt
dışı ekonominin olduğunu görmekteyiz, Amerika Birleşik Devletleri’nde bu oranın
yüzde 6 civarında, Japonya’da yüzde 8,5 civarında olduğunu görüyoruz. Ama,
alınan tedbirler ve gösterilen performanslarla Türkiye 2018 yılında kayıt dışı
ekonomiyi yüzde 20’lere düşürmek için hedefini koymuştur ve bu çalışmayla
ilgili faaliyetlerini sürdürmektedir. 
Özellikle
son on dört yıllık dönemde kayıt dışılıkla ilgili çok ciddi çalışmalar
yapıldığını gözlemekteyiz. Türkiye’de kayıt dışılığı azaltmaya yönelik ciddi
anlamda ilk olarak 2008-2010 yıllarında Kayıt Dışı Ekonomiyle Mücadeleyle
Stratejisi Eylem Planı oluşturulmuştur. Bu stratejinin kısaca maddelerine
değinecek olursak: 2007’de Büyük Mükellefler Vergi Dairesi Başkanlığı faaliyete
geçirilmiştir, akaryakıt pompaları ödeme kaydedici cihazlara bağlanmıştır,
enerji sektöründe faaliyette bulunmak isteyenler için lisans alma zorunluluğu
getirilmiştir, alkollü içki ve sigaralarda bandrollü izleme sistemi
kurulmuştur, Kayıt Dışı İstihdamla Mücadele yani KADİM Projesi uygulamaya
sokulmuştur, Sosyal Güvenlik Kurumu olarak 2005 yılı içerisinde taşra
birimlerinde görevlendirilmek üzere yoğun miktarda yerinden denetim elemanları
alınmıştır; e-Dönüşüm Türkiye Projesi’yle gerekli çalışmalar, adımlar
atılmıştır, vergi kimlik numaralarıyla para takipleri kontrol altına
alınmıştır, 8 bin Türk lirasının üzerindeki işlemlerin banka ve PTT
aracılığıyla yapılması kararı alınmıştır. Dolayısıyla, bunlar yetmediği gibi
aynı zamanda 62 maddeden oluşan eylem planlarıyla kayıt dışılığın yoğun olarak
mücadelesi Hükûmetimiz tarafından gerçekleştirilmektedir.
Yüce
Meclisi saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Sert.
Cumhuriyet
Halk Partisi Grubu önerisi lehinde ikinci konuşmacı Ahmet Yıldırım, Muş
Milletvekili.
Buyurunuz
Sayın Yıldırım. (HDP sıralarından alkışlar)
AHMET
YILDIRIM (Muş) – Teşekkür ederim Sayın Başkan.
Sayın
Başkan, değerli milletvekilleri; Cumhuriyet Halk Partisinin vermiş olduğu
araştırma önergesi hakkında parti grubum adına söz almış bulunuyorum. Bütün
Genel Kurulu saygıyla selamlıyorum.
Konuşmama
başlamadan, ekonomik kayıt dışılıkla ilgili olarak parti bakış açımızı ortaya
koymadan önce ben de dün Özgür Gündem gazetesiyle dayanışma amacıyla nöbetçi
genel yayın yönetmenliği yapmak üzere destek vermek için görev üstlenmiş olan
Şebnem Korur Fincancı, Erol Önderoğlu ve Ahmet Nesin’in tutuklanmasını,
tutuklanma sonrası polis muamelesine maruz kalma biçimini şiddetle kınıyorum.
Basın özgürlüğünün zaten kırıntısının kalmadığı, gazetecilik faaliyetinin bile
başlı başına siyasi iktidar tarafından bir korku olarak görüldüğü ve özgürlüğün
bütün alanlarının tıkatıldığı bir süreci yaşamaktayız. Tutuklama kararı başlı
başına bir hukuksuzluğa tekabül ederken sadece son birkaç ayda karşılaştığımız
bir iki polis muamelesi örneği üzerinden dünkü olayı kıyaslamak istiyorum.
Özellikle IŞİD’in Türkiye askerî sorumlusu, polisler eşliğinde elini kolunu
sallayarak mahkemeye götürülürken, akademisyenler ve gazeteciler
kelepçelenmiştir. Veya daha bir hafta önce bütün toplumda infial yaratan bir
seri katille selfie çektiren polisler bir Adli Tıp Kurumu Başkanlığını bu
ülkede yıllarca yapmış ve bir gazeteyle dayanışmak üzerinden suçlanmış olan
birinin elinin kelepçelenmesi, yazarın, akademisyenin kelepçelenmiş olması
siyasi iktidarın basın özgürlüğüne ve ülkede uygulayageldiği, demokratik
alanları ne kadar kısıtladığına çarpıcı örneklerdir.
Değerli
milletvekilleri, şüphesiz, şunu söyleyeyim: Bu siyasi iktidarın bu uygulamaları
ülkenin geleceğini karartmaktadır ama dün Özgür Gündem’le dayanışmak görevi
üzerinden tutuklanan aydın vicdanı bu ülkenin geleceğinin maalesef tek umudu
olarak kalmıştır. Dün 3 kişi tutuklandı, bugün 120 aydın, akademisyen Özgür
Gündem gazetesinde genel yayın yönetmeni olarak nöbet tutuyor. Hiçbir şeyi bu
siyasi iktidar sindiremeyecek, bastıramayacak, korku salamayacak. Bütün bu
uygulamaları kendi içindeki korkuların tezahürü, dışa vurumu olarak
algılıyoruz. 
Yine,
ekonomide geldiğimiz noktaya dair, sürem yettiğince bazı hususlara dikkat
çekmek istiyorum.
Aslında
siyasi iktidarın kendisinin itiraf ettiği bir husus var. Ülkede sadece ekonomi
kayıt dışı değil, ülkede birçok alan kayıt dışı. Sadece, birlikte, kol kola on
bir yılı geçirmiş oldukları paralel yapılanmasına dönük siyasi iktidarın
suçlamaları bile bu ülkede on bir-on iki yılın kayıt dışılıkla geçtiğinin
göstergesidir. Yargıda paralel yapı, emniyette paralel yapı, istihbaratta
paralel yapı, güvenlikte paralel yapı demek on bir-on iki yıl boyunca bu siyasi
iktidarın ülkede yargıyı, sağlığı, eğitimi, güvenliği ve mülteci politikalarını
da kayıt dışı yönettiğinin göstergesidir çünkü paralellik üzerinden karanlık
bir yapılanma siyasi iktidar tarafından tarifleniyor. Eğer bu kadar karanlık
bir yapılanma on iki yıl bu ülkenin yargısına, eğitimine, sağlığına,
emniyetine, istihbaratına sirayet etmişse ülke on bir-on iki yıldır bu siyasi
iktidarın ortaklarıyla birlikte karanlık bir şekilde kayıt dışı yönetilmiştir. 
Yine,
Hükûmet, 2015 yılında gelirlerin yüzde 84’ünü vergilerden karşıladı. Bu
vergilerden sadece yüzde 29’u, değerli milletvekilleri, sadece yüzde 29’u
gelir, kâr ve sermaye kazançlarından elde edildi; sadece binde 2’si servet
unsurlarından sağlandı, geri kalan yüzde 70’i ise KDV ve ÖTV’nin oluşturduğu
dolaylı vergilerden sağlandı. Düşünün, şu ülkenin yüzde 70’inin yükü
emekçilerin sırtında ama zenginlerin servet varlığı üzerinden onlara bindirilen
yük sadece binde 2’dir. 
2014’e
göre 2015’teki bazı artışları Bakanlığın rakamları üzerinden paylaşmak
istiyorum. 2015 yılında bir önceki yıla göre ortalama olarak vergi gelirleri
yüzde 15,6 arttı, 15,6. Peki, bunların bazı kalemlere dağılımı nasıldı? O da
şöyle: Düşünün, ücretli emekçilerden yapılan stopajlardan oluşan gelir vergisi
tahsilatlarında artış bunun üzerinde, yüzde 16; kâr payı, faiz, kira gelirleri,
sermaye gelirleri bunlardan elde edilen gelir, sermayeden elde edilen gelir bir
önceki yıla göre 2015’te yüzde 1 arttı. Düşünün, ülkedeki toplam gelir yüzde
15,6 artmış ama -emekçiden alınan bu 15,6’nın da çok üzerinde- sermayeden artan
gelir 2015’te bir önceki yıla göre sadece yüzde 1’lik bir oranla sınırlı
kalmıştır. 
Bir
diğer husus, halkın doğrudan ödediği KDV’de artış yüzde 21,8 olmuştur. ÖTV
gelirlerinin yarısını oluşturan petrol ve doğal gaz ürünlerinde artış 11,5,
tütün mamullerindeki artış 17,1 ve bir diğer husus da özellikle damga
vergisinde 12 milyar TL artış ile 16,6, harçlarda ise 16,9 milyar TL ile yine yüzde
17’lik bir artış sağlanmıştır. Kısacası, mevcut siyasi iktidar ve sarayın 2015
yılında sermayeden vergi yükünü bir önceki yıla göre daha fazla hafifletip
emekçinin üzerine yığdığını çok rahat ifade edebiliriz. 
Kayıt
dışından bahsederken şüphesiz vergi kaçırmaktan söz etmeden geçemeyeceğiz.
Bütün dünyanın konuştuğu Panama belgeleri yayınlandı. Bu Panama belgelerini
incelediğimizde Koç, Çalık, Sabancı gibi büyük holdinglerin de arasında
olduğunu, vergi kaçırmanın siyasi gelenekten bağımsız bir şekilde tüm sermaye
için bir kural hâline geldiğini biz değil, uluslararası bir finans kuruluşu
tarafından açıklanan Panama belgelerinde yazılmaktadır. 
Yine,
bu yıl nisan ayında açıklanan büyüme verilerine göre Türkiye ekonomisi 2015’te
yüzde 4 büyüdü. Ekonomi büyüdü ama dolar cinsinden ülkenin millî gelirini
hesapladığımızda 80 milyar dolar küçüldü. Ekonominin büyüdüğünü iddia ediyoruz
oransal olarak ama dolar bazında küçüldüğünü bizzat ilgili bakanlığın
verilerinden görebilmekteyiz. 
Yine,
bir önceki yıla göre 2015’de kişi başına düşen millî gelir olarak tariflenen
ama daha önce de adlandırdım kişi başına düşmeyen millî gelir 10.395 dolardan
9.261 dolara geriledi. Burada istediğiniz kadar ekonominin yüzde 4, yüzde 14,
yüzde 24 büyüdüğünden bahsedin, normal yurttaşın cebine giren paranın
küçüldüğünü yine bizatihi bakanlık açıklıyor. 
Yine,
bu yılın ilk beş ayında 246 büyük şirket iflas etti, iflas erteleme kararı
aldı. Bu, tüm zamanların en büyük iflas erteleme rekorudur. 2015’in tamamında
iflas erteleme kararı aldırtan şirket sayısı ise toplamda 492 olmuştu. Buradan
hareketle bu yılın ilk dört ayında, belirtmemiz gerekir ki, 3 milyar 379 bin
liralık 307.664 senet protesto yedi. Düşünün, bu ülkede yılın ilk dört ayında
307 bin senet protesto edilmiş. Bu yılın ilk yarısında vatandaşların kredi
kartı ve tüketici kredisi borçları 394,3 milyar, eski parayla yaklaşık 400
katrilyona yükselmiş. Vatandaş bankalara borcunu zamanında ödeyemediği için
icralık olan kredi tutarı 18,3 milyar liraya… TÜİK verilerine göre ülkemizde bulunan
21 milyon aileden 19 milyon aile yani bütün ailelerimizin yaklaşık yüzde 90’ı
bankalara borçlu durumda; bu da resmî rakamlara göre açıklanmış.
Birçok
şey ifade edebiliriz, en son olarak şunu söyleyeyim: Anlaşılan o ki, özellikle
merkezî vesayeti yaşamın birçok alanında kement gibi halkın üzerinde sıkmaya
çalışan siyasi iktidarın, özellikle daha fazla merkezileşmeyle mesafe
alamayacağını, halka huzuru getiremeyeceğini ifade etmek isteriz. Yeni bir
ekonomik yaklaşım, neoliberal politikalardan vazgeçen, yoksulu zengine karşı
koruyan, doğayı talana karşı koruyan, toplumsal cinsiyete duyarlı bir bütçelemeyle
geri kalmış bölgeleri gelişmiş bölgelere karşı koruyan, engellileri ve yereli
merkeze karşı kollayan bir ekonomik politikayla ancak bu işin içerisinden
çıkabileceğimizi ifade ediyor, bütün Genel Kurulu saygıyla selamlıyorum. (HDP
sıralarından alkışlar) 
BAŞKAN
– Teşekkür ederim Sayın Yıldırım. 
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Başkan, Sayın Yıldırım burada konuşma yaparken
Özgür Gündem gazetesinin nöbetçi genel yayın yönetmenlerine ilişkin tutuklama
kararı çıkması dolayısıyla iktidara bir suçlama yöneltmiştir. Bu, açıktan açığa
bir sataşmadır çünkü işlemleri yapan hukuki çevrelerdir. O çerçevede 69’a göre
söz talep ediyorum. 
BAŞKAN
- Şimdi, şunu mu diyorsunuz: Yani tutuklamayı yargı yaptığı hâlde veya ilgili
organlar, yargının ilgili organları yaptığı hâlde bundan Hükûmeti sorumlu
tutmuştur. 
MEHMET
NACİ BOSTANCI (Amasya) – İktidarı sorumlu tutmuştur. 
VELİ
AĞBABA (Malatya) – Sorumlu değilse kınasın Sayın Bostancı. 
BAŞKAN
– Yani sanıyorum Hükûmetin bu konuda sorumlu olduğunu düşünerek öyle bir görüş
ifade etti. 
VELİ
AĞBABA (Malatya) – Sorumlu değilse kınasın -Sayın Bostancı bir bilim adamı-
bilim adamları tutuklandığı için asıl, biz de görelim. “Yargı emrinde değil.”
dedi Sayın Bostancı. O da bilim adamı, hocam da saygın bir bilim adamı. 
AHMET
YILDIRIM (Muş) – Ama siyasi iktidar adına konuşamaz ki Sayın Başkan, Hükûmet
orada. 
BAŞKAN
– Buyurunuz Sayın Bostancı. (AK PARTİ sıralarından alkışlar) 
V.- SATAŞMALARA İLİŞKİN KONUŞMALAR (Devam)
3.- Amasya Milletvekili Mehmet Naci Bostancı’nın, Muş
Milletvekili Ahmet Yıldırım’ın CHP grup önerisi üzerinde yaptığı konuşması
sırasına Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; Özgür Gündem’in 3
yayın yönetmenine ilişkin tutuklama kararıyla ilgili Sayın Ahmet Yıldırım
iktidarı suçladı. İktidar yeni bir hukuki düzenleme çıkartmadı, Özgür Gündem’e
yönelik özel bir düzenleme de söz konusu değil, mevcut hukuki referanslar
çerçevesinde bir takibat, bir soruşturma, bir tutuklama; esasta olan bu. 
Özgür
Gündem bu işe 3 Mayıstan beri başlamış, 3 Mayıstan itibaren nöbetçi genel yayın
yönetmeni uygulamasına başlamış. Şimdiye kadar 49 kişi bu görevi üstlenmiş,
bunlardan 39 kişi hakkında soruşturma başlatılmış, takip başlatılmış, 12
tanesiyle ilgili, 12 tanesinden 6 tanesi hakkında soruşturma çıkmış, 6
tanesiyle ilgili de dava açılmış, şimdi 3 kişi hakkında da tutuklama söz
konusu. Yani toplam işe baktığınızda hakkında hiç soruşturma açılmayanlar var,
hiç hukuka intikal etmeyen nöbetçi yayın yönetmenleri var. Kimileri hakkında
takibata gerek görülmemiş, kimileriyle ilgili de dava açılmış. Bütün bunları
“Özgür Gündem’e yönelik iktidarın ağır baskıları.” diye bir bağlama
yerleştirmek yanlıştır, haksızdır, bühtandır, mevcut verilere, somut maddi
verilere baktığınızda da aklen tutarsızdır. 
Burada
yapılan, hukuk çerçevesinde, yayınlara ilişkin olarak hukuki bir sorumluluk söz
konusuysa mahkemelerin, savcıların yürüttüğü bir soruşturmadır. Bu yapılmayacak
mı? Tabii ki yapılacak. Bu ülkede her kim ne yazıyorsa yazdıklarından
sorumludur. Her şey, her söz fikir özgürlüğü içinde değildir.
Saygılarımla.

BAŞKAN
– Teşekkür ederim Sayın Bostancı.
VELİ
AĞBABA (Malatya) - Onlar yazmamış ama.
AHMET
YILDIRIM (Muş) – Sayın Başkan…
BAŞKAN
– Sayın Yıldırım…
AHMET
YILDIRIM (Muş) – Sayın Başkan, Sayın Bostancı, sözlerinin sonunda kendilerine
bühtanda ve iftirada bulunduğumu ifade ederek bana açıktan sataştı. Ben de İç
Tüzük 69’a göre söz istiyorum. 
BAŞKAN
– İftira demedi ama “bühtan ve aklen tutarsızlık” şeklinde bir değerlendirmede
bulundu. 
Buyurunuz
Sayın Yıldırım. 
4.- Muş Milletvekili Ahmet Yıldırım’ın, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
AHMET
YILDIRIM (Muş) – Teşekkür ederim Sayın Başkan.
Sayın
Başkan, öncelikle şunu ifade edeyim: Ben sözümün hiçbir yerinde AKP ya da
Adalet ve Kalkınma Partisi demedim. Sizin, Sayın Bostancı’ya benim konuşmamdan
ötürü, açıkçası söz vermiş olmanız sataşmadan kaynaklı beni üzdü. Şundan ötürü:
Evet, konuşmamın belli yerleri sataşmaya açıktı ama siyasi iktidara dönük;
baştan sona Hükûmet ve iktidar dedim. Hükûmet üyesi değil. Yani bu açıdan
tutarsızlıktır, açık söyleyeyim.
İkinci
bir husus: Sayın Bostancı geldi benim söylediklerimi doğruladı. Ülkede basın
özgürlüğünün iktidar tarafından nasıl ayaklar altına alındığını itiraf etti. 49
kişinin 39’u hakkında soruşturma açıldığını söyledi. Yani tutuklanmadan da
soruşturma açılmış olması, yargılanması basın özgürlüğü üzerinde Demokles’in
kılıcı gibi bir tehdit sallandırdığınızın açık göstergesi değil midir?
Bir
diğer husus: Diyorsunuz ki: “Biz mi bu yargıya müdahale ettik?” İktidarınız
döneminde 10’u aşkın defa yargıya müdahale ettiniz. Veya sizin hakkınızda işte
2013 Aralıkta operasyon yapılmak istendiği zaman hemen müdahale ettiniz. Peki,
size dönük tehditler ortadan kalkınca yargı bağımsız ve tarafsız mı olmuş
oluyor? Peki, aynı paralel yargının diğer alanlara dönük, KCK operasyonlarında
iftiralarla yaptığı operasyonlara dönük hiçbir geri adım atılmadı. Bir tek
sizinle ilgili tehditler ortadan kaldırılınca mı yargı bağımsız oluyor Sayın
Bostancı? O zaman o paralel yargının on bir yıl boyunca sizin iktidarınızda
yapmış olduğu bütün iş ve işlemler hükümsüzdür, yanlıdır, bağımlıdır.
Teşekkür
ederim.
BAŞKAN
– Teşekkür ederim Sayın Yıldırım.
Şu
açıklamayı yapma ihtiyacını duyuyorum: Sayın Yıldırım’ın dediği gibi, Sayın
Yıldırım konuşmasında Hükûmet ve iktidar odaklı bir eleştiri yaptı.
Dolayısıyla, sataşma burada Hükûmetedir. Ancak bunun daha evvel, yine benim
yönettiğim birleşimlerde birkaç örneğini yaşadık. Ben sataşmanın Hükûmete olduğunu
ifade ettiğim zaman, yine Sayın Bostancı’ydı, şöyle bir gerekçe ortaya
koymuştu: “Hükûmet Adalet ve Kalkınma Partisi Grubunun içinden çıkıyor. Ayrıca
‘Hükûmet’ deyince herkesin aklına Adalet ve Kalkınma Partisi geliyor.” dediği
için o oturumlarda, o birleşimlerde kendisine sataşmadan dolayı söz vermiştim.
Burada aynı diyaloğu tekrar etme ihtiyacı duymadım. Ama doğru olan Sayın
Bostancı, hangi nedenle bu iktidara yönelik sataşmanın grubunuza yönelik
olduğunu tutanaklara geçirilmesi açısından ifade etmenizdir. Bunu
hatırlatıyorum. 
VIII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Grup Başkan Vekili Manisa
Milletvekili Özgür Özel tarafından, ülkemizdeki kayıt dışı ekonominin kayıt
altına alınması ile fon girişlerinin kontrolünün sağlanması konularında yaşanan
sorunların araştırılması amacıyla 16/3/2016 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 21 Haziran 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi Grubu önerisi aleyhinde ikinci konuşmacı Tekirdağ
Milletvekili Metin Akgün’dür.
Buyurunuz
Sayın Akgün. (AK PARTİ sıralarından alkışlar)
METİN
AKGÜN (Tekirdağ) – Sayın Başkan, değerli milletvekilleri; Cumhuriyet Halk
Partisinin grup önerisi hakkında grubum adına söz almış bulunmaktayım. Yüce
heyetinizi ve aziz milletimizi saygıyla selamlıyorum.
Türkiye,
on dört yıllık AK PARTİ hükûmetleri döneminde, güven ortamı ve istikrar
sayesinde Türkiye ekonomisini şaha kaldırmıştır. 2016’nın ilk dört ayında
dünyanın en fazla büyüyen 5 ülkesi arasına girmeyi başarmıştır. Kayıt dışı
ekonomi, az gelişmiş ve gelişmekte olan ülke ekonomilerinin önemli bir problemi
olduğu kadar, son zamanlarda gelişmiş ülke ekonomilerinin de takibinde olan ve
mücadele edilen bir alan olarak gündemi işgal etmektedir. Türkiye'de kayıt dışı
ekonominin büyüklüğüyle ilgili yapılan tahminler kayıt dışı ekonominin
azaldığını göstermektedir. Ülkemizde kayıt dışı ekonomiyle mücadele, Maliye
Bakanlığı Gelir İradesi Başkanlığı koordinasyonunda kamu kurum ve
kuruluşlarının sorumluluğu ve iş birliği içerisinde yürütülmektedir. Bu
kapsamda, 2008-2010 ve 2011-2013 dönemi Kayıt Dışı Ekonomiyle Mücadele
Stratejisi Eylem Planları başarıyla uygulanmıştır. Önceki eylem planlarıyla
gelinen aşamayı daha ileriye taşımak ve kayıt dışılıkla mücadeleyi daha
kapsamlı bir çerçevede,5 bileşen ve 62 eylemden oluşan, 2015-2017 Dönemini
Kapsayan Kayıt Dışı Ekonominin Azaltılması Programı Eylem Planı’yla yolumuza
devam ediyoruz. 
Kayıt
dışılıkla mücadele terörle mücadele kadar önemlidir. Kayıt dışılık azaldıkça
dolaylı, dolaysız vergi dağılımı iyileşecek ve vatandaşın vergi adaletine olan
güveni artacaktır. Kayıt dışılık azaldıkça vergi dışı alanlar azalacak, bu
durum vatandaş-devlet bütünleşmesine hizmet edecektir. Vergisel kayıplar
azaldıkça kamu finansman dengesi daha sağlıklı bir yapıya kavuşacaktır.
Böylece, kamu hizmetleri daha etkin bir şekilde sunulacak, kamu hizmetlerinin
kalitesindeki artış istihdam imkânlarını artıracak ve insanımızın yaşam
kalitesini yükseltecektir. Sonuçta kazanan vatandaşımız olacaktır. 
Kayıt
dışı ekonomiyle mücadele, AK PARTİ hükûmetleri döneminde en fazla önem verilen
konulardan biri olmuştur. Kayıt dışı ekonominin azaltılması konusunda gerekli
iradeyi göstererek gerek Hükûmet programlarımızda gerekse Maliye Bakanlığının
stratejik hedef ve önceliklerinde bu sorunun çözümüne yönelik aldığımız
kararları etkin bir şekilde uygulamaya konulmuştur. Kayıt dışılıkla mücadelede
önemli mesafeler katedilmiştir. Gelir İdaresi Başkanlığımızın sorumluluğunda
2008-2010, 2011-2013 dönemi Kayıt Dışı Ekonomiyle Mücadele Eylem Planlarını
başarıyla uyguladık. 2011-2013 dönemi Eylem Planı’nı 5 amaç çerçevesinde 47
eylem üzerine inşa ederek 15 kamu kurum ve kuruluşumuzun koordinatörlüğünde
gerçekleştirdik. Eylem planını Başbakanlık genelgesiyle kamuoyuna duyurarak bu
plana ilişkin gelişmeleri üçlü bir izleme mekanizmasıyla etkili bir şekilde
takip ettik. Eylem planında yer alan 42 eylemi tamamladık, 5 tanesini ise yeni
eylem planına taşıdık. 
İktidara
geldiğimiz 2002 yılı sonundan günümüze kadar gerek yaptığımız hukuki
düzenlemeler gerekse de teknik altyapı çalışmalarıyla kayıt dışı ekonomiyle
mücadele ettik ve etmeye devam ediyoruz. Bunun neticesinde kayıt dışı
ekonominin gayrisafi yurt içi hasıla içindeki payını 2003 yılından bu yana
yaklaşık 5 puan azaltarak yüzde 32,2’den yüzde 27,8 seviyelerine düşürdük. Yeni
eylem planı uygulamasıyla 2018 yılı sonunda kayıt dışı ekonominin büyüklüğünü
yüzde 21,5 seviyesine indirmeyi hedefliyoruz. Kayıt dışılıkla mücadelenin
istenilen başarıya ulaşabilmesinde toplumun tüm kesimlerinin bu mücadeleye
katılımı büyük önem taşımaktadır. Hükûmetimiz bu süreçte dün olduğu gibi bugün de
aynı azim ve kararlılıkla yoluna devam edecektir.
Sayın
Başkan, değerli milletvekilleri; sözlerime son verirken yüce heyetinizi tekrar
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Akgün. 
Cumhuriyet
Halk Partisi Grubu önerisini oylarınıza sunuyorum.
III.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Yoklama talebimiz var.
BAŞKAN
– Bir yoklama talebi vardır, yoklama talebini gerçekleştireceğim. Önce, talepte
bulunan sayın milletvekillerini tespit ediyorum. 
Sayın
Özel, Sayın Ağbaba, Sayın Özkoç, Sayın Tanal, Sayın Tarhan, Sayın Kaplan
Hürriyet, Sayın Özdemir, Sayın Gökdağ, Sayın Altaca Kayışoğlu, Sayın İrgil,
Sayın Yedekci, Sayın Köse, Sayın Zeybek, Sayın Yüceer, Sayın Usluer, Sayın
Akaydın, Sayın Öztrak, Sayın Çam, Sayın Basmacı, Sayın Budak.
Evet,
yoklama işlemini başlatıyorum.
İki
dakika süre veriyorum. 
(Elektronik
cihazla yoklama yapıldı)
BAŞKAN
– Toplantı yeter sayısı vardır. 
VIII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Grup Başkan Vekili Manisa
Milletvekili Özgür Özel tarafından, ülkemizdeki kayıt dışı ekonominin kayıt
altına alınması ile fon girişlerinin kontrolünün sağlanması konularında yaşanan
sorunların araştırılması amacıyla 16/3/2016 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 21 Haziran 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
- Öneriyi oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
Adalet
ve Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
3.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin “Kanun Tasarı ve Teklifleri ile
Komisyonlardan Gelen Diğer İşler" kısmında bulunan 387 sıra sayılı Kanun
Tasarısı’nın bu kısmın 1’inci sırasına alınmasına ve diğer işlerin sırasının
buna göre teselsül ettirilmesine; Türkiye Büyük Millet Meclisinin, TBMM
İçtüzüğü'nün 5'inci maddesine göre 1 Temmuz 2016 tarihinde tatile girmeyerek
çalışmalarına devam etmesine; Genel Kurulun 12, 19 ve 26 Temmuz 2016 Salı günkü
birleşimlerinde sözlü sorular ile diğer denetim konularının görüşülmeyerek
gündemin “Kanun Tasarı ve Teklifleri ile Komisyonlardan Gelen Diğer İşler"
kısmında yer alan işlerin görüşülmesine; 13, 20 ve 27 Temmuz 2016 Çarşamba
günkü birleşimlerinde sözlü soruların görüşülmemesine; 387 sıra sayılı Kanun
Tasarısı'nın İç Tüzük'ün 91'inci maddesine göre temel kanun olarak bölümler
hâlinde görüşülmesine ilişkin önerisi 
Türkiye Büyük Millet Meclisi Başkanlığına
Danışma
Kurulu'nun 21/06/2016 Salı günü (bugün) yaptığı toplantıda siyasi parti
grupları arasında oy birliği sağlanamadığından, İç Tüzük’ün 19’uncu maddesi
gereğince grubumuzun aşağıdaki önerisinin Genel Kurulun onayına sunulmasını arz
ederim.
 Bülent
Turan 
 Çanakkale
Milletvekili
 AK PARTİ Grubu Başkan Vekili
Öneri:
Gündemin
“Kanun Tasarı ve Teklifleri ile Komisyonlardan Gelen Diğer işler" kısmında
bulunan 387 sıra sayılı Kanun Tasarısı’nın bu kısmın 1’inci sırasına alınması
ve diğer işlerin sırasının buna göre teselsül ettirilmesi;
Türkiye
Büyük Millet Meclisinin, TBMM İçtüzüğü'nün 5'inci maddesine göre 1 Temmuz 2016
tarihinde tatile girmeyerek çalışmalarına devam etmesi;
Genel
Kurulun;
12,
19 ve 26 Temmuz 2016 salı günkü birleşimlerinde sözlü sorularla diğer denetim
konularının görüşülmeyerek gündemin “Kanun Tasarı ve Teklifleri ile
Komisyonlardan Gelen Diğer işler" kısmında yer alan işlerin görüşülmesi;
13,
20 ve 27 Temmuz 2016 çarşamba günkü birleşimlerinde sözlü soruların
görüşülmemesi;
21
Haziran 2016 Salı günkü (bugün) birleşiminde 387 sıra sayılı Kanun Tasarısı’nın
görüşmelerinin tamamlanmasına kadar;
22
Haziran 2016 Çarşamba günkü birleşiminde 328 sıra sayılı Kanun Tasarısı’na
kadar olan işlerin görüşmelerinin tamamlanmasına kadar;
23
Haziran 2016 Perşembe günkü birleşiminde 339 sıra sayılı Kanun Tasarısı’na
kadar olan işlerin görüşmelerinin tamamlanmasına kadar;
339
sıra sayılı kanun tasarısına kadar olan işlerin görüşmelerinin 23 Haziran 2016
Perşembe günkü birleşiminde tamamlanamaması hâlinde Genel Kurulun haftalık
çalışma günlerinin dışında 24 Haziran 2016 Cuma günü saat 14:00'te toplanarak
bu birleşiminde gündemin "Kanun Tasarı ve Teklifleri ile Komisyonlardan
Gelen Diğer işler" kısmında yer alan işlerin görüşülmesi ve 339 sıra
sayılı Kanun Tasarısı’na kadar olan işlerin görüşmelerinin tamamlanmasına
kadar;
Haftalık
çalışma günlerinin dışında 27 Haziran 2016 ile 1 Temmuz 2016 Pazartesi ve Cuma
günleri saat 14:00’te toplanarak bu birleşiminde gündemin "Kanun Tasarı ve
Teklifleri ile Komisyonlardan Gelen Diğer İşler" kısmında yer alan işlerin
görüşülmesi;
27
Haziran 2016 Pazartesi günkü birleşiminde 33 sıra sayılı Kanun Tasarısı’na
kadar olan işlerin görüşmelerinin tamamlanmasına kadar;
28
Haziran 2016 Salı günkü birleşiminde 35 sıra sayılı Kanun Tasarısı’na kadar
olan işlerin görüşmelerinin tamamlanmasına kadar;
29
Haziran 2016 Çarşamba günkü birleşiminde 187 sıra sayılı Kanun Tasarısı’na
kadar olan işlerin görüşmelerinin tamamlanmasına kadar;
30
Haziran 2016 Perşembe günkü birleşiminde 306 sıra sayılı Kanun Tasarısı’na
kadar olan işlerin görüşmelerinin tamamlanmasına kadar;
01
Temmuz 2016 Cuma günkü birleşiminde 75 sıra sayılı Kanun Tasarısı’na kadar olan
işlerin görüşmelerinin tamamlanmasına kadar;
12
Temmuz 2016 Salı günkü birleşiminde 55 sıra sayılı Kanun Tasarısı’na kadar olan
işlerin görüşmelerinin tamamlanmasına kadar;
Yukarıda
belirtilen birleşimlerde gece 24.00'te günlük programların tamamlanamaması
hâlinde günlük programların tamamlanmasına kadar çalışmalarına devam etmesi;
387
sıra sayılı Kanun Tasarısı'nın İç Tüzük'ün 91'inci maddesine göre temel kanun
olarak görüşülmesi ve bölümlerinin ekteki cetveldeki şekliyle olması
önerilmiştir. 



387 sıra sayılı
Türk Silahlı Kuvvetleri Personel Kanunu ile Bazı
  Kanunlarda
Değişiklik Yapılmasına Dair Kanun Tasarısı
(1/725)




BÖLÜMLER


BÖLÜM
  MADDELERİ


BÖLÜMDEKİ MADDE SAYISI




1. BÖLÜM


1 ila
  8’inci madde arası


8




2. BÖLÜM


9 ila
  17’nci madde arası


9




TOPLAM MADDE SAYISI


17



BAŞKAN
– Adalet ve Kalkınma Partisi Grubu önerisi lehinde ilk konuşmacı Hasan Basri
Kurt, Samsun Milletvekili.
Buyurunuz
Sayın Kurt. (AK PARTİ sıralarından alkışlar)
HASAN
BASRİ KURT (Samsun) – Sayın Başkan, kıymetli milletvekilleri; grubumuz
tarafından bu haftaki çalışma programı ve önümüzdeki günlerde gerçekleşecek
çalışmalarla ilgili, vermiş olduğumuz önergeyle ilgili söz almış bulunuyorum.
Hepinizi saygıyla selamlıyorum. 
Bu
hafta itibarıyla, Türk Silahlı Kuvvetleri Personel Kanunu’nun gündemin ön
sırasına alınmasını ve bugünden itibaren görüşülmeye başlanarak bu hafta
içerisinde bu kanunun ilgili maddelerinin bitirilmesini hedefliyoruz. 
Şu
anda terörle mücadele hemen hemen bir yıldır en önemli konularımızın başında
geliyor. Mecliste gerçekleştirilen tartışmalarda olsun, vatandaşımızın içine
gittiğimizde, kendi memleketlerimizde, seçim bölgelerimize gittiğimizde olsun
muhatap olduğumuz temel sorunlardan bir tanesi ve en önemlisi, işte bu terörle
mücadele. Burada, güvenlik güçlerinin, güvenlik kuvvetlerimizin elini
güçlendirme; güvenlik kuvvetlerimize, ihtiyacı olan hızlı karar alma ve bu
kadar çeşitli olan bir teröre karşı kendi teknik imkânlarını geliştirme fırsatı
vereceğimiz bir kanun tasarısı bu. Ben diğer parti gruplarının da Türkiye'nin
güvenliğini ilgilendiren, Türkiye'nin uluslararası plandaki itibarını
ilgilendiren bu kanun tasarısına destek vereceklerini umuyorum, buna
inanıyorum, inanmak istiyorum. Çünkü, vatandaşa gittiğimizde parti ayrımı
gözetmeksizin herkesin bu konuda birleştiğini biliyoruz. Şehit cenazelerimiz
geliyor, hep birlikte bunlara üzülüyoruz; gazilerimiz geliyor, onlara hep
birlikte üzülüyoruz, onların aileleriyle birlikte bizler de aynı ızdırabı
çekiyoruz. İnşallah, bunların azalması, bu eli kanlı terör örgütünün… Şu anda
artık geçmişteki gibi değil, çok daha farklı insanlık dışı yöntemler, işte,
“vekâlet savaşları” deniyor bu, artık, terörün sınır aşan boyutu; kokteyl
örgütlenmeler, kokteyl saldırılar, bu tip konularla ilgili askerin daha hızlı
karar almasını sağlayabilecek bir temel kanun önümüzde. 
Bundan
sonraki gündemimiz ise, yine bu öneriyle getirmiş olduğumuz temmuz ayındaki
çalışma. Biliyorsunuz, 1 Temmuz itibarıyla Meclis, normal şartlar altında,
tatile giriyor. Ancak, gündemimiz gerçekten çok yoğun. Şu anda komisyonlarımız
çalışıyor. Bundan sonraki gündemimizde ciddi yoğunluklar var. İnşallah, temmuz
ayı içerisinde, vatandaşımıza vermiş olduğumuz sözlerle ilgili kanunlarımızı
çıkartıp… Belki yaz tatilinden bu anlamda feragat edilecek ama çalışmamız
gerekiyor ve bu kanunları geçirmemiz gerekiyor. 
Genel
hatlarıyla özetleyecek olursak, bu hafta içerisinde Türk Silahlı Kuvvetlerinin
Personel Kanunu’nu gündemimize alacağız ve bitireceğiz inşallah. Daha sonra da
Meclisin 1 Temmuzda tatil olma durumunu dört hafta boyunca, temmuzun tamamı
boyunca ertelemiş olan bir öneri… Diğer parti gruplarından da bu öneriye destek
bekliyoruz.
Hepinizi saygıyla
selamlıyorum. (AK PARTİ sıralarından alkışlar)
BAŞKAN –
Teşekkür ederim Sayın Kurt.
Adalet ve
Kalkınma Partisi Grubu önerisi aleyhinde birinci konuşmacı Özgür Özel, Manisa
Milletvekili.
Buyurunuz Sayın
Özel. (CHP sıralarından alkışlar)
ÖZGÜR ÖZEL
(Manisa) – Sayın Başkan, değerli milletvekilleri; hepinizi saygıyla selamlarım.
Bugün Adalet ve
Kalkınma Partisinin yeni bir grup önerisiyle karşı karşıyayız her hafta olduğu
gibi. Örneğin, içinde bulunduğumuz bu tarihi şimdiye kadar 7 kere düzenlediler
bugün ne görüşelim, kaça kadar çalışalım, kaçta bırakalım diye ve emin olun,
haftaya bir daha düzenleyecekler, bayram dönüşü bu düzenlemeleri bir daha
yapacaklar çünkü grup olarak bir irade kullanmak ve kaliteli yasama yapmak
değil, bir yerlerden gelen talimatlar, bir yerlerle yapılan pazarlıklar
sonucunda onu çektim, bunu koydum, saray bastırdı, paraleli kazıdım, bilmem
kimi dengeledim hesapları içinde Meclisi çalıştıran, iktidar adı altında kendi
iktidarından yoksun, muktedir olmayan, Meclis düzenine hâkim olmayan, yarınını
bilemeyen bir grupla karşı karşıyayız. (CHP sıralarından alkışlar) 
Bugün gelinen
noktada, biraz önce Adalet ve Kalkınma Partisi Grubu adına sayın milletvekili
konuştu. Terminoloji açısından dahi tutulacak yanı yok konuşmanın. Ne diyor?
“Tatilden feragat…” Arkadaşlar, milletvekilliği tatil yeri değildir,
milletvekillerinin tatili olmaz, milletvekillerinin yaz dönemi çalışmaları
olur. (CHP sıralarından alkışlar) O yüzden, bir iktidar partisi milletvekilinin
tatilden feragat edeceğiz, iki hafta daha çalışacağız; böyle bir şey yok
arkadaşlar. Çok net bir şey söyleyelim: Vatandaş sizden verdiğiniz sözleri
tutmanızı bekliyor. Davutoğlu Hükûmeti, devrik hükûmet, devrik Başbakan
geldiğinde “24’üncü Dönemde yapılacak hataları yapmayacağız." demişti.
4+4+4’teki kavgadan tutun, İç Tüzük'ü zorla burada değiştirmeye çalışmalarına
kadar istişare etmeden yaptıkları her şey ve hatta Gezi sürecinin sonucunda tek
başına iktidardan düştünüz, o dönemde yani vatandaşın sizi alıp buraya ittiği,
hatta aslında bu köşeye konmanız gereken, muhalefet partisi olmanız gereken
dönemde çok şey konuşuldu. O süreçte grup başkan vekilleriniz bizi arayıp bilgi
veriyorlardı belli konuda. Diyorduk ne oldu? Sayın Davutoğlu yaşananlardan ders
aldığımızı, muhalefetle istişare etmemiz gerektiğini söylüyordu. Bugün
Davutoğlu neden burada değil? Çünkü istişareye karşı olan, karşılıklı grupların
diyaloğuna karşı olan, parlamenter sistemi güçlendirmeyi doğru bulmayan,
Parlamentoyu işlevsizleştirip bir başka yerde bir vesayet odağı oluşturup tek
adam yönetimiyle ülkeyi yönetmek isteyen birisi Davutoğlu’nun bu kadarcık
açılımına dahi tahammül edemedi. 
Şimdi
deniyor ki: “Zaman yok.” Evet, zaman yok. Ama iki ay önce, ne istiyorsanız
yaparız, dedik. Vize serbestisi, Türkiye’nin en önemli meselesiydi, sabahlara
kadar çalıştık, zaman zaman bizi eleştirdiniz “Efendim, madem destekliyorsunuz
niye konuşuyorsunuz?” diye. 72 kriter vardı, 72 kriterden 57’sini tamamladık
hep beraber, kaldı 5 kriter ve Davutoğlu giderken, gitmezden evvel, yani ölüm
yiyicisiymiş, bilemiyormuş kendisi ama görevden alınmadan hemen önce şöyle
söylüyordu saray: “Ya bu vize serbestisi olur, olmazsa olmaz. Bunu büyütmenin
ne anlamı var?” diyordu ve gördük ki Davutoğlu’nun da başını bu konudaki
talepleri önemli ölçüde yedi. Şimdi diyorsunuz ki: “Efendim, vize serbestisinde
terörle mücadele meselesiyle ilgili bir kanun var, elimizi kolumuzu bağlar, biz
onun yerine şimdi çok daha başka bir kanun getiriyoruz.” Arkadaşlar, vatandaşı
kandırmayalım. Eğer samimiyseniz gelin, vize serbestisindeki terör hariç geri
kalanları yapalım. Sizin yapamadığınız terör düzenlemesi değil, sizin
yapamadığınız Yolsuzlukla Mücadele Eylem Planı güncellenerek GRECO tavsiyeleri
ışığında düzenlemeler yapmak. Bundan korkuyorsunuz. (CHP sıralarından alkışlar)
Sarayı rahatsız eden, Avrupa Birliği Polis Teşkilatına tabi olup suçluların
iadesi anlaşması konusunda Türkiye’nin çekincelerinden vazgeçmesi. Yarın öbür
gün birileri yurt dışına kaçtığında, burada iktidar değiştiğinde, ensesinden
tutup da Türkiye’ye teslim edilmesinden korkuyorsunuz. Kişisel Verilen
Korunması Kanunu. Elinize yüzünüze bulaştırdınız. Burada uyardık. Aha da kabul
edilmedi, geldi, karşınızda.
Ve
son olarak da AB ülkeleriyle adli yardımlaşmadan korkuyorsunuz. Korkmuyorsanız
gelin bunu yapalım, siyaseti şeffaflaştıralım, siyasetin finansmanıyla ilgili
düzenlemeleri yapalım. Siz “İl, ilçe başkanı bulamazsınız.” diyorsunuz ama bu
düzenlemeleri yapalım bir tek terör kalsın. Ondan sonra gelin burada vatandaşı
kandırın. Ama Türkiye’yi ciddi şekilde sıkıntıya sokmuş durumdasınız. 
Bir
iftar yemeğine gittiniz. Sarayda iftar yemeği. Hiçbir gruba davet yok, sadece
bakanlar ve iktidar milletvekilleri. 
BÜLENT
TURAN (Çanakkale) – Hayır, öyle değil. 
ÖZGÜR
ÖZEL (Devamla) - Keşke ücreti Recep Tayyip Erdoğan’ın cebinden ödenseydi.
Helali hoş olsun, o zaman yapın iftarı. Ama Ahmet Necdet Sezer oğluna yaptığı
düğünün elektrik faturasını öderken sarayda kendi kendinize iftar yemeği verip
o şaşaalı iftarın parasını da Cumhurbaşkanlığının bütçesinden ödüyorsunuz.
ORHAN
DELİGÖZ (Erzurum) – Siz “Gitmeyiz.” diyorsunuz, ne yapsın adam?
ÖZGÜR
ÖZEL (Devamla) - Bugünlerde AKP, ramazanı sahurla, iftarla, ibadetle geçirmesi
gereken Müslümanlar varken iftarlar, çok tartışılacak iftarlar ve iftiralarla
geçirdi. (CHP sıralarından alkışlar) 
HÜSEYİN
BÜRGE (İstanbul) – Demagoji yapma. Demagoji yapıyorsun. 
ÖZGÜR
ÖZEL (Devamla) - Geçen hafta boyunca Cumhuriyet Halk Partisi Grubuna iftira
ettiniz. Adalet Bakanınızı suçüstü yaptık, dün açıkladık, bugün karşılaştım
dedim ki: Özür mü, istifa mı? “Özgür Bey, bizimle bu kadar uğraşmayın.” deyip
gözünü kaçırıp gidiyor. 
Şimdi
gelinen bu noktada Cumhuriyet Halk Partisi Grubundan özür dilenecek. O Adalet
Bakanlığı mevkisi boşu boşuna işgal edilmeyecek. Bir Adalet Bakanı ağzıyla
yalan, iftira belgeleri üretilmesinin hesabı sorulacak, hesabı verilecek! (CHP
sıralarından alkışlar) 
Şimdi,
ayrıca, bir Meclis Başkanı düşünün, yine iftar yapıyor. Ya bu nasıl bir iş? 3
bin davetli var, gelen 1.200. Ülkeyi nasıl bölmüşsünüz. Böyle bir itibarsızlık
olur mu? (AK PARTİ sıralarından gürültüler)
ORHAN
DELİGÖZ (Erzurum) – Davet ediyorsun suç, davet etmiyorsun suç! Ayıp ya!
ÖZGÜR
ÖZEL (Devamla) - Köyün muhtarı köyde iftar yapsa, 200 kişi davet etse, iftara
80 kişi gelse muhtar istifa eder utancından, muhtar!
VELİ
AĞBABA (Malatya) – O muhtar ama!
HÜSEYİN
BÜRGE (İstanbul) – Demagoji yapıyorsun. Demagoji yapma. İftira atıyorsun!
ÖZGÜR
ÖZEL (Devamla) - Şunu söyleyelim: Meclis Başkanı 3 bin kişiye iftar mı verecek?
Hep birlikte veririz o iftarı, Meclisin parasıyla değil. Meclisin parasıyla
yapıyorsa 3 bin tane fakir fukara çağıracak…
EJDER
AÇIKKAPI (Elâzığ) – Kendi tarihinize bakın önce!
ÖZGÜR
ÖZEL (Devamla) – ...Ankara’da okuyan 3 bin öğrenciyi çağıracak, 3 bin mülteci
çağıracak iftar yapacağız devletin parasıyla. Yok, devletin parasıyla efelik
yok; yapacaksan kendi cebinden ödediğin parayla yapacaksın, bu kadar basit.
Türkiye’yi
rezil ettiniz…
EJDER
AÇIKKAPI (Elâzığ) – Bu milleti 1 sente muhtaç hâle getirdiniz. O günleri ne
çabuk unuttun!
VELİ
AĞBABA (Malatya) – Sen de yedin herhâlde! Bedavadan sen de yedin!
BAŞKAN
– Sayın milletvekilleri, lütfen efendim, lütfen sayın hatibi dinleyiniz.
ÖZGÜR
ÖZEL (Devamla) – Şebnem Korur, Erol Önderoğlu, Ahmet Nesin, tutuklandı.
Utanmıyorsunuz. Biz utanıyoruz Türkiye adına, biz utanıyoruz. “Şebnem Korur”
dediğiniz kişi Türkiye'nin adli tıptaki en önemli akademisyeni. Uluslararası
bir standart var, İstanbul Protokolü, işkencenin ve kötü muamelenin tespitinde;
o protokolü yazan kişi, o protokolü yazan. Pozantı’yı kapattık ya, o protokolü yazan
kişi. Bir şey daha söyleyeyim mi? Şebnem Korur 11 Temmuz 1995 Bosna’daki
katliamın, o katliamın izlerini bulan kişi. Şimdi, siz 11 Temmuzda Bosnalı
kadınları oraya koyuyorsunuz ya, buramıza o el işlerini takıyoruz, el
sallıyoruz; böyle yapıyoruz, Şebnem Hanım’ı buraya koysanız Bosnalı kadınlar
böyle yapar; seni beni tanımaz Şebnem Hanım’ı tanırlar. Ama siz Şebnem Hanım’ı
içeri koydunuz. Sınır Tanımayan Gazeteciler Vakfının Başkanını içeri koydunuz.
Gazeteci yazar gününde 28 Şubat sürecinde sizin mağduriyetlerinizi dile getiren
adamları sadece ve sadece “Benden olmayan beni eleştiren herkes teröristtir.”
diyerek içeri koydunuz. 
Şöyle
bir anlayışınız var: Parti içinde güçleneni dışarı atmak, parti dışında
güçleneni içeri koymak, ülkede eleştiri yapan herkesi de zindana koymak gibi
bir anlayışınız var. Ama bunun sonu son değil. (CHP sıralarından alkışlar)
Dün
Bolu Milletvekilimiz Tanju Özcan, Onuncu Yıl Marşı’nı kaldırdınız diye… Ya,
bunu ilk duyduğunuzda yapacağınız iş Millî Eğitim Müdürüne “Senin bu marşla ne
alıp veremediğin var?” demek. Siz sormadınız biz size soruyoruz. 29 Ekimi, 23
Nisanı yasaklamak var ama düğün serbest, halay serbest, İzzet Yıldızhan’la
birlikte düğünler yapmak, halaylar çekmek serbest. 19 Mayısın, Onuncu Yıl
Marşı’nın yasaklanmasına milletvekilimiz karşı çıkınca gaz bombasıyla, göz
yaşartıcı bombayla, göz yaşartıcı gazla, portakal gazıyla mukabele ediyorsunuz.
Milletvekilimiz dün kör olabilirdi. Grup Başkan Vekilimiz Levent Gök’e portakal
gazı sıktınız, iki gün boyunca hastanede yattı. Ülkeyi faşizme doğru
götürüyorsunuz… 
(Mikrofon
otomatik cihaz tarafından kapatıldı) 
ÖZGÜR
ÖZEL (Devamla) – Buna akademisyeni, siyasetçisi, aydını, hep beraber
direneceğiz. Faşizme karşı, AKP’ye karşı omuz omuza diyoruz. (CHP sıralarından
alkışlar, AK PARTİ sıralarından gürültüler) 
MEHMET
AKİF YILMAZ (Kocaeli) – Yürü!
BAŞKAN
– Teşekkür ederim Sayın Özel.
ÖZGÜR
ÖZEL (Devamla) – Sabahlara kadar çalışmaya varız. Siz tatile gidecekseniz
yolunuz açık olsun!
MEHMET
AKİF YILMAZ (Kocaeli) – Meydan burada! Meydan burada!
OSMAN
AŞKIN BAK (Rize) – Hodri meydan! 
BAŞKAN
– Adalet ve Kalkınma Partisi Grubu önerisi üzerinde, lehinde olmak üzere Bülent
Turan, Çanakkale Milletvekili. 
Buyurunuz
Sayın Turan. (AK PARTİ sıralarından alkışlar) 
BÜLENT
TURAN (Çanakkale) – Sayın Başkan, değerli milletvekilleri; hepinizi saygıyla
selamlıyorum.
Aslında
usul ekonomisi gereği söz almayacaktım. Ancak az önce kıymetli grup başkan
vekilinin âdeta hezeyanlarından sonra grubumuza çok büyük bir haksızlık
yapıldığını gördüğüm için söz alma ihtiyacı hissettim.
Dedi
ki grup başkan vekili: “AK PARTİ Grubu planlamasını yapamadı, her hafta bunları
değiştiriyor, yarın ne yapacağı belli değil.” Kendisinin bilgisi olmayabilir,
söyleyeyim: AK PARTİ Grubumuz, bırakın şimdiyi, eylülü, ekimi bile planladı;
hangi gün, ne zaman yapacağımız bellidir. Sadece opsiyonel olarak, zaman zaman
yanlış yerlerde yanlış tavırlar içerisinde olduklarından dolayı -istemediğimiz
hâlde tartışma oluyor, uzuyor, yoklama oluyor, kavga oluyor vesaire- bu yüzden
Meclis uzadığı için her zaman bu opsiyonu kullanıyoruz.
Tekrar
ediyorum: Bugün, Silahlı Kuvvetlerimiz terörle mücadele konusunda tespit ettiği
bazı sıkıntıları gündeme getirmemizi istediğinden dolayı grubumuz tartıştı,
konuştu ve zaman zaman bazı kurumların -verilen haklarla- daha iyi sonuç
alınması talebiyle ortaya koyduklarını hayata geçiriyoruz. Biz bu akşam, çok
net olarak, TSK’nın personel kanununu görüşüyoruz. Yarın ne yapacağımız da
belli. Kanun bu akşam biterse baş tacı, bitmezse yarın yine buradayız, öbür gün
yine buradayız. O yüzden, biz Meclisin hangi gün nasıl iş yapacağını
bilmediğimizden değil, sizin ne yapacağınızı bilmediğimizden dolayı böyle
davranıyoruz. (AK PARTİ sıralarından alkışlar) 
Değerli
arkadaşlar, hemen konumuza dönüyorum. TSK Personel Kanunu’nun bitiminden sonra
da hepinizin bildiği gibi Sayıştayla ilgili seçim süreci gündeme gelecek.
Haftaya pazartesi günü çalışmaya başlayacağız, bayram tatiline kadar da
Danıştay ve Yargıtayla ilgili kanun tasarısını burada görüşeceğiz.
Belli olmayan
bir şey var mı? Net olmayan bir şey var mı? Çok çalışır, iyi çalışır, zamanında
çalışırsak erken bitiririz, değilse geç bitiririz ama biz buradayız, on dört
yıldan beri buradayız. (AK PARTİ sıralarından alkışlar) Dediğiniz gibi iş
yapmıyor olsak, planlamıyor olsak, üretmiyor olsak, nasıl bu on dört yıldan
beri burada kalmayı başaracağız? Ben de bağırmayı biliyorum, iyi de bağırırım
ama ramazanın iklimi bırakın üzerimize gelsin; ramazanın edebi, adabı, üslubu,
nezaketi bırakın buralara gelsin. (AK PARTİ sıralarından alkışlar) Eğer biz o
ramazanı burada yaşamazsak, ruhumuzda, gönlümüzde, kurumumuzda, şu yüce Mecliste yaşamazsak dışarıda yaşanabilir mi
arkadaşlar? 
BÜLENT YENER
BEKTAŞOĞLU (Giresun) – Ama böyle değil, böyle değil. 
BÜLENT TURAN
(Devamla) – Hâlâ bağırıyorsunuz. Başka bir şey yok ki! “On dört yıldan beri
bağırmaktan başka, arka arkaya yoklama istemekten başka, kavga etmekten başka
ne yaptınız?” sorusunu kendinize sorayım ben sizin.
Değerli
arkadaşlar, hangi iftara gideceğimize biz karar veririz, hangi iftara
katılacağımıza biz karar veririz. Cumhurbaşkanımız, çalışma arkadaşları ile
partisini kuran, hareketini kuran, Pınarhisar’a beraber gittiği, parti kurduğu
arkadaşlarıyla bir iftar yapmıştır.
MUSTAFA AKAYDIN
(Antalya) – Parayı kim verdi, parayı?
BÜLENT TURAN
(Devamla) – Kıskandıysanız eyvallah, sorun değil ama hayır, siz kimin kiminle
iftar yapacağına karışamazsınız diye düşünüyorum, bu bir.
GÜLAY YEDEKCİ
(İstanbul) – Parasını kimden aldığını soruyoruz?
BÜLENT TURAN
(Devamla) – İkincisi: Meclis Başkanımızın iftarına böyle haksız bir söylemi de
size yakıştıramadım değerli arkadaşlar. Biz, CHP’yi doksan yıllık en köklü
partilerden biliriz. Biz, CHP’yi Mustafa Kemal’in partisi biliriz. Biz, CHP’yi
Meclisi açan parti biliriz. Meclis Başkanına hürmetini düşünürüz, saygısını
düşünürüz, Meclis Başkanının davetini emir telakki ettiğini düşünürüz ama ufak
ve ucuz polemiklerle bazı yanlışları buraya getirip de çözüm üretmeye
çalışmanızı doğru bulmadığımızı söylüyorum. Kaldı ki o iftarda eski CHP’liler
de vardı. Artık eski CHP başka, yeni CHP bambaşka. Eski CHP’lilerin içinde hâlâ
bu ülkesini seven, sayan, ulusalcı, milliyetçi insanlar var ama anlaşılmaz
şekilde, son dönemde, kızsanız da kızmasanız da Adalet Bakanına buradan
küfreden, Meclis Başkanına en üst düzeyde bağıran, Başbakana her gün hakaret
eden acayip bir hâle geldi. 
NURETTİN
DEMİR (Muğla) – Sayın Cumhurbaşkanından öğrendik bunları. 
BÜLENT
TURAN (Devamla) – Arkadaşlar, bu üslup ve tavrın size faydası yok. İçinizde de
bundan rahatsız olanlar olduğunu biliyorum, buraya gelmeyenler olduğunu
biliyorum, konuşmayanlar olduğunu biliyorum. Bizim bildiğimiz CHP bu değil ama
ne olur bir aynaya bakın, ne olur tekrar bir gözden geçirin. 
Mesela
geçen haftaki mesele, terörle arasında illiyet var kavgası, o ona gitti, bu ona
gitti kavgası, uzun sürdü. Doğru bulmuyorum, CHP’ye de yakıştırmıyorum.
Yapmamıştır diye ümit ediyorum. Ama dönüp bir aynaya bakın, bir şehit ailesi
size sırtını dönüyorsa, bu polemik konusu olabiliyorsa, CHP’ye de
yakıştırılacak hâle geliyorsa, Allah aşkına, bir söyleminize bakın, üslubunuza
bakın arkadaşlar. Niye falanca partiye söyleyince yakışmıyor da size söyleyince
yakışıyor? O yüzden, Adalet Bakanımızın verdiği cevabın neresini düzeltirsiniz
bilmiyorum, ben onları doğru diye biliyorum. Ama bir daha söyleyeceğim, şehit
ailesi size sırtını dönüyorsa dönüp arkaya bakın, “Neden böyle?” deyin. 
Bakın,
yine, polemik olmasın diye girmeyeceğim, tüm belgeler elimde. Bugün savcılık
bir gazeteye bir terör faaliyetinden dolayı işlem başlattı. İşlem bizim değil,
idarenin değil, yürütmenin değil, yargının faaliyeti. 
MERAL
DANIŞ BEŞTAŞ (Adana) – Sizin talimatınızla.
BÜLENT
TURAN (Devamla) – Ama siz istemediğiniz kişilere bir yargı kararı verilince
başka davranıyorsunuz, sevdiklerinize olunca başka davranıyorsunuz. Olmaz,
yargı faaliyeti yargı faaliyetidir. Beğenmezseniz itiraz edersiniz, kavga
ederiz, konuşur, tartışırız onları da. Ama sabahtan beri kaç arkadaş söz aldı?
Arkadaşlar, sizin “basın özgürlüğü” diye ifade ettiğiniz mesele Fransa’da da,
İngiltere’de de var, benzer davalardan hüküm giyen insanlar var. O mesele,
terörle ilgili yapılan bir adım, işlem. Abdullah Öcalan’ın yazarı olduğu bir
gazete, manşetleri okusam korkarım, öyle bir gazete. Siz bunu burada savunma
hâline giriyorsunuz. 
MERAL
DANIŞ BEŞTAŞ (Adana) – Hani sizin bilginiz yoktu, hani sizin haberiniz yoktu?
BÜLENT
TURAN (Devamla) – Sonra da diyorsunuz ki: “Efendim, CHP’yle terör arasında
illiyet bağını nasıl kurarsınız?” Biz değil, siz kuruyorsunuz arkadaşlar. (AK
PARTİ sıralarından alkışlar) 
MERAL
DANIŞ BEŞTAŞ (Adana) – Siz kuruyorsunuz, siz. 
BÜLENT
TURAN (Devamla) – Bilmiyor olabilirsiniz, yapmak istemiyor olabilirsiniz ama
söylemlere dikkat edin, üslubunuza dikkat edin. Üslup medeniyettir, her şeydir.
Ortada tartışma yok, direkt bağırmaya başlıyorsunuz; gerginlik yok, direkt
bağırmaya başlıyorsunuz. 
Şu
anki konuştuğumuz konu -eğer bunları demeseydiniz ben söz almayacaktım- çalışma
takvimimiz, konu bu. Bunu eleştirebilirsiniz, “TSK Personel Kanunu’nun önceliği
yok, önce şunu getirin.” dersiniz; baş tacı, dinleriz. Ama nereden bağladınız
iftara, sahura, Cumhurbaşkanına, Meclis Başkanına? nereden bağladınız bunları
Özgür Bey?
HÜSEYİN
BÜRGE (İstanbul) – Konuşacak şeyleri yok.
BÜLENT
TURAN (Devamla) – Bu üslup size hiçbir fayda sağlamıyor, bu üslup sizi
küçültüyor.
ORHAN
DELİGÖZ (Erzurum) – Daha küçülecek.
BÜLENT
TURAN (Devamla) – Bakınız, on dört yıldan beri, ben sayısını unuttum, herhâlde
15 tane seçim yaptık. O seçimlerde aynı şeyi oylamadı insanlar; zaman
değişiyor, teknoloji gelişiyor, şartlar değişiyor ama bir tek gram oyunuzu
artıramadınız. Bir on dört yıl daha geçse yine artıramazsınız arkadaşlar. (AK
PARTİ sıralarından alkışlar) Çünkü aynı şeyleri yapıp farklı sonuçlar beklemek
makul bir tavır değil. Farklı şeyler yapın. Her şeye bağırmak, her şeye
“Hayır.” demek çok doğru değil.
Bakın,
ben buradan soruyorum. Türkiye’nin terörle bir kavgası var, mücadelesi var ve
çok başarılı gidiyor. Bugün Türk Silahlı Kuvvetleri diyor ki: Daha hızlı iş
yapmak için, operasyonel imkânlarımızı artırmak için şu kanuna ihtiyacım var. 
VELİ
AĞBABA (Malatya) – Kanunu kim değiştirdi? O kanunu siz değiştirmediniz mi?
BÜLENT
TURAN (Devamla) – Soruyorum: Buna taraftar mısınız, değil misiniz? Varsa yoksa
saray; saray, saray, saray… Yahu saray kadar taş düşecek başınıza haberiniz
yok. Bunun size faydası yok arkadaşlar, artık dönün milletin gündemine. 
VELİ
AĞBABA (Malatya) – O kanunu siz değiştirmediniz mi? Bir gün “siyah” dediğinize
bir gün “beyaz” diyorsunuz. Bir gün “terörist” diyorsunuz, bir gün “vatansever”
diyorsunuz.
BÜLENT
TURAN (Devamla) – Biz -merak edersiniz diye söylüyorum- bayramdan sonra da,
inşallah, “torba yasa” diye ifade edilen yasanın içerisinde vaatlerimizi de
halkımızın beklentilerini de yatırımcının önünü açan da birçok kanunu buraya
getireceğiz.
VELİ
AĞBABA (Malatya) – O kanunu siz değiştirmediniz mi? “Askerî vesayetle mücadele
ediyoruz.” demediniz mi? Hangi yüzle konuşuyorsun şimdi?
BÜLENT
TURAN (Devamla) – Ümit ediyorum, soğuk akılla, makul tavırla yaklaşırsınız,
vatandaşımızın lehine olan her türlü işe destek olursunuz. Hiçbir tane mi iyi
şeyimiz yok, hep mi kötü yapıyoruz? Bir defa da “Evet.” deyin. Ama işte…
VELİ
AĞBABA (Malatya) – “Askerî vesayeti yıktık.” diyordunuz, ne oldu?
BÜLENT
TURAN (Devamla) – Duymuyorum, duymuyorum; bir daha söyle. 
VELİ
AĞBABA (Malatya) – Ne oldu, ne oldu?
BÜLENT
TURAN (Devamla) – Ne mi oldu, ne mi oldu?
BAŞKAN
– Sayın milletvekilleri, lütfen efendim, lütfen hatibi dinleyiniz.
VELİ
AĞBABA (Malatya) – Siz demiyor muydunuz “Askerî vesayetle mücadele ediyoruz.”
Kanunları biz mi değiştirdik, siz değiştirdiniz.
BÜLENT
TURAN (Devamla) – Bak Sayın Ağbaba, insanlar konuşarak anlaşır, bağırma ne
olur, bağırma.
VELİ
AĞBABA (Malatya) – Siz değiştirdiniz, siz değiştirdiniz…
BÜLENT
TURAN (Devamla) – Bağırma, faydası yok. Kaldı ki ekranda seni duymuyorlar.
VELİ
AĞBABA (Malatya) – Bence de konuşarak anlaşılır, bence de. Ben konuşuyorum,
keşke karşımdaki de konuşsa. Bence de, bence de…
BÜLENT
TURAN (Devamla) – Sayın Başkanım, ben iki dakikamı bağışlıyorum Veli Ağbaba’ya.
VELİ
AĞBABA (Malatya) – İnsanda biraz utanma olur, insanda biraz utanma olur.
BÜLENT
TURAN (Devamla) – Hepinizi saygıyla selamlıyorum. (AK PARTİ sıralarından
alkışlar) 
BAŞKAN
– Teşekkür ederim Sayın Turan.
Sayın
Özel…
ÖZGÜR
ÖZEL (Manisa) – Sayın Başkan, Sayın Turan, konuşmasının ilk cümlesinde,
konuşmamı “CHP grup başkan vekilinin hezeyanlarından…” 
BAŞKAN
– Buyurunuz Sayın Özel. (CHP sıralarından alkışlar)
V.- SATAŞMALARA İLİŞKİN KONUŞMALAR (Devam)
5.- Manisa Milletvekili Özgür Özel’in, Çanakkale
Milletvekili Bülent Turan’ın AK PARTİ grup önerisi üzerinde yaptığı konuşması
sırasına şahsına sataşması nedeniyle konuşması
ÖZGÜR
ÖZEL (Manisa) - Sayın Başkan, değerli milletvekilleri; iftara nereden geldik?
İftara gitseniz, aslında davetiye tüm Meclise olsa, bu davete icabet edenler
gitse ya da sırf size olsa, Cumhurbaşkanı cebinden ödese diyecek bir şey yok.
İftarda iftarlık işler yapsanız bir şey yok.
İSMAİL
TAMER (Kayseri) – Meclis Başkanı herkesi davet etti. Niye gelmediniz?
ÖZGÜR
ÖZEL (Devamla) - Cumhurbaşkanı çıkıyor, karşınıza geçiyor; siz yasamasınız, o
tarafsız; size diyor ki: “Birinci işiniz…” 
İSMAİL
TAMER (Kayseri) – Meclis Başkanı herkesi davet etti. Niye gelmediniz?
ÖZGÜR
ÖZEL (Devamla) - Mesela ne beklersin? “Ramazandan sonra şunu yapın, bunu
yapın.” “Birinci işiniz İç Tüzük’ü değiştirmek.” Salon, balkon ayakta
alkışlıyorsunuz, neredeyse masaların üzerine çıkacaksınız. [AK PARTİ
sıralarından alkışlar(!)] 
İLKNUR
İNCEÖZ (Aksaray) – Sizi de alkışlıyoruz bakın.
ÖZGÜR
ÖZEL (Devamla) - Arkadaşlar, yine alkışladınız ya…
OSMAN
AŞKIN BAK (Rize) – Seni de alkışlarız, güzel konuş, seni alkışlayalım. Güzel
konuşursan alkışlarız ya. 
ÖZGÜR
ÖZEL (Devamla) - Şimdi, bakın, arkadaşlar, bu kadar cehalet ancak tahsille
mümkündür. 
OSMAN
AŞKIN BAK (Rize) – Milletin faydasına, ülkenin faydasına şeyler söylersen tabii
alkışlarız.
ÖZGÜR
ÖZEL (Devamla) - İç Tüzük değişiklikleri bütün dünyada olur. 
OSMAN
AŞKIN BAK (Rize) – Ülkenin faydasına şeyler söylersen alkışlarız seni, ne
olacak.
ÖZGÜR
ÖZEL (Devamla) - Bütün dünya parlamentolarında son yakın tarihte İç Tüzük
değişiklikleri muhalefetlerin talebiyle olur, o değişiklikler iktidar
partilerinin onurudur, gururudur. Muhalefet alanını geliştiren, denetim alanını
geliştiren, muhalefetin üzerindeki söz haklarını artıran İç Tüzük
değişiklikleri muhalefetten gelir, iktidar partisinin onurudur, gururudur. 
OSMAN
AŞKIN BAK (Rize) – Muhalefet yapıcı olur ya, eksikler söylenir.
ÖZGÜR
ÖZEL (Devamla) - Bir tek adamın iktidar partisini karşısına susta gibi alıp,
önce devlet bütçesinden karınlarını doyurup sonra onlara parlamenter ödevler
vermesi diplomasiyle de demokrasiyle de insafla da vicdanla da vatandaştan
aldığınız görevin hakkını vermekle de bağdaşmaz.
EJDER
AÇIKKAPI (Elâzığ) – Yazıklar olsun!
İSMAİL
TAMER (Kayseri) – Sadece gülüyoruz sana biliyor musun?
OSMAN
AŞKIN BAK (Rize) – Zavallısın sen, zavallı!
EJDER
AÇIKKAPI (Elâzığ) – Çok ayıp!
ÖZGÜR
ÖZEL (Devamla) - Eğer böyle bir şey yapıyorsanız siz iradenizi saraya teslim
etmişsiniz demektir. (AK PARTİ sıralarından gürültüler)
OSMAN
AŞKIN BAK (Rize) – Memleketin faydasına bir şey söyle be! Ölür müsün sen! Bu
memleketin faydasına bir şey söyle! Zavallı konuşuyorsun be!
BAŞKAN
– Sayın milletvekilleri, lütfen efendim.
ÖZGÜR
ÖZEL (Devamla) – Siz saraya teslim olabilirsiniz, Türkiye’yi size de saraya da
teslim etmeyeceğiz. 
Saygılar
sunuyorum. (CHP sıralarından alkışlar)
BAŞKAN
– Teşekkür ederim Sayın Özel.
OSMAN
AŞKIN BAK (Rize) – Memleketin faydasına bir şey söyle! Zavallısın!
VELİ
AĞBABA (Malatya) – Sayın Başkan…
BAŞKAN
– Sayın Ağbaba…
VELİ
AĞBABA (Malatya) – Sayın grup başkan vekili ismimi vererek… (AK PARTİ
sıralarından gürültüler)
OSMAN
AŞKIN BAK (Rize) – Vah vah vah! Ülken için bir şey söyle be!
BAŞKAN
– Sayın milletvekilleri, duyamıyorum efendim.
VELİ
AĞBABA (Malatya) – Sayın grup başkan vekili ismimi de vererek sataşmada
bulundu. 69’uncu maddeye göre söz istiyorum.
BAŞKAN
- Hangi cümlesiyle sataştı Sayın Ağbaba? (AK PARTİ sıralarından gürültüler)
VELİ
AĞBABA (Malatya) – Efendim…
BAŞKAN
– Sayın milletvekilleri, izin verir misiniz, Sayın Ağbaba’yı dinlemek
istiyorum, sizlerin konuşması dinlememe engel oluyor.
Buyurunuz
Sayın Ağbaba.
VELİ
AĞBABA (Malatya) – “Medeni insanlar konuşarak anlaşır.” diyerek laf attı
efendim bana, ondan dolayı söz istiyorum. 
BAŞKAN
– Bunda bir sataşma yok Sayın Ağbaba. Yani şöyle, siz oturduğunuz yerden hatibe
laf attınız, o zaman zaman size cevap verdi. Tatlı bir diyalogdur, onu ben öyle
aldım. (AK PARTİ sıralarından alkışlar)
ÖZGÜR
ÖZEL (Manisa) – Sayın Başkan, çok özür dilerim.
BAŞKAN
– Buyurun Sayın Özel.
ÖZGÜR
ÖZEL (Manisa) – Gerçi bu konuda sizin dikkatiniz hepimize örnek teşkil edecek
şekildedir ama Sayın Turan’ın kürsüye yaslanıp Veli Bey bağırırken, oradan
sesini yükseltmişken “İnsanlar konuşarak anlaşırlar, insanlar.” deyip müstehzi
ifadelerle gülmesi kendisine yakışmayan bir itham içermektedir. 
BÜLENT
TURAN (Çanakkale) – “Bağırma.” dedim. 
BAŞKAN
– Yani bu cümleyle “insanlar” kelimesini müstehzi bir anlamda mı kullandı
diyorsunuz?
ÖZGÜR
ÖZEL (Manisa) – Müstehzi bir ifadeyle “insanlar” diyerek…
BAŞKAN
– Sayın Ağbaba, siz öyle mi anladınız efendim?
VELİ
AĞBABA (Malatya) – Evet efendim. 
BAŞKAN
– Buyurunuz Sayın Ağbaba. (CHP sıralarından alkışlar)
BÜLENT
TURAN (Çanakkale) – Sayın Başkan, yapmayın, adama haksızlık, Veli Bey’e
haksızlık. 
BAŞKAN
- Sayın Turan, eğer siz “Hayır, ben o anlamda kullanmadım.” deseydiniz ben söz
vermezdim Sayın Ağbaba’ya. 
Lütfen
Sayın Ağbaba, rica ediyorum bir sataşmaya meydan vermeyin efendim. 
Buyurunuz
Sayın Ağbaba.
6.- Malatya Milletvekili Veli Ağbaba’nın, Çanakkale
Milletvekili Bülent Turan’ın AK PARTİ grup önerisi üzerinde yaptığı konuşması
sırasında şahsına sataşması nedeniyle konuşması
VELİ
AĞBABA (Malatya) – Sayın Bülent Turan’a bunu yakıştıramadığımı burada
huzurlarınızda ifade etmek isterim. 
BÜLENT
TURAN (Çanakkale) – Bağırmasın dedim Başkanım. 
VELİ
AĞBABA (Devamla) – Şimdi, değerli arkadaşlar, bakın, ben biraz önce Sayın
Turan’a laf attım. Siz şimdi “Askerlerle ilgili kanunu getiriyoruz.” dediniz,
ben de “Hangi yüzle getiriyorsunuz?” dedim. Niye “Hangi yüzle getiriyorsunuz?”
dedim? Çünkü bu kanunu değiştiren sizsiniz. Hem de o zaman nutuklar attınız.
(AK PARTİ sıralarından gürültüler)
BÜLENT
TURAN (Çanakkale) – Neyi değiştirdik? 
MEHMET
MUŞ (İstanbul) – Hangi değişiklik?
OSMAN
AŞKIN BAK (Rize) – Ne geldiğini bilmiyorsun sen be.
VELİ
AĞBABA (Devamla) – Bir dakika.
“Biz
AKP Grubu olarak askerî vesayetle savaşıyoruz.” dediniz. Ben sizin burada
düştüğünüz durumu ortaya koyuyorum. 
BÜLENT
TURAN (Çanakkale) – Yanlış anlamış Sayın Başkan.
VELİ
AĞBABA (Devamla) – Bu ilk örneği değil, bakın bu ilk örneği değil. Eylül 2010
referandumunda paydaşlarınızla, ortaklarınızla… 
OSMAN
AŞKIN BAK (Rize) – Ya CHP’nin oyları düştü Malatya’da. 
BÜLENT
TURAN (Çanakkale) – Hangi maddeydi? Sayın Ağbaba, hangi maddeydi o?
BAŞKAN
– Sayın milletvekilleri lütfen, lütfen efendim. 
OSMAN
AŞKIN BAK (Rize) – Hangi maddeyle değişiyor?
VELİ
AĞBABA (Devamla) – El ele tutuştuğunuz insanlarla Eylül 2010’da referandum
yaptınız, “Demokrasi geliyor.” dediniz.
İLKNUR
İNCEÖZ (Aksaray) – Oku, oku!
VELİ
AĞBABA (Devamla) –Şimdi “paralel” diyorsunuz ya “devrim” dediniz. Ne oldu?
Değiştirdiniz.
OSMAN
AŞKIN BAK (Rize) – Ya 1 Kasımda ne oldu onu söyle sen, boş ver.1 Kasımda ne
oldu?
VELİ
AĞBABA (Devamla) – Bakın, burada ikiyüzlü bir politika varsa karşımdaki grup
yapıyor. Eylül 2010’da cemaatle el ele verip, kol kola verip “Ölülerimizi
diriltelim.” diyenlerle iş birliği yapıp yargı sistemini kepazeye çevirdiniz,
bütün Yargıtayı, Danıştayı değiştirdiniz.
OSMAN
AŞKIN BAK (Rize) – Ne anlatıyor ya?
VELİ
AĞBABA (Devamla) – Bir dakika... 
OSMAN
AŞKIN BAK (Rize) – Malatya’da oylar düşüyor, sen ona bak. Git çalış da oylar
yükselsin Malatya’da.
VELİ
AĞBABA (Devamla) – 17-25 Aralıkta döndünüz, 17-25 Aralıkta tekrar
değiştirdiniz.
OSMAN
AŞKIN BAK (Rize) – Yüzde 21’den yüzde 16’ya düştü oylar. Malatya’da oylar
düştü.
VELİ
AĞBABA (Devamla) – Bu Danıştay, Yargıtay kaçıncı kez değişiyor? 
Torba
yasalarla ne yaptınız? Bakın bir şey daha söyleyeyim...
OSMAN
AŞKIN BAK (Rize) – Malatya’da oylar yüzde 21’den 16’ya düştü, 10’a düşecek,
10’a. 
VELİ
AĞBABA (Devamla) – Bağırma!
OSMAN
AŞKIN BAK (Rize) – Hadi bakalım! Oylar düştü, oylar, oyları artır sen.
VELİ
AĞBABA (Devamla) – Sözde barış süreci var ya barış süreci, barış sürecinde
kucaklaşıyordunuz, şimdi düştüğünüz duruma bakın. 
OSMAN
AŞKIN BAK (Rize) – Malatya’da oyları artır sen, oyları.
BAŞKAN
– Sayın Bak, lütfen efendim, lütfen...
VELİ
AĞBABA (Devamla) – Tarih bunları yazıyor. Sizin yapmış olduğunuz Eylül
2010’da...
EJDER
AÇIKKAPI (Elâzığ) – Tarih sizi yazıyor sizi!
VELİ
AĞBABA (Devamla) – Danıştay, Yargıtay Kanunu’nu da yüzünüze vurmaya devam
edeceğiz.
Balyoz’a,
Ergenekon’a “darbe” deyip şimdi onlara “mağdur” diyen siz değil misiniz? İlker
Başbuğ’a “terörist” diyen siz değil misiniz? 
OSMAN
AŞKIN BAK (Rize) – Anlaşılmadı!
VELİ
AĞBABA (Devamla) – Fethullah Hocaya “Hoca efendi hazretleri” diyen siz değil
misiniz? 
OSMAN
AŞKIN BAK (Rize) – Anlaşılmadı... Anlaşılmadı... Malatya’da çalış.
VELİ
AĞBABA (Devamla) – Şimdi durduğunuz noktaya bakın, birde bu kendi durumunuzu
değerlendirin. (CHP sıralarından alkışlar)
BAŞKAN
– Teşekkür ederim Sayın Ağbaba.
Sayın
Turan...
BÜLENT
TURAN (Çanakkale) – Sayın Başkan, bu üsluba cevap vermek istemem ancak bir daha
söylüyorum, bu grup hangi kanunu bugün değiştirmiş de geri almış? Böyle bir şey
yok. Yeni bir süreçle karşı karşıyayız. Askerî vesayeti kaldırdığımızı herkes
biliyor, bundan gurur duyuyoruz.
VELİ
AĞBABA (Malatya) – Konuşacağız, onu da konuşacağız.
BÜLENT
TURAN (Çanakkale) – Aynı cümleyi söyleyebilir miyim Sayın Başkan?
BAŞKAN
– Sayın Ağbaba, lütfen efendim, Sayın Turan’ı dinleyelim.
BÜLENT
TURAN (Çanakkale) – Aynı cümleyi söylesem kızacaklar.
Sayın
Başkan, AK PARTİ’nin askerî vesayetle veya benzer vesayetlerle olan kavgasını
tüm dünya biliyor, mesele bu değil. 
MERAL
DANIŞ BEŞTAŞ (Adana) – O eskidendi, eskiden, şimdi değil.
BÜLENT
TURAN (Çanakkale) – Biz demokrasinin yanındayız, aynı yerdeyiz ancak bugün
terörle olan mücadelemizde olan talepleri değerlendirmek kadar doğal bir şey
yok. İsterdik ki hatta bu parti de burada yer alsın.
Teşekkür
ederim. (AK PARTİ sıralarından alkışlar)
BAŞKAN
– Teşekkür ederim Sayın Turan, tutanaklara geçmiştir. 
VIII.- ÖNERİLER (Devam)
A) Siyasi Parti Grubu Önerileri (Devam)
3.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin “Kanun Tasarı ve Teklifleri ile
Komisyonlardan Gelen Diğer İşler" kısmında bulunan 387 sıra sayılı Kanun
Tasarısı’nın bu kısmın 1’inci sırasına alınmasına ve diğer işlerin sırasının
buna göre teselsül ettirilmesine; Türkiye Büyük Millet Meclisinin, TBMM
İçtüzüğü'nün 5'inci maddesine göre 1 Temmuz 2016 tarihinde tatile girmeyerek
çalışmalarına devam etmesine; Genel Kurulun 12, 19 ve 26 Temmuz 2016 Salı günkü
birleşimlerinde sözlü sorular ile diğer denetim konularının görüşülmeyerek
gündemin “Kanun Tasarı ve Teklifleri ile Komisyonlardan Gelen Diğer İşler"
kısmında yer alan işlerin görüşülmesine; 13, 20 ve 27 Temmuz 2016 Çarşamba
günkü birleşimlerinde sözlü soruların görüşülmemesine; 387 sıra sayılı Kanun
Tasarısı'nın İç Tüzük'ün 91'inci maddesine göre temel kanun olarak bölümler hâlinde
görüşülmesine ilişkin önerisi (Devam)
BAŞKAN – Adalet ve Kalkınma Partisi Grubu önerisi
aleyhinde ikinci konuşmacı, aynı zamanda önerge üzerindeki son konuşmacı Erhan
Usta, Samsun Milletvekili.
Buyurunuz Sayın Usta. (MHP sıralarından alkışlar)
ERHAN
USTA (Samsun) – Teşekkür ederim.
Sayın Başkan, değerli milletvekilleri; Genel Kurulu
saygıyla selamlıyorum.
Geçen
hafta Maarif Vakfı Kanunu Tasarısı üzerinde konuşurken ülkenin temel
meselelerinin çözümünde Adalet ve Kalkınma Partisi hükûmetlerinin yetersiz olduğunu söyleyerek
sözlerime başlamıştım ve bunu da temellendirmek için dış politika ve terör
konusu, daha sonrasında, detaylı bir şekilde eğitim konusunda argümanlarımı
sıralamıştım. Şimdi, yine bir temel mesele var önümüzde, kayıt dışı ekonomi
meselesi. Hakikaten, kayıt dışı ekonomi Türkiye’nin öteden beri ciddi bir
sorunu, Türkiye’nin yapısal bir sorunu. Tabii, yine, burada bu yapısal sorunun
çözümü konusunda on dört yıllık bir Hükûmetin neler yaptığını bir irdelemek,
bir tartışmak istiyorum sizlerle. 
Şimdi, tabii, “kayıt dışı” derken bunun kapsamı biraz
geniş, bunun kapsamını nereden tutacağımıza bakmamız lazım. Bir: Normal yasal
faaliyetler çerçevesinde kayıt dışılık var yani vergi kaybına yol açan bir
kayıt dışılık var. Onun dışında, kara para şeklinde, daha doğrusu konusu suç
teşkil eden faaliyetler var; uyuşturucu kaçakçılığı, silah kaçakçılığı gibi.
Bir de bunun da ötesinde, aslında, yine bir kara para şeklinde kayıt dışılık
var. Aslında, tabii, ekonomimizin ciddi bir cari açık verdiğini biliyoruz, ben
konuşmalarımda bunu sık sık vurguluyorum esas itibarıyla ve bunun finansmanında
da ekonomimiz ciddi sıkıntı çektiği için, şu anda iyisine kötüsüne, karasına
akına bakmadan ülkeye bir para girişi sağlama telaşı içerisine düşülmüş
durumda, bunu görmek lazım. Bu, Türkiye’nin önümüzdeki dönemde kesinlikle
başını ağrıtacaktır. 
Bunun terörizmin finansmanıyla da alakası var -şimdi
vaktimi buna ayırmak istemiyorum- ülkedeki betonlaşmayla da alakası var. Yani
“Bu kara para nerede aklanıyor?” derseniz, bunların bir kısmı da bugün, işte,
şu yapılan beton yığınlarında aklanıyor. Mesela, AKP döneminde net olarak,
bakın, net olarak kaynağı belirsiz para girişi 30 milyar dolardır, bu net.
Yani, bunların büyüklüğüne bakmış olsanız, toplam girişine baksanız, bunun
yüzlerce ifade edilen karşılığı vardır. Mesela, geçen yıl cari açığın 1/3’ü
kaynağı belirsiz para girişiyle finanse edilmiştir. Bunlar Türkiye açısından
son derece tehlikeli meselelerdir fakat burada çok fazla vakit kaybetmek
istemiyorum. 
Şimdi, bugün daha çok ben yasal faaliyetler konusundaki
kayıt dışılık konusunu irdelemek istiyorum. Bir defa, bugün burada birtakım
rakamlar verildi. Bir defa, Türkiye’nin şöyle bir eksiği var: Bu ülkenin bürokrasisinin mi dersiniz, siyasetinin mi
dersiniz, ne derseniz deyin, maalesef bizim kayıt dışı ekonominin boyutunu
ölçen kendimizin bir çalışması yok. Bu çalışmalar geçmişte vardı, değişik
metotlarla yapılmış çalışmalar vardı ama uzun süredir o çalışmalar da
yapılmıyor. 
Bu
ülkenin bundan önceki Maliye Bakanı dâhil -daha henüz Naci Bey’den bunu hiç
duymadık ama- Schneider’in çalışmasını kullanarak “Türkiye’de kayıt dışılık
şuradan şuraya geldi.” şeklinde ifadeler de kullandı. Bu aslında hakikaten çok
üzücü bir şey yani bir ülkenin kayıt dışılığının boyutunu ölçen, bu bütün dünyada
nasıl yapılıyorsa bizde de bunu yapan bir çalışmanın, kendimize has, kendimize
özgü bir çalışmanın olması gerekir. 
Bu
Schneider’in çalışması son derece jenerik bir çalışmadır. Daha yıl bitmeden
yani millî gelir verisi açıklanmadan “Millî gelirin şu kadarı kayıt dışıdır.”
diye bir çalışmadır nihayetinde bu. Ha, yine bir şeyi ifade eder, ben de onu
kullanacağım maalesef, kullanmak zorunda olacağım ancak bu konuda AKP’nin,
özellikle Hükûmetinin dikkatini çekmek istiyorum ve kamuoyunun bu konuda
dikkatli olmasını istiyorum. On dört yıllık bir Hûkûmetin -bir yıllık değil,
iki yıllık değil- bir tane kayıt dışılık çalışması ortaya koymaması çok üzüntü
vericidir, çok utanç vericidir.
Peki,
bu hiç akla gelmemiş de mi yapılmamış? Bakın, 2007 yılında yıllık program…
Yıllık program nedir? Hükûmetin Bakanlar Kurulu kararı eki olarak çıkardığı
rapordur, her yıl çıkan bir rapordur. 2007 yılı raporunda “Tedbir 1.1” sayfa
90: “Kapsamlı bir kayıt dışılık analizi yapılacaktır.” Uzatmıyorum cümleyi.
Bunu 2007 yılında söylemiş yapacağız diye. Çalışma yapılmış mı? Yapılmamış.
2008’de tekrar, sayfa 96: “Vergi kayıp ve kaçağının boyutu ile niteliği çeşitli
yöntemlerle düzenli olarak araştırılacaktır.” Çalışma yapılmış mı? Yapılmamış.
2009’da söylenmiş, yapılmamış; 2011’de söylenmiş, yapılmamış, 
Şimdi,
tekrar geliyoruz, az önce birkaç arkadaşımızın -aynı konuşma metniydi herhâlde,
kimden aldıysa, çünkü aynı metni okudular- söylediği bir çalışma var; Kayıt
Dışı Eylem Planı, bu 25 dönüşüm programından bir tanesi. Yine, burada “Kayıt
dışı ekonominin boyutunun ölçülmesinde…” işte, bilmem ne yapılacak, “…çalışma
yapılacaktır.” Takvimi de Şubat 2015-Aralık 2017. Şimdi, on dört yıllık bir
Hükûmet, 2017’ye de uzatıyor. 2017’de eğer bu Hükûmet devam ederse kaç yıllık
olacak? On beş-on altı yıllık bir Hükûmet olacak, hâlâ bir kayıt dışı çalışması
yapacak. Bu utanç bu ülkeye yeter. 
Şimdi,
peki, Schneider çalışmasında rakamlar nasıl gidiyor? 2013 yılında Türkiye’de
kayıt dışı ekonomi Schneider’in çalışmasına göre yüzde 26,5’e düşmüş. 2015 yılına
geldiğimizde, yine, aynı Schneider’in çalışmasına göre, yüzde 27,8’e çıkmış
arkadaşlar. Bu çalışmaya göre, Türkiye’de, son dönemde belli bir ivmeyle
aşağıya doğru gelen kayıt dışılığın son iki yılda arttığı ortaya çıkıyor. Bu,
bir defa, birinci tespitimiz, bunu bir yapmak lazım.
Ha,
burada, az önce bahsettiğimiz eylem planında, Türkiye'nin 2015 hedefi de yüzde
25. Şu anda yüzde 27,8. Hedefin yaklaşık 3 puan üzerinde. Yani bir yıl
içerisinde, iki yıl içerisinde bir hedef koyuyorsunuz, hedefin 3 puan üzerinde
bir sapma var ve tam tersine, hadi, sapma, aşağıya doğru iniş olur da bir
miktar saparsın ama 2013’ten sonra, kayıt dışılık yukarıya doğru artıyor.
Peki,
geçmişle mukayese edersek kayıt dışılık artıyor mu eksiliyor mu? Doğruya doğru
yani hepsini buraya, ortaya koymak lazım. Schneider çalışması 2013’ten
başlıyor, aynı kapsamdaki çalışma. Aslında, oraya göre, baktığımızda, 32,2’den
27,8’e -son dönemde artmakla birlikte- bir düşüş var. Ancak, arkadaşlar, bu,
hayatın normal akışından gelen bir düşüştür, bütün dünyada benzer şekilde düşme
var. 
Yine,
bu çalışmada, 31 Avrupa ülkesi inceleniyor. Onlarla mukayeseli olarak
baktığımızda -buraya dikkatinizi çekmek istiyorum- başlangıçta dedik ya, bizde
hep kayıt dışılık yüksek oldu ancak mesela 2003 yılında, 31 Avrupa ülkesinin
ortalamasının yüzde 44 üzerindeymiş bizde kayıt dışılık. 
Normalde
ne beklersiniz? İyi bir performans varsa bunun aşağıya doğru gelmesini
beklersiniz yani onlar 100 ise biz 144’müşüz fakat maalesef, 2015’e
geldiğimizde, yüzde 54 fazlası şekline gelmişiz.
Dolayısıyla
yani bu düşüş, birkaç puanlık düşüş, hayatın normal akışında olan bir düşüştür
ama onun haricinde, baktığımızda, aslında, özellikle mukayeseli olarak
baktığımızda, Türkiye’de kayıt dışılık net bir şekilde artmaktadır. Bunu
özellikle vurgulamak istiyorum.
Aynı
çalışma içerisinde… Mesela bir tane aynı çalışma var. Bu, Hesap Uzmanları
Kurulunun yaptığı çalışma. Buralarda, genelde seri çalışması pek yok, belli
yıllar var, dolayısıyla, birbirlerini mukayese edemiyorsunuz. Hesap Uzmanları
Kurulunun bu raporunda –bu, Kemal Unakıtan döneminde yapılan rapordur, resmî
rapordur, Maliye Bakanlığının web sayfasında olan bir rapordur- 2002 yılında
-hani, hep 2002’yle bir mukayese etme hastalığımız var ya- bu yöntemle yapılan,
tespit edilen kayıt dışılık 29,74’müş, millî gelirin 29,74’ü; 2004 yılında,
aynı seride yapılan çalışmada, yüzde 30,7 olarak, iki yılda 1 puan artmıştır. 
Şimdi,
bu 27,8 vatandaş açısından ne ifade ediyor, bakın, ben size onu söylemek
istiyorum. Bugün düşse de artsa da, şu anda Schneider çalışmasını da esas
alsak, bu konuştuğumuz rakam, arkadaşlar, 113 milyar TL vergi kaybıdır 2015
yılı fiyatlarıyla, konuştuğumuz rakam 113 milyar TL 2015 yılı fiyatlarıyla. Bu
ciddi bir rakamdır ve burada sıralamada neredeyiz, ona bakalım. Basamakları
hızla AKP döneminde tırmanıyor. Son şeyde, 2013 yılında ilk 3’teyiz. Başka
hiçbir şeyde ilk 3’te olamıyoruz ama kötü göstergelerde ilk 3’e girmeyi
başarıyoruz. Bulgaristan’da en yüksek kayıt dışılık, Romanya 2’nci, Türkiye
3’üncü; 2013. 2015’e geldiğimizde, sıralamadaki… Pardon, 2013’te 4’üncü
sıradayız, 2015’e geldiğimizde 3’üncü sıraya yükseliyoruz. Bu da kayıt
dışılıkta basamakları hızla yukarıya doğru tırmandığımızı gösteren diğer bir
husus. 
Şimdi,
sürem azaldı. Tabii, kayıt dışılığın zararlarını söylemeye gerek yok. Bakın,
ben Türkiye’de Türkiye’yi yönetenlerin kayıt dışılığın zararlarına inandığını
düşünmüyorum arkadaşlar. Ben bununla ilgili çalıştaylara da çok fazla katıldım,
oralarda da bu görüşümü söyledim. Aslında insanlar biraz işi deşelediğinde “Ya,
kayıt dışı var ama işte, şöyle yapıyor, böyle yapıyor, rekabet gücü…” Hayır,
değil. Bir defa, kayıt dışı ekonomi, verimliliği ciddi ölçüde bozuyor. Bakın,
OECD’nin bir çalışması var. Maalesef, bunu büyütme imkânım olmadı ama size izah
etmeye çalışacağım. Şu grafikteki olan çalışmada yani formel sektörler ile
informel sektörler arasındaki verimlilik farkı ciddi ölçüde yüksek Türkiye
için. Bu çalışmada OECD diyor ki: “Formel sektörlerde 100 kabul edilirse iş
gücünün verimliliği, informel olan sektörlerde yüzde 19, yarı formel olan
sektörlerde yüzde 38.” Dolayısıyla, ülkenin rekabet gücünü bozucu, ülkenin
finansman durumunu bozucu, efendim, çalışanları mağdur eden… Yani insanlar,
tabii, çalışmak isteyenlerle birlikte 6 milyon işsizin olduğu bir ülkede hiç
kimse işverenle sigorta pazarlığı yapamıyor, dolayısıyla zayıf kalıyorlar ve
insanlar sigortasız çalışmak… Bakın, şimdi, rakam, 9 milyon, 9 milyon
sigortasız çalışan var bu ülkede. On dört yıllık bir iktidar… Yani eğer
hakikaten bundan sonra siz “Bu konuda bir şey yaptık.” diyebilecekseniz ben
bunu sizin insafınıza bırakıyorum. 
Söylenecek
çok şey vardı. Özellikle KOBİ’ler açısından finansmana erişimini ciddi ölçüde
engelliyor bu kayıt dışılık. Dolayısıyla, bu kayıt dışılıkla kapsamlı bir
mücadele gerekir. 
(Mikrofon otomatik cihaz tarafından kapatıldı)
ERHAN
USTA (Devamla) - Ben bu çerçevede sizleri saygıyla selamlıyorum.
Teşekkür
ediyorum. (MHP sıralarından alkışlar) 
BAŞKAN
– Teşekkür ederim Sayın Usta. 
Adalet
ve Kalkınma Partisi Grubu önerisini oylarınıza sunacağım…
ÇAĞLAR
DEMİREL (Diyarbakır) – Sayın Başkan, ben yerimden İç Tüzük 60’a göre söz hakkı
talep ediyorum.
BAŞKAN
– 60’ıncı maddeye göre söz mü istiyorsunuz? 
ÇAĞLAR
DEMİREL (Diyarbakır) – Evet.
BAŞKAN
– Buyurunuz. 
VI.- AÇIKLAMALAR (Devam)
20.- Diyarbakır Milletvekili Çağlar Demirel’in, AKP
Grubunun çalışmalara ilişkin önerilerini CHP ve MHP Gruplarıyla istişare
ettiklerini basından öğrendiklerine ve bu konuda kendileriyle herhangi bir
paylaşımda bulunulmadığına, Parlamentoda Türk Silahlı Kuvvetlerinin ya da
sarayın belirlediği gündemler doğrultusunda görüşme yapılmasını etik
bulmadıklarına ilişkin açıklaması
ÇAĞLAR
DEMİREL (Diyarbakır) – Teşekkürler Sayın Başkan. 
AKP
grup önerisiyle ilgili söz hakkı düşmediği için yerimden söz hakkı kullanmak
istedim. 
Şimdi,
AKP Grubu yapmış olduğu çalışmalara ilişkin önerileri ya da değerlendirmeleri
aslında bütün partilerle ortaklaşarak yapmaya çalışıyordu ve biz bugün gelecek
programı ve bugünkü gündemi bile -hangi kanun tasarısının görüşüleceğine ilişkin,
Meclise sunulması gereken kanun tasarısına dair bilgiyi- basından öğrendik.
Yani bu konuda bizimle hiçbir şey paylaşılmadığını bir kez daha ifade etmek
istiyorum. Ama basında şöyle bir şey geçiyor; ne derece doğru bilmiyorum, tabii
ki grup başkan vekilleri bu konuda açıklama yapabilir: AKP grup başkan
vekillerinin CHP ve MHP grup başkan vekilleriyle istişare ettiklerini, bu
sürece ilişkin bir değerlendirme yaptıklarını, görüştüklerini ifade eden,
basından aldığımız bir bilgi… 
(Mikrofon
otomatik cihaz tarafından kapatıldı) 
ÇAĞLAR
DEMİREL (Diyarbakır) – Ben bitireceğim Başkan. 
Dediğim
gibi, ne kadar doğru olduğunu bilmiyoruz ama sadece, bu duruma ilişkin bir
açıklama yapılması gerektiğini ve özellikle de HDP Grubunun Parlamentoda 3’üncü
büyük grup olduğunu tekrar hatırlatarak aslında bu yapılan durumun etik
olmadığını bir kez daha ifade ediyoruz. 
İkincisi,
Sayın Başkan, tutanaklara girsin diye söyleyeceğim, burada AKP Grubu adına
konuşan hatipler bütün söylediklerinde şunu ifade ettiler: Bugün gündeme gelecek
olan Türk Silahlı Kuvvetlerine ilişkin yasa tasarısının Türk Silahlı
Kuvvetlerinin önerisiyle ve özellikle getirilmesi noktasındaki açıklamalarını
ifade ettiler, o yüzden getirileceğini söylediler. Bu, aslında, açık bir,
vesayetin etkisi altında kalan, vesayetle yönetilen bir AKP iktidarının
olduğunu gösteriyor. Yani biz burada ortaklaşıp hangi kanun tasarısının gündeme
alınacağını konuşamazken Türk Silahlı Kuvvetlerinin, AKP iktidarının ya da
sarayın belirlediği gündemler doğrultusunda Parlamentoda görüşmelerin
başlatılmasını kabul etmediğimizi, bunun etik olmadığını bir kez daha ifade
etmek istiyoruz.
BAŞKAN
– Teşekkür ederim Sayın Demirel.
ÖZGÜR
ÖZEL (Manisa) – Sayın Başkan…
BAŞKAN
- Sayın Özel, buyurun.
21.- Manisa Milletvekili Özgür Özel’in, AK PARTİ
Grubunun CHP Grubuyla istişare ettiği bir Meclis takvimi olmadığına ve AK PARTİ
Grubuyla herhangi bir istişare ve uzlaşma içinde bulunmalarının söz konusu
olmadığına ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan.
Bir
konuya çok kısa değineyim. Sayın grup başkan vekili şöyle bir ifade kullandı:
“Diğer gruplarla istişare ederek.” Adalet ve Kalkınma Partisinin grubumuzla
istişare ettiği bir Meclis takvimi yoktur. Zaten kendileri de biliyorlar,
Cumhuriyet Halk Partisinin aylar öncesinde yapmaya karar verdiği bir kamp
programını saygısızca ihlal ettikleri için kendileriyle hiçbir istişare ve
hiçbir uzlaşma içinde olmayız. Yüce Meclisin bilgilerine arz ederim.
BAŞKAN
– Teşekkür ederim Sayın Özel.
OKTAY
VURAL (İzmir) – Sayın Başkan…
BAŞKAN
– Sayın Vural…
22.- İzmir Milletvekili Oktay Vural’ın, Türk Silahlı
Kuvvetleri Kanunu’nda yapılacak değişikliğe Türkiye’nin ihtiyacı olduğuna ve bu
düzenlemenin Meclis gündemine alınması konusunda Adalet ve Kalkınma Partisi
grup başkan vekillerine Milliyetçi Hareket Partisinin tutumunu ilettiklerine
ilişkin açıklaması
OKTAY
VURAL (İzmir) – Teşekkür ederim Sayın Başkanım.
Biz,
Milliyetçi Hareket Partisi Grubu olarak özellikle terörle mücadele ekseninde
Türk Silahlı Kuvvetleri Personel Kanunu’nda yapılacak değişikliğin çok önemli
olduğunu, bunun da Meclis gündemine alınması konusunda Adalet ve Kalkınma
Partisi grup başkan vekillerine Milliyetçi Hareket Partisinin tutumunu ilettik.
Evet, Türkiye terörle mücadeleyle ilgili kanunu öncelikli olarak ele almalı ve
orada, kahraman Silahlı Kuvvetlerimizin, askerimizin, polisimizin,
korucularımızın yanında olma iradesi Türkiye Büyük Millet Meclisinde ortaya
konulmalıdır. Bu düzenlemelere açıkça Türkiye’nin ihtiyacı vardır, bu ihtiyacın
da ivedilikle yerine getirilmesi konusunda partimizin görüşü paylaşılmıştır. Bu
amaçla da zaten, grup önerisi getirmeyeceğimizi de bu vesileyle ifade ettik. 
Teşekkür
ederim.
BAŞKAN
– Teşekkür ederim Sayın Vural.
BÜLENT
TURAN (Çanakkale) – Sayın Başkan, ben de bir açıklama yapayım mı izin
verirseniz?
BAŞKAN
– Söz mü istiyorsunuz Sayın Turan?
BÜLENT
TURAN (Çanakkale) – Evet Sayın Başkan.
BAŞKAN
– Buyurunuz, mikrofonunuzu açıyorum.
23.- Çanakkale Milletvekili Bülent Turan’ın, bu haftaki
gündemle ilgili CHP ve MHP grup başkan vekilleriyle görüştüğüne ve CHP Grubunun
uzlaşmadan yana olmadığına, MHP Grubunun bu konudaki düşüncelerini kendilerine
ilettiklerine ilişkin açıklaması
BÜLENT
TURAN (Çanakkale) – Sayın Başkan, değerli arkadaşlar; kıymetli grup başkan
vekilinin ifade ettiği “İstişare etmedik.” ifadesinin tabii ki öncesi var,
sonrası var. Ben dün hem CHP’nin hem de MHP’nin grup başkan vekilleriyle
görüştüm bu haftaki gündemle ilgili. Ancak, CHP’nin grup başkan vekilinin ifade
ettiği gibi “Bizim uzlaşma imkânımız yok.” ifadesini daha önce de kullandılar
bize. Dolayısıyla, hem uzlaşma yapmayacağız hem istişare yapacağız hem beraber
karar alacağız, bunun nasıl mümkün olacağını size sormak isterim.
İkincisi,
bununla ilgili, kıymetli MHP grup başkan vekilinin de ifade ettiği gibi,
Türkiye’nin özel bir süreci var, terörle olan bir mücadelemiz var. Bu
mücadelede kurumlarımızın talepleri var, bunların gecikmesini doğru bulmuyoruz.
Bu konuda, köklü partilere, konuyla ilgili yanımızda yer almalarını tekrar
teklif ediyorum ben.
Teşekkür
ediyorum.
BAŞKAN
– Teşekkür ederim Sayın Turan.
ÇAĞLAR
DEMİREL (Diyarbakır) – Sayın Başkan…
BAŞKAN
– Sayın Demirel…
ÇAĞLAR
DEMİREL (Diyarbakır) – Sayın grup başkan vekilinin ifade ettiği, tam da sormak
istediğim oydu.
BAŞKAN
– Mikrofonunuzu açayım, buyurunuz.
ÇAĞLAR
DEMİREL (Diyarbakır) – Ben kürsüden konuşmak istiyorum Sayın Başkan çünkü bir
sataşma söz konusu.
BÜLENT
TURAN (Çanakkale) – Sayın Başkan, ne sataşması?
BAŞKAN
– Hangi cümle?
ÇAĞLAR
DEMİREL (Diyarbakır) – “Köklü partilerle görüştük.” Yani, bizim o zaman…
BAŞKAN
– Buyurunuz, size 69’uncu madde çerçevesinde iki dakika süreyle söz veriyorum.
“Köklü
partilerle görüştük.” cümlesi açıkça bir sataşmadır sayın milletvekilleri.
BÜLENT
TURAN (Çanakkale) – Yanımıza bekliyoruz dedim Sayın Başkan, hayır Sayın Başkan.
İSMAİL
TAMER (Kayseri) – Köklü bir parti olmadığınızı kabul ediyorsunuz yani.
BAŞKAN
– Buyurun Sayın Demirel.
V.- SATAŞMALARA İLİŞKİN KONUŞMALAR (Devam)
7.- Diyarbakır Milletvekili Çağlar Demirel’in,
Çanakkale Milletvekili Bülent Turan’ın yaptığı açıklaması sırasında Halkların
Demokratik Partisine sataşması nedeniyle konuşması
ÇAĞLAR
DEMİREL (Diyarbakır) – Sayın Başkan, değerli milletvekilleri; evet, çok net
ifade etti, kendisini deşifre etti grup başkan vekili. İktidarın yanlı
yaklaşımı, iktidarın taraflı yaklaşımı… (AK PARTİ sıralarından gürültüler)
İLKNUR
İNCEÖZ (Aksaray) – Gizli bir şey mi yapıyoruz ki, ne yapmışız?
İSMAİL
TAMER (Kayseri) – Kandil’den aşağıya inin, Meclise gelin Kandil’den.
ÇAĞLAR
DEMİREL (Devamla) – …iktidarın diğer muhalefet partileriyle olan ilişkisi bugün
çok net, açık ortaya çıktı. Biz bunu daha önce de ifade ettik, yine ifade
ediyoruz: Evet, bütün partilere eşit yaklaşılması gerekirken bugünkü görüşmede…
ALİM
TUNÇ (Uşak) – PKK’yı eleştirin, PKK’yı!
ÇAĞLAR
DEMİREL (Devamla) – …biz de basından öğrendik, CHP’nin grup başkan vekilleriyle
görüşme yapılıyor, gündem grup başkan vekilleriyle paylaşılıyor, MHP grup
başkan vekilleriyle görüşülüp gündem paylaşılıyor ama HDP grup başkan vekilleri
aranmıyor ve gündem paylaşılmıyor, biz gündemi basından öğreniyoruz. 
İSMAİL
TAMER (Kayseri) – Kandil’de olduğunuz sürece basından öğrenirsiniz.
ÇAĞLAR
DEMİREL (Devamla) – Bu yanlı yaklaşımı tüm Türkiye kamuoyunun görmesi
gerekiyor. (AK PARTİ sıralarından gürültüler)
MEHMET
UĞUR DİLİPAK (Kahramanmaraş) – Türkiye partisi olun da gelin. 
BAŞKAN
– Sayın milletvekilleri, lütfen efendim…
ÇAĞLAR
DEMİREL (Devamla) – İktidarın, AKP Hükûmetinin muhalefete yönelik yaklaşımı çok
net ortadadır. Siz her şeyi getirip “terör” olarak nitelendirdiğinizde, bugün
gördüğümüz gibi, basın emekçileri, bugün gördüğümüz gibi, hukukçular, bugün
gördüğümüz gibi, avukatların hepsi terörist olarak ilan ediliyor.
Ben
şunu çok net ifade ediyorum: Etik değil. Bir meclis bütün partilere, iktidar
partisi bütün muhalefet partilerine eşit yaklaşmak zorundadır. Bu, etik
değildir.
İSMAİL
TAMER (Kayseri) – Bu memlekete ihanet eden herkes teröristtir!
ALİM
TUNÇ (Uşak) – Teröristlere destek verenlere eşit davranılmaz!
ÇAĞLAR
DEMİREL (Devamla) – Bunu neyle ifade edeceksiniz? Daha önce de böyle bir durum
oldu, Naci Bey biliyor. Daha önce de bize aktarılmayan, görüşülmeyen bir durum
olduğunda, Naci Bey burada benimle görüştüğünde özür dilemişti ama bugün grup
başkan vekili konuşmasında, bırakın özür dilemesini, yaptığı hatayı, aynı
zamanda “köklü parti” olarak ifade ediyor. Biz de ana muhalefet partisiyle
birlikte, diğer partilerle de, çok net olarak ifade edelim ki, çok köklü bir
partiyiz ve Türkiye’nin demokrasisi için mücadele eden bir partiyiz. Bizimle
paylaşılmaması demek, etik ilkelere uymamak demektir.
Teşekkür
ediyorum. (HDP sıralarından alkışlar)
BAŞKAN
– Teşekkür ederim Sayın Demirel.
BÜLENT
TURAN (Çanakkale) – Sayın Başkan…
MEHMET
NACİ BOSTANCI (Amasya) – Sayın Başkan…
BAŞKAN
– Sayın Vural, söz talebiniz mi var efendim?
OKTAY
VURAL (İzmir) – Evet efendim.
BAŞKAN
– Mikrofonunuzu açıyorum.
Buyurunuz.
VI.- AÇIKLAMALAR (Devam)
24.- İzmir Milletvekili Oktay Vural’ın, Milliyetçi
Hareket Partisi olarak Türk Silahlı Kuvvetlerinin terörle mücadele eksenindeki
taleplerinin karşılanması konusunun gündeme alınmasını desteklediklerine
ilişkin açıklaması
OKTAY
VURAL (İzmir) – Efendim, tekrarlıyorum: Milliyetçi Hareket Partisi olarak biz
gündem belirlenirken Türk Silahlı Kuvvetlerinin terörle mücadele eksenindeki bu
taleplerinin karşılanması konusundaki gündemin önceliğe alınmasını
destekleyeceğimizi ifade ettik. Bizim belirttiğimiz: Doğrudan doğruya Sayın
Naci Bostancı’yı aradım, ondan sonra, Sayın Bülent Turan nöbetçiydi,
kendilerine ilettim ve biz partimizin tutumunu açıkladık. Yoksa, bu gündemle,
çalışma saatleri falan, bunlarla ilgili değerlendirme yapılmış değildir. Takdir
edersiniz ki biz parti olarak terörle mücadeleyi çok önemsiyoruz ve Türkiye’nin
de terörle mücadelede Parlamentoda bu birlik ve bütünlüğü göstermesi gerektiği
kanaatindeyiz.
İSMAİL
TAMER (Kayseri) – Biz de sizi alkışlıyoruz.
HAKAN
ÇAVUŞOĞLU (Bursa) – Keşke CHP de aynı düşünse teröre karşı. Maalesef, CHP
safını her yerde belli ediyor, terörden yana.
MERAL
DANIŞ BEŞTAŞ (Adana) – Asıl terörü siz uyguluyorsunuz, siz; vatandaşa terör
uyguluyorsunuz. 
BURCU
ÇELİK ÖZKAN (Muş) – En büyük terörizm burada yaşandı, burada; bunu siz çok iyi
biliyorsunuz, siz yaptınız.
OKTAY
VURAL (İzmir) – Bu amaçla, bu tutumumuzu ifade etmek için de bu konuda
desteklerimizi, bu kanunla ilgili desteklerimizi de Parlamentoda dile
getireceğiz ve tutumumuzu oluşturacağız.
Teşekkür
ediyorum.
BAŞKAN
– Teşekkür ederim Sayın Vural.
Sayın
Özel…
25.- Manisa Milletvekili Özgür Özel’in, Adalet ve
Kalkınma Partisi grup başkan vekillerinin müzakere ve uzlaşı tekliflerini kabul
etmediklerine ilişkin açıklaması
ÖZGÜR
ÖZEL (Manisa) – Sayın Başkan, yeniden bir açıklama ihtiyacı doğdu. Adalet ve
Kalkınma Partisi Grubu başkan vekillerinin telefonlarını açıyoruz nezaket
gereği, kişisel nezaket gereği. O telefonda bize bir müzakere, bir uzlaşı
teklif edemeyeceklerini zaten biliyorlar. Bahsedildiği gibi bir şey yok.
Ayrıca,
Türk Silahlı Kuvvetlerine destek, terörle mücadelede CHP’nin üstüne düşeni
yapması konusunda geçmişin terör müzakerecileriyle müzakere etmek gibi de bir
niyetimiz yok.
Çok
teşekkür ediyorum. (CHP sıralarından alkışlar)
OSMAN
AŞKIN BAK (Rize) – Vah vah vah! 
HAKAN
ÇAVUŞOĞLU (Bursa) - Şimdi siz terör sevici oldunuz.
BAŞKAN
– Teşekkür ederim Sayın Özel.
BÜLENT
TURAN (Çanakkale) – Sayın Başkan…
BAŞKAN
- Sayın Turan…
26.- Çanakkale Milletvekili Bülent Turan’ın, Meclis
çalışmalarında diğer partilerle beraber görüşmeyi, konuşmayı siyasi etik olarak
doğru bulduklarına ve bunu yapmayı istediklerine ilişkin açıklaması
BÜLENT
TURAN (Çanakkale) – Elimizden geldiği kadar Meclis çalışmalarında diğer
partilerle beraber görüşmeyi, konuşmayı siyasi etik olarak da doğru buluyoruz,
bunu yapmak istiyoruz. Ancak, CHP’nin kıymetli grup başkan vekilinin ifade
ettiği gibi, “Bizimle görüşmeyin.” dediler daha önceki zamanlarda değişik
gerekçelerle. Dokunulmazlık sürecinde aynı şekilde arkadaşlarımız
“İlişkilerimiz koptu.” dediler. Bir daha diyorum: Nasıl konuşacağız bu durumda?
Bana ısrarla “Tarafsın.” diyor. Evet, tarafız. Terörün karşısındayız, terörün
yanında yer alanın karşısındayız. Ben tarafım Sayın Başkan. (AK PARTİ
sıralarından alkışlar) 
Teşekkür
ederim. 
BAŞKAN
– Teşekkür ederim Sayın Turan. 
OSMAN
AŞKIN BAK (Rize) – Başkanım, oylamaya geçelim. 
ÇAĞLAR
DEMİREL (Diyarbakır) – Sayın Başkan… 
BAŞKAN
– Sayın Demirel…
ÇAĞLAR
DEMİREL (Diyarbakır) – Ben yerimden söz istiyorum Sayın Başkan. 
BAŞKAN
– Buyurunuz, mikrofonunuzu açıyorum.
27.- Diyarbakır Milletvekili Çağlar Demirel’in, Halkların
Demokratik Partisini yok sayan bir yaklaşımın söz konusu olduğuna ilişkin
açıklaması
ÇAĞLAR
DEMİREL (Diyarbakır) – Sayın Başkan, burada birlikte çalışıyoruz, Parlamentoda
dört parti var. 
BÜLENT
TURAN (Çanakkale) – Siz dediniz “Gelmeyin.” diye, “Yapmayın.” diye. Kabul
etmediniz, “Dokunulmazlık olursa gelmeyin.” dediniz. 
ÇAĞLAR
DEMİREL (Diyarbakır) - Birbirimizin düşüncelerini benimsemeyiz, alternatif
düşüncelerimizi ifade ederiz ama burada HDP’yi yok sayan bir yaklaşım söz
konusu. Bu Parlamentoda dört parti var, üçüncü büyük parti olmamıza rağmen,
HDP’yi yok sayan bir yaklaşım var.
OSMAN
AŞKIN BAK (Rize) – Başkanım, oylamaya geçtiniz. Sayın Başkanım, böyle bir usul
yok efendim. 
MEHMET
METİNER (İstanbul) – Demek ki etkisiz elemansınız, etkisiz.
ÇAĞLAR
DEMİREL (Diyarbakır) - Evet, nedir? Görüşmeyecek miyiz biz? Görüşüyoruz. Diğer
partiler aranıyor da gündemler söyleniyor da hangi gündemin Parlamentoya
geleceği belirtiliyor da neden HDP’ye söylenmiyor? 
HAKAN
ÇAVUŞOĞLU (Bursa) – Türkiye partisi olun, ondan sonra. Türkiye Partisi olun.
Terör partisi olmayın, Türkiye partisi olun, ondan sonra. 
ÇAĞLAR
DEMİREL (Diyarbakır) - Yani bu, zaten HDP’yi dışlamanın, HDP’yi yok saymanın
bir mantığı, bir ürünüdür. Biz, işte bunu kabul etmediğimizi, bunu mahkûm
ettiğimizi ifade ediyoruz. Yoksa gündemleri belirleme noktasında, zaten son
dakikada belirleniyor; o da saray tarafından belirleniyor. 
(Mikrofon
otomatik cihaz tarafından kapatıldı) 
ÇAĞLAR
DEMİREL (Diyarbakır) - Biz, bunu çok net biliyoruz. O saray tarafından
belirlenen gündem de Parlamentoya geliyor. 
BÜLENT
TURAN (Çanakkale) – Oylayalım Sayın Başkanım, konu net. 
ÇAĞLAR
DEMİREL (Diyarbakır) - Ama bizimle görüşülüp paylaşılmamasını biz kabul
etmiyoruz. O yüzden, yok sayılmayı burada doğru bulmuyoruz. Bunların
tutanaklara geçmesini istiyoruz. 
BAŞKAN
– Teşekkür ederim Sayın Demirel. 
VIII.- ÖNERİLER (Devam)
A) Siyasi Parti Grubu Önerileri (Devam)
3.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin “Kanun Tasarı ve Teklifleri ile
Komisyonlardan Gelen Diğer İşler" kısmında bulunan 387 sıra sayılı Kanun
Tasarısı’nın bu kısmın 1’inci sırasına alınmasına ve diğer işlerin sırasının
buna göre teselsül ettirilmesine; Türkiye Büyük Millet Meclisinin, TBMM
İçtüzüğü'nün 5'inci maddesine göre 1 Temmuz 2016 tarihinde tatile girmeyerek
çalışmalarına devam etmesine; Genel Kurulun 12, 19 ve 26 Temmuz 2016 Salı günkü
birleşimlerinde sözlü sorular ile diğer denetim konularının görüşülmeyerek
gündemin “Kanun Tasarı ve Teklifleri ile Komisyonlardan Gelen Diğer İşler"
kısmında yer alan işlerin görüşülmesine; 13, 20 ve 27 Temmuz 2016 Çarşamba
günkü birleşimlerinde sözlü soruların görüşülmemesine; 387 sıra sayılı Kanun
Tasarısı'nın İç Tüzük'ün 91'inci maddesine göre temel kanun olarak bölümler
hâlinde görüşülmesine ilişkin önerisi (Devam)
BAŞKAN
– Öneriyi oylarınıza sunuyorum: Kabul edenler… Kabul etmeyenler… Öneri kabul
edilmiştir. 
İç
Tüzük’ün 37’nci maddesine göre verilmiş bir doğrudan gündeme alınma önergesi
vardır, okutup işleme alacağım ve oylarınıza sunacağım. 
VII.- BAŞKANLIĞIN GENEL KURULA SUNUŞLARI (Devam)
B) Önergeler
1.- İstanbul Milletvekili Mustafa Sezgin Tanrıkulu’nun,
(2/65) esas numaralı Toplantı ve Gösteri Yürüyüşleri Kanunu Teklifi’nin
doğrudan gündeme alınmasına ilişkin önergesi (4/46)
Türkiye Büyük Millet Meclisi Başkanlığına
(2/65)
esas numaralı Kanun Teklifi’min İç Tüzük’ün 37’nci maddesine göre doğrudan
Genel Kurul gündemine alınmasını arz ederim. 
Saygılarımla.

 Dr.
Sezgin Tanrıkulu
 İstanbul
BAŞKAN
– Öneri üzerinde, teklif sahibi olarak Mustafa Sezgin Tanrıkulu, İstanbul
Milletvekili. 
Buyurunuz
Sayın Tanrıkulu. (CHP sıralarından alkışlar) 
Sayın
Tanrıkulu, “doktor” unvanını kullanmıyordunuz, yeni kullanmaya başladınız
sanıyorum. 
MUSTAFA
SEZGİN TANRIKULU (İstanbul) – Efendim, gerekiyor bu ortam için de o nedenle,
sadece avukatlık yetmiyor. 
BAŞKAN
– Peki, buyurunuz.
HAMZA
DAĞ (İzmir) – Ya, doktor değil, profesör olsan yine aynısın kardeşim, değişen
hiçbir şey yok.
SÜREYYA
SADİ BİLGİÇ (Isparta) – Doktor ne demek istedi?
OSMAN
AŞKIN BAK (Rize) – Profesör olsan ne olur, profesör olsan ne olur?
BAŞKAN
– Sayın milletvekilleri, lütfen efendim.
SÜREYYA
SADİ BİLGİÇ (Isparta) – Bir açıklama gerekiyor Sayın Başkan.
HAMZA
DAĞ (İzmir) – Söylediğine ne cevap verilebilir Sayın Başkan?
BAŞKAN
– Efendim?
HAMZA
DAĞ (İzmir) – Söylemiş olduğu söze ne cevap verilebilir?
BAŞKAN
– Buyurun Sayın Tanrıkulu.
MUSTAFA
SEZGİN TANRIKULU (İstanbul) – Sayın Başkan, değerli milletvekilleri…
HAMZA
DAĞ (İzmir) – Milletvekili buradakilerin hepsi; doktorluk, profesörlük,
yardımcı doçentlik, bunların hiçbir anlamı yok.
MUSTAFA
SEZGİN TANRIKULU (Devamla) – Efendim, yeniden başlatır mısınız süremi rica
etsem.
BAŞKAN
– Sürenizi yeniden başlatıyorum Sayın Tanrıkulu.
Buyurunuz.
MUSTAFA
SEZGİN TANRIKULU (Devamla) – Sayın Başkan, değerli milletvekilleri; 2911 sayılı
Yasa’yla ilgili olarak yeni bir kanun teklifi üzerine söz almış bulunmaktayım.
Hepinizi ve Genel Kurulu saygıyla selamlıyorum.
Değerli
arkadaşlar, bu tekliften önce, bugün bir araştırma yaptım ve bu araştırmayla
geldim karşınıza. TCK’nın 256’ncı maddesi var, zor kullanma yetkisinin
aşılması, 256 ve görev yaptırmamak için direnme suçu var, 265. Bütün
istatistiklere baktım, on iki yıllık, on üç yıllık istatistiklere baktım. Görev
yaptırmamak için direnme suçundaki artış on binlerce, sizin döneminizde. Yani
insanlar toplantı için, gösteri için sokağa çıkmışlar, polis veya asker gördüğü
zaman direnmişler. On binlerce dava var, on binlerce mahkûmiyet var. Ama
2002’den önce ise tam bunun tersi, tam tersi bir durum var.
ZEKERİYA
BİRKAN (Bursa) – Nasıl tersi?
MUSTAFA
SEZGİN TANRIKULU (Devamla) - Tam tersi durum var değerli arkadaşlar. Toplantı
ve gösteri yürüyüşü yapmak sizin iktidarınız döneminde neredeyse imkânsız hâle
geldi, neredeyse. Avrupa İnsan Hakları Mahkemesinin birçok kararı var, hatta
Anayasa Mahkemesinin bireysel başvuru üzerine aldığı kararlar var. Ama şu anda
bir toplantı ve gösteriyi iktidara karşı yapmak mümkün değil. Avrupa İnsan
Hakları Mahkemesinin içtihatlarına göre de sadece sizin gösterdiğiniz yerde,
iktidarın gösterdiği yerde, gösterdiği sınırlar içerisinde, gösterdiği sürede
bir toplantı ve gösteri yürüyüşü hakkı düzenlenmesi ve tanımı yok. Bunu,
toplantıyı yapanlar kararlaştırırlar ve nerede olacaksa onlar karar verirler,
hatta kamu düzeni de aksayabilir. Devlete düşen görev, Hükûmete düşen görev ise
toplantı ve gösteri yürüyüşü yapanların güvenliklerini sağlamak. Ama şu anda
güvenliği sağlayacak olan mekanizmalar bizzat güvenliği tehdit eder hâle
gelmişler.
En
son, önceki gün İstanbul’da LGBTİ bireylerinin yürüyüşü var. 2014 yılında,
ramazan ayında, sizin iktidarınız döneminde İstiklal Caddesi’nde yürümüşler, sizin
iktidarınız döneminde ve 7 Haziran seçimlerinden önce seçim bildirgenize ve
broşürlerinize almışsınız hoşgörünün simgesi olarak, demişsiniz ki: “Biz öyle
bir iktidar yarattık ki bakın, hem ramazan ayı var hem de bu bireyler İstiklal
Caddesi’nde kendi haklarını kullanıyorlar ve yürüyorlar, biz de güvenliklerini
sağlıyoruz.” Ama aynı dönemde, 7 Hazirandan hemen sonra ise bu yürüyüşü
yasaklamışsınız. Önceki gün yine, tehdit oldu, baskı oldu; bu tehditlere boyun
eğdiniz ve İstanbul Valisi yapılacak gösteriyi engelledi ve yürüyüş yapılamaz
hâle geldi. Sadece bu örneği söylemiyorum, 1 Mayıs var, KESK’in yaptığı
toplantılar var. KESK laik eğitim için toplantı yapacaktı 9 ilde, 3’ünde
yasaklandı, yapamadılar. Hassasiyetler sadece sizin hassasiyetleriniz mi, başka
yurttaşların hassasiyeti olamaz mı?
Mesela
dün, milletvekilimiz… Değerli arkadaşlar, bakın, bu görüntüleri izletsem
sizlere gerçekten utanırsınız, gerçekten.
İLKNUR
İNCEÖZ (Aksaray) – Utanacak bir şey yapmıyoruz. Hayret bir şey!
İSMAİL
TAMER (Kayseri) – Utanacak bir şey varsa teröristin cenazesine gitmekle olur. 
MUSTAFA
SEZGİN TANIKULU (Devamla) - Bu, milletvekiline yapılıyor, Bolu Milletvekiline.
Göstereyim, burada var değerli arkadaşlar, girin Google’a, bakın, bulursunuz.
Bakın, arkadaşlar, ne söyleniyor Tanju Özcan’a, bu Parlamentonun üyesine,
okuyayım: Polis “Önde duran kişi milletvekili, ona sık gazı.” diyor diğer
polise, diğer polis “Nasıl sıkayım, dokunulmazlıkları var vekillerin.” diyor.
Yine diğer polis cevap veriyor “Sıkabilirsin, dokunulmazlıkları kalktı.” diyor
ve bizzat Tanju Özcan’ın -videosu var bunun- gözünün içine sıkılan gaz var. Ya,
bu toplumda milletvekili herhangi bir nedenle kendi görüşünü ortaya koyabilecek
bir toplum içerisinde olamayacak mı? 
Peki,
ben soruyorum Sayın Bakana: Siz ne yaptınız bu 2 polisle ilgili olarak? 
BAŞBAKAN
YARDIMCISI NUMAN KURTULMUŞ (Ordu) – Ne demiş, anlamadım.
MUSTAFA
SEZGİN TANRIKULU (Devamla) - Göstereyim, burada Sayın Bakan, bizzat polis
memuru şunu söylüyor: “Gözüne sık.” Videosu burada, dün Tanju Özcan’a bu
yapılmış ve Bolu’da yapılmış, “Gözünün içine sık.” demiş bir polis diğer
polise, göstereyim, burada efendim. 
Ne
yapıyorsunuz siz? Eğer milletvekilinin hakkını da korumayacak bir ortam varsa
ne olacak söyler misiniz değerli arkadaşlar? Milletvekili eğer hakkını
kullanabilecek bir noktada değilse, polis gördüğü zaman doğrudan doğruya böyle
bir muameleye maruz kalıyorsa ortalama yurttaş ne yapacak?
O
nedenle, bu Toplantı ve Gösteri Yürüyüşleri Yasası’nın yürürlükten kalkması
lazım; özgürlüğü, insan haklarını esas alan, gösteri ve toplantıyı esas alan,
şiddete başvurmadan her türlü gösterinin yapılabileceği yeni bir yasanın
yapılması lazım.
OSMAN
AŞKIN BAK (Rize) – Fransa’da da yürüyorlar, Fransa’da da!
MUSTAFA
SEZGİN TANRIKULU (Devamla) – Ayrıca, iki gün önce, Firuzağa’da ben duydum. Eğer
kendi kulaklarımla duymasam inanmayacağım Sayın Bakan. Gerçekten inanmayacağım
kendi kulaklarımla duymasam. Firuzağa’da polis memuru anons arabasından şöyle
bağırıyor: “Gülmeyin!” 
(Mikrofon
otomatik cihaz tarafından kapatıldı) 
MUSTAFA
SEZGİN TANRIKULU (Devamla) – Gülmenin, göstericiye dönük gülmenin anons
edildiği bir polis ortamı var… 
İLYAS
ŞEKER (Kocaeli) – Kanun teklifin neydi Allah aşkına ya?
MUSTAFA
SEZGİN TANRIKULU (Devamla) – …güvenlik ortamı var ve patolojik bir durum var.
Bunlar sizin iktidarınız döneminde oluyor. Bu nedenle, hiç olmazsa, burada
kayıtlara geçiyor bu yasa tasarıları, ileride bakarsınız, dersiniz ki “Biz ne
yaptık?” 
Teşekkür
ediyorum. (CHP sıralarından alkışlar)
İSMAİL
TAMER (Kayseri) – Bekle sen, bekle! Daha çok beklersin!
MUSTAFA
SEZGİN TANRIKULU (Devamla) – Sizden bir şey beklemiyorum! Senden ne
bekleyeceğim?
İLYAS
ŞEKER (Kocaeli) – Terbiyeli ol, terbiyeli!
BAŞKAN
– Teşekkür ederim Sayın Tanrıkulu.
Önerge
üzerinde ikinci olarak bir milletvekili sıfatıyla Mehmet Bekaroğlu, İstanbul
Milletvekili. 
Buyurunuz
Sayın Bekaroğlu. (CHP sıralarından alkışlar)
MEHMET
BEKAROĞLU (İstanbul) – Teşekkür ederim Sayın Başkan.
Sayın
Başkan, değerli milletvekilleri; demokrasi temelde düşünce ve ifade özgürlüğü
üzerinde oturur, tabii, eşit yurttaşlık ve eşit oy hakkı. Ama eşit.
Demokrasinin olabilmesi için düşünce ve ifade özgürlüğü, düşünce ve ifade
özgürlüğünün de ifadesi elbette toplantı ve gösteri yürüyüşleri. Eğer toplantı
ve gösteri yürüyüşleri gereği gibi yapılamıyorsa o ülkede demokrasinin
olduğundan söz edemeyiz. Türkiye'de maalesef yapılamıyor. Özgürlükler konusunda
şikâyetlerle gelen bir iktidar heyeti olmanıza rağmen, maalesef, bu konuyu
-daha öncekiler de böyle yapıyordu- tek taraflı şekilde yorumluyorsunuz; sizin
düşünce ve ifade özgürlüğünüz önemli oluyor, diğerlerinin düşünce ve ifade
özgürlüğü batıyor, rahatsız ediyor. Sizi rahatsız eden, sizin katılmayacağınız
hangi düşünce ve ifade varsa, hepsini terör parantezi içine alıyorsunuz. 
Son
zamanlarda Adalet Bakanının da içinde olduğu bir kampanyayla Cumhuriyet Halk
Partisinin milletvekilleri “terör” parantezi içine alınıyor. Bu, muhalefetin
susturulması gayretinden başka bir şey değildir değerli arkadaşlarım. Türkiye
demokrasi tarihinde bunun benzer örnekleri var, geçmişte olmuştur bunlar ve
kimsenin işine yaramamıştır. Sadece dün, 3 milletvekilimize saldırıldı; yani
sadece Bolu’da Tanju Bey’e değil, İstanbul’da Eren Erdem’e saldırıldı ve bana
polis hakaret etti dün, hiç basına filan da vermedim. Buna nereden cesaret
alıyorlar değerli arkadaşlarım? Yani, bir milletvekiline polis gerçekten
hakaret etti, “Nereye gidersen git.” dedi; biliyor çünkü kendisine bir şey
olmayacağını, korunacağını. Arkadaşlar, gerçekten bu işler döner; bir gün
bunlar hepinizin işine yarayabilir. Dolayısıyla, demokrasinin geliştirilmesi
demek kendimiz için istediğimizi başkaları için de istemek demektir. 
Bakın,
bizim Anayasa’mızda özgürlükler yazıyor; mesela “Herkes, önceden izin
almaksızın toplantı ve gösteri yürüyüşü yapabilir.” yazıyor, işte “Herkes,
düşüncesinde, ifadesinde, inancın ifadesinde özgürdür.” yazıyor bir cümleyle,
ondan sonra arkasına 10 tane cümle koyarak “ama” ve “ancak”larla bunlar
kısıtlanıyor. Bu tipik bir 12 Eylül klasiğidir. Bugünkü Anayasa’ya bakın,
bunlardan ibarettir. Siz, maalesef, önce öyle çıktınız, “12 Eylül anayasasını
ortadan kaldıracağız, darbe yasalarını değiştireceğiz, baskı yasalarını
değiştireceğiz.” diye geldiniz, sizin içinizde hâlâ siyaset yapan onlarca
arkadaş bu kürsüde -kayıtlarda mevcuttur- bunları ifade etmiştir ama bunların
tamamını şimdi unutmuş vaziyettesiniz. 
Değerli
arkadaşlarım, belki Anayasa’yı değiştirecek çoğunluğa… Ki ulaştınız
geçmişte, bu da oldu ama 12 Eylül yasalarını… Onlarca yasa var, Seçim ve Siyasi
Partiler Yasası’ndan, Toplantı ve Gösteri Yürüyüşleri Kanunu’ndan başlayarak
onlarca kanun var; bunların hepsi 12 Eylül mantığıyla hazırlanmıştır, hepsi
muhalif olanı, farklı olanı susturma mantığıyla hazırlanmıştır; devletin
yurttaştan, vatandaştan, muhalif olandan korkması mantığıyla hazırlanmıştır ama
bunlardan bir tanesini düzeltmek için hiçbir gayrette bulunmuyorsunuz. Şimdi
önümüzde bulunan bu Toplantı ve Gösteri Yürüyüşleri Kanunu’yla ilgili verilmiş
teklifi önce görüşelim. Bunlarla ilgilenmeyeceksiniz tabii, biraz sonra el kaldırarak
reddedeceksiniz. Onlarca şey var bunun gibi. Tam tersi, iyileştirme şöyle
dursun, sizin döneminizde yapmış olduğunuz iyileştirmeler konusunda da geri
adım atacaksınız. 
Değerli
arkadaşlarım, terörle mücadele, demokrasinin önünde, demokrasinin geliştirilmesinin
önünde bir bahane, engel olamaz. Bakın, sizin biraz sonra bu Mecliste
görüşeceğiniz yasa, işte “Askerin terörle mücadelede elini kuvvetlendiriyoruz.”
bahanesiyle getirdiğiniz yasa, daha evvel sizin bu Mecliste kaldırdığınız,
almış olduğunuz yetkiler. Bunların geriye dönmeyeceğini, size karşı
kullanılmayacağını nereden biliyorsunuz?
Arkadaşlar,
bir oturup düşünün, bu yasayı geri çekin, bir daha düşünün. Burada, siz,
yargıyı bütünüyle devre dışına çıkarıyorsunuz. Hukukun dışında bir terörle mücadele
yapılamaz, bu terörle mücadeleden hiç kimseye hayır gelmez diyor, hepinizi
saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Bekaroğlu. 
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmemiştir.

Sayın
Tanju Özcan’ın yerinden bir söz talebi vardır. 
Mikrofonunuzu
açıyorum Sayın Özcan, buyurunuz. 
VI.- AÇIKLAMALAR (Devam)
28.- Bolu Milletvekili Tanju Özcan’ın, Bolu’daki
okullarda Onuncu Yıl Marşı’nın söylenmesinin yasaklanmasını protesto etmek için
toplandıkları sırada emniyet güçlerinin, Bolu Valisinin talimatıyla kendilerine
gazla müdahale ettiğine, AKP Grubundan ve Hükûmetten, kınama ve Bolu Valisi
hakkında gereğinin yapılmasını beklediğine ilişkin açıklaması
TANJU
ÖZCAN (Bolu) – Sayın Başkan, çok teşekkür ediyorum. 
Ben,
pazartesi günü itibarıyla, Bolu’da karşılaştığım faşizanca bir uygulamayla
ilgili Meclisimizi bilgilendirmek üzere söz aldım. 
Pazartesi
günü, 300 kadar vatandaşımızla birlikte, Bolu İl Millî Eğitim Müdürünün Onuncu
Yıl Marşı’nın okullarda çalınmasını ve söylenmesini yasaklamasını protesto
etmek için Millî Eğitim Müdürlüğü önünde toplandık, ellerimizde sadece Türk
Bayrakları olduğu hâlde… Bir siyah çelenk bırakıp ayrılmak istediğimizi
söyledik ancak Bolu Valisinin talimatıyla emniyet güçleri orada bulunan ve yaş
ortalaması 50’nin üzerinde olan kalabalığa biber gazı ve portakal gazıyla
müdahale etti ve milletvekili olduğum bilindiği hâlde doğrudan beni hedef
gözeterek polis memurları aldığı talimat doğrultusunda portakal gazıyla bana da
müdahale etti. 
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, sözlerinizi tamamlayınız Sayın Özcan.
TANJU
ÖZCAN (Bolu) – Teşekkür ederim efendim. 
Orada
bulunanlardan 20 kişi ağır şekilde zarar gördü -hastanelere ambulansla
götürülmek suretiyle- ve 2’si de ciddi anlamda hayati tehlike geçirecek şekilde
polisin bu uygulamasından zarar gördü.
Şunu
bilmenizi istiyorum: Milletvekili olarak bana doğrudan, polis tarafından bu
gazlı müdahalenin bilinçli olarak yapıldığını, hedef gözetilerek yapıldığını
bilmenizi istiyorum. Bunun AKP Hükûmeti zamanında atanan Bolu Valisinin bizzat
talimatıyla yapıldığını da bilmenizi istiyorum. Bunu emniyet müdürlüğü
yetkilileri de bize ifade ediyor. 
Burada
Hükûmeti temsil eden sayın bakanlar var, AKP Grubunun çok değerli
milletvekilleri var. İnanıyorum ki birçoğunuzun o görüntüler vicdanını
sızlatmıştır. Bugün bizim başımıza gelenler yarın sizin de başınıza gelebilir.
O yüzden, AKP Grubundan ve Hükûmetten açık bir kınama beklediğimi ifade etmek
istiyorum. Ayrıca, bu işlemi yapan Bolu Valisi hakkında da gereğinin
yapılmasını Hükûmetten bekliyorum. (CHP sıralarından alkışlar)
BAŞKAN
– Teşekkür ederim Sayın Özcan.
IX.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, bir milletvekiline doğrudan biber gazlı müdahaleyi doğru
bulmadığına ve bu tutumu kınadığına ilişkin konuşması
BAŞKAN
– Sayın milletvekilleri, bir milletvekiline, yasama organı üyesine doğrudan
biber gazlı müdahaleyi doğru bulmadığımı ifade etmek istiyorum. Ben bu tutumu
kınıyorum efendim. (CHP sıralarından alkışlar)
Alınan
karar gereğince, sözlü soru önergeleri ile diğer denetim konularını görüşmüyor
ve gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz. 
1’inci
sıraya alınan, Türk Silahlı Kuvvetleri Personel Kanunu ile Bazı Kanunlarda
Değişiklik Yapılmasına Dair Kanun Tasarısı ve Millî Savunma Komisyonu
Raporu’nun görüşmelerine başlayacağız.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı (1/725) ve Millî Savunma
Komisyonu Raporu (S. Sayısı: 387) (x)
BAŞKAN
– Komisyon yerinde.
Hükûmet
yerinde.
Komisyon
Raporu 387 sıra sayısıyla bastırılıp dağıtılmıştır. 
Sayın
milletvekilleri, alınan karar gereğince, bu tasarı İç Tüzük’ün 91’inci maddesi
kapsamında görüşülecektir. Bu nedenle, tasarı tümü üzerindeki görüşmeler
tamamlanıp maddelerine geçilmesi kabul edildikten sonra bölümler hâlinde
görüşülecek ve bölümlerde yer alan maddeler ayrı ayrı oylanacaktır.
Şimdi
tasarının tümü üzerindeki söz taleplerini karşılayacağım.
Siyasi
parti grupları adına ilk söz talebi Milliyetçi Hareket Partisi Grubuna aittir;
Sayın Kamil Aydın, Erzurum Milletvekili. (MHP sıralarından alkışlar)
Buyurunuz
Sayın Aydın.
MHP
GRUBU ADINA KAMİL AYDIN (Erzurum) – Sayın Başkan, değerli milletvekilleri; 387
sıra sayılı Türk Silahlı Kuvvetleri Personel Kanunu ile Bazı Kanunlarda
Değişiklik Yapılmasına Dair Kanun Tasarısı’nın tümü üzerinde konuşmak üzere
Milliyetçi Hareket Partisi adına söz almış bulunmaktayım. Yüce Meclisi saygıyla
selamlıyorum.
Efendim,
konuşmama, ilginizi çekeceğine inandığım bir bilgi notuyla başlamak istiyorum.
Malum, dünya kamuoyu Julian Assange’dan sonra bir de Edward Snowden diye bir
karakterle tanıştı. Birisi WikiLeaks belgelerini sızdırırken diğerinin de
Amerika Ulusal Güvenlik Ajansı belgelerini sızdırdığı bilinmekte. Şimdi, Global
Research’ün, Gulf Daily News’te yayımlanan bir makaleye dayanarak yaptığı bir
açıklamadan bir pasaj okumak istiyorum: “Amerika’daki Ulusal Güvenlik Ajansı
eski çalışanlarından Edward Snowden’ın ortaya attığı bir iddiaya göre İngiliz,
Amerikan ve İsrail istihbarat örgütleri Irak-Suriye İslam Devleti yani IŞİD’in
oluşmasında birlikte çalıştıklarını belirtmektedirler. Snowden tarafından
sızdırılan belgelere göre, bölgedeki Yahudi devletinin korunmasının tek yolu
sınırlarına yakın bir yerde bir düşman yaratmaktır.” Yine, bu belgelere göre
IŞİD’in lideri ve imamı Ebu Bekir El Bağdadi’ye bir yıl boyunca yoğun bir
askerî eğitim bu üçleme tarafından verilmiş, hatta özellikle hitabetle ve
hutbelerle ilgili de bir eğitimden geçirilmiştir.
Sayın
milletvekilleri, böyle bir bilgi notuyla neden başladım? Uluslararası rekabette
artık açıktan ve doğrudan savaşlar söz konusu değildir, bunun yerine taşeron
olarak terör örgütleri kullanılmaktadır. Özellikle büyük güçler arasındaki
rekabette bu çok açıkça görülmektedir. Fakat, tabii, büyük güçler, karşılaştığı
bu terör faaliyetlerinde de yine çok rahat bir şekilde uluslararası birtakım
anlaşmaları askıya alarak -üstesinden gelecek- kendi bünyelerinde birtakım
tedbirleri de almaktadırlar. Bunun en tipik örneği bu Mecliste zaman zaman dile
getirilen ETA terör örgütü, IRA terör örgütü ya da Almanların
Baader-Meinhof’udur. Bu 3 terör örgütü de güçlü devletler tarafından herhangi
bir büyümeye ya da siyaseten gelişmeye izin verilmeden çıktıkları yerlerde yok
edilmişlerdir.
Terör
bağlamında şimdi bütün bu tarihî ve siyasi gerçekleri bir tarafa bırakarak bu
yüce Meclisi, dolayısıyla Türkiye Cumhuriyeti devletini ve yüce milletimizi
birtakım Marksist Leninist propaganda kaynaklarıyla meşgul etmek akla, irfana,
vicdana ve sağduyuya hakarettir. Neden? Çünkü Türkiye Cumhuriyeti devleti ağaç
kovuğundan çıkmış bir devlet, bu millet de Belçika, İsviçre, Amerika Birleşik
Devletleri veya Kanada gibi suni birlikteliklerden oluşmuş bir yapı değildir.
Kökleri binlerce yıllık geçmişleriyle mazide yerini almış ve güçlü bir devlet
geleneği olan bir yapıdan gelmektedir. Yani, bin yılı aşan birlikte yaşama azim
ve kararlılığının bir ifadesidir. Bu azim ve kararlılığın varlığını en son
Sevr’i bir yok hükmünde sayıp “Ya istiklal ya ölüm!” diyerek küllerinden tekrar
dirilip ve onu da Lozan’da uluslararası bir teminat altına alarak bir kez daha
göstermiştir. Bu da bütün renkleri ve unsurlarıyla yüce Türk milletinin aynı
zamanda ordu milleti olduğunun bir ifadesidir yani söz konusu vatan olduğunda
resmî üniformaya ihtiyaç duymak söz konusu değildir. 
Saygıdeğer
milletvekilleri, Orta Doğu, Asya ve Avrupa’nın kesiştiği ve binlerce yıldır her
anlamda merkez olma özelliği taşıyan bir coğrafyada var olmak, ayakta kalmak
karşılığında ya doğrudan savaşlara ya da terörist birtakım kalkışmalara maruz
kalırsınız. Son yüzyılda, rekabet hâlinde olduğumuz devletler muhtelif
vesilelerle savaşlarla elde edemediklerini başkaldırılar, ayaklanmalar ve
terörist girişimlerle denemektedirler. Bu amaçlar doğrultusunda, ülkemize
özellikle 1984 yılından bu yana ayrılıkçı bir terörist örgütü musallat
edilmiştir. Irkçı ve ayrılıkçı bir temele dayalı bu terör örgütü özellikle Doğu
ve Güneydoğu Anadolu Bölgelerindeki kardeşlik harcını bozmayı hedef edinmiştir.
Zaman zaman kararlı mücadeleler sonucu yok olma noktasına getirilen PKK terör
belası, zaman zaman da siyasi hesaplar ve mülahazalar sonucu gözden kaçırılarak
can suyu verilmiştir. Bunun en somut tezahürü 2009-2015 yılları arasında
romantize edilen bir Millî Birlik ve Kardeşlik Projesi ve demokratik açılım rüyasıyla
yaşatılmıştır. Bu süreçte, Türk devlet geleneğinin en güvenilir ve stratejik
ayağı olan Türk Silahlı Kuvvetleri zaafa uğratılıp, itibarsızlaştırılmaya
çalışılıp, bunda da kısmen başarı sağlanmıştır maalesef. Çünkü, Türkiye'nin
stratejik kara kutuları açılmış, önemli bilgiler ve belgeler ortalığa düşmüş,
askerî başarılar hafife alınmış, sahte ve düzmece dosyalarla soruşturmalar
düzenlenmiş, hatta yüzlerce vatandaşın katili teröristler gizli tanık
yapılarak, her rütbeden asker hapse atılarak büyük aile dramları yaşatılmıştır.
Öyle ki ordumuzu komuta edecek yüksek rütbeli asker bırakılmamıştır. 
Öte
yandan, bu süreçte Habur’da çadır mahkemeleri kurulmuş ve böylece teröristler
pişman olmadıklarını beyan etmelerine rağmen şehirlere taşınmış, eli kanlı bölücübaşının
mesajları meydanlarda ve medya aracılığıyla okunmuş ve mitik bir kahraman gibi
Mandelalaştırmaya çalışılmıştır. Bu da yetmezmiş gibi, Oslo’da gizli görüşmeler
sonunda verilen Mahallî İdareler Yasası başta olmak üzere, birlik ve
beraberliğimizi yok edecek tavizler ve nihayet, Dolmabahçe’de var olan
mutabakat gündeme gelmiştir. Bütün bu tavizler sonucu muhatap alınan terör
örgütü, bir anda kendini resmî bir otorite ve muhatap görüp bölgede silahlanma,
mayınlama, mahkemeleşme gibi kurumsallaşmaya tabi tutmaya başlamış ve gölge bir
devlet havasına girmiştir. Bu durumu Cumhurbaşkanı Erdoğan 7 Eylül 2015 tarihli
Hürriyet gazetesine verdiği beyanatta çok açık bir şekilde kabullenmekte ve
ifade etmektedir. Aynen okuyorum: “Çözüm süreci bunlar tarafından bir ihanetle
değerlendirildi. Çözüm sürecini bunlar âdeta güneydoğuda, kısmen doğuda
kendileri için silah stoklama süreci olarak değerlendirdiler, çok ciddi bir
silah stoklaması yaptılar.” diyerek beyanatını noktalamış. İşte, bu dönemde
“Bırakalım, görmeyelim, duymayalım, bilmeyelim, yapsınlar.” siyasi öngörüsüyle
hareket edilmesi sonucu başta bölge insanı ve Türkiye ağır bedeller ödemiş,
canlar yanmış, ocaklar batmış ve ülkemiz büyük bir kaosa sürüklenmiştir. Yani,
Sayın Davutoğlu’nun ifadesiyle Türkiye beka sorunu yaşama noktasına gelmiştir.
Artık, katranın kaynatılarak şeker olamayacağı anlaşılmış ama bedeli çok ağır
olmuştur. 
Hâlbuki,
“tu kaka” dedikleri Türk Silahlı Kuvvetleri aynı Türk Silahlı Kuvvetleriydi.
Yaşanan münferit olaylara, bireysel davranışlara rağmen, Türk Silahlı
Kuvvetlerinin aldığı eğitim, vatanın ve milletin bölünmez bütünlüğüne
kastedenlerle mücadele etmekten başka bir şey ihtiva etmiyordu. Bunu bireysel
yaşadığım, canlı bir örnekten ifade etmek istiyorum yüce Meclisimize. Değerli
milletvekilleri, geçen hafta Erzurumlu bir hemşehrimi GATA’da ziyarete gittim.
Kendisi Ankara Özel Kuvvetlerde yarbay olarak görev yapmakta iken geçici
görevle Amanos’taki bir mayın temizleme göreviyle o bölgeye gitmiş ve bir
Peygamber ocağı mensubu olması hasebiyle görevini ifa ederken mayına basması
sonucu iki ayağını da kaybetmiştir. Ben, ziyaretim esnasında kendisine geçmiş
olsun dileklerimi ifade ettim ve akabinde dedim ki: Değerli hemşehrim, sevgili
komutanım, bize bir emriniz, bir talimatınız var mı, bir isteğiniz var mı?
Çünkü o manzara karşısında küçülerek, başka şey söyleyemiyorsunuz. O da
“Efendim, Allah razı olsun. Biz görevimizi ifa ettik ama değerli hocam,
Erzurum’da şu anda benim ameliyat olmuş bir babam var. Ramazanda izin alıp onun
ameliyatı esnasında hem orucumu hem de ona hizmetimi, bir evlat olarak ona
hizmet etme görevimi ifa etmek için niyetliydim ama Rabb’im böyle uygun gördü;
ne olur, babam size emanettir, babam hastanede size emanettir, ona gerekli
ihtimamı -evladı olarak- benim yerime sizin yapmanızı istirham ediyorum.” dedi
ve o anda hakikaten, lafın bittiği yere geldik, ikimiz de bir anda bir
suskunluğa boğulduk. İsmi Yakup Kutman. Ne olur, ben bunu bire bir yaşadıktan
sonra sizden de istirhamım, siyasi mülahazalara kurban ederek bundan sonra,
geçmişte yapıldığı gibi haddini aşarak Türk Silahlı Kuvvetlerinin bir Peygamber
ocağı olmadığını kimse iddia etmesin artık. Dolayısıyla, terörle daha
sistematik ve güçlü mücadele amaçlı hazırlanan, yetki ve sorumlulukların işin
uzmanlarına verilmesini içeren bu kanuna destek verdiğimizi belirtmek isteriz
çünkü biz buna inandığımız ve seçim beyannamemize koyduğumuz için yapıyoruz.
Şimdi okuyacağım beyannamemizde… Bakın, özellikle buradan Meclis aracılığıyla
gerçekten bu iddiada bulunanların maşerî vicdanlarına sesleniyorum, Milliyetçi
Hareket Partisi körü körüne bir iktidar destekçisi değil. Milliyetçi Hareket
Partisinin uzun vadeli vizyon ve programları vardır, bunu ön plana getirir, ona
uygun olan “Önce ülkem ve milletim.” noktasında ülke menfaatlerine faydalı bir
şey varsa buna her zaman destek olmuştur bugüne kadar, bundan sonra da şiarı,
siyasi duruşu bu olacaktır. Bakın, 1 Kasım seçim beyannamemizden bir paragraf
okuyorum, terörle mücadele konusunda bizim programımıza koyduğumuz cümle: “Türk
Silahlı Kuvvetleri, Jandarma ve Emniyet güçlerinin arasında koordinasyon
eksikliğine sebep olan mevzuat ve idari düzenleme yetersizliği terörist
unsurları etkisiz hâle getirme anlayışlı terörle mücadele yapılabilmesi
amacıyla giderilecek, il, bölge ya da yetki alanını aşan operasyonlarda
karşılaşılan zafiyet ortadan kaldırılacaktır.” İşte bakın, bizim 1 Kasımdaki
beyannamemize koyduğumuz terörle mücadele maddemiz bugün yasa olarak önümüze
geldi, bize de “Önce ülkem ve milletim.” diyen bir hareketin mensupları olarak
buna destek olmak düşer. 
Dahası,
TSK’nın sadece, tabii, bu maddeyle ilgili yani… Yürütme ve yürürlük dâhil
toplam 17 maddeden oluşan tasarıya, terörle mücadelede yerel planlamanın
yetersiz kaldığı ve Genelkurmay Başkanlığının merkezî planlamasına ihtiyaç
duyulduğu hâllerde Türk Silahlı Kuvvetlerinin görevlendirilmesinin hukuki
altyapısını oluşturmak, belirsizlikleri ortadan kaldırmak ve yaptıkları işlerde
güven içerisinde hareket edebilmeleri ve bu işlerden dolayı ileride haksız ve
mesnetsiz ithamlara maruz kalmamaları maksadıyla terörle mücadelede görevini
yürüten kamu görevlilerine hukuki koruma getirme amacıyla hazırlanan bu yasaya
biz de kendi programımız çerçevesinde “evet” diyeceğiz. 
Sadece
bununla mı kalacağız? Hayır. Milliyetçi Hareket Partisi olarak bizler bu
kanunun içerisine… Bakın, Millî Savunma Komisyonu üyesiyim aynı zamanda.
Defalarca komisyon toplantılarımızda tartıştık, Sayın Bakan, AKP’li ve diğer
partiden milletvekili arkadaşlar da buna tanıktır. Türk Silahlı Kuvvetlerinin
ve diğer kolluk kuvvetlerinin yığınla sorunu vardır, sadece bu maddeyle
bağlantılı değil, bunu bir kez daha buradan ifade etmek istiyorum çünkü TSK’nın
ve terörle mücadele eden emniyet kolluk kuvvetlerinin ve gönüllü köy
korucularının da taleplerine dikkatinizi çekiyorum. Çünkü, bir zamanlar bunlar
çok mağdur edildi, gerçekten yok sayıldı, hatta terörün hedef tahtası hâline
getirildiler. Dolayısıyla, bu kapsamda terörle mücadelede yetkili herkesin,
bütün kolluk kuvvetlerinin, resmî ya da gayriresmî herkesin yığınla sıkıntıları
vardır, bunlara da bir bakıma ek bir madde koyarak destek olmakta yarar var
diyorum. Yine aynı mantıkla, bu meyanda gerçekten, en alt rütbeden en üst
rütbeye kadar, gerek Türk Silahlı Kuvvetleri içerisinde gerek Emniyet
mensupları içerisinde ve bunlara destek birimleri arasında gerçekten bir yığın
sorunla karşılaşıyoruz. Bu insanların inanın özlük hakları dâhil, can
güvenlikleri dâhil, kullandıkları donanım, teçhizat dâhil bir sürü
karşılaştıkları sorunlar var. Maaşlarıyla ilgili, sosyal haklarıyla ilgili,
birilerinin lojman hakkı var, birilerinin yok; birilerinin ek göstergesi çok
farklı, diğerlerinin çok farklı. Bunların bir an önce giderilmesi noktasında da
biz aynı hassasiyetin gösterilmesini özellikle rica ediyoruz. 
Efendim,
yine vurgulamakta beis görmediğim diğer bir talebimiz de özellikle Türk Silahlı
Kuvvetlerine bağlı kurum ve kuruluşlarda gerçekten sivil statüde çalışan bir
sürü arkadaşlarımız var. Bunların bir kısmı işçi statüsünde, bir kısmı memur
statüsünde. Bunlar da zaman zaman uygulamada özlük hakları söz konusu
olduğunda, yani lehlerine olabilecek herhangi bir katkı söz konusu olduğunda
askerî personel sayılıyorlar ama aleyhleriyle ilgili ya da hizmet etme
noktasında bir emir komuta zinciri içerisinde bir görev tevdi edildiğinde bunlar
bir anda sivil sayılıyorlar ya da tam tersi. Dolayısıyla bu tür haksızlıkların
da giderilmesi noktasında -bu askerî tesislerde sivil çalışan memur ve işçi
kardeşlerimizin de birçok sıkıntıları bulunmakta- bunların da giderilmesini,
behemehâl dikkate alınması yüce Meclisten, efendim, rica ediyoruz. 
Kısaca,
biz Milliyetçi Hareket Partisi olarak, efendim, bu kanunun gerçekten büyük bir
ihtiyaç mukabilinde ortaya çıktığına ve bizim de ince eleyip sık dokuyarak
herhangi bir yanlış anlaşılmaya mahal vermeden ama güneydoğuda, Doğu
Anadolu’nun birçok yerinde, hatta artık metropol kentlerde gerçekten büyük bir
özveriyle terörle mücadele eden başta Silahlı Kuvvetlerimiz olmak üzere bütün
kolluk kuvvetimizin moral ve motivasyonunu artıracağına kanaat getirdiğimizi
belirtmek istiyoruz. Aynı zamanda, ileride, geçmişte kötü örneklerini
yaşadığımız gibi, hukuki mesnetsiz, efendim özellikle gizli tanık gibi ucube
şeylerle yargı önünde zor durumda, büyük fedakârlıklar sonucu zaman zaman gazi
olup zaman zaman bedeninin bir parçasının yok olması bedeliyle ödeyenlerin
böyle bir hukuki aymazlık karşısında mağdur olmamaları için böyle bir kanunun
çıkarılması noktasında biz parti olarak desteğimizi belirtir, yüce Meclisi
saygıyla selamlarım. (MHP sıralarından alkışlar)
BAŞKAN
– Teşekkür ederim Sayın Aydın. 
Tasarının
tümü üzerinde Halkların Demokratik Partisi Grubu adına Meral Danış Beştaş,
Adana Milletvekili.
Buyurunuz
Sayın Danış Beştaş. (HDP sıralarından alkışlar)
HDP
GRUBU ADINA MERAL DANIŞ BEŞTAŞ (Adana) – Sayın Başkan, değerli milletvekilleri;
hepinizi saygıyla selamlıyorum.
Ben
de konuşmama başlamadan önce, dün talimatla tutuklanan Sayın Şebnem Korur
Fincancı, Adli Tıp uzmanı, profesör ve insan hakları aktivisti; Sınır Tanımayan
Gazetecilerin Türkiye Temsilcisi Sayın Erol Önderoğlu ve gazeteci yazar Ahmet
Nesin’in tutuklanmasını şiddetle kınıyorum. 
Ve
bu kürsüden şunu bir kez daha söylemek istiyoruz: Demin sayın hatipler, iktidar
partisi adına konuşan hatipler bunun yargı kararı olduğunu, kendileriyle hiçbir
ilgisi olmadığını söylerken bile talimatın kaynağını itiraf etmekten
kaçınmadılar aslında. Öyle bir hazırlık yapmışlardı ki, Özgür Gündem
gazetesinde nöbetçi genel yayın yönetmeni olan kaç kişinin soruşturma
geçirdiğini, kaç kişinin ifade verdiğini, kaçı hakkında soruşturmanın devam
ettiğini ifade ettiler. Derslerini iyi çalışmışlardı. Çünkü onlar, muhtemelen,
daha önceden kimlerin tutuklanacağını da biliyorlardı. 
Yine,
diğer hatip, elinde Özgür Gündem gazetesiyle gelerek aslında bu tutuklamaların
iktidar partisinden ve saraydan azade olmadığını kendi sözleriyle ikrar etmiş
oldular. İkrarın bizim için hiçbir önemi yok, zaten her gün Türkiye'nin gözü
önünde basın-yayın özgürlüğüne vurulan darbelere ve iktidarı, sarayı rahatsız
eden her sözün cezalandırılacağı konusundaki tehditlere tanıklık ediyoruz. Bu
dehşet verici bir gelişmedir.
Türkiye’de
bir profesörün, dünyaca tanınan bir akademisyenin, bir insan hakları
aktivistinin, Sınır Tanımayan Gazeteciler temsilcisinin, yüzlerce basın-yayın
ihlali yazan bir temsilcinin ve bir yazarın, Aziz Nesin’in oğlu Sayın Ahmet
Nesin’in tutuklanması konusunda kaybedecek olan bu tutuklama kararını
verdirenlerdir. Kaybedeceksiniz. Bu, kaybetmenin son demleridir, son
çırpınışlarınızdır. Asla gazetelere, halkın haber alma hakkına yönelik müdahaleleriniz
sonuç vermeyecek çünkü bu, tam tersi bir şekilde bütün dünyada şiddetle
protesto edilmeye başlandı ve bunun altında kalacaksınız.
Diğer
mesele de değerli milletvekilleri: Biraz önceki tartışmada köklü parti
olmadığımız yönünde bir söylemde bulunuldu. Doğrusu çok hadsiz bir beyandı.
2002’de kurulan AKP mi köklü, biz köksüzüz? Biz 1990’lı yıllardan beri siyaset
yapan bir geleneğin temsilcileriyiz. Bize hadsiz bir şekilde köklü olmadığımızı
söyleyenlerin sözünü kendilerine iade ediyoruz. Doğru, 28 Şubatın ekmeğini
yiyenler bize köklü olmaktan bahsedemezler, asla bahsedemezler. Biz tarafız,
evet, IŞİD’e destek verenlerin, silah yollayanların karşısında tarafız. 
BÜLENT
TURAN (Çanakkale) – Kandil’in neresindesiniz?
MERAL
DANIŞ BEŞTAŞ (Devamla) - Evet, biz de silaha, şiddete ve teröre karşıyız ama
sizin gibi bütün dünyaca ispatlanan, IŞİD’e destek gönderen, silah gönderen
tırların haberini yapan gazetecileri bile tutuklayan bir gelenek bize köklü
olmaktan söz edemez.
Değerli
arkadaşlar, önümüzdeki kanun tasarısı doğrusu üzerinde çok uzun
değerlendirmeler yapılması gereken bir tasarı ama ana hatlarıyla şunları ifade
etmek istiyorum, en son sözü ilk olarak söyleyeyim: Bu bir dokunulmazlık yasa
önerisidir. Bu, askere bölgede yaşanan, Türkiye'nin farklı illerinde yaşanan
suçların cezasız kalması, bu suçları işleyen faillerin geçmişe dönük olarak
aklanması ve dokunulmaz kılınmasıdır. Buradan, bu Parlamentodan halkın seçtiği
milletvekillerine dokunulmazlığı kaldıran Parlamento, askere dokunulmazlık
yasasını getirmektedir ve aslında bu, adına “OHAL” demeden, adına “sıkıyönetim”
demeden, adına “darbe” demeden bir darbedir. Bu, iktidarla ve muhalefet
partileriyle birlikte askerin ittifakıdır, bunun akdidir, bunun sözleşmesidir.
Bunu bu kadar açıkça ifade etmek lazım.
Millî
Savunma Komisyonunda üç saat gibi kısa bir sürede görüşüldü ve Komisyondan
geçti. Bu kanun tasarısı, Türkiye Cumhuriyeti devletinin askerî ve sivil
bürokrasisinin, başta Kürt halkı olmak üzere, ülkedeki tüm muhalif ve devrimci
güçlere karşı tarihsel bir blok olarak kendini yeniden tahkim etmek istediği
bir içeriğe ve özelliğe sahiptir. Söz konusu bu tasarı, cumhuriyetin
kuruluşundan bu yana belli reddiyeler üzerine kurulu ideolojik ve politik bir
hattın yeniden ve yeniden üretilmesini sağlayacak tekçi anlayışın bir yüzyıl
daha sürdürülmek istendiğinin aleni kanıtıdır. 
Evet,
daha önce bu kürsüden defalarca söylediğimiz ve bütün dünyanın bildiği, “93
konsepti” olarak hafızalarımızda yer alan sürecin yıkıcı etkileriyle
hesaplaşılmadan ve bunlarla yüzleşilmeden yeni bir 93 konseptiyle karşı
karşıyayız. Peki, 93’te, “93 konsepti” olarak ifade edilen, “90’lı yıllar”
olarak ifade edilen dönemde -o döneme tanıklık eden insan hakları
savunucularından ve hukukçularından biri olarak- gerçekten ne yaşandı 90’lı
yıllarda? İktidara geldiği zaman o süreçle yüzleşeceğini, hesaplaşacağını,
devletin gerekirse özür dileyeceğini söyleyen iktidar partisi ne oldu da 180
derece böyle bir dönüşüm gösterdi? 
Doğan
Güreş-Tansu Çiller ikilisinin o dönem yaşattıkları şimdi tekrar sahneye çıkmış
durumda. O günleri anlatan bir kitap var. Sayın Fikret Bila’nın “Komutanlar
Cephesi” kitabında bir bölüm var, sizinle paylaşmak istiyorum. Şunu söylüyor
Sayın Doğan Güreş, o dönemin Genelkurmay Başkanı: “Her istediğimi yapabilecek
bir ortam veriyorlardı bana. Fiilen dolduruyordum. Sanki sıkıyönetim varmış
gibi fiilen dolduruyorduk. Öyle çalışıyorduk. Durum onu gerektiriyordu.” Yine
aynı kitaptan: “Demirel de memnundu. Valilerin hiçbiri bana bir şey demiyordu,
‘Yetki sende değil.’ demiyordu, hepsi ne dersem yapıyorlardı. Çok iyi bir
koordinasyon vardı. Valiler neyle mücadele ettiğimizi biliyorlardı ve
ellerinden gelen katkıyı yapıyorlardı. Haklarını teslim etmek lazım. O zamanki
emir komutayı şimdi çiz desen çizemem ama fiilen bizim isteklerimiz,
kararlarımız yerine geliyordu.” Bu kitaptan bir alıntı değerli arkadaşlar.
Evet, konsept
gereği, 93 konsepti gereği iş tamamen askerlere, özel harekâtçılara havale
edilmişti. Ülkenin gündeminde yargısız infazlar, faili meçhuller, köy
boşaltmalar, korucular, örtülü ödenekler, olağanüstü hâl yasaları,
çeteleşmeler, uyuşturucu, her türlü olay o dönem maalesef yaşandı ve sonuçta
dönemin Genelkurmayı tarafından “düşük yoğunluklu savaş” olarak tarif edilen
dönem kanunsuzluk, fütursuzluk, aymazlık, ülkenin gerçeği hâline geldi. Görsel
ve yazılı medyanın hatırı sayılır propagandasıyla tahammülsüzlük ve linç
kültürü toplumun olağan refleksi hâline getirilerek vakayiadiyeden sayıldı. “En
iyi Kürt ölü Kürt’tür.” resmî görüşü toplumun ortalama duygusu hâline getirildi.
Bu ortalama duygudan bütün Kürtler payını maalesef fazlasıyla alacaktı çünkü on
binlerle ifade edilen faili meçhul cinayetler, yargısız infazlar ve bugün hâlâ
sonuçlarıyla yüzleşemediğimiz, hesaplaşamadığımız karanlık bir tarihsel
aralıktan söz ediyorum.
Evet, o dönemde
bizzat cenaze törenine katıldığım Sayın Vedat Aydın’ın katledilmesiyle aslında
bir start da verilmiş olmuştu 1991 yılında. Kaçırılma ve alıkoyulmasıyla faili
meçhuller aslında başlamıştı ve Tansu Çiller-Doğan Güreş ikilisi bu konuda, her
zaman olduğu gibi, desteklerini sonuna kadar devam ettirdiler. “Louis
Bonaparte’ın On Sekiz Brumaire’i” adlı kitapta yazar, lll. Napolyon’un
gerçekleştirdiği darbeyi, amcası Napolyon Bonaparte’ın daha önce
gerçekleştirdiği darbeyle kıyaslar ve daha sonra popüler olacak şu cümleyi
yazar kitapta: “Hegel, bir yerde şöyle bir gözlemde bulunur: Bütün tarihsel
büyük olaylar ve kişiler hemen hemen 2 kez yinelenir. Hegel eklemeyi unutmuş,
ilkinde trajedi, ikincisinde komedi olarak.” Fakat biz komedi olarak yaşamıyoruz
bu süreci, çok ağır katliamlar, insan hakları ihlalleriyle birlikte bu sürecin
içinde, tam göbeğinde yer alıyoruz. 
Evet,
şu anda, iktidar partisinin kuyruğuna takılan ana muhalefet partisi ve diğer
partiye de gerçekten sormak istiyorum: Önce denenen ve bize büyük trajediler
yaşatan, hâlâ ülkemizin en karanlık dönemi olarak adlandırılan 90’lı yıllar
konsepti, 93 konseptinin hiçbir işe yaramadığını görmemiz için ne gerekiyor?
Gerçekten, bunun için bir iç savaş mı yaşamamız gerekiyor? Bir iç savaşı önlemek
bu Parlamentonun en büyük görevlerinden biridir. 
Bu
ülkede yaşayan herkesin, Türkiye'deki bütün farklılıkların, bütün dillerin,
kimliklerin, inançların ve kültürlerin kardeşçe, eşit bir şekilde bir arada
yaşayabileceği bir Türkiye inşa edebiliriz. Bunun yolları var ama aynı
koşulları tekrar getirerek, maalesef, aynı sonuçlardan kaçınmamız mümkün değil.
Evet, OHAL dönemi, OHAL döneminde oluşturulan yasalar ve gerçekten, öldürme
anlamına gelen OHAL sistemi istisna olarak konulmuştu ama maalesef, burada,
tümüyle şöyle bir durum vardı: Düşük yoğunluklu savaşın kontrol edilebilir ve
kabul edilebilir bir seviyede tutularak ortaya çıkan siyasal belirsizlik ve
yönetememe krizinin dengelenerek siyasal düzenin devamını sağlamaya dönük bir
düzeni ifade eder uluslararası terminolojide. Fakat Agamben bu durumu şöyle
izah eder, günümüze tam olarak uyuyor: “Modern totalitarizm, istisna hâli
aracılığıyla yalnızca siyasi hasımlarını değil, şu ya da bu nedenden ötürü
siyasi sistemle bütünleştirilemeyecekleri belli olan yurttaş kesimlerinin
bedenen ortadan kaldırılmasına izin veren yasal bir iç savaş olarak da
tanımlanabilir. Evet, şu anda gündemimizde olan kanun tasarısı yasal bir iç
savaş olarak, aslında, tanımlanabilecek bir yasa önerisidir.
Değerli
arkadaşlar, dün Yüksekova’daydım, Gever’deydim. Onu saatlerce anlatma olanağım
yok, bir dakikayla söyleyelim: Orayı, emin olun, kim giderse gitsin, Türkiye
olarak hissetmez. Defalarca kimlik kontrolü bir yana, sadece bombalanan
yüzlerce bina tespit ettik. Çatışma izi yok. Sokağa çıkma yasağı sadece
binaların ortadan kaldırılması için kullanılmış. 
Biz,
5 kişilik bir heyet, basın açıklaması yaptığımız sırada 2 tane akreple basın
açıklaması yapmamız bile engellendi. Orada bir yasa yok, bir hukuk yok, bir
sivil siyaset yok; orada sadece silah var, güç var, zor var ve karşısında
konuşabileceğin, muhatap olabileceğin hiçbir güç söz konusu değil. Orası
Türkiye’nin bir iliyse, bir ilçesiyse Ankara bunu maalesef görmek zorunda ve bu
sorunu çözmek zorunda. Bu sorunun çözümü de silah ve savaş değildir, bu sorunun
çözümü de ölüm üzerine kurulamaz, güvenlikçi politikalar üzerine kurulamaz;
bunu defalarca denedik, denendi Türkiye’de ve her seferinde büyük acılara
sebebiyet verildi.
Değerli
arkadaşlar, OHAL süresinin faturası çok ağırdır, hepimiz çok iyi biliyoruz ve
iktidar partisi iktidara geldiğinde, vesayetle, OHAL döneminde yaşananlarla, 93
konseptiyle mücadele edeceğini söyledi. Şu anda bu yasa tasarısına destek
veren, bizim gibi, sivil siyasetin en önemli, yegâne temsilcisi Halkların Demokratik
Partisi dışında, Meclisteki 3 parti de bu darbe anlaşmasına tam destek
vermektedir. Hâlbuki bu anlaşma, bu sözleşme, bu akit gerçekten iç savaşa
götürecek, gelecek günlerin karanlığını daha da zifiri hâle getirecek bir
tasarı olarak önümüzde duruyor ve bu yasalaşırsa sadece Yüksekova’da,
Nusaybin’de, Silvan’a ya da Sur’da uygulanmayacak, bu Cerattepe’de de Gezi’de
de Yozgat’ta da Çorum’da da Gündoğdu Meydanı’nda da Kızılay Meydanı’nda da
uygulanabilecek bir yasadır çünkü bu yasanın amacı kesinlikle muhalefeti,
muhalefet odaklarının tümünü ortadan kaldırmaktır. Çünkü şu anda inşa edilmek
istenen adım adım faşizmdir, tek adam yönetimidir ve gerçekten faşizme karşı
direnenler en son sözü söyleyecekler, buna hiçbir kuşkumuz yok. 
Değerli
arkadaşlar, bu kanun tasarısı gerçekten ne getiriyor? Yani bunu uzun uzun
aslında anlatmaya gerek yok, yetki tümüyle askere devrediliyor. 17 maddeden
oluşuyor, Genelkurmay Başkanı ve kuvvet komutanlarının yargılanması Başbakanın
iznine bağlanıyor, ilçelerde görev yapanların yargılanmaları kaymakamın iznine
bağlanıyor. Türk Ceza Kanunu’ndaki ertelemeye ilişkin hükümler askerlere de
uygulanacak ve Türk Silahlı Kuvvetleri İçişleri Bakanlığının teklifi ve
Bakanlar Kurulu kararıyla bütün il merkezlerinde bütün unsurlarıyla düzenlenen
operasyonlara katılabilecek. Diyeceksiniz ki: “Şimdi yok mu?” Var, fiilî bir
durum var ama bunun yasası çıkarılıyor, bu yasallaştırılmaya çalışılıyor.
1990’lı yıllardan bile bir adım önde olmasının sebebi 1990’lı yıllarda bunlar
kabul edilmeyen fiillerdi, kabul edilmeyen cinayetlerdi, şimdi bunların yasal
zemini oluşturuluyor. Yine, burada illerde TSK personelinin görevlendirilmesi
hâlinde koordinasyon, iş birliği ve gözetimi valiler tarafından yerine
getirilecek. Başka hususlar da var: Komutanın yazılı emriyle zaten her türlü
işlem yapılabilecek, birlik komutanının kararı yirmi dört saat içinde hâkim
onayına sunulacak. Burada yargı da devre dışında, siyaset de devre dışında, her
türlü legal kurum devre dışında. Tümüyle askere bir devir işlemi var ve askerî
personelin işlediği iddia edilen suçlar askerî suç kapsamında sayılacak.
Cinayet de olsa, işkence de olsa, hırsızlık da olsa, uyuşturucu da olsa, başka
bir vaka da olsa askerî suç sayılacak ve sivil bir yargılama söz konusu
olmayacak. Ve gerçekten, çözüm süreci kapsamında yaşanan o nispi rahatlama
ortamı yerini tümüyle daha ağır, daha sert ve vatandaşların birbirine güven
duymadığı, herkesin diğeri hakkında şüphe duyduğu, hiçbirimizin can ve mal
güvenliğinin olmadığı, düşünce ve ifade özgürlüğünün olmadığı bir döneme doğru
adım atacak bir yasa önerisi olarak önümüzde duruyor. 
Tabii
bu, vesayete karşı olduğunu iddia eden ve Hükûmetin kuruluşundan bu yana
“Vesayetle mücadele ediyorum, Ergenekon, Balyoz ve benzeri davalarla bu
hesaplaşmayı yapıyorum.” diyenlerin, bugün nasıl gönüllü bir şekilde vesayet
altına girdiklerini de çok çarpıcı bir şekilde ortaya koymaktadır. Evet, burada
bir anlaşma var ama bu anlaşmada ne verildi, ne alındı, bunu Türkiyeli
vatandaşların tümünün öğrenme hakkı vardır. Ve “Mahşere kadar devam edecek bu
savaş.” diyen sarayın demek ki hazırladığı, hazırlattırdığı yasa önerilerinden
biri de bu maalesef, önümüzde duruyor. Bu hem askere operasyon yetkisi verecek
hem de bu operasyona dair dolaylı olarak askerin dokunulmazlık zırhına bürünmesi
vasıtasıyla toplumsal muhalefet paletle ezilmiş olacaktır. 
Evet,
değerli arkadaşlar, bu yasa tasarısı eğer yasalaşırsa 2010 yılında iptal edilen
EMASYA Protokolü’nün yeniden uygulanacağı anlamına geliyor. “Darbeye zemin
hazırlıyor.” diye eleştirilen, yıllarca bu naraları duyduğumuz, bu açıklamaları
duyduğumuz iktidar partisinin açıklamaları yerine şimdi, de facto olarak zaten
şu anda Şırnak’ta, Cizre’de, Yüksekova’da, Silvan’da, Sur’da bütün sokağa çıkma
yasağı ilan edilen bölgelerde fiilî olarak uygulanan durum resmiyete kavuşmuş
olacaktır. Ve gerçekten açık olarak sosyal medyada paylaşılan, ağzımıza
almaktan bile imtina ettiğimiz o ağır hakaretler, insanlık dışı sloganlar,
insanların yatak odasına kadar girip aşkın nerede yaşanacağını yazan bir dönemden
-yazılan bir dönemden- geçiyoruz. Ve burada, gerçekten vatandaşların bir kopuş
yaşaması istenmiyorsa, bu zulme karşı kesinlikle bir direniş olduğu da
gözetilecek olursa, biz, bunun çok kötü günlerin habercisi olacağını şimdiden
görebiliriz.
Değerli
arkadaşlar, maddeler üzerinde tekrar tek tek görüşlerimizi ifade edeceğiz ama
bu yasaya, bu darbe yasasına, bu vesayet yasasına tümüyle karşı olduğumuzu bir
kez daha ifade etmek istiyorum.
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Danış Beştaş.
ERKAN
AKÇAY (Manisa) – Sayın Başkan...
BAŞKAN
– Sayın Akçay...
ERKAN
AKÇAY (Manisa) – Sayın Başkan, sayın konuşmacı bu tasarıyla ilgili olarak
“Muhalefet iktidarın kuyruğuna takılıyor.” şeklinde bir sataşmada bulunmuştur;
bir. İkinci olarak da; yine darbe anlaşmasına destek vermekle itham etti.
Sataşmadan dolayı söz istiyorum.
BAŞKAN
– Evet Sayın Akçay, buyurunuz.
Siz
mi konuşacaksınız?
ERKAN
AKÇAY (Manisa) – Sayın Kamil Aydın konuşacak.
BAŞKAN
– Buyurunuz Sayın Aydın.
Süreniz
iki dakikadır.
V.- SATAŞMALARA İLİŞKİN KONUŞMALAR (Devam)
8.- Erzurum Milletvekili Kamil Aydın’ın, Adana
Milletvekili Meral Danış Beştaş’ın 387 sıra sayılı Kanun Tasarısı’nın tümü
üzerinde HDP Grubu adına yaptığı konuşması sırasında Milliyetçi Hareket
Partisine sataşması nedeniyle konuşması
KAMİL
AYDIN (Erzurum) – Teşekkür ediyorum.
Sayın
Başkan, değerli milletvekilleri; efendim, biraz önce kürsüden açık, net bir
şekilde söyledik: Biz, bir akşam romantik âşıklar gibi âşık olup sabah kahrolan
bir siyasi hareket değiliz; biz, Allah’a şükür, kırk yedi yıllık bir uzun
geleneğin mensuplarıyız hatta kökler daha apolitik olarak gerilere de
gidebilir. Biz, ne dediğimizi, ne istediğimizi net bir şekilde biliyoruz ve
bunu da programımıza koyduk, bütün metin olarak da okuyabiliriz. 
Biz,
terörle mücadele konusunda kararlıyız. Dolayısıyla, bizi saray ya da şu bu
etkilemiş değildir bu kanunla ilgili. Bizi etkileyen -biraz önce sizinle
paylaştım- rüyalarıma giren o 2 bacağı olmayan şehidim, onun geride bıraktığı evlatlar,
yakamıza yapışan, kolumu bırakmayan annesi -tırnakları buralarıma geçiyor
benim- “Hesabını sorun.” diyen, evlatlarını kaybeden anneler. Dolayısıyla, ben
bu feryada “Yok.” diyeceğim de ne zaman, kimin huzurunda, neyin hesabını, nasıl
vereceğim? Milliyetçi
Hareket Partisinin duruşunun nedeni budur, yoksa dün köşelerde, bucaklarda,
otellerde, saraylarda buluşmaları unutmadık. Burada herkesin bu konuda vebali
büyüktür, herkes vebali ölçüsünce hesap verecektir ama biz, her şey siyaset
için değil, “Her şey siyasi iktidar için, her yol mübah.” diyen bir Makyavelist
yapıdan gelmiyoruz. 
Bir şeye daha alındım: “En iyi Kürt ölü Kürt’tür.” diyen…
Allah aşkına, değerli milletvekilleri, şu aziz, mübarek günde aranızda
diyebilecek bir insan var mı? Ben diyebilecek bir insanı lanetliyorum. Türkiye
Cumhuriyeti tarihinde, Türk milleti bin yıllık var olan bir kardeşlik hukukunu
sanki hiç yokmuş gibi… Bakın, burası örnek verdiğiniz ne Tamil gerillalarının
yaşadığı bir coğrafya ne de Bask Bölgesi; bin yıl harç olmuş, birlikte yaşamış,
yemiş, içmiş, ağlamış, gülmüş bir yapının tezahür ettiği bir coğrafyadan
bahsediyoruz. Dolayısıyla, Amerikan Devlet Başkanı Roosevelt’e yakışır “En iyi
Kızılderili ölü Kızılderili.” ama Allah’a şükür, Türk milletinin hiçbir şanlı
evladına “En iyi Kürt ölü Kürt’tür.” demek asla yakışmaz, bunu diyenleri de
yüksek bir şeyle kınarız. 
Saygılar sunuyorum. (MHP sıralarından alkışlar) 
BAŞKAN – Teşekkür ederim Sayın Aydın. 
Sayın Turan…
BÜLENT TURAN (Çanakkale) – Sayın Başkan, az önceki
konuşmacı konuşmasında Hükûmetin IŞİD’le ortak çalıştığını ifade ettiler,
grubumuza defaaten haddini aşan ifadelerde bulunduğunu söylediler. Bununla
ilgili söz almak istiyorum izin verirseniz, 69’a göre. 
BAŞKAN – Ama, hangi cümlelerle sataştı Sayın Turan?
BÜLENT
TURAN (Çanakkale) – “IŞİD Hükûmetle ortak iş yapıyor.” dedi.
BAŞKAN
– Buyurunuz. (AK PARTİ sıralarından alkışlar) 
MERAL
DANIŞ BEŞTAŞ (Adana) – “Ortak iş yapıyor.” demedim, “Tarafız.” dedim, ben
“Ortak iş yapıyor.” demedim Sayın Başkan. 
9.- Çanakkale Milletvekili Bülent Turan’ın, Adana
Milletvekili Meral Danış Beştaş’ın 387 sıra sayılı Kanun Tasarısı’nın tümü
üzerinde HDP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
BÜLENT TURAN (Çanakkale) – Sayın Başkan, değerli
milletvekilleri; hepinizi saygıyla selamlıyorum. 
Kanunun öneminden dolayı suhuletle, sakinlikle gitsin
diye alttan almaya, her şeye cevap vermemeye çalışıyoruz ancak bazen o kadar
fazla “İnsaf!” diyeceğimiz ifadelerle karşılaşıyoruz ki, olacak iş değil. 
Bakınız değerli arkadaşlar, Hükûmeti beğenmeyebilirsiniz,
bizi beğenmeyebilirsiniz ama bu ülke bizim ülkemiz, bu millet bizim milletimiz.
Bu ülkenin, bu devletin IŞİD’le beraber iş yapıyor olduğunu iddia etmek kadar
zavallı, hadsiz, anlayışın dışında olan başka bir iddia olamaz diye
düşünüyorum. Defaaten söyledik, bir daha söyleyelim, defaaten söyledik: Bu
küresel operasyonun niçin yapıldığını biz biliyoruz, bu iftirayı atanların
niçin attığını biliyoruz ama PKK’ya silah taşıyanların, PKK’lıların cenazesine katılanların, PKK’yı bir defa bile
lanetlemeyenlerin bunu söylüyor olmasını hayretle, ibretle karşılıyoruz.
Konuştunuz burada yirmi dakika; asker kötü, polis kötü, devlet kötü… Bir laf
edemediniz PKK’ya, bir laf söyleyemediniz. 
Bakınız,
bu kanun gündeme geldiyse bunun gerekçeleri var. Sürem yok diye EMASYA’ya
giremeyeceğim ama şunu söyleyeyim: Konsept değişti, siz de biliyorsunuz. Dağdan
şehre indirdiniz, şehre geldiler. Terörle ilgili yapılan işlemleri
görüyorsunuz. Şimdiye kadar bir defa şehre inen teröre lanet olsun, bu
çukurları kazanlara lanet olsun diyebildiniz mi? Yirmi dakikada bir defa
ifadeniz yok. Herkes kötü, bir PKK iyi, bir siz iyisiniz. Böyle bir şey olmaz.
O zaman çıkacaksınız buraya, PKK’yı da lanetleyeceksiniz, IŞİD’i de lanetleyeceksiniz,
DHKP-C’yi de; o zaman size aferin diyeceğiz. Ama siz, benim teröristim iyi,
IŞİD kötü… Böyle bir şey olabilir mi?
ÇAĞLAR
DEMİREL (Diyarbakır) – O da sizin teröristiniz yani onu demek istiyorsunuz.
BÜLENT
TURAN (Devamla) – O yüzden bir daha diyorum: AK PARTİ’nin tavrı net; IŞİD de
terörist, PKK da terörist, DHKP-C de terörist. 
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Turan. 
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Efendim, Adalet ve Kalkınma Partisinin kuyruğuna takılmakla itham edildik. Kuyruk
konusunda bir alınganlıkları olmadı, şaşırdım gerçi ama ben CHP’nin kuyruğa
takılması noktasındaki ithama cevap vermek istiyorum. 
BAŞKAN – Buyurunuz Sayın Özel. (CHP sıralarından
alkışlar)
10.- Manisa Milletvekili Özgür Özel’in, Adana
Milletvekili Meral Danış Beştaş’ın 387 sıra sayılı Kanun Tasarısı’nın tümü
üzerinde HDP Grubu adına yaptığı konuşması sırasında Cumhuriyet Halk Partisine
sataşması nedeniyle konuşması
ÖZGÜR ÖZEL (Manisa) – Sayın Başkan, değerli
milletvekilleri; daha önce konuştuk bunu ama konuşmaya ihtiyaç oluyor. Bu
Meclis 4+4+4 diye bir garabetle karşı karşıyaydı. Cumhuriyet Halk Partisi laik
eğitim sisteminin bombalandığı, yok edildiği o kanun görüşmelerinde Mecliste
canını ortaya koydu, komisyonlarda canını ortaya koydu. O gün Adalet ve
Kalkınma Partisiyle can ciğer kuzu sarması olan birileri bu konuda bir şey
söylemedi. Sonradan bir laiklik hassasiyeti gelişti partinin bir tanesinde.
Milletvekilleri “Gezi’de darbeyi gördük.” diyen eş genel başkanlarının
talimatıyla Gezi’den çekilip daha sonra AKP’yle aralar bozulunca Gezi’deki Kürt
gençleri üzerinden kendilerini “Gezi’nin partisi” diye tarif eden bir partiyle
muhatabız. 
İç Tüzük değişikliğinde bu kürsüyü CHP’li milletvekilleri
savunurken, o zaman bu sıralardaki milletvekilleri ne yapıyordu halkın konuşma hakkı kısıtlanırken. Recep Tayyip
Erdoğan, yine böyle bir ramazan akşamı, gecenin ikisinde kulise girince, o
günkü BDP milletvekilleri de kuliste kuyruğa girmişlerdi Recep Tayyip
Erdoğan’la birlikte çay içmek için; iltifat yarışına girmişlerdi. (CHP
sıralarından alkışlar)
E
bize inanmıyorsanız, inanacağınız başka bir yere referans yapalım. “İmralı
Günlükleri” kitabını herkes okuyor. AKP ile HDP’nin kurduğu ortak kumpası o
kitaptan okuyup da sonra Cumhuriyet Halk Partisine “AKP’nin kuyrukçusu.” demek,
hangi insafla bağdaşır? Böyle bir şey yok. 
O
yüzden, bir gerçeği görelim: Kürt sorunu veya Türkiye’deki terör sorunu
çözülsün diye, Meclis odaklı bir çalışma yapılsın diye yalvardık. Hükûmet
odaklı bir çalışmada anlaştınız. Hükûmet odaklı çalışmada biri başkan olacak,
biri özerk olacaktı. İkinizden biri -zamanlamadaki meseleyi sizin aranıza
bırakıyorum- öbürünü kandırdı, Türkiye’yi kan gölüne çevirdiniz.
(Mikrofon
otomatik cihaz tarafından kapatıldı) 
ÖZGÜR
ÖZEL (Devamla) – 7 şehit vardı 2003’te, 2016’da -yılın burasındayız- 550 şehit
var.
O
yüzden, kim kimin kuyruğuna takılıyor, bilmem. Birinin kuyruğu mu var, o
hassasiyet benim işim değil.
BÜLENT
TURAN (Çanakkale) – Bu nasıl bir üslup Sayın Başkan?
ÖZGÜR
ÖZEL (Devamla) – Ama, Cumhuriyet Halk Partisini, bu konuda en son eleştirecek
parti HDP’dir. Bunu da arz ederim. (CHP sıralarından alkışlar)
BAŞKAN
– Teşekkür ederim Sayın Özel.
MERAL
DANIŞ BEŞTAŞ (Adana) – Sayın Başkan…
BAŞKAN
– Sayın Danış Beştaş…
MERAL
DANIŞ BEŞTAŞ (Adana) – İki ayrı konuşmacı da sataştı yani doğrudan. İsterseniz…
BAŞKAN
– Hangi cümleyle?
BÜLENT
TURAN (Çanakkale) – “PKK’yı kınamıyor.” dedik Sayın Başkan.
MERAL
DANIŞ BEŞTAŞ (Adana) – Yani “şehre indirdiniz”, “hadsiz”, “anlayışsız.” 
Sayın
Özel de…
BAŞKAN
– Buyurunuz.
Sayın
milletvekilleri, sataşma gerekçesini almak zorundayım. Yani sadece “Sataştı,
söz istiyorum.” olmaz.
MERAL
DANIŞ BEŞTAŞ (Adana) – Tabii, söylüyorum.
BAŞKAN
– Tabii ki hayır, size söylemiyorum Sayın Beştaş.
MERAL
DANIŞ BEŞTAŞ (Adana) – Hayır, ben söylüyorum, not aldım.
BAŞKAN
– Hani, bazı arkadaşlar “Sataştığı açık değil mi?” anlamında birtakım işaretler
yaptılar, o nedenle, bu açıklamayı yapma ihtiyacı duydum.
Siz
mi konuşacaksınız?
MERAL
DANIŞ BEŞTAŞ (Adana) – Evet.
BAŞKAN
– Buyurunuz.
MERAL
DANIŞ BEŞTAŞ (Adana) – Sayın Özel’e ilişkin söz hakkımız da var…
BAŞKAN
– Pardon…
MERAL
DANIŞ BEŞTAŞ (Adana) – Sayın Özel’in de sataşması vardı.
HÜSEYİN
ŞAHİN (Bursa) – Öyle bir şey yok.
BAŞKAN
– Usulümüzde tek bir kez veriyoruz Sayın Beştaş.
Sizin
üslubunuz toparlayıcıdır; iki dakikada, ben, halledeceğinize inanıyorum. 
MERAL
DANIŞ BEŞTAŞ (Adana) – Umarım.
11.- Adana Milletvekili Meral Danış Beştaş’ın,
Çanakkale Milletvekili Bülent Turan ile Manisa Milletvekili Özgür Özel’in
sataşma nedeniyle yaptıkların konuşmaları sırasında Halkların Demokratik
Partisine sataşması nedeniyle konuşması
MERAL
DANIŞ BEŞTAŞ (Adana) – Sayın Başkan, değerli milletvekilleri; yani “küresel bir
operasyon olduğu” iddiası, tümüyle büyük bir balon yani onu söyleyeyim de. Bize
“Aferin.” demeniz için biz siyaset yapmıyoruz; biz kendi ilkelerimiz,
programımız ve siyasetimiz doğrultusunda siyaset yapıyoruz. Ne yapacağımıza da
bizim yetkili kurullarımız karar verir. 
HAKAN
ÇAVUŞOĞLU (Bursa) – Yetkili kurul Kandil.
MERAL
DANIŞ BEŞTAŞ (Devamla) - Sizden aferin almak gibi ne bir kaygımız ne bir
durumumuz söz konusu değil.
Ayrıca
şunu söyleyeyim: IŞİD’e sizin tırlarla silah gönderdiğinizi biz söylemiyoruz,
savcılar söylüyor. 
BÜLENT
TURAN (Çanakkale) – PKK’ya ne diyorsunuz, söyler misiniz?
MERAL
DANIŞ BEŞTAŞ (Devamla) – O savcıları tutuklatan bir sistem var karşımızda. Şu
anda Türkiye’de savcılar tutuklu. 
HÜSEYİN
ŞAHİN (Bursa) – Terör örgütüne de bir şey söyler misiniz? Terör örgütü
konusunda da bir şey söyler misiniz?
MERAL
DANIŞ BEŞTAŞ (Devamla) - Peki, bu konuda bizim durduğumuz yer çok net. Biz, her
türlü, sivillere yönelik etkinlikleri, eylemleri kınayan ve bu ülkede barış ve
demokrasinin tesisi için mücadele eden bir partiyiz. Biz, bu konuda, sözlerimiz
konusunda, asla hiçbir konuda taviz vermedik, bundan sonra da vermeyi
düşünmüyoruz. Biz, sizin gibi her gün farklı bir politika üreten, pragmatist,
güne göre, rüzgâra göre karar değiştiren bir parti de değiliz ayrıca. Dün
vesayet deyip bugün gönüllü vesayet altına giren bir parti hiç değiliz. Irkçı
yazılamalar ve diğer konuları da burada anlatmıştık.
Sayın
Özel’e de sadece şunu söyleyeyim: Artık bu Gezi propagandanız gerçekten ekşidi
mi diyeyim, ne diyeyim halk diliyle, bunu yıllardır yapıyorsunuz. Biz
Gezi’deydik, Gezi’deydik, Gezi’de olmaya devam ettik; bu tutmuyor. Çözüm süreci
konusunda da iktidar partisiyle diyalogdaydık, evet ama iktidar partisine karşı
en etkin muhalefeti de yapıyorduk. 
VELİ
AĞBABA (Malatya) – 4+4+4’te neredeydiniz? 
MERAL
DANIŞ BEŞTAŞ (Devamla) - Bugün de yine çözüm süreci başlarsa biz kim
iktidardaysa onlarla görüşmeye, diyaloğa ve müzakereye sonuna kadar sahip
çıkarız. Biz bu konuda tutarlı ve ne dediğini bilen bir partiyiz. Demokratik
çözümden yana olduğumuzu ve görüşmeleri mahkûm etme girişimlerinizi
reddettiğimizi de ifade etmek istiyorum. (HDP sıralarından alkışlar)
BAŞKAN
– Teşekkür ederim Sayın Danış Beştaş.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı (1/725) ve Millî Savunma
Komisyonu Raporu (S. Sayısı: 387) (Devam)
BAŞKAN – Tasarının tümü üzerinde üçüncü konuşmacı, Cumhuriyet
Halk Partisi Grubu adına Levent Gök, Ankara Milletvekili.
Buyurunuz Sayın Gök. (CHP sıralarından alkışlar)
CHP GRUBU ADINA LEVENT GÖK (Ankara) - Sayın Başkan, değerli milletvekilleri; görüşmekte olduğumuz 387 sıra
sayılı Kanun Tasarısı üzerinde Cumhuriyet Halk Partisi Grubu adına söz aldım.
Hepinizi sevgiyle, saygıyla selamlıyorum. 
Türkiye
iyi yönetilmiyor. Türkiye’de kavramlar, hukuk, adalet anlayışı on dört yıldır
iktidarda bulunan AKP iktidarının günlük siyasi durumuna, konjonktürel
gelişmelere ve o gelişmelerin yol açtığı sonuçlara göre şekillenir oldu.
Türkiye’nin hızla bu süreçten çıkması gerekiyor sayın milletvekilleri. 
Türkiye
çok kritik günlerden geçiyor. Farkında mıyız acaba bunların? Türkiye’nin içinde
bulunduğu durum bütün dünya tarafından ibretle takip ediliyor ve Türkiye’de çok
derin çatışmalar, çok derin anlaşmazlıklar, giderilemeyecek boyutta siyasi
davranışlar her gün artan bir travma etkisiyle tüm Türkiye’yi sarıyor.
Birbirimizden kopuyoruz, birbirimizden uzaklaşıyoruz. Bu devasa sorunları,
terör sorununu görüşürken dahi anlaşmazlık içerisindeyiz. 
İktidar
partisi kimi zaman kendi konjonktürel durumuna göre bir farklı tutum alıyor,
bir başka zaman bakıyorsunuz ki birkaç yıl önce söylenen sözler unutulmuş,
çıkartılan kanunlar o gün sanki hiç çıkartılmamış, onlar üzerinde AKP sözcüleri
hiç konuşmamış gibi hemen kanunlar değişiyor ve AKP iktidar sözcüleri o gün
farklı konuşuyorlar, muhalefeti suçluyorlar, aynı kanunları değiştirmek
istedikleri zaman da konuştukları zaman yine muhalefeti suçluyorlar.
Değerli
arkadaşlarım, Türkiye’nin en önemli sorunu, AKP’deki bu kafa karışıklığıdır,
berrak olmayan yönetim anlayışı, çözümlenemeyen sorunların üstesinden
gelememek, onun altında kalmak. Bu altında kalınan sorunların yarattığı devasa
sorunlar içerisinde AKP’nin ikircikli yaklaşımları bir gün öyle bir gün böyle.
Gün geliyor, “çözüm süreci” diye bir süreç ilan ediliyor, o süreçte iktidara
destek veren bütün aydınlar baş tacı ama süreç bittikten sonra iktidarın
tutumunu eleştiren bütün aydınlar terörist. Çözüm sürecinde haklı olarak uyaran
partiler havuz medyası tarafından linç ediliyor. “Siz sürecin bitmesini mi
istiyorsunuz, Türkiye’de kan akmasını mı istiyorsunuz?” dendiği zaman çok aklı
başında tavsiyeler, ilkeler öne süren muhalefet partilerinin bu önerileri
ellerinin tersiyle itiliyor, yine havuz medyası muhalefet partilerine tam
kadro, hep bir ağızdan, koro şeklinde “Siz ihanet ediyorsunuz. Biz Türkiye’de
kan akıtılmasına engel olmak istiyoruz, siz engel oluyorsunuz.” diyor. Bugün
gelinen noktada “Yahu, süreçle ilgili eğer ilerleme olacaksa, Türkiye’de kan
akmayacaksa gelin Mecliste bu sorunu tartışalım.” dendiği zaman bu sefer
muhalefet partileri terörist muamelesi görüyor. 
Değerli
arkadaşlarım, önemli bir konu. Bu konu tam da siyasetin dışında bir konu, bu
konu bir millî beraberlik konusu. Bu konu üzerinde en ufak bir yalpalanma
bizleri bir uçtan alıyor bir başka uca götürüyor. 
Bakın,
7 Hazirandan sonra tam 550 şehit vermişiz. Aslanlar gibi, genç polislerimiz,
askerlerimiz hayatını kaybetmiş. Doğu ve güneydoğuda önlenmek istenen terör
olayları nedeniyle binlerce ev yıkılmış, binlerce evimiz, ilimiz, ilçemiz
Suriye’yi aratmıyor. Birçok insan göç etmiş. Bu sorunların temeline baktığınız
zaman, iktidar partisi bir süreç başlattığında şunu “billboard”larına astı,
dedi ki: “Çözüm süreci başladı, anaların gözyaşı dindi. Onlar konuşur, AKP
yapar.” 
Ne
olmuş, nedir bu süreç, kiminle yapılıyor bu süreç, sürecin diğer tarafı kim?
PKK. Oslo’da görüşen kim? AKP. O zaman, o süreç yürürken her şey iyi, o kadar
iyi ki şimdiki Cumhurbaşkanı diyor ki: “PKK’yla görüşen arkadaşı ben gönderdim.
Sıkıntısı olan bana söylesin.” AKP’den, havuz medyasından hiç ses yok. Hangi
PKK? Şu anda “terörizm” olarak nitelendirilip mücadele edilen PKK’ya Erdoğan
diyor ki: “PKK’yla görüşen arkadaşı ben gönderdim. Sıkıntısı olan bana
söylesin.” Askerlerden de ses çıkmıyor. Sonra Beşir Atalay diyor ki, önceki
bakanlardan: “Öcalan’ın mesajları bizim de düşüncemiz.”
BÜLENT
TURAN (Çanakkale) – Çok yalanladılar onu Levent Bey, yapmayın.
LEVENT
GÖK (Devamla) – Sonra, önceki bakanlardan Yalçın Akdoğan “Öcalan’ın olayları
okuma kabiliyeti ve tecrübesi var.” dediği zaman kimseden ses çıkmıyor değerli
arkadaşlarım.
BÜLENT
TURAN (Çanakkale) – O da yalanladı.
LEVENT
GÖK (Devamla) – Hele, yine AKP içerisinden bir milletvekili, sayın milletvekili
“Öcalan dünyanın geleceğini iyi okuyor, bizden daha iyi okuyor.” dediği zaman
kimseden tık yok. Bülent Arınç “‘Sayın Öcalan’ demeyi ve PKK bayrağı açmayı suç
olmaktan çıkarttık.” deyip Hükûmetin yaptığı toplantıdan sonra çıkarak müjde
veriyor herkese.
Değerli
arkadaşlarım, o zaman işler iyiyken AKP yine “billboard”larında diyor ki:
“Olağanüstü hâl kalktı, baskılar bitti, köyümde özgürce yaşıyorum.” Ne olmuş?
AKP zamanında demokratik gelişmeler olmuş ve olağanüstü hâl kalkmış.
Peki,
değerli arkadaşlarım, bu süreç böyle yürüdüğü zaman, Cumhuriyet Halk Partisi
“Ben kan akmasın diye sana kredi veriyorum.” dediği zaman iktidar partisine,
Cumhuriyet Halk Partisinin bu kredisi elinin tersiyle itilmedi mi? İtildi.
“Yanlış yapıyorsunuz. Gelin, bu sorunu Mecliste hep beraber, MHP de, HDP de,
AKP de, CHP de bütün Türkiye’nin hassasiyetlerini gözeterek çözelim.” dediğimiz
zaman niçin Cumhuriyet Halk Partisinin bu görüşüne itibar etmediniz? O
zamanlarda her şey iyiyken şimdi terörle ilgili, Silahlı Kuvvetlere yetki veren
yasayı çıkaracağız ama 10 Temmuz 2014 tarihinde bu Meclisten bir yasa geçti,
çözüm süreciyle ilgili bir yasa değerli arkadaşlarım: Terörün Sona Erdirilmesi
ve Toplumsal Bütünleşmenin Güçlendirilmesine Dair Kanun. Bu kanunun amacı da,
terörün sona erdirilmesi, buna yönelik siyasi çalışmaların yapılması,
sosyoekonomik çalışmaların yapılması. Bir hukuki zemine oturtmak için AKP
iktidarı bu yasayı çıkardı. Kiminle yapılacaktı bu görüşmeler? PKK’yla yapılacaktı.
Yani, o zaman, süreç işlerken işler iyi, PKK baş tacı. O kadar baş tacı ki,
Türkiye Cumhuriyeti’nde ilk defa 2013 yılında, 2014 yılında ve 2015 yılında
Abdullah Öcalan’ın Nevruz Bildirisi Diyarbakır alanında Hükûmetin emniyet
tedbirleri altında okundu değerli arkadaşlar.
ERKAN
AKÇAY (Manisa) – Beraber yazdılar Levent Bey, beraber.
LEVENT
GÖK (Devamla) – Şimdi Türkiye bunları unuttu mu, şimdi Türkiye bunları unuttu
mu? Geldiğimiz noktaya bakın.
ERKAN
AKÇAY (Manisa) – Bildiri beraber yazıldı Levent Bey.
LEVENT
GÖK (Devamla) – Abdullah Öcalan’ın bildirisi Diyarbakır meydanında okunduğu
zaman bütün televizyonlar naklen verdi arkadaşlar. Emniyet tedbir aldı,
askerler tedbir aldı kimsenin başına bir şey gelmesin diye. Apo flamaları her
yerde, bayraklar her yerde. “E, o zamanlar iyiydi?” Öyle mi? E, o zamanlar
iyiyken, tabii, Ergenekon ve Balyoz davalarından dolayı ordu çökmüş durumda.
EMASYA Protokolü ortadan kaldırılırken o zaman diyor ki -o zamanki Başbakan-
Cumhurbaşkanı Erdoğan: “Bu EMASYA Protokolü falan diye bir şey olmaz,
olmayacak, bu adımları atacağız.” diyor. “Arkadaşlar, EMASYA Protokolü’nü
ortadan kaldıracağız, biz bu işi bitireceğiz.” diyor.
BÜLENT
TURAN (Çanakkale) – Kaldırdık.
LEVENT
GÖK (Devamla) – Hangi işi bitireceksiniz? Askerin İçişleri Bakanıyla imzalamış
olduğu protokolü kaldırarak, EMASYA Protokolü’nü kaldırarak Türkiye’yi
demokratik bir hâle getirdiğinizi zannettiniz, bunu yaptınız. Başka bir şey
daha yaptınız: İç Hizmet Kanunu, değerli arkadaşlarım. İç Hizmet Kanunu’nu
buraya getirdiniz ve AKP’li milletvekillerinin oylarıyla burada İç Hizmet
Kanunu’nu değiştirdiniz ve -Sayın Başkan, değerli milletvekilleri- Silahlı
Kuvvetlerin görevi tanımlandı. Öyle değil mi sayın askerlerimiz? 
Silahlı
Kuvvetlerin vazifesi -eski hâlinde- Türk yurdunu ve Anayasa’yla tayin edilmiş
olan Türkiye Cumhuriyeti’ni korumak ve kollamaktan çıkarıldı, Silahlı
Kuvvetlere sadece yurt dışından gelecek saldırılarla ilgili görev verildi, iç
hadiselerle ilgili görevleri çıkarıldı. 
Askerliğin
tanımı değiştirildi. Askerlik -eski hâlinde- Türk vatanını, istiklal ve
cumhuriyetini korumak için harp sanatını öğrenmek ve yapmak mükellefiyetinden
çıkarıldı; sadece, “Askerlik, harp sanatını öğrenmek ve yapmak
mükellefiyetidir.” diye değiştirildi 13 Temmuz 2013 tarihinde. O zaman, çıktı
buraya bir AKP sözcüsü, şu anda da AKP Grubu içerisinde bir sayın milletvekili…
İç Hizmet Kanunu’nu değiştirdiğiniz zaman askerlerden de ses çıkmadı. Artık
nasıl bir ilişki varsa aralarında, devam ediyordu, o zaman İç Hizmet Kanunu
değiştirilirken buraya çıkan, bu kürsüye çıkan AKP’li sayın milletvekili dedi
ki: “Asker yurt dışında bizi koruyacak, zaten cumhuriyeti millet koruyacak
kardeşim.” Aynen tutanaklardan okuyorum.
ÖZGÜR
ÖZEL (Manisa) – Korusanıza şimdi. 
LEVENT
GÖK (Devamla) - Yani askerin iç olaylardaki yetkisini elinden alan yasayı
çıkardığınız zaman, gerekçe olarak bunu söylediniz ve şunu dediniz: “Türk
Silahlı Kuvvetleri İç Hizmet Kanunu’nu Türkiye’yi değişen dünyaya entegre etmek
için çıkarıyoruz. Artık cumhuriyet orduya verilen bir görev değildir,
cumhuriyeti millet koruyacaktır. Artık cumhuriyeti garnizon cumhuriyeti
olmaktan çıkarıyoruz, sivil cumhuriyet için değiştiriyoruz.” 
BÜLENT
TURAN (Çanakkale) – Yanlış mı Levent Bey? 
LEVENT
GÖK (Devamla) – Bunlar hep söylendi. 
Bakın
değerli arkadaşlarım, nereden nereye geliyoruz: Bütün bunların hepsi yapıldı.
Bütün bunların hepsi yapılırken o zaman asker suskun, havuz medyası ambargo
uyguluyor, askerin büyük bir kısmı Ergenekon ve Balyoz davalarından dolayı
içeri girmiş, kimsenin sesini çıkaracağı bir ortam yok. Sonuçta, AKP bizzat
Başbakan Erdoğan’ın söylediği “PKK’yla görüşen arkadaşı ben gönderdim,
sıkıntısı olan bana söylesin.” noktasından, bugün gelinen nokta tam bir kan
gölü, tam bir iflas, tam bir iflas. AKP o zaman ne söylediyse tam tersi oldu.
AKP o günlerde hangi kanunu çıkarttıysa şimdi tam tersini çıkartıyoruz, tıpkı
bu kanun gibi.
Değerli
arkadaşlarım, sorun burada. Sorun AKP’nin öngöremeyen anlayışı, vizyonu olmayan
yaklaşımları. Türkiye'yi bir gün öyle bir gün böyle yöneten anlayışıyla,
Türkiye'yi bir tek kişinin tartışma olmadan götürdüğü bir Türkiye'de iç
işlerinden çıkamamış sorunlarla boğuşan bir Türkiye hâline gelmesi sorunudur.
Bu sorunları biz AKP’yle yüzleşerek yaşıyoruz.
Şimdi,
gelinen noktada terör almış başını azmış gitmiş, terörün yarattığı travmalar
her yeri sarmış durumda ve bir yandan böyle bir gelişim çizgisi içerisinde
PKK’yla içli dışlı olan iktidar partisi şimdi gelinen noktada “PKK düşman, buna
karşı mücadele edeceğiz.” Elbette edeceksiniz. Biz size çözüm sürecinde valilere
verdiğiniz talimatları gösterdiğimiz zaman bize dudak büktüğünüz zaman
yapacaktınız. Neydi bu talimatname? Valinin oluru var, asker operasyon izni
istiyor, vali, “Olmaz.” diyor, “İleri bir tarihe ertelenmiştir” diyor. Silah
deposu hâline getirdiği zaman biz bas bas bağırdık “Terörle mücadelede gereğini
yapın. Bu terör öyle kandırılmaya gelmez.” Gerçi siz kandırılmaya alışkınsınız,
bir gün FETÖ’cüler kandırıyor, bir gün PKK kandırıyor, yarın bir gün kim
kandıracak bilemiyoruz. (CHP sıralarından alkışlar) Kandırıla kandırıla… Bunu
da itiraf ediyorsunuz “FETÖ’cülerle beraber olurken kandırıldık.”, “PKK’yla
süreç yürütürken kandırıldık.”
BÜLENT
TURAN (Çanakkale) – Siz neredesiniz şimdi?
ÖZGÜR
ÖZEL (Manisa) – Her zaman durduğumuz yerdeyiz.
LEVENT
GÖK (Devamla) – Değerli arkadaşlarım, ciddi olun ciddi. Biz terörün tam da
karşısındayız, ülkemizi seviyoruz. Biz Kürt sorununun çözülmesini istiyoruz,
biz Kürt sorununun Mecliste hep beraber çözülmesini istiyoruz. Bunları
söylerken siyasetin ötesinde söylüyorum, yanlışları bir daha yapmayın diye
söylüyorum.
Terörle
mücadele: Değerli arkadaşlarım, terörle mücadeleyle getirilen bu kanundaki bir
kısım yetkilerin tümü İl İdaresi Kanunu’nda var, yani bilmiyorum kimse
incelemiyor mu, etmiyor mu; yani açın bakın, İl İdaresi Kanunu’nun 11’inci (D)
maddesi, bu kanunun 12’nci (J) maddesinde aynen var. Demek ki bir korku var
askerlerde, illa bir özel kanun olsun diye bastırıyorlar. E, nasıl bastırmasın
ki asker, Millî Savunma Bakanı geçen gün kalkıyor diyor ki: “Askerin operasyon
yapmadığı zamanlar olmuştur.” Sayın Bakan bu sözünüzü düzelttiniz mi?
Askerlerle yan yana oturuyorsunuz, düzelttiniz mi bu sözünüzü? Ne zaman talimat
verdiniz de asker yapmadı? Ve Millî Savunma Bakanısınız, eski bir Genelkurmay
Başkanı çıkıyor şiddetle eleştiriyor Bakanı, iktidardan ses yok. Değerli
arkadaşlarım, askere operasyon yaptırmama yetkisini işte, sizler bu şekilde
verdiniz, valiler tarafından verdiniz. Şimdi, önümüze bakacağız. 
Biz
Cumhuriyet Halk Partisi olarak PKK’yı da, IŞİD’i de, DHKP-C’yi de, elinde silah
bulunan bütün örgütleri, masum insanları öldüren bütün örgütleri terörist
olarak görüyor ve bunlara karşı mücadele edilmesi gerektiğinin altını
çiziyoruz, bu konuda hiç “ama” demeden, “ancak” demeden. (CHP sıralarından
alkışlar) Bu terörizmle ilgili Cumhuriyet Halk Partisini yanınıza almanız
gerekiyor, karşınıza değil. Yaptığınız o kadar yanlışlar var ki Cumhuriyet Halk
Partisinin bütün milletvekilleri Türkiye’nin dört bir yanında patlayan
bombaların üzerinde o olayların acısını ve travmasını yaşayan insanlardır.
Bakın, Ankara’da 10 Ekim patlaması oldu, 103 vatandaşımız hayatını kaybetti. O
patlamada biz de ölebilirdik değerli arkadaşlarım çünkü o gün Demokrasi, Barış
ve Emek Mitingi vardı ve partimiz 10.30’da toplanma kararı almıştı garın
önünde, o bomba 10.05’te patladı, biz de oraya giderken patladı; Cumhuriyet
Halk Partisinin Malatya Gençlik Kollarından 11 üyesi öldü, başka arkadaşlarımız
da öldü, Ankara İl Örgütü de o gün çok büyük bir zayiat verecek durumdaydı.
Oraya ilk giden milletvekillerinden bir tanesi benim, Ankara’daki diğer 2
patlamadan sonra da oraya ilk giden milletvekillerinden bir tanesi benim.
Değerli arkadaşlarım, gördüğümüz tablo vahim, kollar, bacaklar, uzuvlar
parçalanmış; polisler şaşkın, daha olayın vahameti... Bu anlattığım olaylar,
patlamadan hemen on dakika sonra, on beş dakika sonra oluyor. Biz, patlayan
bedenlerin ilk tanığıyız. O bedenleri birleştirmek için uzuvları toplayan
insanlarız, milletvekilleriyiz. Bu terörizmin travmasını daha olay olduktan
sonra yaşadık, ondan sonra da adli tıp koridorlarında yaşadık değerli
arkadaşlarım. 
Patlama
oluyor, aileler, dostlarından, arkadaşlarından, kızlarından haber alamıyorlar,
CHP milletvekilleri adli tıpta. Ben Keçiören İlçe Başkanımızın parçalanmış
cesedini ilk teşhis eden kişiyim. Onu ailesine üzülerek söyledim, ama 16
yaşındaki Destina Peri’yi söyleyemedim. Babasını yıllar önce kaybetmiş 16
yaşındaki Destina Peri’nin annesi boynuma sarıldığında, “Sayın vekilim, kızım
adli tıpta mı?” dediği zaman, ona “Evet, onu gördüm.” diyemedim. Biz bu
acılardan geçtik.
Terörizmle
sonuna kadar mücadele, ama insan hakları çerçevesinde, ama hukuk çerçevesinde,
kimsenin burnu kanamadan. Terör elbette yok edilecektir, hiçbir yerde en ufak
bir terörist örgüt kalmayacaktır, kalmamalıdır. Cumhuriyet Halk Partisi bunu
destekliyor, ama Cumhuriyet Halk Partisi bu desteğini insan hakları yönünde,
hukukun üstünlüğü yönünde, temel evrensel ilkeler yönünde veriyor. Kimsenin
burnu kanamasın, masum hiçbir insanın burnu kanamasın. Bu nedenle, çok dikkatli
olunması gereken bir süreçten geçiyoruz. Terör belasından ülkemizi kurtarmak
için biz sizlere köstek değiliz değerli arkadaşlar.
Dokunulmazlıklar
konusunda, “Dokunulmazlıklar kalksın, biz terörü önleyeceğiz.” dediniz. Buyurun
önleyin, şimdi silah sizde, şimdi yetki sizde. Biz, ülke gündeminden bir an
önce terörizmin çıkartılmasını istiyoruz. Sorumluluk sizde, yetki sizde. Bizim
vatandaş olarak, milletvekili olarak, parti olarak hakkımızdır Türkiye'nin
terörsüz bir ortamda daha ileri noktalara gitmesini istemek. Bunu sizlerden
talep ediyoruz. Türkiye'yi bir an önce terörizmden çıkartın, bunu bekliyoruz ve
bu bakımdan da Cumhuriyet Halk Partisi her zaman olduğu gibi üzerine düşen
görevleri eksiksiz yerine getirecektir diyor, hepinizi sevgiyle, saygıyla selamlıyorum.
(CHP sıralarından alkışlar)
BAŞKAN
– Teşekkür ederim Sayın Gök.
Birleşime
bir saat ara veriyorum.
Kapanma Saati: 20.14
ÜÇÜNCÜ OTURUM
Açılma Saati: 21.18
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Sema KIRCI (Balıkesir), Mustafa AÇIKGÖZ (Nevşehir) 
-------0------
BAŞKAN – Sayın
milletvekilleri, Türkiye Büyük Millet Meclisinin 104’üncü Birleşiminin Üçüncü
Oturumunu açıyorum.
387 sıra sayılı
Kanun Tasarısı’nın görüşmelerine kaldığımız yerden devam ediyoruz.
Komisyon ve
Hükûmet yerinde.
Şimdi, tasarının
tümü üzerinde şahsı adına olan konuşma taleplerini karşılayacağım.
Şahsı adına ilk
konuşma Hüseyin Şahin, Bursa Milletvekili. 
Buyurunuz Sayın
Şahin. (AK PARTİ sıralarından alkışlar) 
HÜSEYİN ŞAHİN
(Bursa) - Sayın Başkan, değerli milletvekilleri; hepinizi saygıyla
selamlıyorum.
Görüşmekte
olduğumuz 387 sıra sayılı Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı üzerinde şahsım adına söz
almış bulunuyorum.
Sayın Başkan,
değerli milletvekilleri; malumlarınız olduğu üzere, terörle mücadele kapsamında
yerel planlamanın yetersiz kaldığı durumlarda Genelkurmay Başkanlığının merkezî
planlamasına ihtiyaç duyulmaktadır. Görüşülmekte olan tasarıyla Türk Silahlı
Kuvvetlerinin bu ve benzeri durumlarda görevlendirilmesinin hukuki alt yapısı
oluşturulmakta, yaptıkları işlerde güven içinde hareket edebilmeleri ve bu
işlerden dolayı ileride haksız ithamlara maruz kalmamaları amacıyla, bu görevi
yürüten kamu görevlilerine hukuki koruma getirilmesi amaçlanmaktadır. Bununla
ne demek istiyoruz? Son günlerde, özellikle 22 Temmuz 2015 sürecinden sonra,
ülkemizde yürütülen çözüm sürecinin akabinde, terör örgütünün, arkasına siyasi
destek de alarak, kendine bir güç atfederek, Suruç patlamasıyla birlikte toplumu
yeniden kaosa götürmek istediğini ve toplumun huzurunu bozmak için terör
eylemlerine, yurdun bütününü kapsayacak şekilde faaliyetlere girdiğini görmüş
bulunuyoruz. Tabii, bununla mücadelede kolluk kuvvetlerimiz güçlerini ortaya
koymaktan, milletimizin huzurunu temin etmekten asla geri kalmayacaklardır.
Fakat, terör örgütünün siyasi uzantılarının, özellikle kolluk kuvvetlerinin,
Jandarma Özel Harekâtın, Polis Özel Harekâtın yapmış olduğu bu haklı
mücadeledeki, devletimizin bekası, milletimizin huzuru için göstermiş olduğu
mücadeledeki başarılarını özellikle karalamak, yaftalamak ve uluslararası
alanda haksız göstermek için çok ciddi ithamlarda bulunduğunu görüyoruz. İşte,
o yüzden böyle bir düzenlemeye ihtiyaç duyulmuştur. Çünkü, devletin kolluk
kuvvetlerinin temel amacı güvenliği sağlamaktır; toplumun huzurunu, toplumun
refahını, barış ve kardeşliğinin devamını sağlamaktır ve devletin bekasını da
sağlamaktır. Bugün, bunu icra eden kolluk kuvvetlerinin özellikle yapmış
oldukları mücadelenin, demokratik kurallara ve hukuk kurallarına bağlı
kalmasına rağmen, bazı gruplarca istismar edildiğini ve karalamalara karşı bir
kampanyaya maruz kaldığını görmekteyiz. O yüzden böyle bir düzenlemeye ihtiyaç
duyuldu. 
Sayın
Başkan, değerli milletvekilleri; terörle mücadele, hâlen hukuk devleti
ilkesine, temel hak ve özgürlüklere, demokratik toplum düzeninin gereklerine ve
ölçülülük ilkesine bağlı olarak yürütülmektedir. Terörle mücadele eden kolluk
kuvvetlerimizin mücadeleyi verirken insanı baz alan mücadeleyi öne aldıklarını
ve orada yaşayan sivil halka asla ve kata zarar vermemek niyetinde olduklarını
hep beraber müşahede ediyoruz. Çünkü orada terörist ile sivil vatandaşı ayırmak
önceliğini kendine ilke edinen kolluk kuvvetlerimiz maalesef siyasi uzantılar
tarafından karalamalara maruz kalmakta ve yapmış oldukları haklı mücadeleyi
haksız çıkartmak için medyada, Meclis kürsüsünde ve bulunulan o bölgede
kendilerine karşı mücadeleye giriştiklerini hep beraber müşahede ediyoruz. 
Türk
Silahlı Kuvvetlerimiz, devletin ülkesi ve milletiyle bölünmez bütünlüğünü
tehdit eden, vatandaşlarımızın temel hak ve hürriyetlerini özgür biçimde
kullanmasını engelleyen, bunun için her türlü silah ve yöntemi kullanan, hatta
insani olmayan taktikleri de adice uygulamaktan çekinmeyen terör örgütlerine
karşı mücadelede genel kolluk kuvvetlerine destek olarak kullanılmaktadır. 
3201
sayılı Kanun’un 1’inci maddesinde ülkenin genel emniyet ve asayişinden İçişleri
Bakanının sorumlu olduğu, İçişleri Bakanının bu işleri Emniyet Genel Müdürlüğü
ve Jandarma Genel Komutanlığı vasıtasıyla yerine getireceği hüküm altına
alınmış, ihtiyaç hâlinde Bakanlar Kurulu kararı ile ordu kuvvetlerinden de
istifade edebileceği düzenlenmiştir ki şu anda bu uygulamayı zaten yaşıyoruz.
Bu
tasarıyla getirilmek istenen nedir? Bu tasarıda terör örgütlerine karşı icra
edilen operasyonlarda gecikmesinde sakınca bulunan hâllerde kaçma ihtimali olan
kişilerin izlenmesi ya da kişinin yakalanması amacıyla sınırlı olmak üzere
yetkili birlik komutanının yazılı emriyle konuta, iş yerine veya kamuya açık
olmayan kapalı alanlar ile bunların eklentilerine girme imkânı tanınmaktadır.
Bu emrin yirmi dört saat içerisinde hâkim onayına sunulması zorunludur. Türk
Silahlı Kuvvetleri personelinin bu kapsamdaki faaliyetleri 5442 sayılı Kanun’un
11/d maddesinde düzenlendiği gibi askerlik hizmet ve görevlerinde işledikleri
iddia edilen suçlar askerî suç sayılmıştır. Öte yandan, terörle mücadelede
görevlendirilen diğer kamu görevlileri hakkında bu faaliyetler sebebiyle
işledikleri iddia edilen suçlarla ilgili olarak 4483 sayılı Memurlar ve Diğer
Kamu Görevlilerinin Yargılanması Hakkında Kanun hükümlerinin uygulanması
benimsenmiştir. 
Ayrıca,
terörle mücadele sırasında işlenen suçlardan dolayı adli yargı mercilerince
soruşturma yapılması ise –burası çok önemli- Genelkurmay Başkanı ve kuvvet
komutanlarımız için Başbakanın, diğer asker kişiler için ise ilgilisine göre
Millî Savunma Bakanı veya İçişleri Bakanlarının, İçişleri Bakanlığı veya bağlı
kuruluşlarının merkez teşkilatlarında görevli olanlar ile valiler için İçişleri
Bakanının, bölgede veya ilde görevli olanlar için ise kaymakamlar da dâhil
olmak üzere valilerin, ilçede görevli olanlar için kaymakamın iznine tabi
kılınmıştır. 
Sayın
Başkan, değerli milletvekilleri; bilindiği üzere, terörle mücadelede görev
alanlar büyük cesaret ve fedakârlık göstererek görevlerini yerine getirmekte,
vatanın bütünlüğü ve milletin güvenliğini sağlamak amacıyla hayatlarını
çekinmeden ortaya koymaktadırlar. Böyle bir anlayışla, terörle mücadele
kapsamında görevini yürütmekte olan kamu görevlilerinin tereddüt içinde
kalmaksızın haksız iddialarla yıpranmasını önlemek ve hukuk devleti
çerçevesinde görevlerini yerine getirebilmelerinin sağlanması için bu tasarıyla
düzenlemeler yapmaktayız. 
Bu
kapsamda, terörle mücadele sırasında işlendiği iddia edilen suçlar nedeniyle
soruşturma izni verilinceye kadar personel hakkında yakalama, gözaltı veya
tutuklama tedbirlerine başvurulamayacağı hüküm altına alınmış, terörle mücadele
kapsamında görevin niteliği, gereği veya ifası sebebiyle verilen zararların
devlet tarafından tazmin edilmesi, terörle mücadele kapsamındaki faaliyetlerden
dolayı açılacak tazminat davalarının ancak devlet aleyhine açılarak devletin
ödediği tazminattan dolayı görevini kötüye kullanan personelle ilgili, bakanın
uygun bulması şartıyla rücu edebileceği hükme bağlanmıştır. 
Yine,
terörle mücadele kapsamında görevlerinin ifasından dolayı açılan davalarda
mağdur, şikâyetçi, davalı veya davacı konumunda olan kamu görevlilerine,
seçecekleri avukatın ücretinin Millî Savunma veya İçişleri Bakanlıkları
bütçelerinden ödenmesi imkânı getirilmiştir.
Tabii,
şu anda biz burada Meclis çalışmasını yerine getirirken dahi kolluk
kuvvetlerimiz, Özel Harekât polislerimiz ve Jandarma Özel Harekât birimlerimiz
terörle göğüs göğüse mücadele etmekteler ve başta da bahsettiğim gibi, terör
örgütünün kullanmış olduğu adice planlara ve uygulamalara karşı orada
cansiparane bir şekilde devletimizin ve milletimizin güvenliğini sağlama
çalışmalarını yapmaktadırlar. Orada da bu mücadeleyi verirken demokratik hukuk
kurallarından taviz vermeme adına bunu yapmaktadırlar. Lakin başlarına daha
sonradan bir şey gelmemesi, özellikle terörün uzantısı olan siyasilerin onlar
hakkındaki karalama kampanyalarında veya daha sonra açılacak davalarda
kendilerini güvende hissetmesi için bu düzenlemeyi yapıyoruz. 
Bu
düzenlemeyi geçen hafta Millî Savunma Komisyonumuzdan geçirdik. Millî Savunma
Komisyonumuzda geçirirken Cumhuriyet Halk Partisinin ve Milliyetçi Hareket
Partisinin de desteğini aldık. Ben, AK PARTİ Grubuyla birlikte her iki partinin
grubuna da teşekkürlerimi sunuyorum.
Düzenlemenin
terörle mücadelede göğüs göğüse çarpışan ve mücadele veren, terör mücadelesi
kapsamında hayatlarını ortaya koyan polislerimize ve askerlerimize bir nebze de
olsa güven vermesi duası ve temennisiyle hepinizi saygı, sevgi ve muhabbetle
selamlıyorum, hayırlı, uğurlu olsun diyorum. (AK PARTİ sıralarından alkışlar) 
BAŞKAN
- Teşekkür ederim Sayın Şahin.
Tasarının
tümü üzerinde şahsı adına ikinci konuşmacı Dursun Çiçek, İstanbul Milletvekili.
Buyurunuz
Sayın Çiçek. (CHP sıralarından alkışlar) 
DURSUN
ÇİÇEK (İstanbul) – Sayın Başkanım, değerli milletvekilleri; saygıyla sevgiyle
selamlayarak sözlerime başlamak istiyorum.
Şahsım
adına yapacağım bu konuşmada özellikle yaşam hakkı üzerinde durmak istiyorum.
Evrensel hukukta en önemli hak yaşam hakkıdır, en yüce hak yaşam hakkıdır,
dolayısıyla terörün hedef aldığı yaşam hakkının korunması devletin en temel
görevidir. Yıllarca “çözüm süreci” adı altında, bu ülkede polis karakollara,
asker kışlalara hapsedildi, korucular terörün insafına bırakıldı. Türkiye Büyük
Millet Meclisinin güvenoyu verdiği hükûmetlerin çerçevesini çizdiği bir hükûmet
tezkeresiyle Genelkurmay Başkanlığına olağanüstü şartlarda terörle mücadele
görevi verilmesi, Batı’da, özellikle ABD’de olağanüstü hâllerde, tayfunlarda
icra edilen hareket tarzıdır. 
Tabii,
bu tasarıda en önemli madde 12’nci maddedir. Bu maddeye göre, genel kolluk
kuvvetlerinin imkân ve kabiliyetlerini aşan durumlarda terörle mücadele için
gerekli olması veya terör eylemlerinin kamu düzenini ciddi şekilde bozması
hâlindeki bu 12’nci maddenin ucu acıktır. Dolayısıyla, bu maddeyle ilgili
uygulamalarda siyasi ve hukuki sorumluluk mutlaka Hükûmette olacaktır. Bakanlar
Kurulunun verdiği kararda -yine siyasi ve hukuki sorumlulukları içerecek
şekilde- görevin kapsamı, süresi, görev alanı, istihbarat yetkisinin kapsamı,
destek silahlarının kullanılmasına yönelik tahditler, görevlendirilen birlikler
ile mülki amirlerin ilişkileri, ilgili kamu kurum ve kuruluşları tarafından alınması
gereken tedbirler ve icra edilecek görevlerin planlanması ve izlenmesi ile
gerek görülen diğer hususlar… Burada, yine ucu açık, Hükûmete siyasi ve hukuki
sorumluluk veren bir madde vardır, hukukta bu madde istismara açıktır.
Dolayısıyla, bu maddenin de sorumluluğu yine iktidara, Hükûmete ait olacaktır. 
Bu
çerçevede, Genelkurmay Başkanlığı aldığı görevi icra etmek için gerekli olan
birliklerin çapını, teşkilatını, konuşlanma yerlerini, kuvvet kaydırmalarını,
emir komuta ilişkilerini ve gerekli görülen diğer hususları belirler. Tabii,
her maddenin sonunda ucu açık inisiyatif kullanan bir madde vardır.
Dolayısıyla, bunların kullanılmasına hem Bakanlar Kurulunun hem de Genelkurmay
Başkanlığının çok dikkat etmesi lazım. Bunlar hukuki ve siyasi sorumluluk doğuran
maddelerdir. 
Bu
uygulamayı, biraz önce de vurguladığım gibi, özellikle doğal afetlerle
mücadelede Batı ülkelerinin sık sık kullandığını biliyoruz; merkezî hükûmetin
genelkurmaya veya merkezî silahlı kuvvetlere talimat vererek bu olağanüstü
şartın ortadan kaldırılması için askerî birlikleri görevlendirdiğini
televizyonlardan, medyadan hep birlikte izliyoruz. 
Tabii,
bu noktada, terörle mücadelede geldiğimiz bu aşamada, özellikle 7 Hazirandan
sonraki aşamada çözüm süreci adı altında yıllarca PKK terör örgütüne yardım ve
yataklık yapılmadı mı? Suriye’de rejimi değiştirmek için Büyük Ortadoğu Projesi
eş başkanlığı görevi ve ideolojik nedenlerle IŞİD dâhil terör örgütlerine açık
ve örtülü destek verilmedi mi? FETÖ adı verilen hukuk ve adalet canilerinin her
istediği bu siyasi iktidar tarafından kendilerine fazlasıyla verilmedi mi?
Sözde askerî vesayetle mücadele örtüsü altında binlerce Türk Silahlı Kuvvetleri
mensubuna yıllarca cezaevlerinde manevi işkence yapılırken bu iktidar “EMASYA
Protokolü’nü kaldırdık.” diye demokrasi havarisi kesilmedi mi? İç Hizmet Kanunu
değiştirilmedi mi? Terörle mücadelede başarıya imza atmış binlerce asker
tasfiye edilmedi mi? GES Komutanlığı ve bağlı birlikleri Türk Silahlı
Kuvvetlerinden alınarak MİT Müsteşarlığına verilmedi mi? Ve bunun yarattığı
“istihbarat zafiyeti” adı altında İstanbul’da, Ankara’da, Türkiye'nin her
yerinde içi bomba dolu, patlayıcı dolu arabalar terör örgütleri tarafından
patlatılıp masum insanlarımız katledilmedi mi? Bu istihbarat zafiyetine neden
olan GES Komutanlığının Silahlı Kuvvetlerden alınması yönündeki hatanın bu
tasarıda da düzeltilmesi gerekmiyor muydu? GES’in yeniden Türk Silahlı
Kuvvetlerine bağlanması gerekmiyor muydu? Operasyon yetkisi veriyoruz,
istihbarat yetkisi vermiyoruz, istihbarat imkânı vermiyoruz. Bu tasarı bu
açıdan eksiktir. 
Bu
ülkenin yıllarca terörle mücadele eden askerleri, genelkurmay başkanları
müebbet hapis cezalarına mahkûm edilirken teröristlerin tanık olduğu, askerlere
düşman hukuku uygulandığı özel yetkili hukuk canilerini kim yarattı? Askerlerin
yargılanmasını Temmuz 2009’da bu iktidar değiştirip binlerce askeri, “özel
yetkili mahkeme” dedikleri Fethullah terör örgütünün hâkim ve savcılarına
teslim etmedi mi? 
CHP
olarak her türlü teröre karşıyız. Terörle mücadelede güvenlik güçlerinin her
zaman yanındayız çünkü onları terörle mücadeleye gönderen, görevlendiren
Meclisin güvenoyu verdiği hükûmetlerdir. Dolayısıyla, bu konuda yapılan hatalar
varsa, siyasi hatalar varsa bunların hesabının da mutlaka siyasi iktidardan
sorulması gerekir. Bu konuda Anayasa’mızın ve Avrupa İnsan Hakları
Sözleşmesi’nin vatandaşlarımıza sağladığı temel hak ve özgürlükleri ihlal eden,
hukuk dışına çıkan her türlü suçun ve hukuka aykırı eylemin soruşturulmasının
ve suçluların cezalandırılmasının her zaman takipçisi olacağız. Bu konuda da
yetkili kılınan, soruşturma izni için yetkili kılınan makamların sorumlu
davranmasının takipçisi olacağız. 
Siyasi
iktidarı bu tasarı ve güvenlik kuvvetlerine destek konusunda samimiyete ve
doğruları yapmaya davet ediyoruz. Şehit ve gazilerimize gerekli saygının
gösterilmesi, onlara onurlu bir yaşam seviyesinin sunulması defalarca bu Meclis
gündeminde, kürsüden sizlere sunuldu. Ancak -Maliye Bakanımız da burada- başta
kumpas davalarının mağdurları olmak üzere, subaylarımızın, astsubaylarımızın,
korucularımızın, uzmanlarımızın, görevlerini tamamlayıp istifa eden emekli
uzmanlarımızın talep ettiği hakları vermek için niye Meclise kanun tasarıları
getirmiyoruz, bunları niye burada tartışmıyoruz? Çünkü Hükûmet, iktidar bu konularda
samimi değildir; sadece görev veriyor, sadece sorumluluk veriyor, hiçbir hak ve
özgürlük vermiyor, haklarını düzeltmiyor. (CHP sıralarından alkışlar) Bu
konudaki önerilerimizi Komisyonda ek rapor olarak bu tasarıya sunduk ancak
Komisyondaki tartışmalarda iktidar partisinin “hayır” oylarıyla bu iyileştirme
çabalarımız sonuçsuz kalmıştır.
“Ergenekon”,
“Balyoz”, “Askerî Casusluk”, “Poyrazköy” gibi isimlerle kamuoyunda “kumpas”
davaları olarak bilinen hukuk cinayeti mağdurlarının kırılan onurlarının iadesine,
siyasi iktidarın vicdani sorumluluğunun gereğini yapmasına, bu süreçte hayatını
kaybedenlerin adalet şehidi sayılmasına yönelik değişiklik önerilerinin bir an
önce kanun tasarısı olarak Meclise getirilmesini bekliyoruz. Bu konuda yeni
Savunma Bakanımızın sözüne sadık olmasını bekliyoruz.
Yasa
tasarısının 9, 11 ve 14’üncü maddelerinde düzenlenen erteleme, seçenekli
yaptırımlara çevirme ve hükmün açıklanmasının geri bırakılmasına yönelik ceza
limitleriyle ilgili Ceza Muhakemesi Kanunu ile Ceza Kanunu arasında çelişkiler
vardır, bu kanunda limitler düşük tutulmuştur. Özellikle askerî doktorlar olmak
üzere çok sayıda insan bu konuda mağdurdur. Bu limitlerin iki yıla çıkarılması
ve eşitliğin sağlanması evrensel hukukun bir gereğidir. Sivillere başka bir limit,
askerlere başka bir limit, hukuk bunu kabul etmez.
Son
olarak şunu vurgulamak istiyorum: Hükûmet Silahlı Kuvvetlere terörle mücadelede
görev verirken, şehit ve gazi olma pahasına onları teröristlerin emniyetsiz
hâle getirdiği alanlara sürerken mutlaka onlara onurlu bir yaşam sağlanması
için özlük haklarına yönelik taleplerinin de bir an önce karşılanması bu yüce
Meclisin vicdani borcudur diyorum.
Sizleri
saygıyla selamlıyorum, çok teşekkür ediyorum. (CHP sıralarından alkışlar)
BAŞKAN
– Teşekkür ederim Sayın Çiçek.
MEHMET
MUŞ (İstanbul) – Sayın Başkan…
BAŞKAN
– Sayın Muş…
MEHMET
MUŞ (İstanbul) – Hatip konuşmasında AK PARTİ iktidarının IŞİD ve benzeri terör
örgütlerine destek verdiği iddiasında bulundu. AK PARTİ iktidarları hiçbir
dönemde hiçbir terör örgütüne destek vermemiştir; PKK’yla da, DHKP-C’yle de,
IŞİD’le de ve diğer terör örgütleriyle de mücadele etmiştir, şimdi de aynı
kararlılıkla bu mücadeleyi sürdürmektedir. 
BAŞKAN
– Teşekkür ederim Sayın Muş. 
Tasarının
tümü üzerindeki görüşmeler tamamlanmıştır. 
Maddelerine
geçilmesini oylarınıza…
III.- YOKLAMA
(CHP sıralarından bir grup milletvekili ayağa kalktı) 
ÖZGÜR ÖZEL (Manisa) – Yoklama talebimiz var efendim. 
BAŞKAN – Bir yoklama talebi vardır, yoklama işlemini
gerçekleştireceğim. 
Önce yoklama isteminde bulunan sayın milletvekillerini
ismen tespit edeceğim. 
Sayın Özel, Sayın Çiçek, Sayın Tanal, Sayın Bakan, Sayın
Arslan, Sayın Yıldız, Sayın Tümer, Sayın Tarhan, Sayın Kaplan Hürriyet, Sayın
Gürer, Sayın Zeybek, Sayın Altaca Kayışoğlu, Sayın Durmaz, Sayın Atıcı, Sayın
Çam, Sayın Şeker, Sayın Turpcu, Sayın Bektaşoğlu, Sayın Çamak, Sayın
Kuyucuoğlu. 
Yoklama için iki dakika süre veriyorum ve yoklama
işlemini başlatıyorum. 
(Elektronik cihazla yoklama yapıldı) 
BAŞKAN – Toplantı yeter sayısı yoktur. 
Birleşime on dakika ara veriyorum. 
Kapanma Saati:21.43 
DÖRDÜNCÜ OTURUM
Açılma Saati: 21.55
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Sema KIRCI (Balıkesir), Ömer SERDAR
(Elâzığ) 
-------0------
BAŞKAN
– Sayın milletvekilleri, Türkiye Büyük Millet Meclisinin 104’üncü Birleşiminin
Dördüncü Oturumunu açıyorum.
III.- YOKLAMA
BAŞKAN
– 387 sıra sayılı Kanun Tasarısı’nın maddelerine geçilmesinin oylanmasından
önce istem üzerine yapılan yoklamada toplantı yeter sayısı bulunamamıştı.
Şimdi
yoklama işlemini tekrarlayacağım.
Yoklama
için iki dakika süre veriyorum.
(Elektronik
cihazla yoklama yapıldı)
BAŞKAN
- Toplantı yeter sayısı yoktur.
Yapılan
ikinci yoklamada da toplantı yeter sayısı bulunamadığından, alınan karar
gereğince, kanun tasarı ve teklifleri ile komisyonlardan gelen diğer işleri
sırasıyla görüşmek için 22 Haziran 2016 Çarşamba günü saat 14.00’te toplanmak
üzere birleşimi kapatıyorum, iyi geceler diliyorum.
Kapanma Saati: 21.59 




(x) 387 S. Sayılı Basmayazı tutanağa
eklidir.




