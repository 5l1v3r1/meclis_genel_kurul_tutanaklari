



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 4’üncü
Birleşim
 5
Ekim 2017 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- YOKLAMA
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Diyarbakır Milletvekili Sibel
Yiğitalp’in, belediyelere atanan kayyumlara ilişkin gündem dışı konuşması
2.- Mersin Milletvekili Aytuğ Atıcı’nın, 2
Ekim Dünya Şiddetten Kaçınma Günü ve Özgecan Aslan davasındaki son duruma
ilişkin gündem dışı konuşması
3.- Konya Milletvekili Hacı Ahmet
Özdemir’in, Camiler ve Din Görevlileri Haftası’na ilişkin gündem dışı konuşması

IV.- OTURUM BAŞKANLARININ KONUŞMALARI
1.- Oturum Başkanı TBMM
Başkan Vekili Ayşe Nur Bahçekapılı’nın, 5 Ekim Dünya Öğretmenler Günü nedeniyle
bütün öğretmenlerin önünde saygıyla eğildiğine ilişkin konuşması
2.- Oturum Başkanı TBMM Başkan Vekili Ayşe
Nur Bahçekapılı’nın, Başkanlık Divanı olarak Bahriye Üçok’u saygıyla andıklarına
ilişkin konuşması 

V.- AÇIKLAMALAR
1.- Mersin Milletvekili Yılmaz Tezcan’ın, 5
Ekim Dünya Öğretmenler Günü’nü kutladığına, yeni yasama yılının hayırlar
getirmesini temenni ettiğine, Cumhurbaşkanı Recep Tayyip Erdoğan’ın İran’a
yaptığı resmî ziyarete ve Müslüman ülkelerin birlik, beraberlik ve dayanışma
içinde olması gerektiğine ilişkin açıklaması
2.- Balıkesir Milletvekili Ahmet Akın’ın,
Hükûmetin Irak’ın kuzeyinde yapılan sözde bağımsızlık referandumuyla ilgili net
bir tavır sergileyerek akıcı bir dış politika ortaya koymak zorunda olduğuna
ilişkin açıklaması
3.- Mersin Milletvekili Aytuğ Atıcı’nın,
bir televizyon kanalına telefonla bağlanarak güneydoğuda yaşananları anlatan
Ayşe öğretmene verilen hapis cezasının onandığına ve AKP’nin adalet ve insanlık
anlayışını milletin takdirine bıraktığına ilişkin açıklaması
4.- İzmir Milletvekili Kerem Ali Sürekli’nin,
5 Ekim Dünya Öğretmenler Günü’nü kutladığına, FETÖ davalarının sonuna kadar takipçisi
olduklarına ve 15 Temmuz şehitlerini tekrar rahmetle yâd ettiğine ilişkin
açıklaması
5.- Niğde Milletvekili Ömer Fethi Gürer’in,
5 Ekim Dünya Öğretmenler Günü’ne ve eğitim sisteminde sorunların arttığına
ilişkin açıklaması
6.- Antalya Milletvekili Gökcen Özdoğan
Enç’in, Çanakkale Belediye Başkanı Ülgür Gökhan’ın Çanakkale Belediye
Meclisinde sarf ettiği bazı ifadelerine ilişkin açıklaması
7.- Adana Milletvekili İbrahim Özdiş’in,
halk eğitim merkezlerinde kurs veren yaklaşık 22 bin kadrosuz usta öğreticinin
kendilerine kadro verilmesini istediklerine ilişkin açıklaması
8.- Uşak Milletvekili Özkan Yalım’ın, 5
Ekim Dünya Öğretmenler Günü’nü kutladığına ve motorlu taşıtlar vergisine 2018
yılbaşı itibarıyla yüzde 40 zam yapılmasına ilişkin açıklaması
9.- Kocaeli Milletvekili Tahsin Tarhan’ın,
Gebze-Çayırova-Darıca bağlantı yollarının ne zaman tamamlanacağını öğrenmek
istediğine ilişkin açıklaması
10.- Mersin Milletvekili Serdal
Kuyucuoğlu’nun, Türk Mühendis ve Mimar Odaları Birliği Kimya Mühendisleri Odası
Yönetim Kurulunun mahkeme kararıyla görevinden alınmasına ve iktidarın yargı
eliyle odalar üzerinde baskı oluşturmasını kınadığına ilişkin açıklaması
11.- İstanbul Milletvekili Mahmut Tanal’ın,
İstanbul’un Ümraniye ilçesi Yukarı Dudullu Mahallesi’nin sorunlarına ilişkin
açıklaması
12.- Balıkesir Milletvekili Mehmet Tüm’ün,
Başbakan Yardımcısı Mehmet Şimşek’in motorlu taşıtlar vergisi zammına dair
açıklamalarına ilişkin açıklaması
13.- Erzurum Milletvekili Mustafa
Ilıcalı’nın, Hakkâri Yüksekova’da şehit olan 4 askere Allah’tan rahmet
dilediğine, terörle haklı mücadelenin aralıksız ve büyük bir kararlılıkla devam
ettiğine ilişkin açıklaması
14.- Adıyaman Milletvekili Behçet
Yıldırım’ın, 5 Ekim Dünya Öğretmenler Günü’nü kutladığına ilişkin açıklaması
15.- Elâzığ Milletvekili Ejder
Açıkkapı’nın, Atatürk Kültür Merkezinde Elâzığ Tanıtım Günlerinin başladığına
ve emeği geçen herkese şükranlarını sunduğuna ilişkin açıklaması
16.- Balıkesir Milletvekili Namık
Havutça’nın, 5 Ekim Dünya Öğretmenler Günü’nü kutladığına ilişkin açıklaması
17.- Erzurum Milletvekili Kamil Aydın’ın,
Hakkâri Yüksekova’da şehit olan 4 askere Allah’tan rahmet dilediğine, 5 Ekim
Dünya Öğretmenler Günü’nü kutladığına ve muharrem ayı nedeniyle bütün ehlibeyti
rahmetle andığına ilişkin açıklaması
18.- Gaziantep Milletvekili Mahmut
Toğrul’un, 5 Ekim Dünya Öğretmenler Günü’nü kutladığına ilişkin açıklaması
19.- Ankara Milletvekili Levent Gök’ün, 5
Ekim Dünya Öğretmenler Günü’nü kutladığına, muharrem ayına ve Hazreti Hüseyin
ile yârenlerini saygıyla andığına ilişkin açıklaması
20.- Amasya Milletvekili Mehmet Naci
Bostancı’nın, 5 Ekim Dünya Öğretmenler Günü’nü kutladığına, haram ayları içinde
bulunduğumuza ve bugün de Orta Doğu coğrafyasının birileri tarafından bütünüyle
Kerbelâlaştırılmak istendiğine ilişkin açıklaması
21.- Ankara Milletvekili Levent Gök’ün, 6
Ekim 1990 tarihinde bombalı bir saldırı sonucu hayatını kaybeden Bahriye Üçok’u
saygıyla andığına ilişkin açıklaması
22.- Kütahya Milletvekili Vural
Kavuncu’nun, Bilecik Milletvekili Yaşar Tüzün’ün 491 sıra sayılı Kanun
Tasarısı’nın 10’uncu maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
23.- Bilecik Milletvekili Yaşar Tüzün’ün,
Kütahya Milletvekili Vural Kavuncu’nun yaptığı açıklamasındaki bazı ifadelerine
ilişkin açıklaması

VI.- BAŞKANLIĞIN GENEL KURULA SUNUŞLARI
A) Tezkereler
1.- Bayındırlık, İmar, Ulaştırma ve Turizm
Komisyonu Başkanlığının, 29/1/2016 tarihinde esas komisyon olarak Bayındırlık,
İmar, Ulaştırma ve Turizm Komisyonuna havale edilen, İstanbul Milletvekili
Mehmet Akif Hamzaçebi'nin verdiği (2/588) esas numaralı 6306 sayılı Afet Riski
Altındaki Alanların Dönüştürülmesi Hakkında Kanun, 2981 sayılı İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 sayılı
İmar Kanununun Bir Maddesinin Değiştirilmesi Hakkında Kanun ve 4706 sayılı
Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanunda Değişiklik Yapılması Hakkında
Kanun Teklifi’nin Plan ve Bütçe Komisyonuna havale edilmesine ilişkin tezkeresi
(3/1195)




VII.- ÖNERİLER
A) Siyasi Parti Gnubu Önerileri
1.- MHP Grubunun, MHP Grup Başkan Vekili
Samsun Milletvekili Erhan Usta tarafından, fındık üreticilerinin sorununun
araştırılarak sorunların çözümüne yönelik alınabilecek tedbirlerin ve
yapılabilecek düzenlemelerin belirlenmesi amacıyla 20/9/2017 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 5 Ekim 2017 Perşembe günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi
2.- HDP Grubunun, Gaziantep Milletvekili
Mahmut Toğrul ve arkadaşları tarafından, eğitim müfredatının, ders kitapları ve
diğer materyallerin tekçi, cinsiyetçi ve şoven içerikten arındırılması amacıyla
21/9/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 5 Ekim 2017 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
3.- CHP Grubunun, Eskişehir Milletvekili
Gaye Usluer ve arkadaşları tarafından, Millî Eğitim Bakanlığının kamuoyunda
tartışma yaratan bazı okulların yıkım kararının araştırılması amacıyla
5/10/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 5 Ekim 2017 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi

VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- İş Mahkemeleri Kanunu Tasarısı (1/850)
ve Adalet Komisyonu Raporu (S. Sayısı: 491) 
2.- Türkiye Cumhuriyeti Hükümeti ile
Birleşmiş Milletler Mülteciler Yüksek Komiserliği Arasında Ev Sahibi Ülke
Anlaşması ile Anlaşmada Değişiklik Yapılmasına İlişkin Notaların Onaylanmasının
Uygun Bulunduğuna Dair Kanun Tasarısı (1/787) ve Dışişleri Komisyonu Raporu (S.
Sayısı: 461) 

IX.- SATAŞMALARA İLİŞKİN KONUŞMALAR
1.- Çanakkale Milletvekili Bülent Turan’ın,
Diyarbakır Milletvekili Ziya Pir’in 491 sıra sayılı Kanun Tasarısı’nın 8’inci
maddesiyle ilgili önerge üzerinde yaptığı konuşması sırasında Adalet ve Kalkınma
Partisine sataşması nedeniyle konuşması 
5 Ekim 2017 Perşembe
BİRİNCİ OTURUM
Açılma Saati: 14.00
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli), İshak GAZEL (Kütahya)
-----0-----
BAŞKAN – Sayın
milletvekilleri, Türkiye Büyük Millet Meclisinin 4’üncü Birleşimini açıyorum.
II.- YOKLAMA
BAŞKAN –
Elektronik cihazla yoklama yapacağız.
Yoklama için beş
dakika süre veriyorum ve süreyi başlatıyorum.
Buyurun. 
(Elektronik
cihazla yoklama yapıldı)
BAŞKAN
- Toplantı yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim.
Gündem dışı ilk söz, kayyumlar hakkında söz isteyen
Diyarbakır Milletvekili Sibel Yiğitalp’e aittir.
Buyurun Sayın Yiğitalp. 
MAHMUT TOĞRUL (Gaziantep) – Sayın Başkan, salonda da
biraz sükûneti sağlarsanız…
BAŞKAN – Bir müsaade edin.
Sayın milletvekilleri, konuşmacı kürsüde.
Buyurun Sayın Yiğitalp. (HDP sıralarından alkışlar)
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Diyarbakır Milletvekili
Sibel Yiğitalp’in, belediyelere atanan kayyumlara ilişkin gündem dışı konuşması
SİBEL
YİĞİTALP (Diyarbakır) – Sayın Başkan, değerli milletvekilleri; bugün 5 Ekim
Dünya Öğretmenler Günü. Ancak, aynı zamanda Dünya Emekçi Öğretmenler Günü
olduğu gibi, ülkemizde 1.128 akademisyene beş bin altı yüz kırk yıl gibi ceza
istenen bir süreçten geçiyoruz. Yine, Ayşe öğretmen sadece “Çocuklar ölmesin.
Haberiniz var mı, farkında mısınız, çocuklar ölüyor?” dediği için hakkında ceza
istendi ve verildi. Bir öğretmen ve onun da yine cezası… Barış isteyenlerin “Bu
ülkede artık ölüm olmasın.” diyenlerin cezalandırıldığı ve beş bin altı yüz
kırk yıl gibi bir ceza istendiği, bu ülke tarihinin en karanlık, en kirli ve en
zehirli dönemlerinden geçiyoruz. 
Bu
yetmiyormuş gibi, bununla birlikte, bizim belediyelerimize atanan kayyumlarla
ilgili aslında söz almıştım ama akademisyenler için istenen beş bin altı yüz
kırk yıllık cezaya bakınca kayyumlar üzerindeki politikaların akademisyenlere
kadar sirayet ettiği ve bir bütün olarak her gün daha nasıl kötü olunabilirin
yanıtlarını bilfiil tecrübe ettiğimiz bir dönemden geçiyoruz. 
Bizim
belediyelerimize kayyumlar atandı 20 Temmuz darbesiyle birlikte ve
belediyelerimize atanan kayyumlar oraları karakola dönüştürdü, halkla olan
hizmet ayağı bilfiil emniyet teşkilatı gibi faaliyet hâlinde. O yetmedi,
cenazelere bile araç verme konusunda her türlü ambargoyu uyguluyor. 
Peki,
buna rağmen, bu kadar kayyumlar atandı… Bakın, biz yirmi yıldır belediyecilik
yapıyoruz, yirmi yıl boyunca, 7/24, her gün ama her gün denetime tabi tutulan
belediyelerimizde bir gün bir kuruşluk yolsuzluğa rastlanmadı, bir gün bir
kuruş yolsuzluk olmadı ama kayyumlarınız, 9 kayyumunuz on ay içerisinde
yolsuzluktan görevden alındı. Bu kayyumlar nereden alındı, niye alındı ve
nerede görev yapıyor, idari soruşturmaya tabi tutuldu mu, herhangi bir adli
soruşturmaya tabi tutuldu mu; bunların cevabı yok. 
Başkan
bu şekilde bir… 
BAŞKAN
– Siz devam edin lütfen. 
Buyurun.

SİBEL
YİĞİTALP (Devamla) – Bizlerin, bu halkın, bu Türkiye halklarının her gün çözüm
olarak Meclisi adres gösterdiği bir yerde, ne yazık ki baktığınızda, bir çözüme
dair en ufak bir yaklaşım, bir refleks yok, günü geçirme, günü kurtarma ve
artık tek kişinin her türlü kararına biat ve itaat etmeyle geçiyor. 
Bakın, bizim kayyumlarımız atandığında AKP’nin
belediyeleri buna alkış tutmuştu ve sessizce izlemişti. Aslında o AKP’nin
Büyükşehir Belediye Başkanı Kadir Topbaş -cemaatle ilişkisi üzerinden- cemaate
karşı açılan savaştan sonra “Ben burada vatan haini mezarlığı yapayım.” bile
demişti. O kadar ağır, insanın aklını zorlayan kötülükleri bile önerdi. Buna
rağmen, bu tekçi zihniyetten kaynaklı şu anda görevden alındı ya da istifa
ettirildi. 
Bizim
vekilliklerimiz alındığında, dokunulmazlıklarımız için 3 partinin ortak
birliğiyle komisyon oluşturulduğunda “Nasıl olsa HDP’dir, DBP’dir, Kürtlerdir,
bizim için problem değil, onlar tutuklanabilir, onlar yargılanabilir, vekilliği
de düşebilir, belediyelerine de kayyum atanabilir.” dendi. CHP’nin de 1
milletvekili tutuklandı. Belediyelerimize kayyum atandığında AKP’nin
belediyelerine de kayyum atandı.
Şunu
söylemek istiyorum: Bir insana yapılan kötülüğe ya da bir halka yapılan
kötülüğe, bir anlayışa yapılan kötülüğe karşı sessiz kaldığınızda, o, sizin
kapınıza da gelir, isteseniz de istemeseniz de siz de bundan etkilenirsiniz,
tıpkı Kadir Topbaş’ın etkilendiği gibi. Oysa o kadar da en kötü önermelerinde
de bulunmuş olmasına rağmen…
Diyarbakır’da,
Yenişehir ve Kayapınar’a atanan kayyumlar görevden alındıktan sonra yerine
gelen kayyumlar… Bakın, o atanan kayyumlar nereye gitti? Biri, Yenişehir’deki,
İstanbul’a kaymakam olarak gitti, Yenişehir’den alınan kayyum İstanbul’a yine
kaymakam olarak gidiyor. Kayapınar’a atanmış olan kayyum oradan alındı, yolsuzluktan
alındı Mersin’e gitti. Yolsuzluktan alındı, bakın, ısrarla altını çiziyorum, yolsuzluk
yapıldı, yolsuzluk. Bu, sıradan bir olay değil ha. Bu, Kürt’ün tutuklanması
kadar şey değil, siz, Kürt’ün tutuklanmasını normal görüyorsunuz,
vekilliklerinin düşürülmesini normal görüyorsunuz, belediyelerine kayyum
atanmasını normal görüyorsunuz ama iş artık kontrolden çıktı. Biz sizi
uyardığımızda, “Uçuruma geliyoruz.” dediğimizde görmediniz. Bakın, uçurumun
dibine geldik. Ve uçurumun dibinde…
(Mikrofon
otomatik cihaz tarafından kapatıldı)
SİBEL
YİĞİTALP (Devamla) – …hâlen aynı refleksleri göstermenizi de gerçekten hayretle
izliyorum ve buradan bizi izleyen bütün halkımıza selamlarımı söylüyorum. (HDP
sıralarından alkışlar) 
BAŞKAN
– Sayın Yiğitalp, teşekkür ederim.
Gündem
dışı ikinci söz, 2 Ekim Dünya Şiddetten Kaçınma Günü ve Özgecan davasındaki son
durum hakkında söz isteyen Mersin Milletvekili Aytuğ Atıcı’ya aittir.
Buyurun
Sayın Atıcı. (CHP sıralarından alkışlar) 
2.- Mersin Milletvekili Aytuğ Atıcı’nın, 2
Ekim Dünya Şiddetten Kaçınma Günü ve Özgecan Aslan davasındaki son duruma
ilişkin gündem dışı konuşması
AYTUĞ
ATICI (Mersin) – Teşekkür ederim Sayın Başkan.
Değerli
milletvekilleri, 2 Ekim Dünya Şiddete Hayır Günü nedeniyle gündem dışı söz
almış bulunmaktayım. Yolu barıştan ve adaletten geçenleri, şiddetsiz bir dünya
özlemi çekenleri, eylem ve söylemleriyle şiddetin bir parçası olmayanları
saygıyla selamlıyorum. 
Değerli
arkadaşlar, son on beş yılda maalesef her alanda şiddetin her geçen gün
arttığına tanık oluyoruz. Şiddet nerede mi? Şiddet her yerde; evde, sokakta,
hastanede, otobüste, dolmuşta, aklınıza gelebilecek her yerde şiddet sürekli
tırmanıyor. “Şiddetin artmasında en çok kimin payı var?” diye sorarsanız,
kuşkusuz devleti yönetenlerindir.
Bakın,
hepimizin bir dönem çok yakından takip ettiği ve yüreklerimizi yakan Özgecan
Aslan davasını hatırlarsınız. O davadaki son durumu sizinle paylaşmak
istiyorum: Yargıtay bir sanık hakkında verilen bir kararı bozdu ve sanık geçen
hafta Mersin’in Tarsus ilçesinde yeniden yargılandı ve hâkim karşısına çıktı.
Yargıtayın bozma kararının gerekçesini biliyor musunuz? Anlatayım. Yargıtay
dedi ki: Her gün on binlerce kadının zorunlu olarak bindiği dolmuş zorunlu
toplu yaşam alanı değildir. Bakın, on binlerce kadının bindiği dolmuşu
Yargıtay, zorunlu toplu yaşam alanı kabul etmedi ve bu nedenle tecavüz suçu
toplu taşım aracında işlendiği için yapılan ceza artırımını iptal etti ve
maalesef, Tarsus mahkemesi de buna uydu. Bunun anlamı nedir? Bunun anlamı
şudur: Kadınlar artık toplu taşım araçlarına güvenle binemeyeceklerdir. Bu
karar, kadını eve bağlamak isteyen siyasi ideolojiye hizmet etmektedir ve asla
kabul edilemez. (CHP sıralarından alkışlar) Eğer AKP Hükümeti ve
milletvekilleri olarak sizler bu duruma samimi olarak karşı çıkıyorsanız derhâl
bir yasal düzenlemeyle toplu taşım araçlarını devlet güvencesine almak
zorundayız ve buraların zorunlu ortak yaşam alanı olduğunu yasal düzenlemeyle
bildirmeliyiz. Böylece, burada yaşanan taciz ve tecavüzlerin cezası daha fazla
artırılabilir ve caydırıcı olabilir.
Toplu
taşım araçlarında saldırıları önlemenin yolu, otobüsleri, trenleri
haremlik-selamlık olarak ayırıp kadınların bindiği otobüsleri pembeye boyamak
asla değildir. Bu uygulamanın tacizleri önleyeceğine inanmak ise, en hafif deyimiyle
saftirikliktir, ancak ve de ancak ideolojik bir planın parçası olabilir.
Bakın,
iyi dinleyin, 2017 yılının sadece ilk dokuz ayında 285 kadın öldürüldü. Bu
sayı, geçtiğimiz yıl, 317’si silahla olmak üzere 397’ydi. Bakın, bunlar sadece
basit rakamlar değil, candan bahsediyorum ve kadından bahsediyorum. 
2017
yılının ilk beş ayında 38 kadına tecavüz edildi -bizim bildiğimiz rakam,
birçoğu da bunu söylemiyor- 50 kadın tacize uğradı. İnanıyor musunuz bu
rakamlara? Kat kat daha fazlasıdır, çok çok daha üstündedir. 
Eh,
Cumhurbaşkanının “Racon kesilecekse ben keserim.” diyerek mafya dilini
kullandığı bir ortamda şiddetin azalacağını düşünen varsa yanılıyor. Herkes
kendi alanında racon kesmeye kalkarsa, şiddetin geleceği noktayı tahayyül bile
edemiyorum. Eğer Cumhurbaşkanı racon keserse, birileri de aracın içerisinde
birilerini döver, öldüresiye döver ve bunu sosyal medyada yayınlamayı marifet
sayar. Birileri birine etek giydirir, kendi kendini vurdurur, raconunu keser ve
bunu da sosyal medyada yayar, siz de ancak bunu ağzı açık izlersiniz. O yüzden
bunlara “Dur.” demek lazım. 
Bakın,
şiddet sağlık alanında da her geçen gün artıyor. AKP’li Başbakan, Sağlık Bakanı
“Profesörler ayağınıza gelecek. Hele bir hastayı geri çevirsin, alnını
karışlarım o doktorun.” dediğinde, her geçen gün doktora ve sağlık çalışanına
yönelik şiddet artıyor. 
Biz “Ne olur şiddeti engelleyin.” deyince, TRT bizi
duydu, keşke duymaz olaydı, bir program hazırladı, keşke hazırlamaz olaydı. Ve
o programı izleyenler doktor dövmenin eğlenceli bir iş olduğunu zannettiler. O
programı izleyenler, doktor dövmenin sıradan bir iş olduğunu algıladılar ve
doktoru dövüp hastanelik edenlerle röportaj yaparak “Nasıl dövdün o doktoru?”
dediklerinde, “Öyle bir dövdüm ki elim acıdı, bir ben vurdum, bir dayıoğlu
vurdu.” dedi. 
Arkadaşlar, siz şiddet dilini bırakmadıkça biz bir yere
varamayız.
Saygılarımla. (CHP sıralarından alkışlar)
BAŞKAN – Teşekkür ederim Sayın Atıcı.
Gündem dışı üçüncü söz, Camiler ve Din Görevlileri
Haftası münasebetiyle söz isteyen Konya Milletvekili Hacı Ahmet Özdemir’e
aittir. 
Buyurun Sayın Özdemir. (AK PARTİ sıralarından alkışlar)
3.- Konya Milletvekili Hacı Ahmet
Özdemir’in, Camiler ve Din Görevlileri Haftası’na ilişkin gündem dışı konuşması
HACI AHMET ÖZDEMİR (Konya) – Sayın Başkan, kıymetli
milletvekilleri ve bizleri televizyonları başından izleyen aziz milletimiz;
hepinizi saygıyla, sevgiyle selamlayarak sözlerime başlamak istiyorum. 
Yeryüzünde Kur’an-ı Kerim’in ifadesiyle ilk inşa edilen
yapı bir mescittir ve bu mescit bugün hâlâ ayaktadır ve yüz binler, milyonlar
her yıl bu yapıyı ziyaret etmek ve burada ibadet etmek amacıyla buraya
üşüşmektedirler, buraya gitmeye özen göstermektedirler. Bu yapının adı Kâbe ve
Kâbe’nin içinde bulunduğu kompleksin adı da Mescid-i Haram’dır. 
Hazreti Peygamber’in de Mekke’den Medine’ye hicret
ettiğinde kaldığı üç günlük süre içerisinde yine ilk inşa ettiği yapı bir
mescittir ve hâlâ bu mescit ayaktadır ve yine, yüz binler, milyonlar tarafından
ziyaret edilmektedir. Kubâ köyünde inşa edildiği için oranın ismiyle anılan bu
mescit de Mescid-i Kubâ’dır ve üç gün sonra Hazreti Peygamber’in Medine
içlerine seyahatinden sonra yaptığı ilk yapı da yine bir mescittir ve Mescid-i
Nebevi olarak bugün Müslümanların en kutsal ikinci mabedi olarak hizmet
vermektedir.
Bu
mescit anlayışı biz Müslüman olduktan sonra da Müslüman olan milletimiz
tarafından özümsenmiş ve en tatlı ifadesini galiba Gazneli Sultan Mahmut’un şu
sözlerinde bulmuştur… Meşhur İslam tarihçisi, müsteşrik, oryantalist Philip K.
Hitti bu sözü zikreder ve bizim milletimizi övgüyle orada satırlarca anar.
Gazneli Mahmut şöyle diyordu: “Ben bir köşk veya saray yaptırır da kenarına bir
mescit veya cami yaptırmazsam kıyamet günü Allah’ın yüzüne nasıl bakarım?” İşte
bu anlayışla bizler cami mimarisini bir külliye anlayışına oturtmuş ve yerleşim
birimlerini de -şehirleri, köyleri, mahalleleri, kasabaları- caminin etrafında
konuşlandırmış bir milletin çocuklarıyız. Cami sadece cami olarak değil, bizim
anlayışımızda şifahanesiyle, tabhanesiyle, hanıyla, hamamıyla, arastasıyla,
çarşısıyla bir komplekse dönüşmüştür. Onun için Gazneli Sultan Mahmut’un
herhâlde bu anlayışını şair dizelerine şöyle dökmüştür Sakarya’ya seslenen
şiirinde: “Hani Yunus Emre ki kıyında geziyordu / Hani ardına çil çil kubbeler
serpen ordu?” Bu şekilde bir ifadeyle bu anlayışı sergilemeye çalışmıştır.
İngiliz
bir seyyah da İstanbul’u gezdikten sonra seyahatnamesine şu satırları
karalamıştı, diyordu ki: “Hayret ediyorum, İstanbul’da camiler muhkem, kavi ve
yüzyıllara dayanacak şekilde yapılmışken evlerse basit, sade ve insanın,
dünyanın geçiciliğine işaret eder tarzda yapılmıştır ama sakın bu sizi
yanıltmasın, bu sade, basit yapılar İngiltere’de Londra Thames Nehri
kenarındaki yapılar kadar pahalıdır.” 
Tabii,
cami sadece kompleks ve tarihten ibaret değildir. Camiler sosyal hayatın
sigortası konumundadırlar, toplum barışının temel yapısı konumundadırlar, ilk
eğitimimizi aldığımız, ilk manevi duyguları tattığımız birer tapu
hükmündedirler. Nerede bir cami varsa, nerede bir minare yükseliyorsa orası
bizimdir, biz oradan mutlaka yolumuzu düşürerek geçmişizdir. Minarenin
olmadığı, caminin olmadığı neresi varsa biliniz ki biz oraya ayak
basmamışızdır, oradan geçmemişizdir, ondan dolayı da orada ne minare
yükselmektedir ne cami kubbeleri çil çil serpiştirilmiştir. 
Camiler
çok önemli kurumlardır, hâlen görevlerini icra etmektedirler fakat -camilerin
inşasında küçük bir tenkit olarak burada zikretmekte yarar var- ne yazık ki
artık camiler şehrin kalbine değil, mahallenin merkezine değil kenarlara iliştirilmektedir,
bodrum katlarına sığıştırılmaktadır. 
Bu
yanlışa da burada işaret ederek sözlerimi noktalıyor, Camiler ve Din
Görevlileri Haftası’nı kutluyorum, tebrik ediyorum. (AK PARTİ ve CHP
sıralarından alkışlar) 
BAŞKAN
– Teşekkür ederim Sayın Özdemir.
Sayın
milletvekilleri, yerlerinden bir dakika söz talebinde bulunan sayın
milletvekillerine şimdi söz vereceğim.
Söz
vereceğim sayın milletvekillerinin isimlerini okuyorum: Sayın Tezcan, Sayın
Akın, Sayın Atıcı, Sayın Sürekli, Sayın Gürer, Sayın Enç, Sayın Özdiş, Sayın
Yalım, Sayın Tarhan, Sayın Kuyucuoğlu, Sayın Tanal, Sayın Tüm, Sayın Ilıcalı,
Sayın Yıldırım, Sayın Açıkkapı ve bugün Dünya Öğretmenler Günü olması nedeniyle
ve kendisi de bir öğretmen olduğu için 16’ncı olarak Sayın Havutça’ya söz
vereceğim. 
IV.- OTURUM BAŞKANLARININ KONUŞMALARI
1.- Oturum Başkanı TBMM
Başkan Vekili Ayşe Nur Bahçekapılı’nın, 5 Ekim Dünya Öğretmenler Günü nedeniyle
bütün öğretmenlerin önünde saygıyla eğildiğine ilişkin konuşması
BAŞKAN
– Söz vermeden önce, ben de bütün öğretmenlerimizin ellerinden öpüyorum,
önlerinde saygıyla eğiliyorum. (AK PARTİ sıralarından alkışlar)
Sayın
Tezcan, buyurun.
V.- AÇIKLAMALAR
1.- Mersin Milletvekili Yılmaz Tezcan’ın, 5
Ekim Dünya Öğretmenler Günü’nü kutladığına, yeni yasama yılının hayırlar getirmesini
temenni ettiğine, Cumhurbaşkanı Recep Tayyip Erdoğan’ın İran’a yaptığı resmî
ziyarete ve Müslüman ülkelerin birlik, beraberlik ve dayanışma içinde olması
gerektiğine ilişkin açıklaması
YILMAZ
TEZCAN (Mersin) – Sayın Başkan, değerli milletvekilleri; ben de Dünya
Öğretmenler Günü’nü kutluyorum, öğretmenlerimizin de ellerinden öpüyorum.
Yeni
yasama yılımızın bize, milletimize ve ülkemize hayırlar getirmesini diliyorum. 
Cumhurbaşkanımız
Sayın Recep Tayyip Erdoğan, dün, resmî ziyaretini gerçekleştirmek için
İran’daydı. Burada enerjiden turizme, kara yolu taşımacılığından savunma
sanayisine her türlü alanda, yoğun bir şekilde, ilgili kurum ve bakanların
çalışmasını teşvik ettiler. İki ülke arasında yerli parayla ticaret yapılması kararlaştırıldı.
Bölgemizi kaosa sürüklemek adına yapılan sözde bağımsızlık referandumuyla
ilgili de görüş birliği vurgulandı. 
Müslümanlar
İslam tarihinde ilk defa küresel boyut taşıyan bir mezhep çatışmasıyla karşı
karşıyadırlar. Sayın Cumhurbaşkanımızın yapmış olduğu bu ziyaret, uzun
yıllardır Müslüman ülkeler arasında fitne tohumu eken, mezhep çatışmalarını
körüklemeye çalışan zihniyete karşı verilmiş en yerinde cevaptır. Bizler de
Müslüman ülkelerin birlik, beraberlik ve dayanışma içinde olması, değişik
ideoloji ve inançlara sahip olanların müşterek noktalarda aynı görüş ve
stratejiyi takip etmeleri için bir araya gelmeliyiz diye düşünüyorum.
Teşekkür
ediyorum.
BAŞKAN
– Teşekkür ederim.
Sayın
Akın…
2.- Balıkesir Milletvekili Ahmet Akın’ın,
Hükûmetin Irak’ın kuzeyinde yapılan sözde bağımsızlık referandumuyla ilgili net
bir tavır sergileyerek akıcı bir dış politika ortaya koymak zorunda olduğuna
ilişkin açıklaması
AHMET
AKIN (Balıkesir) – Sayın Başkan, teşekkür ederim.
Irak’ın
kuzeyinde yapılan sözde bağımsızlık referandumuyla ilgili İktidar partisi ne
referandum öncesinde ne de sonrasında net bir tavır sergilemiştir.
Cumhurbaşkanı “Vanaları kapatırız.” derken Ekonomi Bakanı ekonomik ambargonun
tehlikeli bir söylem olduğunu söyledi. Son olarak da AKP’li bir milletvekili
referandum için “Ne kadar yok sayarsanız sayın orada artık bir irade beyanı
var.” dedi. Türkiye’nin bekasını tehdit eden böylesine ciddi bir konuda
iktidarın nabza göre şerbet verme tutumu asla kabul edilemez. Hükûmet bir an
evvel net bir tavır sergileyerek derhâl akıcı bir dış politika ortaya koymak
zorundadır. Millî çıkarlarımıza ve bağımsızlığımıza zarar verecek,
kandırılmaya, aldatılmaya fırsat veren, günü kurtarmaya çalışılan
politikalardan vazgeçilmelidir.
Teşekkürler.
BAŞKAN
– Teşekkür ederim.
Sayın
Atıcı…
3.- Mersin Milletvekili Aytuğ Atıcı’nın,
bir televizyon kanalına telefonla bağlanarak güneydoğuda yaşananları anlatan
Ayşe öğretmene verilen hapis cezasının onandığına ve AKP’nin adalet ve insanlık
anlayışını milletin takdirine bıraktığına ilişkin açıklaması
AYTUĞ
ATICI (Mersin) – Teşekkürler Sayın Başkan.
Değerli
arkadaşlar, yaklaşık iki buçuk yıl önce bir televizyon kanalına telefonla
bağlanarak güneydoğuda yaşananları anlatan Ayşe öğretmen, sadece “Çocuklar
ölmesin, anneler ağlamasın.” dediği için, hakkında terör propagandası nedeniyle
dava açıldı. Dava geçtiğimiz günlerde sonuçlandı, Yargıtay aşaması bitti ve
Ayşe öğretmene verilen bir yıl üç ay hapis cezası onandı.
Bu
sözler sarf edildikten sonra Ayşe öğretmen iktidar medyası tarafından linç
edildi, hatta öğretmen olmadığı söylendi, terör örgütü üyesi olduğu söylendi. 
“Oluk
oluk kan akıtacağız.” diyerek topluma şiddeti aşılayan mafya bozuntuları
sokakta serbest dolaşırken “Çocuklar ölmesin.” diyen bir öğretmen şimdi kendi
çocuğunu hapishanede doğurmak zorunda. AKP’nin adalet ve insanlık anlayışını
milletimizin takdirine bırakıyorum.
BAŞKAN
– Sayın Sürekli…
4.- İzmir Milletvekili Kerem Ali
Sürekli’nin, 5 Ekim Dünya Öğretmenler Günü’nü kutladığına, FETÖ davalarının
sonuna kadar takipçisi olduklarına ve 15 Temmuz şehitlerini tekrar rahmetle yâd
ettiğine ilişkin açıklaması
KEREM
ALİ SÜREKLİ (İzmir) - Teşekkür ediyorum Sayın Başkan.
Sayın
Başkan, ben de Öğretmenler Günü’nü tebrik ediyorum, bütün öğretmenlerimizin
ellerinden öpüyorum.
15
Temmuz kanlı darbe girişiminde Sayın Cumhurbaşkanımızın canına kastetmek üzere
yola çıkan kanalizasyon timi için mahkemelerimiz dün çok önemli bir karar
verdi. Her ne kadar bu hainler hukuka, demokrasiye ve Anayasa’ya karşı darbe
girişiminde bulunsalar da hukuk ve Anayasa çerçevesinde yargılamaları yapıldı,
gereken cezaları aldılar. Aziz milletimizin vicdanında cezaları çoktan infaz
edilmiş olan hainler bu dünyadaki cezalarını almış olsalar da ahirette bu
millete borçlarını ödemeye devam edecekler. Tüm darbeci hainlerin, bir an önce,
hak ettikleri cezayı alacağına milletimizin inancı tamdır. 
FETÖ
davalarının sonuna kadar takipçisiyiz, Pensilvanya’daki teröristbaşının
iadesini bekliyoruz. 15 Temmuz şehitlerimizi tekrar rahmetle yâd ediyor,
Rabb’im bir daha bu millete böyle günler göstermesin diye niyaz ediyoruz.
BAŞKAN
– Teşekkür ederim.
Sayın
Gürer…
5.- Niğde Milletvekili Ömer Fethi Gürer’in,
5 Ekim Dünya Öğretmenler Günü’ne ve eğitim sisteminde sorunların arttığına
ilişkin açıklaması
ÖMER
FETHİ GÜRER (Niğde) – Teşekkürler Sayın Başkan.
Bugün
Dünya Öğretmenler Günü’dür. Ne yazık ki ülkemizde hâlen 300 bin atama bekleyen
öğretmen vardır, 100 binin üzerinde öğretmen açığı ise kapatılmamıştır, eğitim
sistemimizde ise sorunlar artmaktadır. AKP hükûmetleri altı kez Millî Eğitim
Bakanı, üç kez müfredat değiştirmiştir. AKP hükûmetleri sürekli sistemle
oynayarak eğitimin canına okumuştur. Müfredat, Mustafa Kemal Atatürk değerleri
ve bilimsellikten uzaktır. Öğretmenler için de özlük hakları iyileştirilmemiş,
öğretmenlerin kendini güvende hissedecekleri, yeterli ücret alacakları ve özlük
haklarının düzenleneceği bir sürece girilmemiştir. Eğitimde ise çağdaş, laik,
bilimsel eğitim geleceğimiz için doğru ve gerekli olan tek yoldur, bu yola da
Hükûmetin bir an önce uygulamalarıyla dönmesini diliyorum.
Teşekkür
ediyorum.
BAŞKAN
– Teşekkür ederim ben de.
Sayın
Enç…
6.- Antalya Milletvekili Gökcen Özdoğan
Enç’in, Çanakkale Belediye Başkanı Ülgür Gökhan’ın Çanakkale Belediye
Meclisinde sarf ettiği bazı ifadelerine ilişkin açıklaması
GÖKCEN
ÖZDOĞAN ENÇ (Antalya) – “Konuşma!” “Kes!” “Ahlaklı ol!” Bu sözler Belediye
Başkanının ağzından çıkıyor ve bunu kadın bir belediye meclis üyesine söylüyor
ve kadın belediye meclis üyesi toplantıyı terk etmek zorunda kalıyor. 2002’den
beri Çanakkale Belediyesini yöneten Ülgür Gökhan’ın ağzından çıkan sözler
bunlar. Bu sözleri nedeniyle kendisini kınıyorum. Ayrıca, Sayın
Cumhurbaşkanımızı diktatörlükle, derebeylikle suçlayanların da dönüp yüzlerini
bir Çanakkale Belediyesine bakmalarını istiyorum ve ayrıca, Çanakkaleli Cumhuriyet
Halk Partili milletvekili arkadaşlarımızdan da bununla ilgili açıklama
bekliyorum.
Teşekkür
ederim.
BAŞKAN
– Teşekkür ederim bende. 
Sayın
Özdiş.
7.- Adana Milletvekili İbrahim Özdiş’in,
halk eğitim merkezlerinde kurs veren yaklaşık 22 bin kadrosuz usta öğreticinin
kendilerine kadro verilmesini istediklerine ilişkin açıklaması
İBRAHİM
ÖZDİŞ (Adana) – Teşekkür ediyorum Sayın Başkan.
Sorum Sayın Millî Eğitim Bakanına. Halk eğitim
merkezlerinde kurs yerini kendileri bulup kira, elektrik, su ve diğer tüm
giderlerini kendileri karşılayan, iş güvencesi, kıdem tazminatı güvencesi
olmayan, el sanatları, giyim, nakış gibi branşlarda kurs veren yaklaşık 22 bin
kadrosuz usta öğreticilerin durumu perişan. Diyanette bu şartlarla çalışırken
kadro alan 20 bine yakın usta öğretici gibi, aynı haktan faydalanarak
kendilerine kadro verilmesini istiyorlar. Umarım Sayın Bakan dikkate alır,
gereğini yapar. 
Teşekkür ediyorum Sayın Başkan.
BAŞKAN – Teşekkür ederim ben de Sayın Özdiş.
Sayın Yalım...
8.- Uşak Milletvekili Özkan Yalım’ın, 5
Ekim Dünya Öğretmenler Günü’nü kutladığına ve motorlu taşıtlar vergisine 2018
yılbaşı itibarıyla yüzde 40 zam yapılmasına ilişkin açıklaması
ÖZKAN YALIM (Uşak) – Teşekkür ederim Sayın Başkan.
Sayın Başkan, yüce Türk milletimizi selamlıyorum. Başta
babam olmak üzere bütün öğretmenlerimizin Öğretmenler Günü’nü kutluyorum. 
Geçen hafta Sayın Maliye Bakanının açıklamalarıyla
motorlu taşıtlar vergisinde yüzde 40 zam yapılacağı açıklandı 2018 yılbaşı
itibarıyla. Vatandaşı zorla aldığı aracına bindirmeyeceksiniz. Bu vatandaşın
küçük bir aracını çok mu gördünüz? Aracını sattıracaksınız. Çekin bu zammı
geriye diyorum. TEFE, TÜFE’yi yüzde 8,8 açıklıyorsunuz, yoksa biz mi
görmüyoruz, bilmiyoruz; yüzde 40 zam yapıyorsunuz. Taşerona kadroyu
vermiyorsunuz ama taşeronun bindiği eski arabayı da sattırıyorsunuz. 
Teşekkür ederim. 
BAŞKAN – Teşekkür ederim ben de. 
Sayın Topal yerine Sayın Tarhan...
9.- Kocaeli Milletvekili Tahsin Tarhan’ın,
Gebze-Çayırova-Darıca bağlantı yollarının ne zaman tamamlanacağını öğrenmek
istediğine ilişkin açıklaması
TAHSİN TARHAN (Kocaeli) – Teşekkür ederim Sayın Başkan.
Daha önce defalarca dile getirmemize rağmen
Kocaeli-Çayırova-Bayramoğlu sapağında aylardır devam eden yol çalışmaları hâlen
bitmemiştir. Gündüzleri nüfusu 50 ilden büyük olan Gebze’de yol çalışmalarının
bitirilmemesi nedeniyle trafikte çok büyük sorunlar yaşanmaktadır. Sorun yumağı
hâline dönüşen Gebze-Çayırova-Darıca bağlantı yolları ve köprü çalışmaları
nedeniyle vatandaşlarımız saatlerce trafik çilesi çekmektedir. Yol ve köprü
yapımlarıyla övünen iktidar, Gebze-Çayırova-Darıca bağlantı yollarını ne zaman
tamamlayacaktır? 
Teşekkür ederim. 
BAŞKAN – Teşekkür ederim ben de.
Sayın Kuyucuoğlu...
10.- Mersin Milletvekili Serdal
Kuyucuoğlu’nun, Türk Mühendis ve Mimar Odaları Birliği Kimya Mühendisleri Odası
Yönetim Kurulunun mahkeme kararıyla görevinden alınmasına ve iktidarın yargı
eliyle odalar üzerinde baskı oluşturmasını kınadığına ilişkin açıklaması
SERDAL KUYUCUOĞLU (Mersin) – Teşekkür ederim Sayın
Başkan. 
Türk
Mühendis ve Mimar Odaları Birliği Kimya Mühendisleri Odası Yönetim Kurulu,
Bilim, Sanayi ve Teknoloji Bakanlığının açtığı dava üzerine mahkeme kararıyla
görevinden alınmıştır. Odalar anayasal kurumlardır. Hem Bakanlığın açtığı dava
hem de mahkemenin aldığı karar Anayasa’ya aykırıdır. Türk Mühendis ve Mimar
Odaları Birliği ülkemizdeki imar rantlarına, çarpık kentleşmeye, doğa ve çevre
katliamlarına, özelleştirme talanlarına, antidemokratik uygulamalara, devletin
zarara uğratılmasına karşı çıkmış ve sanırım bütün bunlar iktidarı rahatsız
etmiştir. Meslek odaları her zaman ülke çıkarları için çaba göstermişlerdir.
Bakanlığın ve iktidarın yargı eliyle odalarımız üzerinde oluşturmaya
çalıştıkları baskılarını kınıyor, bu baskılara bir an önce son vermelerini
diliyorum. 
Teşekkür
ederim. 
BAŞKAN
– Teşekkür ederim ben de.
Sayın
Tanal…
11.- İstanbul Milletvekili Mahmut Tanal’ın,
İstanbul’un Ümraniye ilçesi Yukarı Dudullu Mahallesi’nin sorunlarına ilişkin
açıklaması
MAHMUT
TANAL (İstanbul) – Teşekkür ederim Sayın Başkan. 
Değerli
milletvekilleri, İstanbul ili Ümraniye ilçesi Yukarı Dudullu Mahallesi’nin
nüfusu 20 bindir. Bu 20 bin nüfuslu olan Yukarı Dudullu Mahallemizde lise
yoktur, vatandaşımızın liseye ihtiyacı vardır. 20 bin nüfuslu Yukarı Dudullu
Mahallemizin hastaneye ihtiyacı vardır, hastanesi yoktur. 20 bin nüfuslu Yukarı
Dudullu Mahallemizde emniyet binası yok, emniyetle ilgili ciddi sorunları var.
Yukarı Dudullu Mahallemizde imar sorunu var ve imar sorunu halledilemiyor; tapu
sorunları var, tapu sorunu halledilemiyor. Yukarı Dudullu Mahallemizde
vatandaşımızın yaşam kalitesini daha yükseltme açısından ve bunun gelişimini
sağlama açısından çok fonksiyonlu kültür merkezine ihtiyacı var, kültür merkezi
yapılmıyor. 
Yukarı
Dudullu Mahallemizin bu mağduriyetleri ne zaman giderilecektir? Siyasi
iktidardan, bakanlıktan bunun giderilmesini talep ediyorum. Selam ve
saygılarımı iletiyorum.
BAŞKAN
– Teşekkür ederim. 
Sayın
Tüm…
12.- Balıkesir Milletvekili Mehmet Tüm’ün,
Başbakan Yardımcısı Mehmet Şimşek’in motorlu taşıtlar vergisi zammına dair
açıklamalarına ilişkin açıklaması
MEHMET
TÜM (Balıkesir) – Teşekkür ederim Sayın Başkan.
Başbakan
Yardımcısı Mehmet Şimşek motorlu taşıtlar vergisi zammına ilişkin “Hiçbir
Hükûmet durup dururken vergileri artırmaz. Terörle mücadele için önümüzdeki
sene 17-18 milyar liralık ilave bir harcama yapılacak. Biz bir tercih yaptık.
Kamu harcamalarını, vergiyi tabana yayarak vergi gelirleriyle yapalım dedik.”
açıklamasında bulunmuş ve yeni vergi zamlarının olacağını ifade etmiştir. Sayın
Maliye Bakanına soruyorum: Savunma giderleri vergiyle karşılanacaksa öncelikle
millete küfreden Cengiz İnşaatın 424 milyon borcu da tahsil edilecek midir?
Terörle mücadele giderlerini karşılamak için Cumhurbaşkanlığına ait örtülü
ödenek bütçesinden bir kısıtlamaya gidilecek midir? Giderleri karşılamak için
vergiyi tabana yaymak yerine, zenginliği tabana yaymayı hiç düşündünüz mü?
BAŞKAN
– Sayın Ilıcalı…
13.- Erzurum Milletvekili Mustafa
Ilıcalı’nın, Hakkâri Yüksekova’da şehit olan 4 askere Allah’tan rahmet
dilediğine, terörle haklı mücadelenin aralıksız ve büyük bir kararlılıkla devam
ettiğine ilişkin açıklaması
MUSTAFA
ILICALI (Erzurum) – Teşekkürler Başkanım.
Kuzey
Irak’taki korsan referanduma ülkemizin sert çıkışı sonrası terör örgütü PKK’nın
saldırıları sistematik bir biçimde arttı. Son olarak Hakkâri Yüksekova’da 4
askerimiz şehit oldu. Şehitlerimize Allah’tan rahmet diliyorum, tedavileri
devam eden 4 askerimize acil şifalar diliyorum. 
Cumhurbaşkanımız
Sayın Recep Tayyip Erdoğan’ın ve devletimizin ilgili birimlerinin her fırsatta
belirttiği üzere, terörle haklı mücadelemiz aralıksız, büyük bir kararlılıkla
devam etmektedir, en son terörist etkisiz hâle getirilinceye kadar bu mücadele
devam edecektir. Bu amaç doğrultusunda tüm güvenlik güçlerimiz omuz omuza bu
mücadeleyi büyük bir azimle sürdürmekte, masum hiçbir vatandaşımıza zarar
verilmemesine ayrıca dikkat etmektedirler. Bölgede yaşayan halkımızın da
verdiği büyük destekle inşallah çok kısa sürede bu hainlerin kökü kazınacaktır.

Gerek
içeriden gerek dışarıdan gelen bütün bu tehditlere rağmen Cumhurbaşkanımızın
bir ilke olarak benimsediği ve her fırsatta dile getirdiği tek millet, tek
bayrak…
(Mikrofon
otomatik cihaz tarafından kapatıldı) 
MUSTAFA
ILICALI (Erzurum) – …tek vatan, tek devlet anlayışı millî iradenin bizlere
verdiği güçle Hükûmetimiz, belirlenen hedeflere en kısa sürede ulaşacaktır.
Teşekkür
ederim. 
BAŞKAN
– Teşekkür ederim Sayın Ilıcalı.
Sayın
Yıldırım…
14.- Adıyaman Milletvekili Behçet
Yıldırım’ın, 5 Ekim Dünya Öğretmenler Günü’nü kutladığına ilişkin açıklaması
BEHÇET
YILDIRIM (Adıyaman) – AKP’nin 2002 seçim bildirgesinde “Öğretmenlik mesleğinin
toplumda hak ettiği itibarı yakalayabilmesi için öğretmenlerin nitelikleri
artırılacak. Buna paralel olarak özlük hakları ve çalışma şartları
iyileştirilecektir.” ifadesi yer almaktadır ama on beş yıllık iktidarları
süresince öğretmenlerin sorunu giderek büyümüş, 10 binlerce öğretmen KHK’larla
ihraç edilmiş, binlercesi açığa alınmış, sürgün edilmiş, itibarsızlaştırılmış,
saymakla bitmeyecek kadar hak kaybına uğramışlardır. Hukuksuz bir şekilde
işleri ellerinden alındığı için bedenlerini ölüme yatıran Nuriye ve Semih
görmezden gelinmiştir. 
Okullarda
minnacık çocuklara cihat ve şiddet aşılanırken “Çocuklar ölmesin.” diyen Ayşe
öğretmene hapis cezası verilmiştir. Defalarca değiştirilen eğitim sisteminden
yine en çok öğretmenlerimiz etkilenmiştir.
Siyasi
hedefleri için öğretmenlerimize her türlü baskı, hukuksuzluk ve hak kaybı
yaşatanları kınıyor, eğitim ve bilim emekçilerinin 5 Ekim Dünya Öğretmenler
Günü’nü kutluyorum. 
BAŞKAN
– Sayın Açıkkapı…
15.- Elâzığ Milletvekili Ejder
Açıkkapı’nın, Atatürk Kültür Merkezinde Elâzığ Tanıtım Günlerinin başladığına
ve emeği geçen herkese şükranlarını sunduğuna ilişkin açıklaması
EJDER
AÇIKKAPI (Elâzığ) – Sayın Başkanım, değerli milletvekili arkadaşlarım; dün
itibarıyla başkentte “Elâzığ Tanıtım Günleri” Atatürk Kültür Merkezinde
başlamış bulunuyor. Tarihî süreç içerisinde, bulunduğu sosyal, siyasal,
kültürel konuşlandırmalarla ülkemizin esaslı kodlarını ifade eden Elâzığ’ımız bütün
ilçeleriyle ciddi bir tanıtıma tabi tutulmaktadır. Emek ve gayret mahsulü
çalışmanın ana hedefi, yaşadığımız kenti bütün bir dünyaya tanıtmaktır. Bu
bağlamda, değerli milletvekillerimizin ziyaretleri bizim için çok büyük bir
değer taşımaktadır. Bu sayede, eşi bulunmaz Ağın’ımızı, Keban’ımızı,
Baskil’imizi, Sivrice’mizi, Maden’imizi, Alacakaya’mızı, Arıcak’ımızı, Palu’yu,
Kovancılar’ı ve Karakoçan’ımızı bütün bir dünyanın huzuruna getirmiş
bulunmaktayız. Desteğinize şimdiden teşekkür ediyor, bu etkinliği hakkıyla
düzenleyen ve Elâzığ’ımızı ifade eden herkese ve her kesime yürekten
şükranlarımı sunuyorum.
Teşekkür
ediyorum Sayın Başkan. (AK PARTİ sıralarından alkışlar) 
BAŞKAN
– Teşekkür ederim ben de.
Sayın
Havutça, buyurun.
16.- Balıkesir Milletvekili Namık
Havutça’nın, 5 Ekim Dünya Öğretmenler Günü’nü kutladığına ilişkin açıklaması
NAMIK
HAVUTÇA (Balıkesir) – Teşekkür ederim Sayın Başkan.
Bugün
5 Ekim Dünya Öğretmenler Günü, buradan bütün öğretmenlerimizin, eğitim ve bilim
emekçilerinin Dünya Öğretmenler Günü’nü kutluyorum.
Sayın
Başkan, öğretmenlerimiz Sayın Millî Eğitim Bakanımızdan -bugün 450 bin öğretmen
atama beklerken- öğretmen alımlarında doğrudan torpil anlamına gelen mülakata
dayalı sözleşmeli öğretmen alımlarının durdurulmasını bekliyor. OHAL’in giyotini
gibi işleyen kanun hükmündeki kararnamelerle ihraç edilen 45 bin öğretmenimiz
mesleğine dönmeyi bekliyor. Öğretmenlerimiz, sendikal çalışmalarının bir suç
aleti gibi, suç öğesi gibi görülmesine artık son verilmesini istiyor.
Öğretmenlerimiz, bilimsel, özgür aklı ve bilimi, bilgiyi öne alan laik eğitim
sisteminin okullarımızın müfredatlarında artık kesinlikle yer almasını
bekliyor. Ve öğretmenlerimiz, en çarpıcı bir şekilde de artık yoksullukla…
(Mikrofon
otomatik cihaz tarafından kapatıldı) 
BAŞKAN
– Teşekkür ederim. 
Şimdi
sayın milletvekilleri, söz talebinde bulunan sayın grup başkan vekillerine söz
vereceğim. 
Sayın
Aydın Milliyetçi Hareket Partisi Grubu adına, Sayın Toğrul da Halkların
Demokratik Partisi Grubu adına konuşacak, yetkililer.
Sayın
Aydın’dan başlıyoruz.
Buyurun
Sayın Aydın.
17.- Erzurum Milletvekili Kamil Aydın’ın,
Hakkâri Yüksekova’da şehit olan 4 askere Allah’tan rahmet dilediğine, 5 Ekim
Dünya Öğretmenler Günü’nü kutladığına ve muharrem ayı nedeniyle bütün ehlibeyti
rahmetle andığına ilişkin açıklaması
KAMİL
AYDIN (Erzurum) – Teşekkür ederim Sayın Başkan.
Çok
değerli milletvekilleri, ben de Milliyetçi Hareket Partisi Grubu adına,
özellikle, bu hafta boyunca terörle yoğun mücadele sırasında cennetin
efendileri arasına giren şehitlerimize Allah’tan rahmet, yüce Türk milletine
başsağlığı diliyorum. 
Aynı
zamanda bugün -biraz önceki konuşmacıların da ifade ettiği gibi- 5 Ekim Dünya
Öğretmenler Günü. Bu vesileyle bizlere bir harf değil, çok harfler öğreten
öğretmenlerimizin bu gününü kutluyorum. İnşallah, bu günübirlik kutlama
dışında, öğretmenlerimizin sürekli bize iletilen sıkıntılarına da çözüm
üretilmesi noktasında bir iradenin konulmasını talep ediyorum. Bunları birkaç
ana başlık altında toplamak gerekirse: Gerçekten genç bir nüfusumuz var,
yetişmiş bir öğretmen kadromuz var, bekleyenlerimiz var, 400 bin civarında
gencimiz bu umutla beklemekte. Bunlara bu günde, bu günün anlamına, önemine
binaen bir müjde verilebilir, bu yavrularımıza kadro tahsisi yapılabilir. 
Aynı
zamanda, “sözleşmeli öğretmenlik” adı altında atanan kardeşlerimizin de,
yavrularımızın da gerçekten çok büyük sıkıntıları var. Bunların en önemlisi,
özellikle terörle yoğunlukla mücadele altında olunan bölgelerde eş durumları
tayininde böyle günübirlik, palyatif çözümler üretmektense, yani “Ya iş ya eş
kardeşim, tercihini yap.” demektense -çünkü bu, emeğe saygısızlıktır- bunlara
gerçek bir çözüm üretme noktasında da böyle bir talepte bulunuyorlar, arz
ediyoruz biz de.
Bu
arada, görevden alınan eğitimcilerimiz var, idarecilerimiz var. Yani sadece bir
sendikanın üyeliğini esas alarak atamaların uygunsuz bir şekilde yapılması
noktasında da tekrar, Sayın Bakanımızın bize daha önce söz verdiği üzere
-bunların mahkeme kararlarıyla döndüğünü görüyoruz, biliyoruz- bunların da tekrar
göreve iade edilmesini özellikle, hassaten rica ediyoruz.
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen. Bitti mi?
KAMİL
AYDIN (Erzurum) – Müsaade eder misiniz?
BAŞKAN
– Elbette.
Bir
dakika daha ek süre veriyorum.
KAMİL
AYDIN (Erzurum) – Evet, bu arada, tabii, haram aylarımızdan muharrem ayının
idrakindeyiz. “Öğretmenlik” deyince tabii, Hazreti Ali’yi geçmek doğru olmaz
diyorum. O, sadece ehlibeytin kapısı değil, ilim kapısı aynı zamanda. O, bir
harf öğretenin kırkyıl kölesi olduğunu simgesel bir şekilde ifade eden bütün
ehlibeyti de burada rahmetle, minnetle anıyorum.
Saygılar
sunuyorum.
BAŞKAN
– Teşekkür ederim Sayın Aydın.
Sayın
Toğrul, buyurun.
18.- Gaziantep Milletvekili Mahmut
Toğrul’un, 5 Ekim Dünya Öğretmenler Günü’nü kutladığına ilişkin açıklaması
MAHMUT
TOĞRUL (Gaziantep) – Teşekkür ederim Sayın Başkan.
Sayın
Başkan, bugün Dünya Öğretmenler Günü. Evet, öğretmenlerimiz sadece sanki bir
teknik görevi icra ediyorlarmış gibi itibarları törpüleniyor, çok tatil yapıp
az iş yapanlar olarak itibarları zedeleniyor ve öğretmenlik mesleği sanki
herkesin yapabileceği bir meslekmiş gibi algılanıyor. Oysa aslında öğretmenler
geleceğin nasıl kurgulanacağını, nasıl bir yaşam istediğinizi bizlere öğreten
belki de ilk bireylerdir, hepimiz öğretmenlerin eseriyiz.
Sayın
Başkan, maalesef AKP döneminde öğretmenlerimize büyük itibar kaybettirilmiştir.
Öğretmenlerimiz güvencesiz çalıştırılmakta, özellikle 2016 Temmuzdan bu yana
büyük bir baskı ve zulüm politikası altındadırlar. Şu ana kadar ihraç edilen
toplam 33.138 öğretmen bulunuyor. Haklarında en ufak bir soruşturma yapılmadan
doğrudan açığa alındılar. Yine, öğretmenlerimiz, özellikle başta Kürtlerin
yoğun yaşadığı coğrafyada 11 bin civarında öğretmen üç ay ile altı ay arasında
sorgusuz sualsiz açığa alındılar. 5.500 civarında öğretim üyesi aynı şekilde.
Yani öğretmenler gerçekten büyük bir baskı ve zulüm altında. En sonunda geçen
eğitim öğretim yılının açılışına birkaç gün kala bölgede 1.100 civarında
öğretmen sürgün edildi. Yani 1980’lerdeki sürgün furyası maalesef bu dönemde de
yine yaşandı. Biz öğretmenlerimize gereken değerin verilmesini…
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Toğrul, ek süre veriyorum.
MAHMUT
TOĞRUL (Gaziantep) – Teşekkür ederim Sayın Başkan.
Öğretmen açığı olmasına rağmen şu anda 438 bin
öğretmenin açıkta olduğunu, işsiz olduğunu ifade etmek isterim. Yine,
öğretmenliğe atamalar maalesef keyfî sınavlarla, keyfî şekilde bir kadrolaşma
aracı olarak kullanılıyor. Bunların giderilmesini diliyoruz. Öğretmenlerin
haklı mücadelesinin her zaman yanında, haklarını alana kadar yanlarında
olacağımızı ifade ediyoruz. 
Sayın
Başkan, dün sizin takdirlerinize sunulmuştu. Muğla’da 7 vatandaşın çırılçıplak
soyularak medyaya teşhir edildiği ifade edilmişti ve işkenceden geçirildiği
söylendi. Bugün, Muğla’da 7 kişiden 5 kişinin öldürüldüğü söyleniyor ve bu
kişilerin dün teşhir edilen kişiler olduğu sosyal medyada yer alıyor. Eğer
böyleyse sağ yakalanıp infaz edilme durumu söz konusudur. Sayın bakanlığı bu konuda
bir açıklama yapmaya davet ediyorum. 
BAŞKAN
– Teşekkür ederim. 
Sayın
Gök…
19.- Ankara Milletvekili Levent Gök’ün, 5
Ekim Dünya Öğretmenler Günü’nü kutladığına, muharrem ayına ve Hazreti Hüseyin
ile yârenlerini saygıyla andığına ilişkin açıklaması
LEVENT
GÖK (Ankara) – Teşekkür ederim Sayın Başkan. 
Ben
de Dünya Öğretmenler Günü’nde bütün öğretmenlerimizi bir kez daha saygıyla,
minnetle selamlıyorum. Başta bizi yetiştiren öğretmenler olmak üzere,
gençlerimizi hayata hazırlayan tüm öğretmenlerimizin aslında hak etmedikleri
bir yaşam düzeyi içerisinde olduklarını tekrar hatırlatıyoruz ve
öğretmenlerimizin sorunlarının çözümü konusunda hepimizin ortak bir çaba
göstermesi gerektiğinin bir kez daha altını çizerek tüm öğretmenlere tekrar
saygılarımızı, sevgilerimizi ifade ediyoruz. 
Sayın
Başkan, aşure, muharrem ayı, muharrem ayı bir matem ayı olarak kabul edilir
Hazreti Hüseyin’in ve 72 yâreninin Yezit zalimine dalkavukluk yapmak yerine,
onursuzca yaşamayı tercih etmeleri söylendiği hâlde onlara direnerek onurlu bir
hayatı seçmeleri, onlara direnmeleri, hayatı pahasına ona boyun eğmeyerek
onurluca ölmeyi seçtiği bir günün adıdır. Bu ayda sağlığı yerinde olanlar oruç
tutarlar. Matemden amaç kendine eziyet etmek değildir, tam da kötülük ve
katliamların bir daha olmasını önlemek ve onları unutturmamaktır. Kerbelâ
katliamında hasta olan Zeynel Abidin’in kurtulması da Hazreti Muhammed’in
soyunun devam etmesi nedeniyle Allah’a şükretmek için bir fırsat olarak
tanınmıştır. Bu nedenle, muharrem matemi aşure geleneğiyle biter. Dünya
tarihine baktığınızda, dünyanın hiçbir ülkesinde böylesine önemli ve derin
anlam yüklü ölümlerin ardından matem ve arkasından bir şükran olarak sunulan
bir aşurenin iç içe geçtiği bir tören yoktur. 
İmam
Hüseyin Kerbelâ’da gerçek dini, İslami ahlakı, zalime boyun eğmemeyi, onurlu
duruşu… 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Gök. 
LEVENT
GÖK (Ankara) - …erdemi, hürriyeti, adaleti, dürüstlüğü temsil ederken
karşısında bulunan Yezit, zorbalığı, güç ve iktidar uğruna insanları katledecek
bir yapıyı temsil etmektedir. 
Günümüzde
de zalimler var. Bu direnç ve Hazreti Hüseyin’in gösterdiği onurlu davranış ve
hayatları pahasına ölümü tercih eden bir anlayış bugün de zalimlere karşı
sürdürülen bir tavır olarak geliyor. Zalimler var ama zalimlerin karşısında
adaletsizliğe karşı direnecek milyonlarca insan da var. Hazreti Hüseyin’in bu
ölümü, yârenlerinin ölümü unutulmadı, unutulmayacak. Onların ölümü, zalimlere
karşı mücadele için bizlere her zaman saygıyla anılması gereken bir hatıra
olarak kalmıştır. 
Hazreti
Hüseyin’i ve yârenlerini tekrar saygıyla andığımızı ifade ediyoruz. 
Sağ
olun. 
BAŞKAN
– Teşekkür ederim Sayın Gök. 
Sayın
Bostancı, buyurun.
20.- Amasya Milletvekili Mehmet Naci
Bostancı’nın, 5 Ekim Dünya Öğretmenler Günü’nü kutladığına, haram ayları içinde
bulunduğumuza ve bugün de Orta Doğu coğrafyasının birileri tarafından bütünüyle
Kerbelâlaştırılmak istendiğine ilişkin açıklaması
MEHMET
NACİ BOSTANCI (Amasya) – Sayın Başkanım, çok teşekkür ediyorum. 
Bugün
Dünya Öğretmenler Günü. Bütün dünya öğretmenlerinin ve öğretmenlerimizin bu
gününü kutluyorum. Öğretmenlik mesleğinin bir ayağı gerçekten bütün dünyadır -o
bakımdan da bugünün ayrı bir önemi var- bir ayağı da kendi toprakları, kendi
kültürüdür Mevlâna’nın pergeli gibi. Bizim öğretmenlerimiz tam da bu anlayışa
uygun şekilde, bizim de insanlığın bir parçası olduğunu unutmaksızın ama aynı
zamanda bu coğrafyanın duyarlılıkları, kültürü, geçmişi, tarihi ve geleceği
istikametinde çocuklarımızı yetiştiriyorlar. Onlara buradan şükranlarımı
sunuyorum. 
AK PARTİ iktidara geldiğinde Türkiye’nin nüfusu ile
bugünkü nüfusu arasında yaklaşık yüzde 25’lik fark var. Biz bu süre içerisinde
öğretmenlerin sayısını yüzde 100’den daha fazla artırdık. Matematiğe bile
dönüştürdüğünüzde öğretmenlere ne kadar yatırım yaptığımız, esasen
öğrencilerimiz ve geleceğimiz için bunu yaptığımızın önemli unsurlarından
birisi budur. Nüfus yüzde 25 artmış öğretmenlerin oranı yüzde 100’den daha
fazla artmış. Bunun neticesi, her öğretmene daha az öğrencinin düşmesi ve
öğretmenlerimizin öğrencileriyle daha yakın ilişkiler kurması; eğitimin en
temel unsurlarından birisi, bunu sağlamaya dönük bir planlama, bir düzenleme
yapmışız. 
Çok sayıda okul açıldı. Türkiye’nin eğitim kalitesini
artırma, modern ve bilimsel esaslar üzerinde eğitimin sürdürülmesi
doğrultusunda AK PARTİ on beş yıldan bu yana büyük bir çaba gösterdi. Bu
topraklarda “eğitim” dediğinizde, eğitime ilişkin müfredattan tutun yapılıp
edilenler elbette eleştiriden vareste değildir. 
(Mikrofon otomatik cihaz tarafından kapatıldı)
BAŞKAN – Tamamlayın lütfen Sayın Bostancı. 
MEHMET NACİ BOSTANCI (Amasya) – Çünkü işin derin
tarihsel temelleri vardır, geleceğe ilişkin perspektifler vardır. Biz modernlik
esasında bilimsel kriterlere uygun her tür eleştiriye açık olduğumuzu ama
tabiri caizse apolojetik, nalıncı keseri gibi yapılan eleştirilerin de hem bunu
yapanlara hem de memlekete faydası olmadığını buradan hatırlatmak isterim. 
İçinden geçtiğimiz süre haram ayları, Kerbelâ’ya
ilişkin acıları ortaklaşa bir şekilde hatırladığımız ve tüm o tarihî
hatırlayışlar üzerinde aşure, bir semboldür. Halkımızın bunda ortaklaştığı bir
süreci yaşıyoruz. 
Esasen geçmiş, bize gelecek için de bir fikir verir.
Bugün Orta Doğu coğrafyası birileri tarafından bütünüyle Kerbelâlaştırılmak
isteniyor. 
(Mikrofon otomatik cihaz tarafından kapatıldı)
MEHMET NACİ BOSTANCI (Amasya) – İnanıyoruz ki ve ümit
ediyoruz ki Orta Doğu’nun halkları tıpkı aşurede ortak oldukları gibi bu çirkin
oyunu bozacaklar, her birinin özgürlüğünün ve iradesinin birbirine bağlı olduğu
bir perspektifte Orta Doğu için çaba göstermeye devam edeceklerdir.
Teşekkür ediyorum. 
BAŞKAN – Teşekkür ederim Sayın Bostancı. 
Gündeme geçiyoruz. 
Başkanlığın Genel Kurula sunuşları vardır.
Sayın milletvekilleri, Bayındırlık, İmar, Ulaştırma ve
Turizm Komisyonunun İç Tüzük’ün 34’üncü maddesi uyarınca vermiş olduğu bir
tezkeresi vardır; okutuyorum. 
VI.- BAŞKANLIĞIN GENEL KURULA SUNUŞLARI
A) Tezkereler
1.- Bayındırlık, İmar, Ulaştırma ve Turizm
Komisyonu Başkanlığının, 29/1/2016 tarihinde esas komisyon olarak Bayındırlık,
İmar, Ulaştırma ve Turizm Komisyonuna havale edilen, İstanbul Milletvekili
Mehmet Akif Hamzaçebi'nin verdiği (2/588) esas numaralı 6306 sayılı Afet Riski
Altındaki Alanların Dönüştürülmesi Hakkında Kanun, 2981 sayılı İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 sayılı
İmar Kanununun Bir Maddesinin Değiştirilmesi Hakkında Kanun ve 4706 sayılı
Hazineye Ait Taşınmaz Malların Değerlendirilmesi ve Katma Değer Vergisi Kanununda
Değişiklik Yapılması Hakkında Kanunda Değişiklik Yapılması Hakkında Kanun
Teklifi’nin Plan ve Bütçe Komisyonuna havale edilmesine ilişkin tezkeresi
(3/1195)
Türkiye Büyük Millet Meclisi Başkanlığına
İstanbul
Milletvekili Mehmet Akif Hamzaçebi'nin verdiği (2/588) esas numaralı 6306
sayılı Afet Riski Altındaki Alanların Dönüştürülmesi Hakkında Kanun, 2981
sayılı İmar ve Gecekondu Mevzuatına Aykırı Yapılara Uygulanacak Bazı İşlemler
ve 6785 sayılı İmar Kanununun Bir Maddesinin Değiştirilmesi Hakkında Kanun ve
4706 sayılı Hazineye Ait Taşınmaz Malların Değerlendirilmesi ve Katma Değer
Vergisi Kanununda Değişiklik Yapılması Hakkında Kanunda Değişiklik Yapılması
Hakkında Kanun Teklifi, 29/1/2016 tarihinde tali komisyon olarak Plan ve Bütçe
Komisyonuna, esas komisyon olarak da Komisyonumuza havale edilmiştir.
Söz
konusu teklif incelendiğinde kanunlaşması hâlinde bütçe gelir-gider dengesinde
önemli değişiklikler yapabileceği değerlendirilmektedir.
İç
Tüzük’ün 34’üncü maddesinin birinci fıkrası “Bir komisyon, kendisine havale
edilen tasarı veya teklifi, başka bir komisyonun ihtisası dahilinde görürse,
gerekçeli olarak tasarı veya teklifin o komisyona havale edilmesini
isteyebilir.” hükmünü amirdir.
Bu
itibarla, söz konusu kanun teklifi Plan ve Bütçe Komisyonunun ihtisas alanıyla
ilgili olduğundan, teklifin Plan ve Bütçe Komisyonuna havale edilmesini arz
ederim.
Saygılarımla.
 Mehmet
Habib Soluk
 Sivas
 Komisyon
Başkanı
BAŞKAN
– Sayın milletvekilleri, okunmuş bulunan tezkeredeki Bayındırlık, İmar,
Ulaştırma ve Turizm Komisyonunun talebi Plan ve Bütçe Komisyonunca da uygun
bulunduğundan, bu istem İç Tüzük’ün 34’üncü maddesinin dördüncü fıkrası
uyarınca Başkanlığımızca yerine getirilmiştir.
Sayın
milletvekilleri, şimdi siyasi partilerimizin grup önerilerini görüşmeye
başlıyoruz. 
İlk
olarak, Milliyetçi Hareket Partisi Grubunun İç Tüzük’ün 19’uncu maddesine göre
verilmiş bir önerisini görüşeceğiz. Bu öneriyi okutup işleme alacağım ve
oylarınıza sunacağım.
VII.- ÖNERİLER
A) Siyasi Parti Gnubu Önerileri
1.- MHP Grubunun, MHP Grup Başkan Vekili
Samsun Milletvekili Erhan Usta tarafından, fındık üreticilerinin sorununun
araştırılarak sorunların çözümüne yönelik alınabilecek tedbirlerin ve
yapılabilecek düzenlemelerin belirlenmesi amacıyla 20/9/2017 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 5 Ekim 2017 Perşembe günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi
5/10/2017
Türkiye Büyük Millet Meclisi Başkanlığına
Danışma
Kurulunun 5/10/2017 Perşembe günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını arz
ederim.
Saygılarımla.
 Erhan
Usta
 Samsun
 MHP
Grup Başkan Vekili
Öneri:

20
Eylül 2017 tarih, 2356 sayı ile TBMM Başkanlığına verilen MHP Grup Başkan
Vekili ve Samsun Milletvekili Erhan Usta’nın verdiği “fındık üreticilerinin
sorununun araştırılarak sorunların çözümüne yönelik alınabilecek tedbirlerin ve
yapılabilecek düzenlemelerin belirlenmesi amacıyla” Meclis araştırması
açılmasına dair önergemizin 5/10/2017 Perşembe günü (bugün) Genel Kurulda
okunarak görüşmelerinin bugünkü birleşiminde yapılması önerilmiştir.
BAŞKAN
– Milliyetçi Hareket Partisi grup önerisinin gerekçesini açıklamak üzere öneri
sahibi, Milliyetçi Hareket Partisi Grubu adına Samsun Milletvekili Sayın Erhan
Usta konuşacak. 
Buyurun
Sayın Usta. (MHP sıralarından alkışlar)
MHP
GRUBU ADINA ERHAN USTA (Samsun) – Sayın Başkan, değerli milletvekilleri;
Milliyetçi Hareket Partisi Grubu olarak bugün fındık üreticilerinin
sorunlarının araştırılmasına yönelik bir araştırma önergesi verdik, şimdi onun
gerekçesini açıklayacağım. Genel Kurulu saygıyla selamlarım.
Fındık,
hepimizin bildiği gibi, Karadeniz Bölgesi için çok önemli bir ürün.
Karadeniz’de zaten bir çay var, bir fındık var; onun dışında sanayi çok
sınırlı, turizmle ilgili de yeni yeni bir şeyler yapılmaya çalışılıyor.
Dolayısıyla Karadeniz açısından çok önemli fındık, aslında Karadeniz açısından
önemli olduğu kadar Türkiye açısından da önemli. Tabii, dünya fındık üretiminin
yaklaşık yüzde 70’ini, ihracatının yüzde 75’ini Türkiye olarak biz yapıyoruz. 8
milyon kişi üretimden ihracata kadar bu zincir içerisinde bu işten bir şekilde
ekmek yiyor. 2 milyar dolar civarında da bir ihracat var ve burada hiçbir
şekilde de; hemen hemen neredeyse girdilerin tamamı yerli diyebileceğimiz,
belki gübre, ilaçta bir miktar yabancı girdi var ama onun haricinde tamamen
katma değeri yurt içerisinde kalan bir ürün. 
Şimdi,
fındıkla ilgili bana göre en büyük sorun; fındığın bir sürü yapısal sorunu var
ama fındık meselesini biz hep yumurta kapıya gelince konuşuyoruz. Yani hasat
ortaya çıkıyor, fındık fiyatları düşüyor, üretici mağdur oluyor, bu fındıkla
ilgili neler yapılacak, neler yapılması gerekir hususu… Hâlbuki fındığın
yapısal sorunları var ve bu yapısal sorunların çözülebilmesi için de bu dönemde
değil de önceden -işte, o yüzden araştırma önergesi verdik- etraflı bir şekilde
bu konunun çalışılması lazım ki bu sorun çözülsün. Yani stratejik bir ürünün…
Yani elimizle fındık meselesinde ciddi bir şekilde hem üretici mağdur oluyor
hem de ülke olarak yeteri kadar döviz girdisi elde edemiyoruz. O yüzden bunu,
bu meseleyi etraflıca konuşmak lazım, o sıcak iklimin dışındaki vakitlerde
konunun konuşulması lazım, dolayısıyla kalıcı çözümleri konuşmamız lazım.
Şimdi, bir defa, ilk önce fındık üreticisi
yoksullaşıyor. Fındıkta verim düşük. Mesela verimin artırılması için alınması
gereken tedbirler var. Hem dünya ortalamasına göre düşük verimimiz hem de verim
giderek düşüyor, bunu bir görmek lazım. Çok dalgalı, iklime çok duyarlı hâlde.
Belki bunu bir miktar buradan çıkarmak lazım. Fındık ağaçlarının
gençleştirilmesi ihtiyacı var. Önümüzdeki dönem için ciddi riskler sunuyor bu.
Yani bugün 2 milyar dolar ihracat filan diyoruz, eğer bu şekilde giderse, bu
tedbirler alınmazsa önümüzdeki dönemde ihracatın çok daha fazla düşme ihtimali
var. 
Girdi
fiyatları, ilaçlamadan gübrelemeye kadar, toplatmaya kadar girdi fiyatları
yüksek. Özellikle bu yıl fındık üreticisi fındığını maliyetinin altında vermek
durumunda kaldı ve bunun da tek sorumlusu Hükûmettir. Niye Hükûmettir? Çünkü
zamanında tedbirler alınmadığı için fındık üreticisi mağdur olmuştur. Bir
monopson var, tek alıcılı bir piyasa var ve o da yabancı. Bir tane yabancı
firma Türkiye’deki, yurt içerisindeki bütün fındık fiyatlarını belirliyor, o
zincir bir şekilde geliyor ve üreticiyi mağdur ediyor, maliyetinin altında bir
fiyatla üretici ürününü satmak durumunda kalıyor. Dolayısıyla, ilk önce
yapmamız gereken şey, bir defa bir garanti fiyatın uygulanması lazım. Bizim
Milliyetçi Hareket Partisi olarak seçim beyannamemizde bu var yani fiyat
garantisi vermemiz lazım. Bunu düzenleyecek de düzgün çalışan bir müdahale
kurumunun olması lazım piyasada. Yoksa yani yüzbinlerce satıcı var, üretici
var; tek bir tane alıcı var. Onun karşısında zaten bir örgütlenme imkânı da
yok. Dolayısıyla fiyatı o yabancı firmanın -ismini vermek gerekmez- istediği
gibi belirlemesine imkân verilmemesi lazım, devletin bu konuyu düzenlemesi
lazım.
TMO
bu işi maalesef başaramıyor, TMO piyasaya geç giriyor, randevu sistemiyle
çalışıyor; 10 lira fiyat açıkladı, 8 liradan fındık satılıyor. Alım
merkezlerinin daha fazla kalıcılaştırılması lazım. Fide hakkıyla ilgili yüzde
10’dan yüzde 3’e düşürüldü, buralarda problemler var. 
Şimdi,
dolayısıyla bu tekelleşmenin önüne geçecek tedbirlerin Hükûmet tarafından
mutlaka alınması lazım. 
Diğer yapılması gereken bir şey: Depolama imkânı yok.
Emanete fındığını vermek durumunda kalıyor üretici, parasını da aldığı yok yani
fındık üreticiden çıkıyor, çikolata olarak biz bunları yemeye başlıyoruz, bütün
dünya yiyor ama hâlâ ne ortada bir fiyat var ne de parasını alabilmiş. Depolama
imkânı olsa ürününü arz etmediği zaman piyasaya fiyatların bir miktar
yükselmesi gibi bir sonuçla mutlaka karşılaşabiliriz. Dolayısıyla, fındığın
işlenmesi çok önemli. Karadeniz’e özel teşvikler vermemiz lazım. Fındık işleme
ünitelerinin kurulması için çok özel teşviklerle fındığın katma değerini
yükseltmemiz lazım. Dolayısıyla, fındık ihracat fiyatlarını, bu da biraz
fantezi geliyor, yani yurt içi fiyatlarını bile bir yabancı firma tespit
ederken ihracat fiyatı Türkiye’de nasıl tespit edilsin? Ama, bunu da mutlaka
yapılması gereken bir şey olarak görüyoruz.
Son söz olarak, fındığa sahip çıkılsın. Bu, bizim için
altın değerinde bir üründür. Bunu, fındığı, kambur olarak görmemek lazım. 
Genel Kurulu saygıyla selamlarım. (MHP sıralarından
alkışlar) 
BAŞKAN – Teşekkür ederim Sayın Usta. 
Milliyetçi Hareket Partisi grup önerisi üzerine ikinci
olarak Halkların Demokratik Partisi Grubu adına Van Milletvekili Sayın Lezgin
Botan konuşacak. 
Buyurun Sayın Botan. (HDP sıralarından alkışlar)
Süreniz üç dakika. 
HDP GRUBU ADINA LEZGİN BOTAN (Van) – Sayın Başkan,
değerli milletvekilleri; hepinizi saygıyla selamlıyorum. 
Aynı zamanda, biliyorsunuz, bu çalışma yılına gene
buruk başlıyoruz, eksik başlıyoruz. Eş Genel Başkanlarımız ve
milletvekillerimizin rehin durumu devam ediyor. Bu, Meclisin itibar ve
meşruiyet durumunu ortaya çıkarıyor. Meclisin, Meclis Başkanının bu konuda
bugüne kadar sessiz kalmış olması, Meclis tarihine bir kara leke olarak
geçecek, bunun bilinmesini istiyoruz ve Eş Genel Başkanımıza burada
hürmetlerimizi, saygılarımızı, sevgilerimizi bildiriyoruz. 
Aynı zamanda, 5 Ekim Dünya Öğretmenler Günü. Her
konuşan milletvekili arkadaşımız öğretmenlerin ellerinden öptüklerini ifade
ettiler. Ama, ancak burada kanun hükmünde kararnameler çıkarıldı, bu
kararnamelerle on birlerce öğretmen şu an ya sürgün edildi ya işlerinden ihraç
edildi ya disiplin cezaları aldılar. İşte Ayşe öğretmen gibi, sırf barışı
istediği için, sırf “çocuklar ölmesin” dedikleri için maalesef şu an içeri
atılmış durumdalar.
CEMAL ÖZTÜRK (Giresun) – Fındıkla ne alakası var
bunların ya.
LEZGİN BOTAN (Devamla) - Dolayısıyla burada
öğretmenlerimizin Dünya Öğretmenler Günü’nü kutlarken bu riyakârlığı da
kınıyorum. 
Değerli arkadaşlar, fındık üreticisi sürekli üvey evlat
muamelesi görüyor. Fındık üreticisi olarak aslında ülkemiz dünyada sayılı
ülkeler arasında olmasına rağmen, fındık üreticileri AKP hükûmetleri tarafından
bugüne kadar neredeyse göz ardı edilmiş, ikinci plana atılmışlardı. Ya
komisyoncuların insafına havale edilmişlerdi ya da tek taraflı belirlenen
fiyatlarla “Ya bu fiyatı kabul edersin ya da ne halin varsa gör.” dercesine
gayriciddi yaklaşımlarla karşı karşıya kalmışlardır. 
Evet, Karadeniz insanımızın iki kalem üretim imkânı
var; biri çay, biri de fındık. Fakat, fındık konusunda gerçekten AKP
hükûmetlerinin bütün üreticilere yaklaşımında, çiftçilere yaklaşımında,
emekçilere yaklaşımında olduğu gibi hep rantçı ve hep çıkarcı minval üzerine
olduğu için burada da Hükûmet gerekli sorumluluğunu yerine getirememiş ve
fındıkta ülkemizin elde etmesi gereken, hak etmesi gereken ve üreticimizin hak
etmesi gereken yerde olmadığını üzülerek görüyoruz. Hükûmeti bu konuda
ciddiyete davet ediyoruz. Fındık üreticisine sahip çıkılması gerekiyor. Bir
program dâhilinde, bir program çıkarılıp fındık üreticinin ihtiyaçlarının,
sorunlarının tek taraflı değil, fındık üreticisiyle birlikte tartışılması
lazım, konuşulması lazım. Ama siz fındık üreticisini bir tarafa koyar, kendi
kafanıza göre, kendinize menkul düşüncelerinizle, her konuda olduğu gibi -eğitimde,
sağlıkta, yargıda, bütün konularda- tek taraflı davranır ve muhalefeti
dinlemezseniz, üreticiyi dinlemezseniz işte ülkenin geleceği nokta budur. Bu
rantçı mantıktan vazgeçilmesi lazım. Üreticimizin desteklenmesi gerekiyor. 
Genel Kurulu saygıyla selamlıyorum. (HDP sıralarından
alkışlar)
BAŞKAN – Teşekkür ederim Sayın Botan. 
Milliyetçi Hareket Partisi grup önerisinin üzerinde
üçüncü olarak Cumhuriyet Halk Partisi Grubu adına Giresun Milletvekili Bülent
Yener Bektaşoğlu konuşacak. 
Buyurun Sayın Bektaşoğlu. (CHP sıralarından alkışlar)
CHP GRUBU ADINA BÜLENT YENER BEKTAŞOĞLU (Giresun) –
Sayın Başkan, değerli milletvekilleri; sizleri fındık üreticileri adına
saygıyla selamlıyorum. 
Bugün tabii bütün Karadeniz’i yakından ilgilendiren,
ülkemizin en büyük tarımsal ürünü olan fındıkla ilgili bu üç dakikada sizlere
nelerden bahsedeceğim bilemiyorum. 
Aynı zamanda, bugün Dünya Öğretmenler Günü. Elleri
öpülesice bütün öğretmenlerimizi de saygıyla, sevgiyle selamlıyorum. 
Değerli milletvekilleri, fındık hem sanayi hem tarım hem
de ihracat ürünüdür. Bu özelliğiyle tektir. Dünya fındık tüketiminin büyük bir
bölümü Avrupa ülkeleri tarafından yapılmakta, önemli ölçüde çikolata ve
şekerleme sanayisinde ham madde olarak kullanılmaktadır. 
Dünya
fındık ihracatının son altı yıllık ortalaması 660 bin ton civarındadır.
Türkiye'nin bu süreçteki payı ortalama yüzde 76’dır. Ülkemizde 700 bin hektar
alanda fındık yetiştirilmektedir. 500 bin dolayında fındık üreticimiz
mevcuttur. Ülkemiz, dünya fındık üretiminin yüzde 60’ını, ticaretinin ise yüzde
70’ini tek başına sağlıyor. Türkiye fındıktan 2016-2017 üretim sezonunda 1,8
milyar dolar civarında ihracat geliri elde etmiştir, bu bakımdan çok önem arz
etmektedir. 7 milyon Karadenizlinin hayatını doğrudan ilgilendiren bir üründür.
6 ilin ekonomisi fındıktan gelen gelire bağlıdır, 6 ilin ekonomisi fındığa
bağlı olarak çarkı dönmektedir. İnsanımız için hem de bölgemiz için fındık çok
stratejik bir üründür. 39 tarım ürününden elde edilen ihracat gelirini fındık
tek başına elde etmektedir, bu bakımdan çok önem arz etmektedir. Tek başına
fındığın ülkemize getirdiği döviz 40’a yakın tarım ürünleri içinde en önemli ve
tek başına yeterlidir, toplamından fazladır. 
Tüm
bunlara rağmen Türkiye'de ihracat süresini kapsayan millî bir fındık
politikamız hâlâ maalesef, net olarak oluşmamıştır. Bu ürünün ve dolayısıyla,
üreticinin kaderini yabancı alıcılar ve onlar adına alım yapanlar
belirlemektedir. Son zamanlarda bu ayyuka çıkmış durumdadır. Siyasi iktidar
buna çanak tutmaktadır. Fındığın yeni Zapsu’larını yarattılar. Örneğin, 2007
yılından sonra en büyük fındık alıcısı ve mamul üreticisi olan Ferrero
Türkiye'de tekelleştirildi. Bu firma önce yerli alıcılarla ortaklık kurdu,
ardından da kendi fabrikalarını Türkiye sathımahailine yaydı. Bu firma serbest
piyasayı kendi istediği fiyatlarla oluşturup manavlar üzerinden alım yapıyor.
Bu firma ithalat yoluyla alıcıyken şimdi maalesef ihracatçı konumuna geldi.
Tarihinde ilk defa bu sezon fındığın maliyeti, fiyatı, rekoltesi, alıcı kurumu
belli olmadan üretici bahçeye girdi. Yeni bir fiyat açıklanmadı. Bu da fındık
tarihinde bir ilktir değerli arkadaşlar. Geçen yıldan bu yana işçi, gübre,
taşıma ve diğer üretim maliyetlerinin tümü ikiye katlanmasına rağmen 1 kilo
fındığın maliyeti ortalama 8 TL civarında oldu. Serbest piyasada fındık şu anda
9 lira civarında. Maliyetine satılan tek ürün fındıktır…
(Mikrofon
otomatik cihaz tarafından kapatıldı)
ÖMER
FETHİ GÜRER (Niğde) – Geçerken bir dakika geç gitti ama.
BÜLENT
YENER BEKTAŞOĞLU (Devamla) – Bir dakika geç geldim.
BAŞKAN
– Gelmeseydiniz.
Bir dakika ek süre vereyim size.
Buyurun. 
BÜLENT YENER BEKTAŞOĞLU (Devamla) – Oysa fındık iki
sezon önce, değerli arkadaşlar, 20 liraya gitmişti. Geçen sezon fındığımız
16-17 TL civarındaydı. Ama yabancı firma piyasada tek olduğu için manipülasyon
yaparak fındık fiyatlarını 8 liraya kadar düşürdü. AKP, bütün bu ısrarlarımıza
rağmen müdahale etmedi, seyirci kaldı. Böylece üreticinin cebine ve bölgemize
kiloda 7 lira az para girdi. Üreticimizin ve ülkemizin kaybı 100 milyon dolar
civarında oldu. CHP iktidarında fındık hak ettiği değeri, üretici emeğinin
karşılığını alacaktır; FİSKOBİRLİK ve bağlı kooperatifleriyle aktif, etkin
biçimde piyasa oluşturulacaktır. Üretici adına fındık fiyatlarını düzenleyeceği
gibi mamul üretimi de yaparak katma değer ve istihdam yaratacaktır. Fındığın ve
üreticinin, ülkemizin, fındığın yerli sermayesinin hak ve menfaatlerini savunan
tek parti Cumhuriyet Halk Partisidir. Genel Başkanımız ve bölge
milletvekillerimiz her fırsatta konuyu gündeme taşıyor. Geçen yıl fındık
çalıştayı yaptık, bu yıl fındık için yürüdük, Genel Başkanımızın katılımıyla da
fındık mitingi yaptık. 
Fındığın başkenti Giresun’dur. Fındığın başkenti olan
Giresun milletvekili olarak bütün konuşmalarımda bunu dile getirmeye çalıştım.
Değerli arkadaşlar, fındık için de adalet istiyoruz. AKP en çok oyu yüzde
70’lere varan oranla fındık bölgesinden alıyor.
(Mikrofon otomatik cihaz tarafından kapatıldı) 
BAŞKAN – Teşekkür ederim Sayın Bektaşoğlu. 
BÜLENT YENER BEKTAŞOĞLU (Devamla) – Artık fındık
üreticisi bu desteği gözden geçirecektir. Karadeniz’den doğan bu parti
Karadeniz’den batacaktır. Bitişine de mağdur ettikleri fındık üreticisi karar
verecektir. 
Teşekkür ediyorum. (CHP sıralarından alkışlar) 
BAŞKAN – Teşekkür ederim ben de.
Milliyetçi Hareket Partisi grup önerisi üzerinde şimdi
de son olarak Adalet ve Kalkınma Partisi Grubu adına Giresun Milletvekili Sayın
Cemal Öztürk konuşacak.
Buyurun Sayın Öztürk. (AK PARTİ sıralarından alkışlar) 
AK PARTİ GRUBU ADINA CEMAL ÖZTÜRK (Giresun) – Sayın
Başkanım, değerli milletvekilleri; Milliyetçi Hareket Partisi Grubu tarafından
verilen fındıkta sorunların araştırılması önergesi üzerine söz almış
bulunuyorum. Hepinizi saygıyla selamlarım.
Fındık
tarımsal üretimimizde en değerli ürünümüz kuşkusuz. Tek başına ihracatımızın da
yaklaşık yüzde 20’sini fındıktan karşılıyoruz. Bugün ülkemizin ticari anlamda
15 ilinde ama totalde yaklaşık 35 ilinde fındık üretiliyor. 700 bin hektar
alanda 500 bin üretici ailemiz fındıkla iştigal ediyor. Dünya fındık üretiminin
bir zamanlar yüzde 75-80’ini tek başımıza karşılıyorduk ama maalesef son
yıllarda diğer ülkelerdeki fındık üretiminin artışıyla beraber bu yüzde 67’lere
kadar, hatta 65’lere kadar düşmüştür.
Fındık
üretiminde yıllar itibarıyla bir istikrar göremiyoruz çünkü doğal şartlara tabi
olarak fındıkta rekolte her yıl değişiklik gösteriyor ama son on yılın
ortalaması 550 bin ton civarındadır. Bu seneki tartışmaların ana ekseni de bu
sene rekoltenin geçen seneye göre yüzde 60 civarında yükselmesidir. Geçen sene
420 bin ton olan fındık üretimi 2017 yılında 675 bin ton olarak tespit
edilmiştir. 
Fındıkta
Hükûmetimiz 2009’dan sonra 2017 yılında müdahale alımı yaparak Toprak
Mahsulleri Ofisine görev vermiş ve eylül ayında Toprak Mahsulleri Ofisi fındık
almaya başlamıştır ki fındıkta Giresun kalite müdahale alım fiyatını 10,5 TL,
levant kalite fındık fiyatını da 10 TL olarak 50 randıman üzerine Toprak
Mahsulleri Ofisi ilan etmiş ve alımlara başlamıştır.
Sözün
burasında Toprak Mahsulleri Ofisinin elemanlarını, Genel Müdür başta olmak
üzere, tebrik ediyorum çünkü canhıraş bir şekilde, gece gündüz fındık
bölgesinde fındık alımına devam ediyorlar. 
Tabii,
muhalefetten arkadaşlarımız diyorlar ki: “AK PARTİ Hükûmetleri -fındıkta
gelinen nokta Türkiye için- tarafından fındığa destek verilmiyor.”
Değerli
milletvekilleri, 2002 yılında fındık fiyatları 1,5 liraydı bugünkü rakamla ve
dolar olarak da 90 sente tekabül ediyordu. Ben 2003 yılında Genel Müdürdüm
FİSKOBİRLİK’te ve 1,5 liradan fındık satamıyorduk. Ama bugünkü tartışılan
noktada bile 10,5 lira olan Giresun kalite fındığın dolar olarak değerini
takdirlerinize bırakıyorum.
Fındıkta
sorunlar elbette var. Bu sorunlar geçmişte de vardı, bugün de var, gelecekte de
olacaktır çünkü fındık gerçekten çok önemli bir ürünümüz ama bu sorunları aşmak
için Hükûmetimiz canhıraş şekilde…
(Mikrofon
otomatik cihaz tarafından kapatıldı)
BAŞKAN
– Bir dakika daha ek süre vereyim, tamamlayın Sayın Öztürk.
CEMAL
ÖZTÜRK (Devamla) - Hükûmetimiz fındıkta müstahsilimizi desteklemeye devam
ediyor ve gelecekte de devam edecek. Bu seneki tartışmaların arızi olduğunu,
geçici olduğunu düşünüyorum. Önümüzdeki günlerde bu piyasa fiyatları,
inanıyoruz ki Toprak Mahsullerinin ilan ettiği müdahale fiyatının da üstüne
çıkmak zorunda kalacak çünkü Türkiye’de, doğru, rekolte yüksek ama gerek
İtalya’da gerek Gürcistan’da beklenen rekoltenin olmadığını bütün piyasa
biliyor. Müstahsilimiz rahat olsun, hükûmetlerimiz her zaman yanındaydı, bundan
sonra da yanlarında olmaya devam edecek.
Yine,
alan bazlı desteğimiz -Bakanlar Kurulu karar almıştır- bu sene de
uygulanacaktır. O bakımdan, önümüzdeki günlerde fındık fiyatlarının beklenenin
üstüne çıkacağını tahmin ediyor ve önergenin aleyhinde olduğumuzu belirterek
Genel Kurulu saygıyla selamlıyorum.
BAŞKAN
– Teşekkür ederim Sayın Öztürk.
Milliyetçi
Hareket Partisi grup önerisini oylarınıza sunuyorum: Kabul edenler… Kabul
etmeyenler… 
BÜLENT
YENER BEKTAŞOĞLU (Giresun) – Kabul edilmiştir.
MAHMUT
TANAL (İstanbul) – Bence bu olmadı.
BAŞKAN
– Öneri kabul edilmemiştir.
MAHMUT
TANAL (İstanbul) – Bence olmadı bu iş. Bunun partisi yok ki Sayın Başkanım, siz
ağırlığınızı koyun, bari siz kabul ettirin.
BAŞKAN
– Şimdi Halkların Demokratik Partisi grup önerisinin görüşmelerine başlıyoruz. 
Grup
önerisini okutuyorum:
2.- HDP Grubunun, Gaziantep Milletvekili
Mahmut Toğrul ve arkadaşları tarafından, eğitim müfredatının, ders kitapları ve
diğer materyallerin tekçi, cinsiyetçi ve şoven içerikten arındırılması amacıyla
21/9/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 5 Ekim 2017 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
5/10/2017
Türkiye Büyük Millet Meclisi Başkanlığına
Danışma
Kurulunun 5/10/2017 Perşembe günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Ahmet
Yıldırım
 Muş
 Grup
Başkan Vekili
Öneri:
21
Eylül 2017 tarihinde, Gaziantep Milletvekili Sayın Mahmut Toğrul ve arkadaşları
tarafından verilen 5432 sıra numaralı, eğitim müfredatının, ders kitapları ve
diğer materyallerin tekçi, cinsiyetçi ve şoven içerikten arındırılması amacıyla
Türkiye Büyük Millet Meclisine verilmiş olan Meclis araştırma önergesinin Genel
Kurulun bilgisine sunulmak üzere bekleyen diğer önergelerin önüne alınarak,
5/10/2017 Perşembe günlü birleşiminde sunuşlarda okunması ve görüşmelerin aynı
tarihli birleşiminde yapılması önerilmiştir.
BAŞKAN
– Halkların Demokratik Partisi grup önerisinin gerekçesini açıklamak üzere,
öneri sahibi, Halkların Demokratik Partisi Grubu adına Gaziantep Milletvekili
Sayın Mahmut Toğrul konuşacak.
Buyurun
Sayın Toğrul.
Süreniz
beş dakika.
HDP
GRUBU ADINA MAHMUT TOĞRUL (Gaziantep) – Teşekkür ederim Sayın Başkan.
Öncelikle Genel Kurulu, ekranları başında bizi izleyen
tüm yurttaşlarımızı ve şu an iradeleri gasbedilerek rehin tutulan Eş Genel
Başkanlarımız Sayın Selahattin Demirtaş, Sayın Figen Yüksekdağ başta olmak
üzere vekil arkadaşlarımızı, belediye başkanlarımızı saygıyla hürmetle
selamlamak istiyorum.
Değerli
arkadaşlar, bugün 5 Ekim Dünya Öğretmenler Günü. Bugün vesilesiyle
öğretmenlerimizin gününü kutlar, yeni başlayan eğitim öğretim yılının başarılarla
dolu olmasını dilerim.
Öğretmenlik
aydın kimliği olan, özel ihtisas gerektiren bir meslektir. “Bana bir harf
öğretenin kırk yıl kölesi olurum.” sözü İslam inancının eğitim öğretime verdiği
değeri göstermesi açısından önemli bir sözdür lakin bugün AKP’nin geldiğimiz
noktada, on beş yıllık süreçteki eğitim politikaları öğretmeni köle durumuna
düşürmüştür. Her şeyden önce öğretmenlik mesleği itibarsızlaştırılmış, öğretmen
sanki abeceyi öğreten bir kişiliğe indirgenmiştir. Öğretmen aydın kimliği gereği
öğrencisinin içinde bulunduğu, onun gelişimini etkileyen her türlü toplumsal,
siyasal, ekonomik sorunları düşünmek, gerekirse itiraz etmek ve çözüm önerileri
geliştirmekle mükelleftir ama AKP, düşünen, itiraz eden öğretmen yerine itaat
eden öğretmen dayatmasında bulunmaktadır. Bugün Ayşe Öğretmen “Çocuklar
ölmesin.” dediği için ceza alabilmektedir. AKP aynı zamanda öğretmenliği teknik
bir mesleğe indirgemeye çalışmaktadır. Öğretmenler az çalışan, çok tatil yapan
bir meslek olarak itibarsızlaştırılmakta, mali ve özlük hakları
gasbedilmektedir. Öğretmenlerin atamaları ve atama sırasındaki sınavlardaki
sorular aslında her şeyi açığa çıkarmıştır ama özellikle 16 Temmuz 2016’dan bu
yana OHAL ve KHK’larla öğretmenler üzerinde âdeta terör estirilmektedir. 33 bin
öğretmen görevinden ihraç edilmiştir, Semih ve Nuriye sadece “İşimizi
istiyoruz.” dediği için bugün açlığa terk edilmektedir. 5.500 civarında
akademisyen… Özellikle “Barış istiyoruz, barış olsun bu ülkede.” diyen
akademisyenlere bin yılları aşan cezalar dayatılmaktadır.
Değerli
milletvekilleri, AKP’nin on beş yıllık iktidarı döneminde hiç kuşkusuz en büyük
zararı eğitim alanı görmüştür. AKP’nin neredeyse eğitim politikası iflas
etmiştir. Topluma devrim niteliğinde “değişim” adı altında müfredat masalları anlatılmakta
oysa baktığımızda yeni müfredat diyoruz -tırnak içinde söylüyoruz “yeni”yi-
aslında hiçbir yenilik yok. Hâlihazırda tekçi, cinsiyetçi, merkezci,
militarist, şovenist içeriğe sahip olan müfredatın yani 1980 darbesinin eseri
olan müfredatın, AKP’nin onun ruhuna el Fatiha okumuş hâlini dayatıyor.
Müfredat sadece bir dersin nasıl işleneceğini gösteren bir belge değildir.
Müfredat, deyim yerindeyse eğitim öğretim sisteminin anayasasıdır. Gerçi, bakın
Türkiye'nin Anayasası’na, müfredatı da tabii ki bundan farklı olmayacaktır. AKP
“yeni müfredat” adı altında kendi rejimini yüceltiyor, meşruluğu tartışmalı
Anayasa değişikliğini yeniden bizlere ifade etmeye çalışıyor.
Değerli
arkadaşlar, yeni müfredatta birçok ders kitabında âdeta kölelik dayatılmakta, cinsiyetçilik
dayatılmaktadır. Özellikle “Ailenin reisi erkektir, erkeğe itaat etmek kadının
görevidir, örtünmek kadına şeref katmıştır.” gibi içeriklerle âdeta ders
kitapları zehirlenmiştir. Evrim teorisi ders kitaplarından öğrencilerin
kafasını karıştırdığı gerekçesiyle çıkarılıyor, hâlbuki kafa karışıklığı
yaratan AKP’nin kendisidir. Bugün, eğitim sistemi bir sınav sistemine
indirgenmiştir. Eğitim sistemindeki, sınav sistemindeki değişikliklere
baktığımızda da aslında AKP’nin ne yapmak istediği kolayca anlaşılıyor. AKP,
kendi dünya görüşü çerçevesinde yeni cihadist bir müfredat dayatıyor.
Değerli
arkadaşlar, ne diyor yeni müfredatta?
(Mikrofon
otomatik cihaz tarafından kapatıldı) 
MAHMUT
TOĞRUL (Devamla) – Sayın Başkan, bir dakika...
BAŞKAN
- Tamamlayın lütfen Sayın Toğrul, bir dakika…
MAHMUT
TOĞRUL (Devamla) – “Cihat, Allah yolunda yapılan bir savaştır.” diyor. Bunun
aynısını IŞİD de söylüyor, El Nusra da söylüyor, Ahrar El-Şam da söylüyor,
onlar da “Allah yolunda savaşmak cihattır.” diyorlar.
Değerli
arkadaşlar, Bakan çıkmış “En demokratik, en bilimsel, en çağdaş müfredattır.”
diyor. Sayın Bakan, neyin üstünü örtüyorsun, neyi anlatmaya çalışıyorsun?
Sizin, bir defa, bu söylediğiniz yeni bir müfredat değil, tam tersi, aslında,
AKP’nin şu anda topluma dayattığı zorbalığın öğrencilerimize, öğretmenlerimize
dayatılmış bir hâlini yaşıyoruz. Laiklik tamamen yok ediliyor, Atatürk
çıkarılıp yerine Tayyip Erdoğan ikame ettiriliyor. Aslında, yeni müfredatta
yaşanılan şey budur. Laiklik, Hak getire. Tamamen cinsiyetçi, ırkçı, şovenist
bir programla karşı karşıyayız. Dolayısıyla, bizim bu önergemizin tüm parti
grupları tarafından desteklenmesi ve… Eğitim bir ülkenin en temel direğidir,
buna yönelik ortak bir kararla… 
(Mikrofon
otomatik cihaz tarafından kapatıldı) 
MAHMUT
TOĞRUL (Devamla) – …bu konuyu nasıl aşacağımız konusunda bir fikir birliği
yapmamız gerekir diyorum, tüm grupları da bunu desteklemeye çağırıyorum. 
Teşekkür
ederim. (HDP sıralarından alkışlar) 
BAŞKAN
– Teşekkür ederim Sayın Toğrul.
Halkların
Demokratik Partisi grup önerisi üzerinde ikinci olarak Milliyetçi Hareket
Partisi Grubu adına Erzurum Milletvekili Sayın Kamil Aydın konuşacak.
Buyurun
Sayın Aydın. (MHP sıralarından alkışlar) 
MHP
GRUBU ADINA KAMİL AYDIN (Erzurum) – Gazi Meclisin Saygıdeğer Başkanı, değerli
milletvekili arkadaşlarım; söz konusu araştırma önergesi hakkında Milliyetçi
Hareket Partisi adına söz almış bulunmaktayım, hepinizi saygıyla selamlıyorum.
Değerli
milletvekilleri, eğitimde mesafe katetmiş ülkelere baktığımızda, gerçekten, en
çok dikkati çeken çok önemli bir faktör var, o da gerek müfredat gerekse
uygulanan programlardaki sürekliliktir. Yani diğer bir ifadeyle, eğitimde
istikrar süreklilikle kazanılır. Yani bir programa bağlılık ne kadar devam
ederse… Zaman zaman, gerekirse çok ufak tefek düzeltmeler dışında radikal
değişikliklerin, dönüşümlerin yapılmadığı eğitim sistemlerini uygulayan
ülkelere baktığımızda çok başarılı olduklarını rahat bir şekilde görmekteyiz
ama maalesef bizde ise ilköğretimden yükseköğrenime kadar uzun bir süreci
kapsayan programlara baktığımızda her zaman sorunlarla, kargaşalarla ve kaotik
durumlarla karşılaştığımız çok açık bir şekilde görülmektedir. İşte,
yavrularımız, hepimiz o süreçten geçtik ebeveynler olarak, gerek
ortaöğretimdeki LGS’yle başlayıp SBS, OKS ve TEOG’a kadar giden süreçte gerekse
üniversite sınavlarındaki ÖSS’yle başlayan, bugün, YGS’ye, LYS’ye kadar giden
süreçte karşılaştığımız sorunlar bunun çok açık bir delilidir. 
O
zaman, hem bir eğitimci tecrübesiyle hem de Komisyon üyesi olarak, partim adına
çok kısa bir iki şey söylemek istiyorum: Tabii ki ilerleyen dönemlerde bunu çok
net, açık bir şekilde tartışacağız, konuşacağız ama ne olur, eğer eğitimde
başarılı olmak istiyorsak üç önemli ana hususa dikkat etmemiz gerekiyor. Bir,
eğitim girdilerinde eşitlikçi bir tavır sergilememiz lazım yani eğitim imkânı
sunarken ne bölgesel ne kitlesel ne herhangi bir ayrıma gerek duymadan bütün
eğitim imkânlarını eşit sağlamak lazım, müfredatı eşit sağlamak lazım, öğretmen
kalitesini eşit sunmak lazım, okul imkânlarını eşit sunmak lazım. Bunlar eğitim
girdileridir. Burada, ileride söyleyecek bir lafımız olsun diye bunu eşitlikçi
bir mantıkla herkese -çünkü biliyorsunuz, çok temel bir haktır eğitim hakkı-
bunu sunmak zorundayız. 
İkincisi,
sunduğumuz bu eğitim girdilerinin ölçme değerlendirme noktasında ise adaletli,
adil olmak zorundayız. Kişisel değerlendirmelere tabi tutmadan, tamamen
objektif bir kriterle genel değerlendirmeye tabi tutmak zorundayız. 
Üçüncüsü
de -bu Türkiye için çok önemli- ne olur, biz siyasi figürler olarak, idareciler
olarak -özellikle Hükûmete çok iş düşüyor- istihdam noktasında, okulların hangi
istihdam alanlarında istihdam edileceği noktasında kesin bir tavır sergilememiz
gerekir. Bir çocuk hangi liseye gidecekse hangi üniversiteden çıkacağını
bilmeli, hangi işte istihdam edileceğini bilmeli diye düşünüyorum. 
Hepinizi
saygıyla selamlıyorum. (MHP sıralarından alkışlar) 
BAŞKAN
– Teşekkür ederim Sayın Aydın. 
Halkların Demokratik Partisi grup önerisi üzerine
üçüncü olarak Cumhuriyet Halk Partisi Grubu adına Antalya Milletvekili Sayın
Mustafa Akaydın konuşacak.
Buyurun Sayın Akaydın. (CHP sıralarından alkışlar)
Kürsüye gelene kadar süreyi başlatmıyoruz Sayın
Akaydın, uzaktan geliyorsunuz epeyce.
MUSTAFA AKAYDIN (Antalya) – Zaten üç dakikaya inmiş
Başkanım, kısaltsanız ne olur? 
BAŞKAN – İşte, o yüzden başlatmıyorum.
MUSTAFA AKAYDIN (Antalya) – Otuz saniye konuşur ineriz
aşağıya.
BAŞKAN – Özetlersiniz.
KAZIM ARSLAN (Denizli) - Zaten hep özet geçiyoruz Sayın
Başkan.
BAŞKAN - Buyurun.
CHP GRUBU ADINA MUSTAFA AKAYDIN (Antalya) – Sayın
Başkan, çok değerli milletvekilleri; ben de öncelikle eğitim emekçisi
arkadaşlarımın bu çok özel gününü kutlayarak ve yeni eğitim öğretim döneminde
öğrencilerimize, öğretmenlerimize başarılar dileyerek söze başlamak
durumundayım.
Değerli
arkadaşlar, eğitim, bir toplumun geleceğini belirleme ve ekonomik refahını
sağlamakta gerekli olan en önemli faaliyettir hepinizin bildiği gibi. Millî
eğitim stratejisi gerçekte bir endoktrinasyondur. Amaç, evrensel değerleri millî
değerlerle bütünleştirip çocuklarımıza çağdaş bir zihin kazandırmaktır. Ülkemiz
için bunun sınırları Atatürk devrimleriyle çizilmiş, laik, bilimsel ve çağdaş
eğitim sistemi Anayasa'da da karşılığını bularak cumhuriyetin en önemli
söylemlerinden biri olmuştur. Atatürk’ün bu konudaki en önemli söylemleri
“Hayatta en hakiki gösterici ilimdir, fendir.” ve “Ben size miras olarak
dogmaları bırakmıyorum, benim manevi mirasım bilim ve akıldır.” söylemleridir.
Hâl böyleyken, cumhuriyet tarihinde ilk kez bu ilkelerin dışına çıkan bir
eğitim programı -ben “müfredat” demiyorum, Türkçe karşılığıyla “eğitim
programı” diyorum- dayatılıyor. Bu dayatma demokratik diye süslense de tamamen
yandaş bir sendika tarafından biçimlendiriliyor. Hurafelerle ve dogmalarla dolu
bir müfredat veya eğitim programı. Toplumun bütün alakadarlarını kapsayan bir
şûra toplanmamış. Eğitim programı hazırlama konusunda bilim alanında çalışan
hiçbir bilim adamının görüşü, üniversitelerin görüşü yok, EĞİTİM-SEN dışında
eğitimle ilgili herhangi bir sivil toplum kuruluşunun görüşü yok, velilerin
görüşü yok. Bu kadar önemli bir konuda Sayın Bakan geçtiğimiz ocak ayında çıkıp
diyor ki: “Biz 100 bin kişinin görüşünü aldık.” Bu 100 bin kişi kimlerden
oluşuyor, bu 100 bin kişinin içinde eğitimle ilgili bir katkısı olan insanlar
var mı, bunların hiçbiri bilinmiyor ve geçtiğimiz Temmuz ayında önümüze bir
yeni eğitim programı dayatılıyor.
Değerli
arkadaşlar, Atatürkçülük ve Atatürk ilkeleri, programda âdet yerini bulsun
anlamında önemsizleştirilmiş. Atatürk’ün en önemli ilkesi laikliğin içi
boşaltılmış. Dogmalarla, hurafelerle dolu bir din, ahlak eğitimi çocuklarımıza
dayatılıyor. Cihat gibi çok kritik bir kavram, âdeta İslam’ın şartı gibi
müfredata konuluyor. Mezhepçi bir din anlayışını, cinsiyet ayrımcılığını körükleyici
bir dayatma eğitim programına konuluyor. 
Canlılığın
kökeni ve canlıların evrimi programdan çıkarılmış. Dünyada 200 binin üzerinde
bilimsel makaleyle desteklenmiş bu öğretinin yok edilmesi demek, en azından
biyolojik bilimlerde yeterli meslek adamı yetiştiremezsiniz demek, buna ben
dâhil, tıp doktorları da dâhil.
Değerli
arkadaşlarım, daha eğitimle ilgili söyleyecek çok şeyler var, ama bu kısacık üç
dakikalık konuşmada bunlara değinmek mümkün değil. 
(Mikrofon
otomatik cihaz tarafından kapatıldı) 
MUSTAFA
AKAYDIN (Devamla) – Hepinize sabrınız için teşekkür ediyorum.
Sevgiler,
saygılar sunuyorum. (CHP sıralarından alkışlar)
BAŞKAN
– Teşekkür ederim Sayın Akaydın.
Halkların
Demokratik Partisi grup önerisini oylarınıza sunuyorum: Kabul edenler… Kabul
etmeyenler… Öneri kabul edilmemiştir.
Şimdi,
Cumhuriyet Halk Partisinin grup önerisini okutacağım ve işleme alacağım ve
oylarınıza sunacağım.
3.- CHP Grubunun, Eskişehir Milletvekili
Gaye Usluer ve arkadaşları tarafından, Millî Eğitim Bakanlığının kamuoyunda
tartışma yaratan bazı okulların yıkım kararının araştırılması amacıyla
5/10/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 5 Ekim 2017 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
5/10/2017
Türkiye Büyük Millet Meclisi Başkanlığına
Danışma
Kurulunun 5/10/2017 Perşembe günü (bugün) yaptığı toplantısında siyasi parti
grupları arasında oy birliği sağlanamadığından, grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Levent
Gök
 Ankara
 Grup
Başkan Vekili
Öneri:
Eskişehir
Milletvekili Gaye Usluer ve arkadaşları tarafından, Millî Eğitim Bakanlığının
kamuoyunda tartışma yaratan bazı okulların yıkım kararının araştırılması
amacıyla, 5/10/2017 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin (1393 sıra no.lu), Genel Kurulun
bilgisine sunulmak üzere bekleyen diğer önergelerin önüne alınarak, 5/10/2017
Perşembe günlü birleşimde sunuşlarda okunması ve görüşmelerinin aynı tarihli
birleşiminde yapılması önerilmiştir.
BAŞKAN
– Cumhuriyet Halk Partisi grup önerisinin gerekçesini açıklamak üzere, öneri
sahibi, Cumhuriyet Halk Partisi Grubu adına Eskişehir Milletvekili Sayın Gaye
Usluer konuşacak.
Buyurun
Sayın Usluer. (CHP sıralarından alkışlar)
Sizin
de süreniz beş dakika. 
CHP
GRUBU ADINA GAYE USLUER (Eskişehir) – Sayın Başkan, değerli milletvekilleri;
hepinizi saygıyla selamlıyorum. 
Yeni
yasama yılının Türkiye Büyük Millet Meclisi için, ülkemiz için, demokrasimiz,
cumhuriyetimiz, bu ülkede yaşayan herkes için ve bütün dünya için barışın
merkezi olmasını diliyorum. 
Geçtiğimiz
hafta yeni eğitim öğretim yılı başladı ancak yaklaşık 18 milyon öğrenci için ve
onların anne babaları için umuttan çok kaygıyla başladı yeni dönem. Peki,
bizler seçilmişler olarak “Çocuklarınız emin ellerdedir, içinizi ferah tutun,
en iyi imkânlarla en iyi eğitimi alacaklar.” diyebiliyor muyuz bu insanlara?
Hayır. Çünkü eğitim sistemimiz, on beş yıllık iktidar partisinin sayesinde
âdeta bir kâbusa döndü. Kusura bakmayın ama evet, hepinizin tek tek payı var bu
günahta. 
Eğitimde
on beş yılı özetleyecek olursak: Kadrolaşma, mevzuat değişiklikleri,
cemaatlerle yapılan iş birliği, müfredatı en az iki kez değiştirme ve altı kez
değişen Millî Eğitim Bakanı. Soruyorum sizlere: Bu sistem çocuklarımızda
umutsuzluk, velilerimizde kaygı oluşturuyorsa bu vebal kimin? Bu vebalden
kurtulmanın yolu bir gecede “Artık bu TEOG’u istemiyorum, bu TEOG ne yahu?”
diyerek TEOG’u kaldırmak olabilir mi? Geleceği çalınan nesillerin mağduriyeti
bir gün değil, ne yazık ki bir ömür sürecek. Sınavların adının ne olduğu önemli
değil, LGS, SBS, OKS, TEOG… Bunların hepsi sizin iktidarınız zamanında gündeme
gelen sınav sistemleri. 
Değerli
milletvekilleri, eğitimi paydaşlar olmadan kimse kendi keyfine göre
düzenleyemez, değiştiremez. Bakın, müfredatı değiştirdiniz, bilimsel mi? Değil.
Laik mi? Hiç değil. Kimden görüş aldınız? O hiç belli değil. Hangi akılla,
hangi metotla ve hangi referansla yapıyorsunuz bunu? Kılavuzunuz kim, lütfen
açıklayın, bunu hepimiz bilelim. Bir türlü eğitim sistemini yoluna koyamadınız
ve bu akılla eğitim sisteminin daha da yoluna koyulmayacağı açıkça görülüyor.
Bir
gece ansızın “TEOG kalkacak.” diyor AKP Genel Başkanı, vallahi bizim gibi, 80
milyon vatandaş gibi Millî Eğitim Bakanı da televizyon izlerken duyuyor TEOG’un
kaldırılması gerektiğini; eyvah ki eyvah! Yerine ne koyacağız belli değil. Hiç
kimsenin haberi yok. Bu ülkeyi kim yönetiyor? Diyorum ki sizlere: 80 milyon
kişinin aklı 1 kişinin aklından elbette ki daha büyüktür.
Acaba
her yere imam-hatip açmak mı bir marifet yoksa her okul için nitelikli eğitimi
hedeflemek mi? Bakın, imam-hatiplerde bu yıl üniversiteye giriş beşte 1
oranında, buna ne diyeceğiz? Velilerimiz her sene, çocuğunun okulu, öğretmeni
değişecek mi diye düşünmekten dert küpü oldu. 
FETÖ’yle
eğitim olmaz dedik, şimdi de yeni iş birliği protokolleri yaptınız. Kiminle? Ensar’la.
Kiminle? TÜRGEV’le. Kiminle? TÜGVA’yla. “Bir defadan bir şey olmaz.” dediniz,
hiçbirimiz unutmadık ama her gün, her gün tarikat ve vakıf yurtlarının yeni
istismar haberleri gelmeye devam ediyor.
Değerli
milletvekilleri, artık cahilliğe övgü dönemi bitti, bizler de artık sadece
eleştirmekle kalmayacağız, eğitim sistemindeki gerici, cinsiyetçi, dogmatik
olan bütün içeriği kaldırmak için el birliğiyle çalışacağız. Kiminle
çalışacağız? Velilerle çalışacağız. Kiminle çalışacağız? Öğretmenlerle çalışacağız.
Kiminle çalışacağız? Bu ülkedeki 18 milyon öğrenciyle çalışacağız. Kiminle
çalışacağız? Ayşe öğretmenlerle birlikte çalışacağız. (CHP sıralarından
alkışlar) 
Değerli
milletvekilleri, bakın, okullar açıldı ve okulların açıldığı gün birçok okulda
öğrencilere denildi ki: “Kusura bakmayın, okulunuz kapatılıyor, yıkılacak.
Kendi başınızın çaresine bakın.” 
Ben
buradan son söz olarak şunu demek istiyorum: Bu ülkenin çocuklarına bunu
yapmaya hakkınız yok, müfredat meselesi memleket meselesidir. Gelin, ortak akılla
çağdaş, laik, demokratik eğitim için hep birlikte mücadele edelim.
Hepinize
saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Usluer.
Cumhuriyet
Halk Partisi grup önerisinin üzerinde ikinci olarak Milliyetçi Hareket Partisi
Grubu adına Ankara Milletvekili Sayın Zühal Topcu konuşacak.
Buyurun
Sayın Topcu. (MHP sıralarından alkışlar)
MHP
GRUBU ADINA ZÜHAL TOPCU (Ankara) – Teşekkür ediyorum.
Sayın
Başkan, değerli milletvekilleri; Milliyetçi Hareket Partisi adına söz almış bulunuyorum.
Hepinizi saygıyla selamlıyorum. 
Evet,
benden önce bu kürsüye çıkan arkadaşlarımın da ifade ettiği gibi bugün 5 Ekim
Öğretmenler Günü. Herkes geldi, kutladı ama diyoruz ki bu kutlamaların,
özellikle bu özel günlerin altı doldurulmadığı müddetçe yalnızca söylemden
ileriye gidemeyecek, her sene o vakit geldiğinde böyle, tekraren söylenip rafa
kaldırılacak. Günümüzde olduğu gibi de şu anda olduğu gibi de her yıl biz aynı
şekilde öğretmenlerimizin ne kadar değerli olduğundan bahsediyoruz ama onlara sunduğumuz
hizmetler bakımından, onlara gerçekten verdiğimiz değer bakımından bırakın bir
adım ileriye gitmeyi, bırakın yerimizde durmayı, geriye gitmeye başladık. Bunu
özellikle paylaşmak istiyorum.
Öğretmen
dediğimizde, gerçekten Millî Eğitimin yükünü tek başına omuzlarında taşıyan
silahşorlardan bahsediyoruz, dava insanlarından bahsediyoruz çünkü sınıfa
girdiği zaman gözü eğitimden başka, öğrencilerinden başka, geleceğe
hazırlayacağı çok kıymetlisi gözünün nurlarından başka hiçbir şeyi düşünmüyor.
Ama iktidar olarak baktığımızda on beş yıldır en ezilen kesimin de öğretmenler
olduğunu gördük, en fazla hırpalanan sistemin de eğitim sistemi olduğunu
gördük. Eğitimde tutarlılık, geçerlilik, güvenilirlik çok önemlidir. Ama bütün
tutarsızlığın, geçerli olmayan bütün uygulamaların ve güvenilir olmayan yine
birtakım kuralların ve istikrarın olmadığını da biz yine burada gördük. Onun
için diyoruz ki eğer bir söz veriyorsak yapılması lazım. 100 bin ücretli
öğretmen var, hâlâ derse giriyorlar, bizim artık bunları daha çok dikkate
almamız gerekiyor. 
Evet,
eğitimin kalitesine baktığımızda, maalesef, bu kalitenin de gittikçe düştüğünü
görebiliyoruz ve sistemin de değiştiğini görebiliyoruz. Bu kürsüden
seslenirken, bu güzel ülkeye seslenirken daha iyi neler yapabilirizin ve daha
fazla nasıl katkıda bulunabiliriz ve dünya sıralamasında en başa oturmak için
neler yapabilirizin kaygısını paylaşmamız gerekiyorken burada hâlâ ve hâlâ
yapılan yanlışların şu şekilde düzeltilmesi gerektiği üzerine konuşuyoruz.
İnşallah, bundan sonra bunları tartışmak ümidiyle diyoruz ve teşekkür ediyoruz.
(MHP sıralarından alkışlar) 
BAŞKAN
– Teşekkür ederim Sayın Topcu.
Cumhuriyet
Halk Partisi grup önerisinin üzerinde son olarak Halkların Demokratik Partisi
Grubu adına Şanlıurfa Milletvekili İbrahim Ayhan konuşacaktır.
Buyurun
Sayın Ayhan. (HDP sıralarından alkışlar) 
HDP
GRUBU ADINA İBRAHİM AYHAN (Şanlıurfa) – Sayın Başkan, değerli arkadaşlar;
öncelikle ben de hepinizi saygıyla selamlıyorum.
Tabii,
bugün 5 Ekim Dünya Öğretmenler Günü. 5 Ekim Dünya Öğretmenler Günü’nü de
kutluyorum.
5 Ekim Dünya Öğretmenler Günü, 1994 yılında UNESCO ve
ILO’nun ortak kararıyla ilan edilmiş bir gün. Özellikle öğretmenler gününün
belirlenmesinin en önemli nedeni de öğretmenlerin toplumsal statüsünün
tanınmasına yönelik önemli bir aşamayı ifade etmesidir. Dolayısıyla
öğretmenlerin toplumsal statüsünün, öğretmenlerin hak ve özgürlüklerinin,
demokratik haklarının da bilinmesi açısından oldukça yararlı ve faydalıdır.
Fakat dünyada böyle bir durum söz konusuyken Türkiye gerçeğine baktığımız
zaman, bu gün kabul edilmekle beraber uluslararası sözleşmelerden kaynaklı,
Türkiye’de hâlen resmî bir şekilde Dünya Öğretmenler Günü kabul edilmemiştir.
Ne edilmiştir? 12 Eylül faşist cunta rejiminin 12 Eylülden sonra 24 Kasımı
Türkiye’de Öğretmenler Günü kabul etmesi bunu resmiyete geçirmiştir.
Dolayısıyla bu bile başlı başına büyük bir paradoks, başlı başına büyük bir
çelişkidir. Yani öğretmenler adına büyük methiyeler düzmek, öğretmenlerin
ellerinden öpülesi birer insan olduklarını söylemek şüphesiz önemli ama
öğretmenin temel sorunlarına değinmek ve onların en azından gününü resmiyette
kabul etmek bu samimiyetin ve bu yaklaşımın da bir parçası olarak
değerlendirilmek durumundadır.
Tabii, tüm bunlar olurken, işte arkadaşlar da az önce
ifade ettiler, 1.128 akademisyene dün beş bin altı yüz kırk yıl ceza istendi;
e, bunlar da öğretmen. Diğer yandan 30 binin üzerinde öğretmen ihraç edilmiş
son bir yıl içerisinde ve on binlerce öğretmen hukuksuz bir şekilde
soruşturmaya tabi tutulmadan açığa alınmış. Bu bayramda, Kurban Bayramı’ndan
iki gün önce, Diyarbakır, Şanlıurfa, Gaziantep, Mardin, Şırnak, Batman illeri
başta olmak üzere, burada görev yapan 1.130 öğretmen il dışına sürgün
edilmiştir. Hiçbir soruşturma yapılmadan, bakın, tüm bunlar önemli. Yani bir
yandan öğretmenleri savunacaksınız, bunun toplumsal geleceğimiz açısından
önemli olduğunu söyleyeceksiniz, diğer taraftan da öğretmenlere böylesi hak
gaspları, böylesi saldırıları gerçekleştireceksiniz. Bu kesinlikle kabul
edilebilir bir şey değildir.
Bu anlamıyla da ben tekrardan öğretmenlerimizin,
özellikle insanca ve onurlu bir şekilde mücadele eden tüm öğretmenlerimizin
Öğretmenler Günü’nü kutluyorum, saygılar sunuyorum. (HDP sıralarından alkışlar)
BAŞKAN – Teşekkür ederim Sayın Ayhan. 
Cumhuriyet Halk Partisi grup önerisini oylarınıza
sunuyorum: Kabul edenler... Kabul etmeyenler... Öneri kabul edilmemiştir. 
Sayın milletvekilleri, birleşime yirmi dakika ara
veriyorum, grup başkan vekillerini görüşmeye davet ediyorum. 
Buyurun. 
Kapanma Saati: 15.42
İKİNCİ OTURUM
Açılma Saati: 16.08
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli), İshak GAZEL (Kütahya)
-----0-----
BAŞKAN – Sayın
milletvekilleri, Türkiye Büyük Millet Meclisinin 4’üncü Birleşiminin İkinci Oturumunu
açıyorum.
Gündemin
“Kanun Tasarı ve Teklifleri ile Komisyonlardan Gelen Diğer İşler” kısmına
geçiyoruz.
1’inci
sırada yer alan, İş Mahkemeleri Kanunu Tasarısı ve Adalet Komisyonu Raporu’nun
görüşmelerine kaldığımız yerden devam edeceğiz.
VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- İş Mahkemeleri Kanunu
Tasarısı (1/850) ve Adalet Komisyonu Raporu (S. Sayısı: 491) (X)
BAŞKAN
– Komisyon? Burada.
Hükûmet?
Burada.
Dünkü
birleşimde İç Tüzük’ün 91’inci maddesine göre temel kanun olarak görüşülen 491
sıra sayılı Kanun Tasarısı’nın birinci bölümü üzerindeki görüşmeler
tamamlanmıştı. Şimdi, birinci bölümde yer alan maddeleri, varsa o madde üzerindeki önerge işlemlerini yaptıktan
sonra ayrı ayrı oylarınıza sunacağım. 
Sayın
milletvekilleri, son yapılan İç Tüzük değişikliği uyarınca maddeler üzerinde
verilen önergeleri aykırılık sırasına göre okutup işleme alacağım. Aynı
mahiyetteki önergelerin ise en kısa olanını okutup diğer önergelerin imza
sahiplerini okutarak birlikte işleme alacağım. İç Tüzük’ün 87’nci maddesinin
sekizinci fıkrası uyarınca değişiklik önergeleri artık bir defa okunacaktır.
Önergelerin fotokopileri ise gruplara dağıtılmıştır. 
Sayın
milletvekilleri, 1’inci madde üzerinde üç adet önerge vardır, ilk önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 491 sıra sayılı Kanun Tasarısı’nın 1’inci maddesinin tasarı metninden
çıkarılmasını arz ve teklif ederiz.

 Ahmet Yıldırım Mahmut
Toğrul Bedia Özgökçe Ertan
 Muş Gaziantep Van
 Saadet Becerekli Behçet
Yıldırım İbrahim Ayhan
 Batman Adıyaman Şanlıurfa
BAŞKAN
– Komisyon okunan önergeye katılıyor mu?
ADALET
KOMİSYONU BAŞKANI AHMET İYİMAYA (Ankara) – Katılmıyoruz Sayın Başkan.
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkan.
BAŞKAN
– Önerge üzerinde Şanlıurfa Milletvekili Sayın İbrahim Ayhan konuşacak.
Buyurun
Sayın Ayhan. (HDP sıralarından alkışlar) 
İBRAHİM
AYHAN (Şanlıurfa) – Sayın Başkan, değerli milletvekilleri; (1/850) esas
numaralı İş Mahkemeleri Kanunu Tasarısı’nın 1’inci maddesi üzerine grubum adına
söz almış bulunmaktayım. Genel Kurulu saygıyla selamlıyorum.
Hukukun
atası Roma hukuku “Birbirleriyle ilgisi olmayan yasalar tek bir yasada
toplanamaz.” der. Bugün torba kanun uygulaması giderek yaygınlaşmış, neredeyse
kanun çıkarmanın tek yöntemi gibi uygulanmaya başlanmıştır. Bu uygulama artık,
Anayasa’nın 36’ncı maddesinde hükme bağlanmış olan hak arama hürriyetinin
sınırlandırıldığı, hatta ortadan kaldırıldığı bir noktaya doğru gitmektedir.
Gerçekten, hukukçular için, uygulayıcılar için, hakkını aramak isteyen kişiler
için çıkan kanunları takip edebilmek, kanunlarda yapılan değişikliklere hâkim
olabilmek giderek zorlaşmaktadır. Toplum bu yasalara “torba” adını yakıştırmıştır.
Genellikle konusu belli olmayan, içeriğinde birbirleriyle ilgili veya ilgisiz
birçok yasada değişiklik yapan hükümler bulunan torba veya çuval niteliğindeki
yasa söz konusudur. 
Tüm
itiraz ve uyarılarımıza rağmen Komisyondan geçen ve yargının Arabuluculuk
Kurulu eliyle taşeronlaştırılması ve özelleştirilmesi anlamına gelen toplam 40
maddelik İş Mahkemeleri Kanunu Tasarısı’nın çıkış temelinde AKP’nin son on beş
yıllık emek ve işçi düşmanı politikaları olduğunu düşündüğümüz için öncelikle
bu politikaları teşhir etmenin önemli olduğunu düşünüyoruz.
Sayın
Başkan, değerli milletvekilleri; Başbakan Binali Yıldırım, Uluslararası Çalışma
Örgütünün (ILO) 10’uncu Avrupa Bölge Toplantısı açılış töreninde bir konuşma
yaptı, konuşmasında “Şimdi, iş yeri, işin devamı işverenin ne kadar
sorumluluğundaysa çalışanların, çalışanları temsil eden sendikaların da o kadar
sorumluluğundadır.” diyerek işçi ve patronu eşitleyen bir yerden konuştu. Emek
gücünü patrona satmak zorunda olan işçiye, patronun kâr maksimizasyonunu sağlamak
için bütün sömürü mekanizmalarını kullananların zenginleştiği bir ülkede siz
nasıl olur da patron ile işçiyi eşitleyerek aynı sorumluluğu yüklüyorsunuz?
Türkiye’de yoksulluk ve zenginlik sürekli olarak uçlarda birikirken, uçlar
arasındaki makas her geçen gün büyürken yapılan bu konuşma, Hükûmetin sermaye
seviciliğinin yakın kanıtıdır. İşçi dostu gibi görünen, işçinin hakkını
hukukunu savunuyormuş gibi yapıp sermayenin lehine yasalar çıkarmak da sizin
ustalaştığınız bir işe dönüştü. Eylül ayı itibarıyla TÜRK-İŞ 4 kişilik bir
ailenin yoksulluk sınırının 4.960 TL olduğunu açıkladı ve bu ülkede asgari
ücret 1.404 lira yani yoksulluk sınırı asgari ücretin 3,5 katı artmış
durumdadır. Peki, nasıl oluyor da bir işçi ve patron aynı sorumluluğa sahip
oluyor? 
Çalışma
ve Sosyal Güvenlik Bakanı Jülide Sarıeroğlu da İş Sağlığı ve Güvenliğinin
Geliştirilmesi Projesi’nin bir oteldeki kapanış konferansına katıldı, burada iş
kazaları ve meslek hastalıklarıyla ilgili istatistiklere ulaşılamadığı
yönündeki iddialara ilişkin olarak “Bu istatistiklerin güvenirliliği anlamında
ufak bir kuşku ve boş bir nokta söz konusu değil, Bakanlık olarak istatistik
anlamında herhangi bir sıkıntı olmadığını, Türkiye’nin geleceğine dair bütün
politikaları istatistiksel verilerle ortaya koyduğumuzu belirtmek istiyorum.”
demişti. Sayın Bakana hatırlatmak istiyoruz: Dört ay süren Sıfır Kaza
Projesi’nde “iş kazası” adı altında işlenen en az 757 iş cinayeti tespit
edildi. Bu ölümlerin en az yüzde 67’sinin de kampanyanın ekseninde yer alan
inşaatlarda gerçekleştiğini de buradan bir kez daha hatırlatmak istiyoruz. 
İşçi Sağlığı ve İş Güvenliği Meclisin hazırladığı
verilere göre, her gün güncellenen bilgiler ışığında 2017 yılının ilk dokuz
ayında yaşanan iş cinayetleri şöyle: Ocak ayında 161 işçi, şubat ayında 133,
mart ayında 152, nisan ayında 151, mayıs ayında 147, haziranda 170, temmuzda
207, ağustosta 217, eylül ayında ise 147 işçi yaşamını yitirdi. 2017 yılının
ilk dokuz ayında iş cinayetleri sonucu en az 1.485 işçi sizin sermaye
seviciliğiniz yüzünden hayatını kaybetti. Şimdi soruyorum, iş kazası sonucu
yaşamını yitirmiş tek bir patron var mıdır?
Saygılar, teşekkür ederim. (HDP sıralarından alkışlar) 
BAŞKAN – Teşekkür ederim Sayın Ayhan. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan İş Mahkemeleri Kanunu Tasarısı’nın 1’inci maddesinde öngörülen
değişikliğin aşağıdaki şekilde düzeltilmesini arz ve teklif ederiz. 
Madde
1 – (1) Bu Kanunun amacı; iş mahkemelerinin kuruluş, görev, yetki ile yargılama
usulünü düzenlemektir. 

 Ömer Süha Aldan Necati Yılmaz Mehmet
Gökdağ
 Muğla  Ankara Gaziantep

 Zeynel Emre Namık Havutça Cemal
Okan Yüksel
 İstanbul Balıkesir Eskişehir
 
 Sibel Özdemir Kemal Zeybek Gülay
Yedekci
 İstanbul Samsun İstanbul

 Mahmut Tanal  Kazım Arslan Bülent
Öz 
 İstanbul  Denizli
 Çanakkale
BAŞKAN
– Komisyon önergeye katılıyor mu?
ADALET KOMİSYONU BAŞKANI AHMET İYİMAYA (Ankara) –
Katılmıyoruz Sayın Başkanım.
BAŞKAN
– Hükûmet?
ADALET BAKANI ABDULHAMİT GÜL (Gaziantep) – Katılmıyoruz
Sayın Başkan.
BAŞKAN – Önerge üzerinde İstanbul Milletvekili Sayın
Mahmut Tanal konuşacak. 
Buyurun Sayın Tanal. (CHP sıralarından alkışlar) 
MAHMUT TANAL (İstanbul) – Değerli Başkan, değerli
milletvekilleri; görüşülmekte olan tasarının 1’inci maddesi tabii kanunun
amacını açıklamakta ancak bu kanunun amacının içerisinde -Sayın Bakan da uzun
süre avukatlık yaptığı için bilebilecek durumda- gayet rahat, iş hukuku
dersleriyle ilgili…
Ama dinleyen yok Sayın Başkanım, ben boş konuşuyorum
herhâlde. 
BÜLENT TURAN (Çanakkale) – Dinliyoruz Sayın Tanal.
BAŞKAN – Siz buyurun, siz buyurun dinliyorum. 
MAHMUT TANAL (Devamla) – Bakanın dinlemesi lazım,
dinlemiyor.
BAŞKAN – Siz lütfen Genel Kurula hitap edin, devam edin
konuşmanıza. 
MAHMUT TANAL (Devamla) – O zaman süreyi yeniden
başlatacak mısınız, mümkün mü?
BÜLENT TURAN (Çanakkale) – Sayın Bakanın bir kulağı
sizde, bir kulağı orada. 
MAHMUT TANAL (Devamla) – Sayın Bakanım, sizlerle ilgili
ama, kusura bakmayın sohbetten…
BAŞKAN – Sayın Tanal, siz lütfen Genel Kurula hitap
edin, gerekli uyarıları ben yaparım.
Buyurun.
MAHMUT TANAL (Devamla) – Peki.
Değerli
Başkanım, değerli milletvekilleri; hepinizi saygıyla, hürmetle selamlıyorum. 
Benim
elimdeki “İş Hukuku”, Profesör Doktor Nuri Çelik Hocanın kitabı. Bu, iş hukuku
dersleriyle ilgili, hukuk fakültelerinde öğretilen dersle ilgili. Gayet rahat,
meslek içi eğitim kanunuyla ilgili… Stajyer öğrencilerle ilgili, çıraklarla
ilgili iş kazaları haddinden fazla. Bu kanunla ilgili düzenleme iş
mahkemelerinin kapsamına almış değil. Sizden rica ediyorum yani gerek bu
stajyerleri gerekse aynı zamanda bu kursiyerleri, bunları da çıkabilecek olan
iş kazalarından dolayı iş mahkemelerinin görev alanına almakta yarar var.
Burada asliye hukuk mahkemesi, iş hukuk mahkemesi açısından büyük bir kargaşa
var; bu kargaşaya son vermek lazım. 
Gelelim… Sayın Bakan dünkü açıklamalarında “Evet, biz
yargımıza güveniyoruz.” dediler. Güzel bir temenni. Kendisi aynı zamanda
Hâkimler ve Savcılar Kurulunun da Başkanı, Anayasa’dan doğan, kaynaklanan doğal
bir başkan. Şimdi, ben şunu size söylemek isterim, gündemde çok tartışılan bir
konu: Anayasa’mızın 38’inci maddesi “Kanunsuz suç ve ceza olmaz.” der. MİT
tırları davası, MİT tırları olayı ne zaman oldu? 1 Ocak 2014’te bir sefer,
birinci olay; ikinci olay 19 Ocak 2014. 1 Ocak 2014, 19 Ocak 2014; iki sefer
oldu bu olay yani iki sefer MİT tırları yakalandı, MİT tırları denilen araçlar.
Peki -MİT tırlarının- MİT’le ilgili, MİT’in silah taşıma, silah sahibi
olabilme, nakliyat işi kanunu ne zaman bu Türkiye Büyük Millet Meclisinde
gerçekleşti? Nisan 2014’te. Nisan 2014’te kadar MİT’in silah taşıma yetkisi var
mıydı, nakliyat, transfer etme yetkisi var mıydı? Yoktu. Peki, olmayan bir
yetkiyle, MİT’in böyle bir silah nakliyatı, taşıma hadisesinden dolayı suç
işlenmiş olmuyor mu? Oluyor. Peki, arkadaş, biz şimdi Türkiye’de yargı
arıyoruz, savcı arıyoruz. Hâlen Türkiye Büyük Millet Meclisinde kanunlaşmayan
bir olaydan dolayı MİT’in bu şekilde şehirler arası transfer yapması suç değil
midir? Suçtur. Neden işlem yapmıyorsunuz? 
İkinci
bir husus: Bakın, Hâkimler ve Savcılar Kurulunun Başkanısınız. Ben sizin
vasıtanızla… Şu anda eğer izin sizden alınması gerekiyorsa sizden izin alalım.
Ben geçen gün İstanbul Cumhuriyet Başsavcısıyla görüşmek istedim. Görüşme
istemimin konusu da şuydu: İstanbul Adliyesi büyük bir alışveriş merkezine
benzemiş; lokantası, restoranı, kuaförü, berberi, ayakkabı boyacısı ne
ararsanız var, dosyalar yerde sürünüyor. Başsavcıyla görüşmeye gittim. Başsavcı
gayet rahat o koridora bizi sokmuyor, milletvekili olarak beni sokmuyor. Yani
orada sekretaryası var, sekretaryasına ulaşayım dedim, sekretaryasına da
ulaştırmadılar. Sekretaryası koridora geldi “Notunuzu alayım.” dedi. 
Şimdi
Değerli Bakanım, bir milletvekili o adliyenin sorunlarıyla ilgili başsavcıyla
görüşmek istiyor, sekretaryasına alınmıyoruz, koridorlarda not alınıyor. Hâlen
beni arayacaklar. Aradılar, dediler ki: “Efendim, başsavcı vekiliyle
görüşebilir misiniz?” Başsavcı vekiliyle görüşmek istemiyorum, ben başsavcıyla
görüşmek istiyorum. dedim. Hâlen şu anda başsavcıdan telefon bekliyorum, aşağı
yukarı bir on beş günlük süre geçti. Sizden rica ediyorum. İstanbul -Cumhuriyet
Başsavcılığı- Çağlayan Adliyesinde dosyalar koridorlarda. Orası alışveriş
merkezi mi, adalet sarayı mı? Adalet sarayına yakışır bir vaziyette adalet
hizmetlerinden yararlanmak istiyor vatandaşımız. Orası alışveriş merkezi değil,
adaletin tecelli yeri. 
Teşekkür
ediyorum, saygılar sunuyorum.(CHP sıralarından alkışlar)
BAŞKAN
– Teşekkür ederim Sayın Tanal.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Milet Meclisi Başkanlığına
Görüşülmekte
olan 491 sıra sayılı İş Mahkemeleri Kanunu Tasarısı’nın 1'inci maddesindeki
"kuruluş, görev, yetki ve” ibaresinin "kuruluşunu, görev ve yetkileri
ile” şeklinde değiştirilmesini arz ve teklif ederiz.
 İsmail Faruk Aksu Zühal
Topcu Baki Şimşek
 İstanbul Ankara Mersin

 Mustafa Mit Ruhi
Ersoy Arzu Erdem
 Ankara Osmaniye İstanbul

 Deniz Depboylu
 Aydın
BAŞKAN
– Komisyon önergeye katılıyor mu?
ADALET
KOMİSYONU BAŞKANI AHMET İYİMAYA (Ankara) – Katılınmıyor Sayın Başkan.
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkan.
BAŞKAN
– Önerge üzerinde Osmaniye Milletvekili Sayın Ruhi Ersoy konuşacak.
Buyurun
Sayın Ersoy. (MHP sıralarından alkışlar)
RUHİ
ERSOY (Osmaniye) – Sayın Başkan, değerli milletvekilleri; grubumuz adına Genel
Kurulu saygıyla selamlıyorum.
İş
Kanunu’yla ilgili yapılan tartışmalar ve bu kapsamda gelen önergelerden, 1’inci
madde üzerinde söz almış bulunuyorum. 
Söz
aldığım konu aslında bizi bir yönüyle memnun eden, bir yönüyle de eksik
bulduğumuz bir husus; öncelikle onu izah etmek istiyorum. 
İşçi
ve işveren arasındaki problemin çözümü için uzlaşma kurulunun oluşması, bizim
Milliyetçi Hareket Partisi olarak 2015 Seçim Beyannamemizde “Ferdî iş
uyuşmazlıklarının işçi, işveren ve kamu temsilcilerinden oluşan bir ara
buluculuk sürecinden geçmesi sağlanarak yargıya gitmeden çözümüne yardımcı
olacak düzenlemeler yapılacaktır.” şekliyle vaat ettiğimiz konulardan bir
tanesi. Fakat bizim bu beyannamemize aldığımız konudaki tavsiye ile şu anki
uygulama arasındaki fark “Buraya giden yargıya gidemez.” anlamı çıkmamalı; aynı
zamanda, arzu eden işçinin, çalışanın yargı yoluna da başvurabilmesi hak olarak
verilmeli. Bu noktada yargının yükü hafifletilirken, uzlaşma kuruluna
sorumluluk yüklenirken arzu eden çalışanın “Ben uzlaşma kurulundan ziyade
yargıya da gidebiliyorum.” diyebileceği alanlar da bir hak olarak
verilebilmeli. 
Şimdi,
hukukun oluşması süreci; modern hukuk içerisinde devlet ve milletin arasının
uzlaşma zemini olarak bilinen modern hukuk tarihiyle beraber bir de halk hukuku
olarak bilinen teamüllerin, geleneklerin, örfün, âdetin olduğu ve insanlığın
yeryüzü serüveninden bugüne kadar getirdiği bir arada yaşama kültürünün
neticesi olarak da bizde oluşan “hak” kavramı ve “hukuk” kavramı
medeniyetimizin ürettiği temel umdelerdir. Buradan hareketle, işçinin alın
terinin kurumadan hakkının verilmesi kültüründe çalışanın birinci derecede
yüceltilmesi meselesi. Bu, siyasi retorik olarak da “İnsanı yaşat ki devlet
yaşasın.” şekliyle siyasilerin kullandığı bir kavramdır. 
Bu
meselelere yaklaşırken göz önünde bulundurmamız gereken hususlardan bir tanesi
de şu: Bu kapitalist sistemin insan sömürü düzenine karşı Türkiye Cumhuriyeti
devleti kendi kuruluş felsefesini tanımlarken Anayasa’sının temel maddeleri
içerisine koymuştur; Türkiye Cumhuriyeti devleti laik, sosyal bir hukuk
devletidir. İşte, buradaki sosyal ve hukuk devleti birbirinin vazgeçilmez
tamamlayıcısıdır. Sosyal devlet anlayışının içerisinde, belki dünyanın hiçbir
ülkesinde bizim kadar kapsamlı olmayan Sosyal Güvenlik Kurumunun arka planında
kuruluş felsefemizle doğru orantılı bir anlayış vardır. Bu, devletimizin
kurumsal aklıyla ilgilidir. İşte bu kurumsal aklı son zamanlarda hizmet alımını
hızlandırmak, artı çalışanların sosyal haklarının veyahut da sosyal devlet
gereği olan hakların verilmesi hususunda da, bir noktada yöneten iradenin
tasarruf tedbirleri adına özelleştirdiğini görüyoruz hizmet satın alımı ve
taşeronluk müessesesiyle. İşte, bu kamudaki taşeronluk müessesesinin olağanüstü
bir yük hâline geldiği gözlemleniyor ama yine Hükûmet tarafından vadedilen
taşerona kadro ve sosyal haklar meselesi vardı. Memleketimizin yaşadığı kriz
anları ve ülke gündeminin daha farklı millî güvenlik konularına eğilmesi süreci
bir yandan devam ediyor, bir taraftan da sosyal devlet anlayışı gereği,
normalleşmenin emaresi olarak da biz Milliyetçi Hareket Partisi olarak bu
taşerona kadro verilmesi sürecinin hızlandırılmasının takipçisiyiz. Bu süreç
önümüzdeki günlerde taşerona verilecek kadroların müjdesiyle beraber sosyal
devletin gereği olan yaklaşımların da aynı zamanda bir ifadesidir. 
Bu
kapsamda, bize gelen diğer taleplerden bir tanesi de staj döneminin sigortalı
olarak sayılması veyahut da staj yaptığı dönemde -lise yıllarında, yüksekokul
yıllarında- çalışan bir işçinin geçmişe dönük staj dönemiyle alakalı
uygulamaların da bu kapsamda, geçmişe dönük borçlanmayla bu haklardan istifade
edebilme arzularıdır. Bu her iki talep de gayet insani bir taleptir, bizim
devlet ile milletimizin arasındaki sözleşmeyi oluşturan Anayasa’mızın temel
hükümleri çerçevesindeki sosyal devlet olmanın bir gereğidir. 
Sosyal
devlet olmanın gereğini yerine getirdikçe milletimizi daha güçlü, zengin ve bu
manada yöneten ve yönetilen arasındaki ilişkiyi de daha sağlıklı tesis
edeceğimizi düşünüyor, bu kapsamda bu önergemizin kabulünü Genel Kurula saygılarımla
arz ediyorum. (MHP sıralarından alkışlar)
BAŞKAN
– Teşekkür ederim Sayın Ersoy.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
2’nci
maddede üç adet önerge vardır, ilk önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 491 sıra sayılı Kanun Tasarısı’nın 2’nci maddesinin tasarı metninden
çıkarılmasını arz ve teklif ederiz.
 Ahmet Yıldırım Mahmut Toğrul Bedia
Özgökçe Ertan
 Muş Gaziantep Van
 Saadet Becerekli Behçet
Yıldırım İbrahim Ayhan
 Batman Adıyaman Şanlıurfa
BAŞKAN
– Komisyon önergeye katılıyor mu?
ADALET
KOMİSYONU BAŞKANI AHMET İYİMAYA (Ankara) – Katılmıyoruz Sayın Başkanım.
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkanım.
BAŞKAN
– Önerge üzerinde Şanlıurfa Milletvekili Sayın İbrahim Ayhan konuşacak.
Buyurun
Sayın Ayhan. (HDP sıralarından alkışlar)
İBRAHİM
AYHAN (Şanlıurfa) – Tekrardan böyle, üst üste gelip gidiyorum ama…
BAŞKAN
– Bugün sizin gününüz, hep siz geliyorsunuz kürsüye.
İBRAHİM
AYHAN (Şanlıurfa) – Elimde kaldı.
BAŞKAN
– Buyurun.
İBRAHİM
AYHAN (Şanlıurfa) – Sayın Başkan, değerli milletvekilleri; İş Mahkemeleri
Kanunu Tasarısı’nın 2’nci maddesi üzerine grubum adına söz almış bulunmaktayım.

Türkiye'de
uygulanmakta olan OHAL ve KHK rejiminin 1’inci yılını geride bıraktık;
özellikle on beş ay, on altı ay filan geçti. Konuyla ilgili Hükûmetin vermiş
olduğu beyanatlarda OHAL’den sadece terör örgütlerinin etkilendiğini, başka da
kimsenin etkilenmediği söylenmektedir. Oysa işçi hakları ve iş cinayetlerinde
Türkiye tam bir üçüncü dünya ülkesi durumuna düşmüş; hak ihlalleri, intiharlar,
borçla yaşama, borcu borçla kapatma bir zincire dönüşmüş durumda. İsterseniz
size birkaç örnekle bu durumu somutlayalım. 
Kamuda
yapılan ihraçlara karşı Ankara’da eyleme başlayan eğitim emekçileri Nuriye
Gülmen ve Semih Özakça’nın açlık grevleri cezaevi koşullarında 6’ncı ayını
doldurdu. Düzce Tekno Maccaferri grevinin 25’inci gününde bizzat devlet grev
kırıcılığı yaptı. Jandarma müdahalesi sonucu BİRLEŞİK METAL-İŞ üyesi işçiler
gözaltına alınarak mallar fabrikadan çıkarıldı. Elini iş makinesine kaptıran
işçi OHAL’de kimliği yanında olmadığı için bir saat Pamukkale Üniversitesi
Hastanesinde acil servisinde bekletildi. Ataması yapılmadığı için yaşam ümidini
kaybeden sosyal bilimler öğretmeni İsa Erdoğan intihar ederek yaşamını yitirdi.
Kayseri’de ücretlerini alamayan inşaat işçileri çatıya çıktı. Üç aydır ücreti
ödenmeyen Avcılar Belediyesi işçilerinden Özgür -soy ismini hatırlamıyorum-
bunalıma girdi ve icraların ardından kirayı da ödemeyince intihara kalkıştı.
Türkiye’yi getirdiğiniz hâl bununla sınırlı değil elbette. Buradaki hak
ihlallerini sıralamaya kalksak belki Genel Kurulu günlerce kilitlemek zorunda
kalacağız. 
Sayın
Başkan, değerli milletvekilleri; gelelim ekonominin hâl ve gidişatına. Karneniz
o kadar kötü ki mızrak çuvala sığmıyor artık. TÜİK enflasyon verilerini
açıkladı. Buna göre resmî enflasyon bile çift hanelere yani yüzde 10,68’e
yeniden çıktı. Kira, gıda, yol, eğitim, sağlık masrafı da eklenince borç
sarmalı içinde yaşayan, gelecekten umudunu kesmiş, depresif bir topluma
dönüşmüş durumdayız. Hâl böyle iken torba yasalarla sermayeyi önceleyen, patronları
koruyan yasa ve yönetmelikler Meclisin gündeminden hiç eksik olmuyor. Somut bir
örnek; 19 Ağustosta yapılan yönetmelik değişikliğiyle turizm, özel güvenlik ve
sağlık hizmeti yürüten işlerde çalışan işçiler için gece yedi buçuk saatten
fazla çalıştırma yasağı kaldırıldı. Değişiklikle patrona işçiden fazla çalışma
onayını dilerse iş sözleşmesinin yapılması sırasında, dilerse fazla çalışma
gereksinimi doğduğu anda alabilme olanağı getirildi. Yönetmelikte yapılan
değişikliğe göre işçi fazla çalışma konusunda vermiş olduğu onayı dilerse bir
ay önceden işverene yazılı bildirimde bulunarak geri alabilecek. Ya, şimdi
sormak gerekir. İşsizliğin bu kadar yaygın olduğu bir ülkede hangi işçi bu
durumda patronuna “Ben fazla çalışma bildirimimi geri çekiyorum." diyebilecek?
Bunu diyecek işçinin hemen kapının önüne konulacağını hepimiz çok iyi
bilmekteyiz. 
Gelelim
“Dünyanın en iyi ekonomilerinden biriyiz.” beyanlarına. İyiyiz de rakamlar hiç
bunu göstermemektedir. Türkiye’nin AB’ye 136,3 milyar dolar borcu var yani toplam
borçların üçte 1’ine yakın bir rakam. Dış borç ne kadar? 432,352 milyar dolar
olarak gerçekleşti. İsterseniz bu konuda biraz ayrıntı verelim. Son altı ayda
30 milyar dolar artan dış borcun üçte 1’i kamudan kaynaklandı. Şubat 2017
sonrası sıcak para girişi daha çok borç olarak gerçekleşti. Kamu kâğıtlarının
faizi o kadar cazip ki “Bu da mı faiz lobisinin işi?” diye sormak gerekiyor
Sayın Başbakana. Bitmedi, bir örnek daha: 432 milyar dolar dış borcun yüzde
70’i özel sektöre ait. Yani, bunun anlamı şu: Millî gelirin yüzde 52’sine
ulaşan borçların dörtte 1’i kısa vadeli. Doların hafif bir kıpırdamasıyla neler
olacağını kestirmek de artık sizin takdirinize kalmış diyorum, hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Ayhan.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan İş Mahkemeleri Kanunu Tasarısı’nın 2’nci maddesinde öngörülen değişikliğin
aşağıdaki şekilde düzeltilmesini arz ve teklif ederiz.
MADDE
2 — (1) İş mahkemeleri, Hâkimler ve Savcılar Kurulunun olumlu görüşü alınarak,
tek hâkimli ve asliye mahkemesi derecesinde Adalet Bakanlığınca gerekli görülen
yerlerde kurulur. Bu mahkemelerin yargı çevresi, 26/9/2004 tarihli ve 5235
sayılı Adlî Yargı İlk Derece Mahkemeleri ile Bölge Adliye Mahkemelerinin
Kuruluş, Görev ve Yetkileri Hakkında Kanun hükümlerine göre belirlenir.
(2) İş
durumunun gerekli kıldığı yerlerde iş mahkemelerinin birden fazla dairesi
oluşturulabilir. Bu daireler numaralandırılır. İhtisaslaşmanın sağlanması
amacıyla, gelen işlerin yoğunluğu ve niteliği dikkate alınarak, daireler
arasındaki iş dağılımı Hâkimler ve Savcılar Kurulu tarafından belirlenebilir.
Bu kararlar Resmi Gazete'de yayımlanır. Daireler, tevzi edilen davalara bakmak
zorundadır.
(3) İş
mahkemesi kurulmamış olan yerlerde bu mahkemenin görev alanına giren dava ve
işlere, o yerdeki asliye hukuk mahkemesince, bu Kanundaki usul ve esaslara göre
bakılır.
 Ömer Süha Aldan Necati Yılmaz Mehmet
Gökdağ
 Muğla Ankara Gaziantep
 Zeynel Emre Namık Havutça Sibel
Özdemir
 İstanbul Balıkesir İstanbul
 Gülay Yedekci Kemal Zeybek Mahmut
Tanal
 İstanbul Samsun İstanbul
 Kazım Arslan  Bülent Öz
 Denizli Çanakkale
BAŞKAN
– Komisyon okunan önergeye katılıyor mu? 
ADALET
KOMİSYONU BAŞKANI AHMET İYİMAYA (Ankara) – Katılmamayı tercih ediyoruz efendim.

BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkanım. 
BAŞKAN
– Önerge üzerinde Denizli Milletvekili Sayın Kazım Arslan konuşacak. 
Buyurun
Sayın Arslan. (CHP sıralarından alkışlar) 
KAZIM
ARSLAN (Denizli) – Sayın Başkan, değerli milletvekilleri; hepinizi öncelikle
sevgiyle, saygıyla selamlıyorum. 
491
sıra sayılı İş Mahkemeleri Kanunu Tasarısı üzerine görüşmeler yapmaktayız.
2’nci maddesinde yapılmasını istediğimiz değişiklik önergesiyle ilgili olarak
Cumhuriyet Halk Partisi adına söz aldım. 
Önergemiz iş mahkemelerinin kuruluşuna ilişkin bir
değişikliğin yapılmasına ilişkindir. İş mahkemelerinin kamu düzeninin
sağlanmasında işveren-işçi arasındaki hem diyaloğun pekişmesinde hem barışın
sağlanmasında hem de bu yönde oluşan haksızlıkların giderilmesinde çok önemli
bir rolü vardır. O nedenle kamu düzeninin en iyi bir şekilde sağlanabileceği ve
bu iki kesim arasındaki ihtilafların çabuk bir şekilde, ivedi bir şekilde
giderilebileceği bir iş mahkemesi yapısının oluşturulmasının elbette ki çok
büyük faydası olacaktır. Eğer bir dava açılıp günlerce, aylarca, yıllarca
mahkemede sürünüyorsa, davalar hızlı bir şekilde görülemiyorsa, haklar
zamanında alınamıyorsa, şimdi bu alanlarda gerekli olan mahkemeler
kurulamıyorsa zamanında, hâkimler atanamıyorsa ve buradaki fiziki şartlar
yerine getirilemiyorsa, personel desteği yapılamıyorsa elbette ki o yargının yavaş
işleyeceği bir gerçektir. Bir kere, yargımızı bu alandan, bu yapıdan kurtarmak
zorundayız. Ara buluculuğa havale etmek suretiyle sorunları çözmek yerine,
devletin asli görevi olan adalet anlayışını, görevini iş mahkemeleri kanalıyla
sürdürmenin, yerine getirmenin çok büyük faydası olacaktır. 
Tabii,
mahkemeler görevlerini yaparken bağımsız olmalıdır, tarafsız karar vermelidir.
Eğer tamamen Bakanlığa bağlı, yine Hâkimler ve Savcılar Kurulunun
inisiyatifinde ve siyasetin inisiyatifinde yürütülen bir yargı yapısı varsa
yine o yargı yapısı içinde de gerçek anlamda tam anlamıyla adaletin
gerçekleşmesi kesinlikle mümkün değildir. Onun için, öncelikle yargının
tarafsız olması ve bağımsız hâle gelmesi noktasında çalışmaların yapılması ve
bu Anayasa değişikliğiyle getirilen yanlışlıktan hızla geri dönülmesinin çok
büyük faydası olacaktır.
Değerli
arkadaşlarım, ayrıca, yargımızın yapısı öyle bir noktaya gelmiştir ki -bir
hukukçu olarak, bir işveren olarak- gerçekten hiçbir işverenin bugün hak aramak
için adliyelere gitmediğine ve birçok anlaşmazlıkları kendi arasında çözmeye
çalıştığına, hatta alacaklarından da vazgeçtiğine tanık olmaktayız, bunları da
görüyorsunuz. Şimdi, siz yargıyı çalışacak bir noktaya getirmezseniz,
kadrolarınızı bu şekle sokamazsanız gerçekten hak ve adaletin gerçekleşmesine
engel olmuş olursunuz.
Değerli
arkadaşlarım, bunun için yargıda ihtisaslaşmaya çok büyük ihtiyaç var. Eğer iş
mahkemelerinde çalışacak hâkimleri aynı alanda başından sonuna kadar çalışacak
bir hukuk hâkimi olarak, bir iş mahkemesi hâkimi olarak yetiştirip onu
değerlendiremezseniz yine iş mahkemelerinde gerçek anlamda beklediğiniz
sonuçları alamazsınız. Onun için, hukuk mahkemesinden ceza mahkemesine, ceza
mahkemesinden hukuk mahkemesine atanacak hâkimlerle yargıda bir sonuç da
alamazsınız Sayın Bakanım, kesinlikle hâkimler kurulunu ve savcılar kurulunu
ayırarak iki ayrı kurul hâlinde ve savcıları ancak ceza mahkemelerine atamak
yine, ceza mahkemelerindeki hâkimleri de savcı yapmak suretiyle yargıyı daha
hızlı, daha iyi bir şekilde sürdürebilirsiniz diye belirtmek istiyorum. Çünkü
bu adaletsizliklerin temelinde gerçekten yargının yavaş işlemesi vardır,
yargıda gerçek anlamda adaletin gerçekleştirilememesi vardır, yargıdaki
bağımlılık vardır, yargıda verilen işaretlere göre verilen kararlar vardır,
yargıya müdahale vardır, kesinlikle siyasi iktidar olarak bundan
vazgeçmelisiniz. 
Bu
sebeple hepinize teşekkür ediyorum, saygılar sunuyorum, sağ olun. (CHP
sıralarından alkışlar) 
BAŞKAN
– Teşekkür ederim Sayın Arslan.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 491 sıra sayılı İş Mahkemeleri Kanunu Tasarısı’nın 2'nci maddesinin
(2)’nci fıkrasının aşağıdaki şekilde değiştirilmesini arz ve teklif ederiz.

 İsmail Faruk Aksu Zühal Topcu Baki
Şimşek
 İstanbul Ankara
 Mersin
 Deniz Depboylu Mustafa
Mit
 Aydın 
Ankara
"(2)
İş durumunun gerekli kıldığı yerlerde iş mahkemelerinin birden fazla dairesinin
oluşturulması halinde bu daireler numaralandırılır. İhtisaslaşmanın
sağlanmasını teminen, işlerin yoğunluğu ve niteliği dikkate alınmak kaydıyla,
daireler arasındaki iş dağılımı Hâkimler ve Savcılar Kurulu tarafından
belirlenir. Kurulun bu yöndeki kararları Resmî Gazete'de yayımlanır. Daireler,
tevzi edilen davalara bakmak zorundadır.”
BAŞKAN
– Okunan önergeye komisyon katılıyor mu? 
ADALET
KOMİSYONU BAŞKANI AHMET İYİMAYA (Ankara) – Komisyon katılmıyor Sayın Başkan. 
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkanım. 
BAŞKAN
– Önerge üzerinde Mersin Milletvekili Sayın Baki Şimşek konuşacak. 
Buyurun
Sayın Şimşek. (MHP sıralarından alkışlar) 
BAKİ
ŞİMŞEK (Mersin) – Sayın Başkan, değerli milletvekilleri; 491 sıra sayılı İş
Mahkemeleri Kanunu Tasarısı’nın 2’nci maddesi üzerine verilen önerge üzerinde
Milliyetçi Hareket Partisi Grubu adına söz almış bulunmaktayım, yüce heyetinizi
saygıyla selamlıyorum.
Değerli
milletvekilleri, iş mahkemeleriyle ilgili kanun tasarısının 2’nci maddesinde
işveren ve işçi arasındaki uyuşmazlıklarda ara buluculuk komisyonunun
kurulmasını destekliyoruz. Yalnız ara buluculuk komisyonu kurulur iken
insanların mahkemeye gidiş süreçlerinin de uzatılmasına Milliyetçi Hareket
Partisi olarak karşı çıkıyoruz. İnsanlar eğer ara buluculuk müessesesine gitmek
istemiyorlarsa direkt mahkemeye başvurabilmeliler, burada bir zaman kaybı
olmamalıdır. Geç gelen adalet hiçbir zaman adalet olmayacaktır. 
Ben
buradan tutuklu erler ve askerî öğrencilerle ilgili bir örnek size vermek
istiyorum Sayın Bakanım. Erkan Ünal diye Mersin Çamlıyayla Sarıkavak köyünden
ortaokul mezunu, annesi babası köyde yaşayan bir gencimiz -kendisi de köyde
yaşayan- İstanbul’a askere gidiyor, yirmi günlük askerken darbe gerçekleşiyor.
Bu gencimiz şu anda hiçbir olaya karışmamasına rağmen on dört ay on beş gündür
İstanbul’da cezaevinde yatıyor. Maalesef bununla ilgili bölgemizden çok sayıda
şikâyet almaktayız. Tutuklu erler ve askerî öğrencilerle ilgili mahkeme
sürecinin bir an önce hızlandırılarak bunlardan suçsuz olanların tahliye
edilmesini talep ediyoruz. 
Taşeron
yasası… Milletin gündemi farklı tabii, bizim gündemimizle milletin gündemi. Hem
7 Haziran seçimlerinde hem 1 Kasım seçimlerinde söz verildi. Bizi her gün çok
sayıda… Çünkü en büyük taşeron çalıştıran kurum devlet, belediyeler,
hastaneler, orman teşkilatları ve Millî Eğitim. Maalesef bu yasayla ilgili de
vatandaşın beklentisi devam ediyor. 
İŞKUR’a işçi alımlarıyla ilgili -gerek Millî Eğitim
gerek belediyeler gerekse orman işletmelerine- yine vatandaşların beklentisi
alımların şeffaf olarak yapılabilmesi. Bunu kurumsal bir statüye kavuşturup bu
alımların tamamının noter huzurunda yapılan çekilişlerle yapılmasını talep
ediyoruz. Adalet Bakanı olarak da burada en büyük sorumluluğun, adil davranma
sorumluluğunun sizde olduğuna inanıyoruz. Çünkü bu konuda çok sayıda şikâyet
var. Biz direkt kurum müdürünü aradığımız zaman bize verilen cevap şu oluyor:
“AK PARTİ il başkanlığından bize liste geliyor, bunun dışında hareket
edemiyoruz.” Herhâlde bunun tersini söyleyebilecek bu salonda bir tane
milletvekili yoktur. Hükûmetin bu konuda adil davranmasını ve Türkiye’de bütün
kurumlara yapılan alımlarda şeffaf davranılmasını istiyoruz. 
Asgari ücret, maalesef, on beş yıllık AKP iktidarı
döneminde 1.400 lira seviyelerinde hâlâ devam ediyor. Asgari ücretlinin yaşam
standardı çok düşük, bunun yükseltilmesi lazım. Seçimlerde asgari ücretlilere
ve geçim standardı gelir seviyesinin altında olanlara Hükûmetimiz 100 liraya ve
250 liraya konut verileceğiyle ilgili billboardlar astı, bununla ilgili seçim
meydanlarında vaatler verdi. Asgari ücretli işçilerimiz 100 liralık konutların
ne zaman verileceğini merakla bekliyorlar. Bunu Hükûmetin bir an önce
gerçekleştirmesini bekliyoruz. 
İş güvenliğiyle ilgili çok sayıda mevzuat değişikliği
yapıldı, çok sayıda kararlar alındı ama maalesef iş güvenliği şu anda kâğıt
üzerinde alınıyor, fiilî durumda bir iş güvenliği yok. Türkiye, iş kazalarında
maalesef Avrupa’da, dünyada en ön sıralarda yer alıyor. Toplumu
bilinçlendirmedikten sonra, çalışan işçiyi eğitmedikten sonra sadece kâğıt
üzerinde, mevzuata uysun diye alınan iş güvenliği tedbirlerinin hiçbirisinin
sonuç vermesi mümkün değil. Türkiye’de yine işçi ölümleri, Avrupa’da, dünyada
rekor kırmaya devam edecektir. Bununla ilgili köklü çözüm bulmamız lazım. 
Yapı-denetim firmaları kuruldu. Yapı-denetim
firmalarında belki demiri, çimentoyu bilmeyen elemanlar çalışıyor, sadece imza
atıyorlar. En çok İş kazalarının olduğu inşaatlarda maalesef doğru bir yol
izlenmiyor. Bununla ilgili de Hükûmetimizin gerekli tedbirleri almasını
bekliyorum. 
Ben bu duygu ve düşüncelerle yüce heyetinizi saygıyla
selamlıyorum. (MHP sıralarından alkışlar) 
BAŞKAN – Teşekkür ederim Sayın Şimşek. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
3’üncü maddede dört adet önerge vardır. 
Türkiye Büyük Millet Meclisi
Başkanlığına
Görüşülmekte olan 491 sıra sayılı Kanun Tasarısı’nın
3’üncü maddesinin tasarı metninden çıkarılmasını arz ve teklif ederiz.

 Ahmet Yıldırım Mahmut Toğrul Bedia
Özgökçe Ertan
 Muş Gaziantep Van

 Saadet Becerikli Behçet
Yıldırım Sibel Yiğitalp
 Batman Adıyaman Diyarbakır

BAŞKAN
– Okunan önergeye Komisyon katılıyor mu? 
ADALET
KOMİSYONU BAŞKANI AHMET İYİMAYA (Ankara) – Katılmıyoruz Sayın Başkanım. 
BAŞKAN
– Hükûmet? 
ADALET
BAKANI ABDULHAMİT GÜL (Gaziantep) – Katılmıyoruz Başkanım. 
BAŞKAN
– Önerge üzerinde Diyarbakır Milletvekili Sayın Sibel Yiğitalp konuşacak. 
Buyurun
Sayın Yiğitalp. (HDP sıralarından alkışlar) 
SİBEL
YİĞİTALP (Diyarbakır) – Sayın Başkan, değerli milletvekilleri; kanun tasarının
3’üncü maddesiyle ilgili grubum adına söz almış bulunmaktayım. 
Bu
maddeyle, kanun tasarısının kalbi olarak görülebilecek ara buluculuk kurumuna
başvuru zorunlu hâle getirilmektedir. Öncelikle, ara buluculuk sistemi
gönüllülük esasına dayanmalıdır. Her iki taraf da bu süreçte eşit haklara ve
imkânlara sahip olduklarını bilmeliler. Oysa işçi ile işverenin hiçbir anlamda eşit
olmadığı açıktır.
İş
hukukunun temel ilkesi, işçinin korunması ve işçi lehine yorumdur. Ancak, bu
düzenlemeyle, işçilerin alacakları ara bulucular yoluyla engellenmek
istenmektedir. Bu yüzden, ara buluculuk sisteminin zorunlu hâle getirilmesi,
işçi sömürüsünün yasal hâle getirilmesi anlamına gelmektedir. Bu sistem, bu
anlamda, işçiyi ölümü göstererek sıtmaya razı etmekten başka bir şey değildir.
Tasarının
bu maddesiyle emekçilerin Anayasa’da güvence altına alınmış hak arama
özgürlüklerine bir darbe vurulmaktadır. İşveren sendikalarının tasarıya tam
destek vermelerinin nedeni de budur. Fakat işçi sendikaları da yayınladıkları
bildirilerde ve açıkladıkları görüşlerde tasarıya karşı olduklarını
açıklamışlardır, tasarının işçi aleyhinde bir düzenleme olduğunu da açıkça
ifade etmişlerdir. Ayrıca, Anayasa ve ILO’nun ruhuna aykırıdır. Sendikalar
işlevsizleştirilmeye çalışmakta, iş hukukunun temel felsefesi olan işçiyi
koruma ilkesini zedelemektedir.
Sayın
Başkan, değerli milletvekilleri; uyuşmazlık türleri arasından sadece iş
uyuşmazlıklarında ara buluculuğun zorunlu olması da ayrıca manidardır. Maddenin
(9)’uncu fıkrasında düzenlenen ara buluculuk bürosunun yetkisine itiraz ve
benzeri yöntemlerle üç haftalık sürenin aşılması mümkündür. Tasarı, birçok dava
türünde temyiz hakkını ortadan kaldırarak da işçilerin anayasal hak arama
özgürlüğünü daraltmaktadır.
Maddenin
(10)’uncu fıkrasına göre, üç dört hafta gibi kısa sürede taraflar arasında sulh
yoluna gitmenin imkânı yoktur. İş mahkemelerinde hak ettiğini alabilecek olan
bir işçiye yıllarca sürecek olan bir dava süreci ara bulucu tarafından
hatırlatılacak ve davadan vazgeçmesi önerilecektir. Şu ana kadarki
uygulamalarda, işçinin hak ettiğinden çok daha az miktarlara ikna edildiği
görülmektedir. Özellikle taşra kentleri gibi küçük yerleşim yerleri ve büyük
şirketlerin davalarında ara bulucunun işveren baskısı altında olacağı da
öngörülmelidir. İşçi hem sosyal bir baskıyla hem de hantal yargı sistemiyle
tehdit edilmektedir. Yargının hantallığının faturası işçiye, emekçiye
kesilmektedir. 
Yine,
maddenin (12)’nci fıkrası hak arama özgürlüğüne doğrudan müdahaledir. Bu
fıkrayı (1)’inci fıkrayla ve diğer fıkralarla birlikte düşündüğümüzde, iradi
değil, zorunlu bir dava şartıyla iradeye müdahale vardır. (15)’inci fıkrasında sadece
işe iade talebiyle ara bulucuya başvurma hâli düzenlenmiş, işçilik alacakları
ve tazminatı için durumun ne olacağı açıkça belirtilmemiştir. 
3’üncü
maddenin tüm fıkralarında belirtilen ifadelerle iş hukukunda geçerli olan
hâkimin takdir yetkisi de ihlal edilmektedir. Somut belge ve bilgilerden oluşan
ve tamamen hukuki olan bir alan, işçi aleyhine riskler barındıran bir pazarlık
sürecine dönüştürülmüştür. Bu durum da ileride gerçekten çok riskli durumların
ortaya çıkmasına neden olabilecektir.
Son
olarak, tüm bunlardan dolayı bu tasarıya karşı olduğumuzu ifade etmek
istiyorum. 
Hepinizi
saygıyla selamlıyorum. 
Buradan
Eş Genel Başkanlarım Sayın Selahattin Demirtaş’a, Sayın Figen Yüksekdağ’a,
diğer milletvekili arkadaşlarıma, büyükşehir belediye başkanlarıma, alt kademe
belediye başkanlarıma, cezaevinde olan bütün siyasi tutsaklara saygılar ve
sevgiler sunuyorum. (HDP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi
Başkanlığına
Görüşülmekte
olan 491 sıra sayılı İş Mahkemeleri Kanunu Tasarısı’nın 3’üncü maddesinin
(1)’inci, (2)’nci ve (15)’inci fıkralarının aşağıdaki şekilde değiştirilmesini;
aynı maddenin (10)’uncu fıkrasında geçen "üç hafta” ve "en fazla bir”
ibarelerinin sırasıyla "dört hafta” ve "en fazla iki” şeklinde
değiştirilmesini; yine aynı maddenin (12)’nci fıkrasında yer alan "Ayrıca
bu taraf lehine vekâlet ücretine hükmedilmez.” ibaresi ile (18)’inci fıkrasında
yer alan "İşverenin yazılı belgeyle yetkilendirdiği çalışanı da
görüşmelerde işvereni temsil edebilir.” ibaresinin tasarı metninden
çıkarılmasını arz ve teklif ederiz. 
 İsmail Faruk Aksu Zühal Topcu Baki
Şimşek
 İstanbul Ankara Mersin
 Deniz Depboylu Mehmet Parsak Mustafa
Mit
 Aydın Afyonkarahisar Ankara
"(1)
Kanuna ve toplu iş sözleşmesine dayanan işçi veya işveren alacağı talebiyle
açılan davalarda, arabulucuya başvurulmuş olması dava şartıdır.”
"(2)
Mahkeme, tarafların arabulucuya başvurup başvurmadığını ve şayet başvurmuş
iseler sonucunu re'sen araştırmakla yükümlüdür. Arabuluculuğun zorunlu olduğu
durumlarda Mahkemece yapılacak araştırma sonucunda, tarafların arabulucuya
başvurmamış olduğu ortaya çıkarsa, mahkemece davanın dava şartı yokluğu
sebebiyle usulden reddine karar verilir. Arabulucunun görüşme tutanağını tüm
ilgili taraflara tevdi etmesi zorunlu olup, tevdi edilmemesi dava şartı yokluğu
anlamına gelmez.”
"(15)
Asıl işveren-alt işveren ilişkisinin varlığı halinde işe iade, işçilik
alacakları ve tazminatı talebiyle arabulucuya başvurulduğunda, anlaşmanın
gerçekleşebilmesi için işverenlerden en az birisinin arabuluculuk görüşmelerine
katılmaları gerekir.'
BAŞKAN
– Okunan önergeye Komisyon önergeye katılıyor mu?
ADALET
KOMİSYONU BAŞKANI AHMET İYİMAYA (Ankara) – Tasarının felsefesi, ara buluculuğun
mantığı ve Komisyon raporunun dayanakları karşısında katılma imkânından
yoksunuz efendim.
BAŞKAN
– Teşekkür ederim Sayın Komisyon.
Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkanım.
BAŞKAN
– Önerge üzerinde Afyonkarahisar Milletvekili Sayın Mehmet Parsak konuşacak.
Buyurun
Sayın Parsak. (MHP sıralarından alkışlar)
MEHMET
PARSAK (Afyonkarahisar) – Aziz Türk milleti, saygıdeğer milletvekilleri;
sözlerimin başında hepinizi saygıyla selamlıyorum.
491
sıra sayılı İş Mahkemeleri Kanunu Tasarısı’nın 3’üncü maddesi üzerinde
verdiğimiz önerge hakkında Milliyetçi Hareket Partisi Grubu adına söz almış
bulunuyorum.
3’üncü
madde, bu kanun tasarısının özünü teşkil eden ara buluculuğun dava şartı olması
durumunu düzenlemektedir. Ara buluculuk müessesesi yargının yükünü hafifletmek
ve uyuşmazlıkların süratle hâllini temin etmek bakımından gereklidir. Bununla
birlikte, ara buluculuğun dava şartı hâline getirilmesinin özellikle işçi
aleyhine bazı olumsuz sonuçları ortaya çıkarabileceğini değerlendiriyoruz.
Verdiğimiz önergeyle de kanunun bu gibi mahzurlarının giderilmesi ve daha
uygulanabilir hâle getirilmesini öngörmekteyiz. 
Değerli
milletvekilleri, uygulamada iş mahkemelerinin yükünü en çok artıran dava türünü
sendikalar tarafından organize edilen ve “seri davalar” olarak da anılan toplu
iş sözleşmelerinden kaynaklı davalar oluşturmaktadır. Önergemizle, (1)’inci
fıkradan “bireysel iş sözleşmelerinden kaynaklı davalar” ile “işe iade
davaları” ibareleri kaldırılarak toplu iş sözleşmesiyle çalışmayan ve arkasında
sendika desteği bulunmayan bir işçinin işveren karşısında uğrayabileceği
mağduriyetlerin önüne geçilmesi öngörülmektedir. 
Yine
tasarıya göre, ara buluculuk görüşmelerinde iki saatin üzerindeki süreler için
ara bulucunun ücreti taraflarca eşit olarak karşılanacaktır. Tarafların
anlaşamadığı ve bu ücreti ödemekten imtina ettiği durumlarda ara bulucunun
hazırladığı tutanağı taraflara verme zorunluluğu ise düzenlenmemiştir. 6325
sayılı Arabuluculuk Kanunu’nda da bu hususta herhangi bir hüküm
bulunmamaktadır. 
Anılan
kanunun 17’nci maddesinin (4)’üncü fıkrasıyla ara bulucuya sadece son tutanağın
bir örneğini ara buluculuk faaliyetinin sona ermesinden itibaren bir ay içinde
Hukuk İşleri Genel Müdürlüğüne gönderme yükümlülüğü getirilmiştir. Dolayısıyla
işçinin son tutanağı dava dilekçesine ekleyebilmesi veya eklemediği takdirde
kendisine mahkeme tarafından verilen bir haftalık süre içerisinde temin
edebilmesinin herhangi bir yolu bulunmadığından dava açma hakkı son derece
zorlaştırılmaktadır. 
(2)’nci
fıkraya ilişkin değişiklik önergesiyle, dava dilekçesine uyuşmazlık tutanağının
eklenmesi zorunluluğu kaldırılarak tarafların ara bulucuya başvurup
başvurmadığının mahkeme tarafından ilgili ara buluculuk bürosu aracılığıyla
araştırılması yönünde bir düzenleme getirmek suretiyle olası hak kayıplarının
önüne geçilmesi öngörülmektedir. 
6325
sayılı Kanun’un 21’inci maddesinde kendisine verilen yükümlülükleri yerine
getirmemesi hâlinde ara bulucunun ara buluculuk sicilinden silinmesi yaptırımı
öngörülmüştür. Ara bulucunun (10)’uncu fıkrada anılan sürede kendisine verilen
uyuşmazlığı çözememe ihtimali iş yoğunlukları dikkate alındığında yüksektir. Bu
sebeple söz konusu fıkrada geçen sürenin üç haftadan dört haftaya uzatılması ve
bu sürenin zorunlu hâllerde ara bulucu tarafından iki hafta daha uzatılabilmesi
suretiyle sonuçlandırılmamış başvuruların ve sicilden silinebilecek ara bulucu
sayısının en aza indirilmesi öngörülmektedir. 
Diğer
taraftan, Avukatlık Kanunu’nda düzenlendiği üzere, dava sonucunda hükmedilecek
vekâlet ücreti avukatın emek ve mesaisine karşılık olmak üzere avukata ait
olduğundan (12)’nci fıkranın ikinci cümlesinin tasarı metninden çıkarılmasını,
savunma hakkının zafiyete uğramaması ve avukatların emeklerinin karşılığını
alabilmesi açısından gerekli görmekteyiz. 
(15)’inci fıkra ise sadece işe iade talebiyle ara
buluculuğa başvurma hâlini düzenlemiş, işçilik alacakları ve tazminat için
durumun ne olacağı belirtilmemiştir. Bu hususların da anılan fıkrada
düzenlenmesi işçilerin hak kaybının önüne geçilmesi için gereklidir. 
Asıl işveren-alt işveren ilişkisinin varlığı hâlinde
ise ara buluculuk görüşmelerine işverenlerin birlikte katılmaları yönündeki
düzenlemenin anlaşmanın gerçekleşebilmesi için en az bir işverenin görüşmelere
katılmasının yeterli olacağı şeklinde değiştirilmesi uygun olacaktır.
Son
olarak, (18)’inci fıkraya ilişkin önergemizle işverenin yetkilendirdiği herhangi
bir çalışanın da görüşmelerde işvereni temsil edebileceği hükmünün metinden
çıkarılması suretiyle ara buluculuk görüşmelerinin gizli kalması ve işçi
aleyhine oluşabilecek hak kayıplarının önüne geçilmesi öngörülmektedir. 
Bu
açıkladığımız gerekçelerle değişiklik önergemizin kabulünü saygıdeğer Genel
Kuruldan talep ediyoruz. 
Böylelikle
önergemize ilişkin sözlerimizi tamamladıktan sonra şehitler diyarı
Afyonkarahisar’dan geldiğimizi, cumartesi günü defnettiğimiz Sinanpaşa’daki
şehidimizin ardından bugün de yine Bolvadin’den bir şehidimizi daha ne yazık ki
toprağa verdiğimizi ifade ediyorum. Şehitlerimize bir kere daha Cenab-ı
Allah’tan rahmet diliyorum. Aynı saldırıda gazi olarak şu anda hayatta kalma
mücadelesini devam ettiren gazilerimize de bir kere daha Cenab-ı Allah’tan şifa
diliyorum.
Genel
Kurulu bir kere daha saygılarımla selamlıyorum. (MHP sıralarından alkışlar)
BAŞKAN
– Teşekkür ederim.
Biz
de şehidimize Allah’tan rahmet diliyoruz.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 491 sıra sayılı İş Mahkemeleri Kanunu Tasarısı’nın çerçeve 3’üncü
maddesinin (18)’inci fıkrasının aşağıdaki şekilde değiştirilmesini arz ve teklif
ederiz.

 Bülent Turan Mehmet
Doğan Kubat Aziz Babuşcu
 Çanakkale İstanbul İstanbul

 Lütfiye Selva Çam Gökcen
Özdoğan Enç Azmi Ekinci
 Ankara Antalya İstanbul

 Halil Eldemir
 Bilecik
“(18)
Arabuluculuk görüşmelerine taraflar bizzat, kanuni temsilcileri veya avukatları
aracılığıyla katılabilirler. İşverenin yazılı belgeyle yetkilendirdiği çalışanı
da görüşmelerde işvereni temsil edebilir ve son tutanağı imzalayabilir.”
BAŞKAN
– Okunan önergeye Komisyon katılıyor mu?
ADALET
KOMİSYONU BAŞKANI AHMET İYİMAYA (Ankara) – Yüksek Genel Kurulun takdirlerine
arz ediyorum efendim.
BAŞKAN
- Teşekkür ederiz.
Hükûmet?
ADALET BAKANI ABDULHAMİT GÜL (Gaziantep) – Katılıyoruz
Sayın Başkanım.
BÜLENT TURAN (Çanakkale) - Sayın Başkanım, gerekçe
izninizle. 
BAŞKAN – Gerekçeyi okutuyorum:
Gerekçe:
İşverenin yazılı belgeyle yetkilendiği çalışanının
arabuluculuk görüşmeleri sonucunda düzenlenecek son tutanağı imzalayabileceği
açıkça yazılarak bu konudaki tereddütlerin önüne geçilmesi amaçlanmaktadır. 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan İş Mahkemeleri Kanunu Tasarısı’nın
3’üncü maddesinin (1)’inci fıkrasında “arabulucuya” ibaresinden sonraki
ibarelerin çıkarılmasını ve yerine “başvurulması taraflar için ihtiyaridir”
ibaresinin getirilmesini arz ve teklif ederiz. 
“MADDE 3- (1) Kanuna, bireysel veya toplu iş
sözleşmesine dayanan işçi veya işveren alacağı ve tazminatı ile işe iade
talebiyle açılan davalarda, arabulucuya başvurulması taraflar için
ihtiyaridir.”

 Uğur Bayraktutan Necati
Yılmaz Mehmet Gökdağ
 Artvin Ankara Gaziantep
 Zeynel Emre Namık
Havutça  Mahmut Tanal 
 İstanbul Balıkesir İstanbul
 Bülent Öz Kemal
Zeybek Gülay Yedekci
 Çanakkale Samsun İstanbul
 Kazım
Arslan 
 Denizli
BAŞKAN
– Okunan önergeye Komisyon katılıyor mu? 
ADALET KOMİSYONU
BAŞKANI AHMET İYİMAYA (Ankara) – Katılmıyoruz Sayın Başkanım. 
BAŞKAN –
Hükûmet? 
ADALET BAKANI
ABDULHAMİT GÜL (Gaziantep) – Katılmıyoruz Sayın Başkanım. 
BAŞKAN – Önerge
üzerinde Artvin Milletvekili Sayın Uğur Bayraktutan konuşacak.
Buyurun Sayın
Bayraktutan. (CHP sıralarından alkışlar)
UĞUR BAYRAKTUTAN
(Artvin) – Sayın Başkan, çok değerli milletvekilleri; 491 sıra sayılı İş
Mahkemeleri Kanunu Tasarısı’nın 3’üncü maddesi üzerinde söz aldım. Yüce
heyetinizi saygıyla selamlıyorum.
Burada, hâlen
mevcut uygulanmakta olan sistemde bilindiği üzere bireysel ve toplu iş
sözleşmesinden kaynaklanan, kanunundan kaynaklanan işçi ve işveren alacakları
ile tazminatlarda, bunun haricinde işten çıkarma davalarında ara bulucuya
başvurma zorunluluğu yok. Bize göre, getirilen kanun tasarısının esas kırılma
noktası 3’üncü madde Sayın Başkan. Neden 3’üncü madde? Çünkü burada yeni bir
sistem getiriliyor. Önceki sistemde ihtiyari olan ara bulucuya gidip gitmemeyle
alakalı davacının bir takdir şartı olan husus ortadan kaldırılıyor ve diyor ki:
“Mutlaka ara bulucuya gitmek zorundasınız, eğer ara bulucuya gitmezseniz bu bir
dava şartıdır, dava reddedilir.” Bunu kabul etmek mümkün değil. Neden dolayı
kabul etmek mümkün değil?
Önce, ara bulucu nedir? Ara bulucu aslında bir hakem
değildir, ara bulucu bir hâkim de değildir, karar verme organı değildir. O
nedenle, ara bulucunun bir hakem gibi, bir hâkim gibi karar vermesi söz konusu
olmadığı için ara bulucu ne yapabilir? Ara bulucu ancak tarafların bir araya
gelerek karar vermesine yardımcı olabilir, bir karar organı değildir. O
nedenle, bir karar ihdası söz konusu değildir. O nedenle, bunu bir dava şartı
hâline getirmek, ihtiyari olmaktan çıkartmak bir kere kanunun özüne, tasarının
özüne aykırıdır diye düşünüyoruz, bunu kabul etmek mümkün değildir değerli
arkadaşlarım. Aslında, iş yükünü gördüğümüz zaman, dava yoluna gitmeden
tarafların bir uzlaşmayla bunu halledebileceğini öngörerek hiç mahkemeye
götürmeden ara bulucuyla halletmek iyi gibi gözükmesine rağmen, bunu zorunla
hâle getirmek davanın, tasarının, kanunun ruhuna aykırıdır değerli
arkadaşlarım, öncelikle bunu belirtmek istiyoruz.
Arkasından
söyleyeceğimiz olay şudur: Ara buluculuk -biraz önce de ifade ettiğim gibi-
hâkimin vereceği kararın ötesinde bir karardır. Ara bulucunun konusu da şudur:
Önceki kanun tasarısı bu Meclisten geçiyorken… Her konuda ara bulucuya
gidemezsiniz, ara bulucuya ancak özel hukuka ilişkin işlemlerde gidebilirsiniz.
Şimdi,
getirilen bu tasarıda, evet, şöyle düşünebilirsiniz: İş Kanunu’yla alakalı bu
değişiklik aslında bir özel hukuk ilişkisidir diye düşünülebilir. Biraz önce
değerli milletvekilleri de ifade ettiler, değerli arkadaşlarım, toplu iş
sözleşmesinden kaynaklanan alacaklar, işveren alacakları, işçi alacakları
sadece bir özel hukuk ilişkisinden kaynaklanan bir fiilî durum değildir, buna
başka bir sayfadan bakmalıyız. Aynı anlamda, bir kamu hukuku, bir sosyal hukuk
vardır, yani bir toplu hukuk vardır, buna bir özel hukuk çerçevesi içerisinde
bakmak doğru değildir. O nedenle, sadece kategorik olarak özel hukuk ilişkisi
içerisinde nitelendirilecek bir durumu alıp da böyle bir dava şartına bağlamayı
doğru bulmuyoruz, bunu kabul etmiyoruz, bunu ifade etmek istiyoruz. Bu bir
alternatif çözüm yolu olmalıdır. Yani vatandaş dava açmadan evvel, evet,
düşünebilir, der ki: “Ben bu davayı bu şekilde bir yöntemle izleyebilirim.” ama
bunu zorunlu bir hâle getirmek kabul edilebilir bir olay değildir.
Bir
başka olay daha vardır. Bakın, biraz önce söyledim, “Ara bulucu bir hakem
değildir.” dedim, “Ara bulucu aynı zamanda bir hâkim de değildir.” dedim. Ama
siz şimdi bu kişileri, tarafları eğer böyle bir dava şartına zorlarsanız…
“Silahların eşitliği” diye bir olay vardır, ekonomik anlamda güçlü olmayan, bir
anlamda gelecek kaygısı duyan işçiyi siz bir anlamda bir aslanın önüne
atıyorsunuz işverenle beraber, diyorsunuz ki: “Gelin, oturun, burada anlaşın ve
mahkemeye gitmeyin.” Buradan ne derecede sağlıklı bir karar çıkabilir? Bu ancak
neye yarayabilir arkadaşlar? Silahların eşitliği olmadığı için, işveren ve işçi
aynı eşit koşullarda ara bulucunun önüne gidemeyeceği için, ara bulucunun
önünde kendi geleceğini tartışamayacağı için… 
Düşünsenize,
bir işçi otuz yıl kamuda çalışmış veya özel hukuk ilişkisi içerisinde bir
işverenin yanında çalışmış, siz ona diyorsunuz ki: “Davaya gitmeden evvel
mutlaka ve mutlaka ara bulucuya git.” Bunu kabul etmek mümkün değildir değerli
arkadaşlarım, yani bunun daha doğrusu pratik faydası yoktur. Şunu
diyebilirdiniz: “Evet, bu bir alternatif yoldur.” Bu konuda bir yasal düzenleme
yapmanıza da gerek yoktu, bunu buraya neden koyduğunuzu anlayamıyorum, neden
böyle bir zaruret hâline ihtiyaç duyduğunuzu anlayamıyorum. Kanunun ruhundaki amaç,
iş hukukunun temeli aslında işçinin hukukunu koruyabilmektir. Biz burada bu
düzenlemeyle işçinin hukukunu koruyabiliyor muyuz? Buna ilişkin gerekçeye de
baktım, tasarıya ilişkin Hükûmet tarafından getirilen gerekçeleri de inceledim,
afaki birtakım şeyler var ama somut gerekçeler, gerçekten işçinin geleceğiyle
alakalı, işçinin güvencesiyle alakalı 3’üncü maddede hiçbir şey yok değerli
arkadaşlarım. Aslında 3’üncü madde, biraz önce söylediğim gibi, temel direk,
asıl kırılma noktası ama getirilmek istenen şeyle zorunlu hâle getirilerek
işçiye bir yandan da yük çıkartılıyor. 
Bu
konuda oylarınızla bu değişikliği kabul edeceğinizi umuyor, yüce heyetinizi
saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Bayraktutan.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Daha
önce kabul edilen önergeler doğrultusunda maddeyi oylarınıza sunuyorum: Kabul
edenler... Kabul etmeyenler... Madde kabul edilmiştir.
4’üncü
maddede üç adet önerge vardır, okutuyorum.
Türkiye Büyük Millet Meclisi Başkanlığına
Görüşülmekte
olan İş Mahkemeleri Kanunu Tasarısı’nın 4’üncü maddesinin tasarıdan
çıkarılmasını ve diğer maddelerin buna göre teselsül ettirilmesini arz ve
teklif ederiz.
 Necati Yılmaz Mehmet Gökdağ
 Zeynel Emre
 Ankara Gaziantep
 İstanbul
 Namık Havutça Gülay Yedekci
 Sibel Özdemir
 Balıkesir İstanbul
 İstanbul
 Bülent Öz Kemal
Zeybek Mahmut Tanal
 Çanakkale Samsun İstanbul
 Kazım Arslan Veli
Ağbaba 
 Denizli Malatya 
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkan.
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Başkanım.
BAŞKAN
– Önerge üzerinde Malatya Milletvekili Sayın Veli Ağbaba konuşacak.
Buyurun
Sayın Ağbaba. (CHP sıralarından alkışlar) 
VELİ
AĞBABA (Malatya) – Sayın Başkan, değerli milletvekilleri; hepinizi saygıyla
selamlıyorum.
Ben ilgili madde üzerinde konuşmadan önce hem kendi
seçim bölgemi hem de kardeş ilimiz Adıyaman’ı çok yakından ilgilendiren iki şey
için, âdeta hayati önem taşıyan torba yasadaki tütünle ilgili konuşmak
istiyorum.
Değerli arkadaşlar, Adıyaman ve Malatya’nın belli
bölgelerinde tütün çok önemlidir. Yoksul tütün üreticisi kendi elleriyle
yaptığı, terasladığı arazilerde ekim yaparak geçimlerini sağlamaya çalışmakta.
Adıyaman ve Malatya’da yaklaşık 150 bin insan geçimini tütün ekiminden
sağlamakta. Eğer bu değişiklik kabul edilirse bu üreticilere “Aç kalın, ölün.”
denilmektedir. 
Bu bölgede tütün ekimi dışında başka hiçbir şey yetişmemektedir.
Ortalama tütün ekilen araziler 1-2 dönümdür. Özellikle Adıyaman’ın dağlık
bölgelerinde, Çelikhan bölgesinde, merkeze bağlı köylerde maalesef arazi
olmadığı için çiftçi tütünden başka bir şey ekmemektedir ve yıllardan beri de
geçimini bundan sağlamaktadır. Bu değişiklikle Türkiye’de yoksul üretici yok
edilmekte, uluslararası şirketlerin çıkarları korunmaktadır. Burada açıkça
söylüyoruz değerli milletvekilleri, bu değişiklik büyük firmaların talebiyle
yapılmaktadır, büyük sigara tekellerinin istemiyle bu değişiklik yapılmaktadır.
Tamamen bu teklifi büyük sigara üreticileri, büyük tekeller yapmış ve
hazırlamış, Hükûmetin önüne koymuştur. Hükûmet de torba yasayla Meclisin
huzuruna getirmiştir. Bu topraklarda yaşayan insanlara “Ey Çelikhanlı, Bulamlı
çiftçi, ey Kurucaovalı, Fındıklılı, Mızgılı üretici, sen tütün ekme, sen aç
kal, çünkü ben büyük sigara üreticilerine söz verdim, Adıyaman’daki Abuzer
dayıya, Malatya’daki Ali dayıya tütün ektirmeyeceğim diye söz verdim.”
denilmekte. Kim üretecek peki? Amerika’daki, İngiltere’deki büyük tütün
fabrikaları, büyük sigara fabrikaları. 
Değerli arkadaşlar, sanmayın ki Adıyaman’da, Malatya’da
tütün üreticileri zengin, sanmayın ki onlar Mercedes’e biniyor, sanmayın ki
onlar yalılarda, yatlarda oturuyor. Onlar sadece ve sadece geçimlerini
çıkarmakta, sadece ve sadece çocuklarının ekmek parasını çıkarmakta. 
Getirilen değişiklik eğer yasalaşırsa Adıyaman tam
anlamıyla bir cezaevine dönüşecek. Tütün satanlar, satışa arz edenler,
bulunduranlar veya nakledenler üç yıldan altı yıla kadar hapis cezasına
çarptırılacak ve bunları yapanlara 5 bin liradan 50 bin liraya kadar para
cezası uygulanacak. 
Değerli
arkadaşlar, bunun açık anlamı, hepinizin bildiği gibi “Siz üretmeyin, benim söz
vermiş olduğum uluslararası üreticiler üretecek.”tir. Şimdi, Malatya’daki,
Adıyaman’daki yoksul tütün üreticisi hiç kimseden bir destek görmeden, çocuğuna
bakmayıp tütünlere bakarak tütün üretmekte ve sadece kendi ailesinin nafakasını
çıkarmaktadır. Tütün Adıyaman’da gelin için çeyiz parasıdır; öğrenci
için kalemdir, defterdir, kitaptır; orada yaşayan genç için yemek parasıdır. Bu
imkânları maalesef üreticinin elinden alınmaya çalışılmakta. 
Değerli
arkadaşlar, Osmanlı’nın son döneminde, çöküş döneminde en önemli kurumlardan
birisi Reji İdaresiydi. Osmanlı borç batağına saplandığında, 1800’lü yılların
sonunda tütün ekimi, satışı ve ticareti yabancıların egemenliğindeki Reji
İdaresine verilmişti. Reji İdaresindeki kolcu birlikleri üreticilerin korkulu
rüyasıydı. Birçok halk türküsünde kolcuların zulümleri yer almaktadır. 
Değerli
arkadaşlar, âdeta yıllardan sonra tekrar bir reji idaresi kurulacak ve
Türkiye’de ekim yapan üreticiler yabancıların eline mahkûm edilecektir. Bu
yasanın geçmesine izin vermemeliyiz değerli arkadaşlar. 
Bakın,
geçmişte, TEKEL, maalesef bütün uyarılara rağmen peşkeş çekildi, 200 küsur
milyon dolara satılan TEKEL birkaç yıl sonra 3 milyar dolara satıldı ama olan
Türkiye’deki üreticiye oldu. 
Türkiye’de
maalesef geçtiğimiz yıllarda birçok bölgenin ana geçim kaynağı olan tütünden
şimdi sadece birkaç bölge geçimini sağlamakta ve bu yasa eğer şimdi geçerse
Adıyamanlı, Malatyalı, Doğanşehirli açlığa mahkûm edilecektir. 
Buradan
bir kez daha söylüyoruz: Sizler Amerika’daki Johny’nin değil, Adıyaman’daki
Abuzer dayının yanında olun. O alın teriyle, emeğiyle üretmiş olduğu tütününü
elinden almayın. Zaten hiçbir katkınız yok, zaten üreticiye hiçbir şey
vermiyorsunuz, bir de tütününü elinden almayın çünkü o tütün onun için
çocuğundan daha kıymetlidir.
Bu
yasanın tekrar tartışılmasını ve geri çekilmesini hem Adıyaman’a gidip
Adıyaman’a dost, kardeş bir milletvekili olarak hem de Malatya milletvekili
olarak sizden talep ediyor, hepinizi saygıyla selamlıyorum. (CHP sıralarından
alkışlar)
BAŞKAN
– Teşekkür ederim Sayın Ağbaba.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 491 sıra sayılı İş Mahkemeleri Kanunu Tasarısı’nın 4’üncü maddesinde geçen
“uyuşmazlıklarda” ibaresinin “uyuşmazlıkların çözümünde” şeklinde
değiştirilmesini arz ve teklif ederiz. 
 İsmail Faruk Aksu Zühal Topcu
 Baki Şimşek
 İstanbul  Ankara
 Mersin 
 Deniz Depboylu  Mustafa Mit  Arzu
Erdem
 Aydın  Ankara
 İstanbul
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkan. 
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkan.
BAŞKAN
– Önerge üzerinde İstanbul Milletvekili Sayın Arzu Erdem konuşacak. 
Buyurun
Sayın Erdem. (MHP sıralarından alkışlar)
ARZU
ERDEM (İstanbul) – Teşekkür ederim Sayın Başkan.
Değerli
milletvekilleri, İş Mahkemeleri Kanunu Tasarısı’nın 4’üncü maddesi üzerine
Milliyetçi Hareket Partisi Grubu adına söz almış bulunmaktayım. Genel Kurulu ve
aziz Türk milletini, ekranları başında bizleri izleyen tüm milletimizi
saygılarımla selamlıyorum. 
Değerli
milletvekilleri, dün Hakkâri’nin Yüksekova ilçesi Esendere bölgesinde askerî
aracın geçişi sırasında PKK’lı teröristler tarafından yerleştirilen el yapımı
patlayıcının infilak etmesi sonucu 4 askerimiz şehit olmuştur. Son bir haftadır
yaşanan terör olaylarında ise 14 askerimiz şehadete kavuşmuştur. 
Son
zamanlarda ülkemiz iç ve dış kaynaklı sorunlarla karşı karşıya kalmakta, PKK ve
diğer terör örgütleriyle mücadeleye devam etmektedir. Millî varlığımızı ve
toprak bütünlüğümüzü tehdit eden gelişmeler ne yazık ki ardı ardına
gelmektedir. Vatan ve millet aşkı için bu aziz topraklarda hayatını kaybeden
tüm şehitlerimize Allah’tan rahmet, kederli ailelerine sabır, gazilerimize şifa
ve uzun ömürler diliyorum. Büyük Türk milletimizin başı sağ olsun. 
Bundan
bir hafta önce Bingöl’deydim ve Bingöl’de yaptığım ziyaretler sonucunda,
korucularımızla yakın temaslar hâlindeydim. Liderimizin görevlendirmesi ve talimatları
sonucunda bilhassa hassasiyetimiz olan şehit, şehit yakınlarımız, gazilerimiz
ve korucularımızla ilgili yaptığımız çalışmalarda, özellikle, devletimizin bu
konuya daha büyük hassasiyet göstermesi gerektiğini tespit etmiş bulunmaktayız.
Bölgede yaptığımız çalışmalarda, bilhassa korucuların çok zor koşullar altında
görev yaptığını, tabiri caizse, çıplak bedenlerini teröristlere karşı vatanın
önüne siper ettiklerini gördüm. Çok zor koşullarda, sadece bir köz çayıyla
bütün geceyi geçirdiklerini gördüm. Kulelerinin ne kadar sağlıksız olduğunu
yine aynı şekilde gördüm. Buradan, özellikle, iktidar partisine ve devlet
yetkililerine seslenmek istiyorum: Bingöl dâhil olmak üzere her ilimizde o
kadar fazla, vatanı, milleti için şehadete kavuşmayı göze alan gönüllü
korucularımız var ki bunlarla ilgili gerekli düzenlemeler yapılmalı, özlük
hakları verilmeli, gerekli koşullar da mutlaka sağlanmalı. 
Bingöl’ün
merkeze bağlı Elmalı köyünde… Milliyetçi bir köydür burası, yaklaşık yüzde
90-95’i her zaman milliyetçi bir tavır içerisinde. Girişe de şehadete kavuşan
şehitlerimizin resimlerini asmak suretiyle, PKK’nın da saldırıları altında
kalmak suretiyle orada varlıklarını sürdürmeye çalışan bir köy burası.
Okullarını ziyaret ettim, okul harabe hâlde. Kadınlar, anneler, babalar
çocuklarını okula gönderemiyorlar. Özellikle kış aylarında, soğukta o çocuklar
okula gidemediği için sıkıntı var. PKK’nın daha ağırlıklı olarak hâkimiyet
kurduğu bir köydeki okul ise tam tersi, tam teşekküllü, tam donanımlı; bu çok
büyük bir soru işareti. Ben buradan seslenmek istiyorum: Elmalı köyündeki o
harabe hâldeki okulun yapılması gerekiyor, sağlık ocağına da mutlaka hemşire
takviyesi yapılması gerekiyor. 
Türkiye,
başta Kerkük olmak üzere tarihî Türkmen kentlerine zorla el konulması girişimleriyle
de aynı şekilde karşı karşıya kalmıştır. Buna, ülkemiz başta olmak üzere
Türkmeneli’ndeki soydaşlarımızın varlığıyla ilgili hiçbir şekilde müsaade
edilmeyeceğini belirtmek isterim. Liderimiz Sayın Devlet Bahçeli Beyefendi’nin
de dediği gibi, en başta 5 bin ülkücü Türkmeneli’yle ilgili mücadele için
hazırdır, bunu da kürsüden dile getirmek istiyorum.
Değerli milletvekilleri, söz konusu kanun tasarısıyla
birçok konuda değişiklik yapılmaktadır. Tasarının başlığı her ne kadar “İş
Mahkemeleri Kanunu” olsa da yine bir torba yasayla karşı karşıyayız. Torba
yasaların sıkıntılarını buradan defalarca konuştuk. Bu konuyla ilgili alelacele
kararların verilmesinin daha sonra sancılara yol açtığını, bu sancıların
giderilmesinin de tekrar değişiklikle olduğunu hepimiz biliyoruz. Bunlar
aslında hem Türkiye Büyük Millet Meclisinin yasama faaliyetlerine yorgunluk ve
yük getirmekte hem -ortaya çıkan- milletimiz için faydalı düzenlemeler yapalım
derken bu faydalı düzenlemelerin yanında ardından da aksaklıklar getirmektedir.
Onun için, yapılacak olan her düzenlemeyle ilgili değerlendirmelerin
komisyonlarda sağlıklı bir şekilde yapılması, yapıldıktan sonra istişare
edilmesi, istişarenin sonucunda da kalıcı kanunların konulması gerekmektedir.
Bunu da buradan özellikle vurgulamak istiyorum.
Genel Kurulu ve aziz Türk milletimizi saygıyla
selamlıyorum.
Teşekkür ederim. (MHP sıralarından alkışlar) 
BAŞKAN – Teşekkür ederim Sayın Erdem.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
Birleşime on dakika ara veriyorum. 
Kapanma Saati: 17.19
ÜÇÜNCÜ OTURUM
Açılma Saati: 17.36
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli), İshak GAZEL (Kütahya)
-----0-----
BAŞKAN
– Türkiye Büyük Millet Meclisinin 4’üncü Birleşiminin Üçüncü Oturumunu
açıyorum. 
491
sıra sayılı Kanun Tasarısı’nın görüşmelerine devam ediyoruz. 
Komisyon?
Yerinde. 
Hükûmet?
Yerinde. 
4’üncü
madde üzerinde önerge işleminde kalmıştık. 
Madde
üzerindeki son önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 491 sıra sayılı Kanun Tasarısı’nın 4’üncü maddesinde geçen “yükümlüdür”
ibaresi “mükelleftir” olarak değiştirilmiştir. 

 Ahmet Yıldırım Mahmut
Toğrul Bedia Özgökçe Ertan
 Muş Gaziantep Van

 Saadet Becerekli Behçet
Yıldırım
 Batman Adıyaman
BAŞKAN – Komisyon önergeye katılıyor mu? 
ADALET KOMİSYONU SÖZCÜSÜ YILMAZ TUNÇ (Bartın) –
Katılmıyoruz Başkanım. 
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) -
Katılmıyoruz efendim.
BAŞKAN – Önerge üzerinde Adıyaman Milletvekili Sayın
Behçet Yıldırım konuşacak. 
Buyurun Sayın Yıldırım. 
BEHÇET YILDIRIM (Adıyaman) – Teşekkürler Başkanım. 
Sayın
Başkan, değerli milletvekili arkadaşlarım; 491 sıra sayılı İş Mahkemeleri
Kanunu Tasarısı’nın 4’üncü maddesi üzerinde söz almış bulunmaktayım. Genel
Kurulu ve ekranları başında bizleri izleyen değerli halkımı ve burada olması
gerekirken, haksız, hukuksuz bir şekilde cezaevinde tutulan eş genel
başkanlarımı ve milletvekili arkadaşlarımı saygıyla selamlıyorum. 
Biliyorsunuz
arkadaşlar, salı günü ben buradan tütün konusunda bir açıklama yapmıştım,
pazartesi günü Adıyaman gerçekten çalkalanmıştı, bir yürüyüş yaptı, gerek o
yürüyüş olsun gerekse sosyal medyadaki dayanışma olsun Hükûmet üzerinde bir
şeyler hissettirdi ama şu anda sosyal medyada kirli bilgiler dolanıyor, “Vay
efendim torba yasadan çıkartıldı, yok efendim bu yasa çıkmayacak.” gibi yalan
yanlış bilgiler var. Eğer bir değişiklik varsa bir Hükûmet yetkilisi gelsin
buradan net söylesin, yoksa Adıyaman halkından ricamdır dayanışmanızı büyütün,
bu yasa geri çekilinceye kadar, bu yasa torbadan çıkıncaya kadar direnişinizi
yapın; sizi destekliyorum ve bütün Türkiye emekçileri sizinledir. Buradan size
saygılar gönderiyorum.
İki
buçuk aylık tatilden sonra yeni yasama yılına geldik. HDP olarak bu iki buçuk
aylık tatil süresince hep halkımızın arasındaydık Van'dan Edirne'ye kadar.
Adalet ve vicdan nöbetlerinde, halkla buluşma mitinglerinde bu yaz durmadan
çalıştık. Halkın bize en çok sorduğu soru, Eş Genel Başkanlarımız Selahattin
Demirtaş, Figen Yüksekdağ, milletvekillerimiz, belediye başkanlarımız ne zaman
tahliye olacak sorusu idi. Bu soruya cevap vermek çok zor değil. Türkiye'de
adil bir yargılama süreci olsaydı tutuklanmaz, bugün zaten aramızda olurlardı.
Gerçi tutuklama demek yanlış, iktidar kendisine en büyük rakip olarak gördüğü
Parlamentonun üçüncü büyük partisine resmen darbe yaptı. Haksız, hukuksuz bir
şekilde 4 Kasımda siyasi bir darbeyle arkadaşlarımızı tutukladı, daha doğrusu
rehin aldı; bizim gözümüzde de, halkın gözünde de, bu böyledir, onlar birer
siyasi rehindir, dünya âlem de bunu böyle biliyor, içinizde böyle düşünenlerin
olduğundan da eminim. Bir yılı aşkın süredir daha doğru dürüst mahkemeye bile
çıkarılmadılar.
Adalet
Bakanımız buradaydı, şu anda göremiyorum kendisini, dün sormuştum bugün sorumu
yineliyorum: Sizce yargımız tarafsız ve bağımsız mı? Bunu herkes gibi siz de
iyi biliyorsunuz ki yargı tamamen saraya bağlı, adalet, tırnak içerisinde
adalet bir kişinin iki dudağı arasına sıkışmış. Bu durumdan çok hoşnut
olduğunuzu sanmıyorum ama maalesef gerçek bu. 
Şimdi,
arkadaşlar, bu iş mahkemeleri meselesine gelince… Bu kanun tasarısı, iktidarın
özellikle son iki yıldır hukuktan, adaletten ve özgürlükten vazgeçip tamamen
güvenlikçi politikalarla devleti yönetmeye çalışmasının bir parçasıdır. Bu yasa
tasarısının mantığı, mahkemelerin yani yargının iş yükünü hafifletmek,
yargılama yoluna gitmeden en kısa zamanda, en seri hâlde çözümü sağlamak.
Peki,
daha hızlı, daha seri bir yargılamanın alt yapısı işçinin, emekçinin hak
taleplerini tırpanlamak mıdır? Bunun başka bir yolu yok mu? Bu savaş
politikalarına ayıracağınız parayı, zamanı, mesaiyi gerçekten adalete, hukuka
ayırsaydınız işçinin, emekçinin hak kaybı üzerinden bir tasarı getirme ihtiyacı
da duymazdınız. 
Bu
son birkaç yıldır güvenlik harcamalarınızı bir göz önüne getirin, onunla değil
binlerce, milyonlarca işçinin hak taleplerini en kısa sürede, seri hâlde
mahkemeler aracılığıyla çözüme ulaştırabilirdiniz. Bu kadar güvenlik personeli
istihdam edeceğinize bunların yerine hâkim, savcı istihdam eder, hem
mahkemelerin iş yükünü hafifletir hem de işçiyi mağdur etmezdiniz.
Binbir
emek, binbir cefayla burada insanın en kutsalı yani alın teri, emeği üzerinde
konuşuyoruz. İşçi, alacağını, emeğinin hakkını işverenden alamamış, mahkemeye
başvurmaya gelmiş, siz ona adliye kapısında bir daha işvereni adres
gösteriyorsunuz, bir nevi işveren lehine işçiyi anlaşmaya mecbur
bırakıyorsunuz. Bu tasarının özü, mantığı budur. 
Netice
itibarıyla, işçileri, hak taleplerine ilişkin bir problemi hızlı çözmek ile
adil çözmek arasında bir tercihe zorlamaya kalkmayın. Bu, işçi açısından
hakkından feragat edeceği bir duruma doğru gitmek mecburiyetinde bırakılmak
olacaktır. Bu kadar fazla dosyanın ve bu kadar geciken adaletin sebebi gariban
işçi değil, bunun sorumlusu öncelikle işveren, sonra bu sistemi denetlemeyen,
sosyal devletin gereğini yerine getiremeyen devletindir diyorum. 
Genel
Kurulu saygıyla selamlıyorum. 
BAŞKAN
– Teşekkür ederim Sayın Yıldırım. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
5’inci
madde üzerinde üç adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan İş Mahkemeleri Kanunu Tasarısının 5’inci maddesinde öngörülen değişikliğin
aşağıdaki şekilde düzeltilmesini arz ve teklif ederiz.
MADDE
5- (1) iş mahkemeleri;
a) 5953
sayılı Kanuna tabi gazeteciler, 854 sayılı Kanuna tabi gemiadamları, 22/5/2003
tarihli ve 4857 sayılı İş Kanununa veya 11/1/2011 tarihli ve 6098 sayılı Türk
Borçlar Kanununun İkinci Kısmının Altıncı Bölümünde düzenlenen hizmet
sözleşmelerine tabi işçiler ile iş yerinde staj görenler ve işçi statüsünde
çalışanlar ile işveren veya işveren vekilleri arasında, iş ilişkisi nedeniyle
sözleşmeden veya kanundan doğan her türlü hukuk uyuşmazlıklarına,
b) İdari
para cezalarına itirazlar ile 5510 sayılı Kanunun geçici 4 üncü maddesi
kapsamındaki uyuşmazlıklar hariç olmak üzere Sosyal Güvenlik Kurumu veya
Türkiye İş Kurumunun taraf olduğu iş ve sosyal güvenlik mevzuatından
kaynaklanan uyuşmazlıklara,
c) Diğer
kanunlarda iş mahkemelerinin görevli olduğu belirtilen uyuşmazlıklara, ilişkin
dava ve işlere bakar.

 Necati Yılmaz Mehmet Gökdağ Namık
Havutça
 Ankara Gaziantep Balıkesir

 Zeynel Emre Kemal
Zeybek Mahmut Tanal
 İstanbul Samsun İstanbul

 Gülay Yedekci Kazım
Arslan Bülent Öz
 İstanbul Denizli Çanakkale
BAŞKAN
– Sayın Gök, söz talebiniz mi var?
LEVENT
GÖK (Ankara) – Evet.
BAŞKAN
– Buyurun, bir dakika.
V.- AÇIKLAMALAR (Devam)
21.- Ankara Milletvekili Levent Gök’ün, 6 Ekim 1990
tarihinde bombalı bir saldırı sonucu hayatını kaybeden Bahriye Üçok’u saygıyla
andığına ilişkin açıklaması
LEVENT
GÖK (Ankara) – Teşekkür ederim Sayın Başkan.
Sayın
Başkan, 6 Ekim 1990 yılında ülkemizin ilahiyat fakültesinin ilk kadın
hocalarından, öğretim üyelerinden Bahriye Üçok bombalı bir saldırı sonucu
hayatını kaybetti. Hayatını müspet ilime ama bir yandan da İslam’ın doğru
öğretilmesine adamış olan Bahriye Üçok sayısız kitaplarıyla Türkiye’de
aydınlanmanın da öncüsü olmuştur. Özellikle yazdığı kitaplarla, verdiği
derslerle İslam dinimizin güzel yönlerini her türlü biçimde ortaya koymuş ve
yazdığı kitaplarla da emsalsiz bir İslam tarihi araştırmacısı olmuştur. 6 Ekim
1990 yılında alçakça katledilen Bahriye Üçok’u saygıyla andığımı ifade etmek
istiyorum.
Teşekkür
ederim.
IV.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Ayşe
Nur Bahçekapılı’nın, Başkanlık Divanı olarak Bahriye Üçok’u saygıyla
andıklarına ilişkin konuşması 
BAŞKAN
– Biz de Sayın Hocamız Bahriye Üçok’u Divan olarak saygı ve sevgiyle anıyoruz.
VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- İş Mahkemeleri Kanunu Tasarısı (1/850)
ve Adalet Komisyonu Raporu (S. Sayısı: 491) (Devam)
BAŞKAN
– Okunan önergeye Komisyon katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkan.
BAŞKAN
– Hükûmet?
BAŞBAKAN
YARDIMCISI RECEP AKDAĞ (Erzurum) - Katılmıyoruz efendim.
BAŞKAN
– Önerge üzerinde Trabzon Milletvekili Sayın Haluk Pekşen konuşacak.
Buyurun
Sayın Pekşen. (CHP sıralarından alkışlar)
HALUK
PEKŞEN (Trabzon) – Sayın Başkan, saygıdeğer milletvekilleri; yasaları
Parlamento çıkarıyor ama bazen Parlamentonun çıkardığı yasaların dışında da
yasalar çıkıyor. Önemli olan, çıkan yasaların neyi sağlamaya yönelik olduğu.
Yasaların içerisinden adaleti bulup çıkaramadığınız sürece o yasalar yalnızca
matbaacıyı bağlar. Yasanın matbaacıyı bağlaması da hiçbir hukuki anlam ifade
etmez. Hukuk güvenliğinin, hukuk güvencesinin olmadığı bir ülkede yasa yapmanın
da bir anlamı yoktur. Yasayı vicdanınızda yerleştirebileceğiniz bir adalet
duygusu var ya, eğer oraya yerleştirebiliyorsanız o zaman bir anlamı olacaktır;
yoksa şimdi burada yasa çıkarıyoruz ama AKP Genel Başkanı diyor ki: “Biz zaten
OHAL’i sırf işçiler greve gitmesin, siz rahat çalışasınız diye ilan ettik.” O
hâlde bugün burada bu yasanın Parlamento gündemine gelmesinde işçi haklarının
korunması gibi bir gerekçe söz konusu değil demek ki. OHAL devam ettiğine göre,
işçi hak aramaya kalkarsa zaten hakkını arayacağı için de OHAL yasası gereği
işleyecek. İşçi, hakkını gider Marko Paşa’nın yanında arar. 
Değerli
milletvekilleri, aslında üzerinde durulması gereken en önemli gerçeklerden
birisi şu; net, berrak: Türkiye’nin birincil sorunu hukuk devleti sorunudur.
Hukuk devleti olmadığınız sürece yolsuzluklarla bu ülke boğuşur hâle gelir.
Şimdi,
ben buradan yüce Parlamentoya bir öneride bulunmak istiyorum. Hani
yolsuzluklardan şikâyetçisiniz ya; mi acaba? Şikâyetçi olduğunuzu söylediniz,
öyle iktidar oldunuz ama ondan sonra bu iddiayı unuttunuz. Eğer bu
yolsuzluklardan gerçekten şikâyet etmeye hâlâ devam ediyorsanız, bunlarla
ilgili bu Parlamentonun, bu ülkenin, yürütmenin gereğini yapmasını istiyorsanız
benim bir önerim var size. Gelin, yolsuzluklarla mücadele başkanlığı diye bir
başkanlık kuralım. O başkanlık gerçekten bu ülkede her nerede tüyü bitmemiş
yetimin hakkını yiyen birisi varsa, bir namussuz, bu ülkenin tüyü bitmemiş
yetiminin hakkına müdahale eden bir yolsuz varsa onun yakasına yapışsın. Gelin,
bunu kuralım, bir yolsuzluklarla mücadele başkanlığı kuralım ama bu konuda
samimi olmadığınızı göreceğiz. İlerleyen günlerde de bunu yasa teklifi olarak bu
Parlamentoya getireceğiz. 
Bir
başka önerim daha, işçilerin haklarıyla ilgili, işçilerle ilgili ihtisas
mahkemeleri kuruyoruz, gayet güzel. Peki, bu işçilerin haklarını, hukuklarını
korumak için böyle bir düzenlemeye gidiyoruz, o zaman bu ülkenin birincil
problemi olan yolsuzluklarla ilgili bir mahkeme neden kurmuyoruz? Gelin, bir
ihtisas mahkemesi kuralım, bu işçinin hakkını gasbeden, köylünün, yoksulun, bu
ülkenin vergi veren, namuslu insanlarının haklarını gasbedenlere ilişkin de bir
ihtisas mahkemesi olsun, bunları yargılasın. Zimmetine para mı geçirmiş, resmî
evrakta sahtecilik mi yapmış, ihaleye fesat mı karıştırmış, işçi hakkını mı
yemiş, taşeron işçi statüsü içerisinde işçileri çalıştırmış, ondan sonra
şirketi kapatmış, sahte belgelerle şirketler mi kurmuş? Gelin, bunları da hızlı
bir şekilde yargılayacak bir yolsuzlukla mücadele mahkemesi kuralım. Gerçekten
samimi bir niyetiniz varsa bütün bunlara ilişkin tekliflerimizi Parlamentonun
gündemine biz getirelim; siz de gelin, bunlara “Evet.” deyin. Ama ben
inanıyorum ki bunların hiçbirisinin arkasında durmayacaksınız. Niye?
Dursaydınız… 
Gayrettepe
metro ihalesinde sahte belgeyle ihaleye katılan firmanın yeterlilik belgesi
olmamasına rağmen ihaleye katılmasını buradan söylememize rağmen hiç
duymadınız. Bir yıl oldu; bir firma sahte belgeyle, yetersiz belgeyle ihaleye
katıldı; devasa bir ihale aldı ve gerçekten fiyatların, normal, rayiç
bedellerin yaklaşık yüzde 40’ı üzerinde bir fiyatla aldı ama hiç sesiniz
çıkmadı. 
Üçüncü
havalimanında Sayıştay artık daha ne yapsın? Sayıştay uzmanlarına teşekkür
ediyorum ama gerçekten bundan daha öte ne yapsınlar? Belgeli, hesaplı kitaplı
rakamlar koydular önünüze. Sayıştay raporları diyor ki: “Üçüncü havalimanında
milyar dolarları aşan yolsuzluklar var.” Gelin, bu yolsuzlukların üzerine
gidecek bir komisyon kuralım; gelin, bunları yargılayacak bir mahkeme
oluşturalım, bu konuda bir ihtisas mahkemesi oluşsun diyoruz, onu da
duymazlıktan geliyorsunuz. Yolsuzlukları duymuyorsunuz ama vatandaştan vergi
toplamak için enteresan fikirler ortaya atıyorsunuz. 
Bakın,
diyorsunuz ya hani: “Biz bu MTV’yi -motorlu taşıtlar vergisini- savunma
harcamaları artacak, onun için istiyoruz.” Peki, Varlık Fonu’na Savunma Sanayi
Fonu’ndaki 3 milyar lirayı niye aktardınız? Hani iki aylık aktarmıştınız, niye
geri iade etmediniz? Varlık Fonu’ndaki 3 milyar liranın 1 milyar lirasını niye
harcadınız? O 1 milyar lira kime gitti? 
Velhasıl, söylediklerinize siz de inanmıyorsunuz ama
vatandaşın inanmasını bekliyorsunuz. Vatandaşın da inanmayacağını 2019’da
göreceğiz.
Hepinizi
saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Pekşen.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 491 sıra sayılı İş Mahkemeleri Kanunu Tasarısı’nın 5’inci maddesinde geçen
“sözleşmeden veya” ibaresinin “sözleşmeden ya da çözümünde” şeklinde
değiştirilmesini ve “her türlü” ibaresinin madde metninden çıkarılmasını arz ve
teklif ederiz. 
 İsmail Faruk Aksu Zühal Topcu Deniz
Depboylu
 İstanbul Ankara Aydın
 Mustafa Mit Baki
Şimşek
 Ankara Mersin 
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkan.
BAŞKAN
– Hükûmet?
BAŞBAKAN
YARDIMCISI RECEP AKDAĞ (Erzurum) – Katılmıyoruz efendim.
BAŞKAN
– Önerge üzerinde Aydın Milletvekili Sayın Deniz Depboylu konuşacak.
Buyurun
Sayın Depboylu. (MHP sıralarından alkışlar)
DENİZ
DEPBOYLU (Aydın) – Sayın Başkan, değerli milletvekilleri; İş Mahkemeleri Kanunu
Tasarısı’nın 5’inci maddesinde vermiş olduğumuz önergemiz üzerinde Milliyetçi
Hareket Partisi Grubum adına söz almış bulunmaktayım. Gazi Meclisimizi ve yüce
Türk milletini saygıyla selamlıyorum.
Değerli
milletvekilleri, iş ve işverenler arasındaki uyum ve anlaşmazlık sorunlarının
üzerinde durduğumuz bu kanun önergesinde ben bugünün Dünya Öğretmenler Günü
olduğunu da hesaba katarak ve işveren eğer Millî Eğitim Bakanlığıysa
çalışanları öğretmenlerin de sorunları olduğunu burada sizlere bir kez daha
hatırlatmak istiyorum ve bu sorunların birkaçına değinmek istiyorum. 
Verilere
göre bugün öğretmen ataması bekleyen, KPSS’ye başvurmuş fakat öğretmen olarak
ataması yapılmamış üniversite mezunlarımızın sayısından bahsetmek istiyorum. Bu
2016 verilerine göre 438.134. Mayıs 2016’da Millî Eğitim Bakanı Sayın Nabi Avcı
atanmayı bekleyen öğretmen sayısının 349.277, buna karşın Bakanlığın ihtiyaç
duyduğu öğretmen sayısının 66.574 olduğunu açıklamıştı. Yani bu açıklama 15
Temmuz darbe girişiminin ardından yaşanan öğretmen ihraçlarından önce yapılmış
bir açıklamaydı. Tüm kanun hükmündeki kararnamelerle birlikte Millî Eğitim
Bakanlığından ihraç edilen öğretmenlerin sayısı da 33.973’e ulaştı ve
nihayetinde biz bunları toplarsak, demek ki şu anda Millî Eğitim Bakanlığının
100 bin civarında öğretmen açığı var diyebiliriz son alımları hesaba katmazsak.
Sayın
İsmet Yılmaz Millî Eğitim Bakanımız da 80 bin öğretmenin alımının yapılacağını
bize önceden duyurmuştu ve şimdi 40 bin öğretmen adayı atama beklemekte.
Ağustos ayında atanacağı söylenen 10 bin öğretmen ataması ne zaman yapılacak?
Öğretmen adaylarımız öncelikli olarak bunu beklemekte. 
Yine,
Yükseköğretim Kurumunun istatistiklerine göre 2016 yılı itibarıyla öğretmen
olabilmek amacıyla sadece eğitim fakültelerinde okuyanların sayısı da 228.279.
Buna okuyanları, mezun olacak diğer alanlardaki, mesela fen edebiyat fakültesi
mezunları var, ilahiyat fakültesi mezunları var ve yine insan ve toplum
bilimleri mezunları var; bunlar pedagojik formasyon alarak öğretmenliğe de
başvuruyorlar, bunları da eklediğimizde sayı epey artıyor. 
Peki,
ben merak ediyorum, bütün bu kadar öğretmen adayı hazırlanıyor ve öğretmen
olmayı beklerken ücretli olarak alınan öğretmen adaylarının hangi bölümlerden
mezun olduğu, gerçekten de bütün bu hak etmiş olanların dışında öğretmenliğe
atananlar var mı, bunların bir kere incelenmesi gerekiyor.
Yine,
KPSS 2019 yılında kaldırılıyor ve kamu kadrolarına atama merkezî sınavıyla
yerleştirme sisteminin yerine yeni bir sınav sistemi getiriliyor. Bu sınav
sisteminin adı, Millî Eğitim Bakanlığı tarafından ÖABT tarzında yapılacak
olduğunun açıklandığı bir öğretmenlik alımı, bir sınama sistemi getiriliyor.
Burada, her bakanlık, bu sisteme göre, alanına göre alacağı öğretmenlere
alanında sorular soruyor. Tamam, bunda bir sıkıntı yok ama bir de mülakat
sistemi geliyor. Güvenlik soruşturması zaten olmalı ancak mülakat sistemi
noktasında TÜRK EĞİTİM-SEN’in yaptığı bir araştırma var ki bu 2016’da
öğretmenlerin, sözleşmeli öğretmen olmak için bu mülakat sistemine girenlerin
yüzde 98’i böyle bir mülakat sistemini şeffaf bulmamışken, 15 Temmuzdan sonraki
yaşadığımız memur alımlarındaki mülakatlarda yaşanan sıkıntıları, sorulan
soruları da düşünürsek bu bizde ve öğretmen olarak alınacak olan adaylarda endişe
yaratıyor.
Yine,
tabii, öğretmenlerin bir öğretmen odasında kadrolu, ücretli, sözleşmeli, farklı
farklı statüde olmaları yine ayrı bir sorun. 
Tabii
ki öğretmen arkadaşlarımızın burada dile getirilecek çok sorunu var, ben sadece
atama bekleyenlerle ilgili görüştüm ama şu anda hâlihazırda görevde olan
öğretmen arkadaşlarımızın sorunlarını da inşallah uygun bir zamanda tekrar
tartışır, onlara da bir çözüm buluruz diyorum, yüce heyetinizi saygıyla
selamlıyorum. (MHP sıralarından alkışlar) 
BAŞKAN
– Teşekkür ederim Sayın Depboylu.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 491 sıra sayılı Kanun Tasarısı’nın 5’inci maddesinde geçen “nedeniyle”
ibaresi “sebebiyle” olarak değiştirilmiştir.

 Ahmet Yıldırım Mahmut
Toğrul Bedia Özgökçe Ertan
 Muş Gaziantep Van
 Saadet Becerekli Behçet
Yıldırım Sibel Yiğitalp
 Batman Adıyaman Diyarbakır
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkanım. 
BAŞKAN
– Hükûmet?
BAŞBAKAN
YARDIMCISI RECEP AKDAĞ (Erzurum) – Katılmıyoruz Değerli Başkan.
BAŞKAN
– Önerge üzerinde Diyarbakır Milletvekili Sayın Sibel Yiğitalp konuşacak.
Buyurun
Sayın Yiğitalp. (HDP sıralarından alkışlar) 
SİBEL
YİĞİTALP (Diyarbakır) – Sayın Başkan, değerli milletvekilleri; İş Kanunu
üzerinden söz aldım ama ben biraz baktım, şimdi, İş Kanunu üzerinden AKP’nin
karnesini çıkarmak istedim. 2002’den bu yana en az 18.400 kişi iş
cinayetlerinde hayatını kaybetmiş.
Çok
komik bir şey demiyorum, 18.400 insanın iş cinayetlerinde hayatını
kaybettiğinden bahsediyorum.
BÜLENT
TURAN (Çanakkale) – Bana mı diyorsunuz?
SİBEL
YİĞİTALP (Devamla) – Evet, size söylüyorum. 
BÜLENT
TURAN (Çanakkale) – Yapmayın.
SİBEL
YİĞİTALP (Devamla) – Yani tebessüm ederek dinleyeceğiniz bir konu değil bence.
Ayrıca, şimdiye kadar, bakın, taşeronlaşma oranına
bakacağız. AKP iktidara geldiğinde 387 bin kişi taşeron elamanıyken bugün 2
milyon kişiyi aşmış ve her seçim döneminde de kadro sözü vermiş. Bunun dışında
güvencesiz iş gücü ve emekleri değersizleştiren, sendikalaşmayı yok eden bir
siyaset izliyor. Bakın, 2001 yılında sendikalaşma oranı yüzde 57,2 iken bugün -ocak
ayında- sendikalaşma oranı yüzde 12,8’e düşmüş.
Yine, bunun dışında, işsizlik oranına baktığımızda,
2000 yılında işsizlik oranı yüzde 6,5 iken 2017 yılında işsizlik oranı yüzde
12,6 oranına kadar yükselmiş. Yani 4 kişiden 1’i işsiz. Ve yine grev hakkı
gasbedilmiş durumda çünkü millî güvenliği bozucu olarak nitelendirilmiş ve 15
kez grev hakkı yasaklanmıştır.
Bir de Kürt işçilerin yaşadığı ırkçı nefret suçlarından
bahsedeyim. Son üç ayda ağustos, temmuz ve eylül ayında Türkiye’nin birtakım
kentlerinde ırkçıların, nefret suçu işleyen ırkçıların saldırısına maruz kalmış
Kürt işçileri. Bunu ağustos ayında yapmışlar, eylül ayında yapmışlar ve en
sonunda Bursa’da yapılmış. Bakın, 2 Haziranda Bursa’da Nilüfer ilçesinde yine
bir grup ırkçı Kürt işçilerine saldırmış, inşaat işçilerine ve orada yine linç
etmeye çalışmışlar. 18 Ağustos 2017’de de yine Kütahya’da Altıntaş Barajı’nda
yine çalışan Kürt işçilere bir grup ırkçı saldırmış ve oradaki Emniyet, kolluk
güçleri üzerinden olay yatıştırılmaya çalışılmış. En kötüsü de 1 Eylülde
Urfa’da, Urfa’dan Samsun’a giden fındık işçisi 2 kadın -biri 36 yaşında olmak
üzere- 36 yaşındaki Perihan Akın ve 27 yaşındaki Nurcan Patak kaldıkları
çadırda silahlı saldırıya uğradılar ve Viranşehirli olan Perihan Akın yaşamını
yitirdi.
Ben bunları niye söyledim? Nefret siyaseti izlendiği
için söyledim. Bunları söylerken bir taraftan işçi cinayetleri bu kadar
artıyor, taşeronlaşma var, insanlar geleceğe korkunç güvencesiz bakıyor, kaygı
içinde yaşıyorken yerinden yurdundan zorla mülteci edilen Kürtler de başka yere
çalışmaya gittiğinde izlenen nefret siyaseti üzerinden iş güvenliği, iş
güvencesi yok. Bu, hayatın her alanına öyle bir sirayet etti ki üç hafta önce
Sayın Aysel Tuğluk’un annesi, Ankara’da, bu ülkenin başkentinde gömüldüğü
yerden çıkarıldı çünkü her dakika ve her saniye buradan insanlar, ırk üzerinden
nefret siyaseti izlemeye başladı. En tehlikeli döneme girdik. İnsanlar illiyeti
üzerinden, etnik kimliği üzerinden lince tabi tutuluyorsa ve lince uğruyorsa
burada oturup herkesin düşünmesi gerekir. 
Bakın, bize bu ülkenin Cumhurbaşkanı Kandil’in yolunu
gösterdi. “HDP, Kandil’e gitsin.” dedi. 
BÜLENT TURAN (Çanakkale) – Siz tercih ettiniz, siz.
SİBEL YİĞİTALP (Devamla) – Biz bu ülkenin 3’üncü büyük
partisiyiz, legal, meşru, demokratik siyaset izleyen bir partiyiz ve bizim
milyonlarca seçmenimiz var ve milyonlarca seçmene siz yol olarak Kandil’i
gösteriyorsunuz. Dolayısıyla Kandil’i gösterdiğiniz için Kandil’e giden
herkesten de siz sorumlusunuz çünkü demokratik siyasetin bütün zeminini yok
ediyorsunuz. İnsanları tutuklayarak… 
Bakın, Muğla’da 7 tane Kürt diye çırılçıplak soyuldu ve
ne olduğunu henüz bilmiyoruz. 
BÜLENT TURAN (Çanakkale) – 7 tane kim?
SİBEL YİĞİTALP (Devamla) – 7 tane Kürt. 
BÜLENT TURAN (Çanakkale) – Kürt mü?
SİBEL YİĞİTALP (Devamla) – Evet.
BÜLENT TURAN (Çanakkale) – Vay be!
SİBEL YİĞİTALP (Devamla) – Ne olduğunu bilmiyoruz.
Velev ki sizin dediğiniz gibi PKK’li olsun. Bu devlet…
BAŞKAN – Sayın Yiğitalp, lütfen etnik kimlik üzerinden
konuşmalarınızı sürdürmeyin çünkü ne olduğu henüz bilinmiyor.
SİBEL YİĞİTALTP (Devamla) – Konuşmak istemiyorum ama
bakın, ben size söylüyorum.
BAŞKAN – İki gündür bu işle uğraşıyoruz. 
SİBEL YİĞİTALP (Devamla) – Tamam, ben de soruyorum. 
BAŞKAN - Lütfen… Yani…
SİBEL YİĞİTALP (Devamla) – Ben de soruyorum: Kimdir,
nedir, niçin orada çırılçıplak soyuldu, neden ters kelepçe yapıldı?
BAŞKAN – O zaman “Kürt” diye demeyin. 
SİBEL YİĞİTALP (Devamla) – Ama şimdi öyle yazıldı,
basın yazdı, ben yazmadım, sosyal medya hesaplarında böyle geçiyor.
BAŞKAN – Basın öyle yazmıyor, sizin dediğiniz gibi. 
BÜLENT TURAN (Çanakkale) – “7 terörist” diyor basın. 
SİBEL YİĞİTALP (Devamla) – Sayın Başkan, ben
geçmiyorum. Bakın, lütfen… 
BAŞKAN – Tartışmak istemiyorum sizinle. Lütfen doğru
telaffuz edelim. 
SİBEL YİĞİTALP (Devamla) – Lütfen… Ama ben bir şey
anlatıyorum. Ben kendi telaffuzumu söylemiyorum. Sosyal medyada geçen
yaklaşımları söylüyorum. Ben, Samsun’da Kürt olduğu için öldürülen Perihan’dan
bahsediyorum ve Aysel Tuğluk’un annesi mezardan çıkarıldı diyorum. Siz bunları
niye görmezden geliyorsunuz? Bunlar bu ülkenin ayıbı değil mi? Yani yedi nesil
bundan utanacak. 
(Mikrofon otomatik cihaz tarafından kapatıldı) 
SİBEL YİĞİTALP (Devamla) – Yedi nesil mezardan cenaze
çıkarıldığı için utanacaktır ve biz buna rağmen bilgi ve siyaset düzeyi…
BAŞKAN – Teşekkür ederim Sayın Yiğitalp.
BÜLENT TURAN (Çanakkale) – Sayın Başkan…
BAŞKAN – Bir dakika…
Yani
burada konuşmak istemezdim ama bahsedilen olayın yakın tanığı olduğum için ve
başından itibaren hem Adalet Bakanımız hem İçişleri Bakanı hem de benim olduğum
bir üçgen içinde o olayı, o süreci yaşadığımız için söylediklerinize
katılabilmem mümkün değil en azından Hükûmet ayağı açısından. Hükûmet adına
Sayın Bakan burada, benim cevap vermem doğru olmaz. Ama Sayın Bakan burada.
Sayın Bakanın, İçişleri Bakanının ve benim olduğum bir süreç olduğu için
anlatmak gereğini hissettim. Hükûmet burada, Cumhurbaşkanı da Başbakan da
gerekli hassasiyeti göstermiştir. 
Yapılan
ırkçı saldırıyı kınayalım. Ben de kınadım. İnsan olan kınar zaten.
SİBEL
YİĞİTALP (Diyarbakır) – Ben bir şey sorabilir miyim Başkan? Ama ben bir şey
sormak istiyorum. 
BAŞKAN
– Ama burada Hükûmetin politikası ile yapılan ırkçı saldırıyı birbirine
karıştırmamak gerekiyor. 
SİBEL YİĞİTALP (Diyarbakır) – Bir şey
sormak istiyorum Başkan. BAŞKAN - Lütfen…
SİBEL
YİĞİTALP (Diyarbakır) - Hayır, bir şey sormak istiyorum. 
BÜLENT
TURAN (Çanakkale) – Sayın Başkan, izin verir misiniz…
SİBEL
YİĞİTALP (Diyarbakır) – Lütfen, Başkan, yanlış anlaşılmaması için bir açıklama
yapmak istiyorum da…
BAŞKAN
– Buyurun.
SİBEL
YİĞİTALP (Diyarbakır) – Peki, Ankara Valisi, Ankara Emniyet Müdürü…
BAŞKAN
– Bakın, olayı sizinle tartışmayacağım.
SİBEL
YİĞİTALP (Diyarbakır) - Sayın Bakan buradayken soruyorum…
BAŞKAN
– Sizinle asla olayı tartışmayacağım. 
SİBEL
YİĞİTALP (Diyarbakır) – Bunlara dair, bir cenazenin mezardan çıkarılmasına dair
işlem yapıldı mı? Bunu soruyorum. Yapıldı mı?
BAŞKAN
- Sayın İçişleri Bakanı da buradan gerekli açıklamayı yaptı, yakından da
tanığıyım olayın. Lütfen… Yani bunu, Hükûmet politikasını ırkçı yaklaşım olarak
değerlendirmemiz gerçekten haksızlık olur.
SİBEL
YİĞİTALP (Diyarbakır) – Niye bizi terörizmle suçluyorsunuz o zaman? 
BAŞKAN
– Gerçekten haksızlık olur.
SİBEL
YİĞİTALP (Diyarbakır) - Niye bize yol gösteriyorsunuz o zaman?
BAŞKAN
– Buyurun Sayın Turan.
BÜLENT
TURAN (Çanakkale) – Sayın Başkan, bu ülkede 80 milyon vatandaş beraber
yaşıyoruz. Türk’ü, Kürt’ü terör bağlamında ayırırken etnik dille konuşamayız.
Az önceki konuşmacının aynen ifadesi: “7 Kürt, Kürt olduğu için yere
yatırılarak üzerleri soyuldu.” 
SİBEL
YİĞİTALP (Diyarbakır) – Evet, kayıtlara geçen bilgileri söylüyoruz. 
BÜLENT
TURAN (Çanakkale) - 7 Kürt değil. 7 tane canlı bomba iddiasıyla terörist yere
yatırılmıştır. Yapılan yanlış varsa, bunun da en iyi şahidi sizsiniz, ilgili
bakan aranmıştır, bununla ilgili çalışma başlatılmıştır.
BAŞKAN
– Evet. 
BÜLENT
TURAN (Çanakkale) - En tehlikeli dil bu dildir. Bu dilin de yeri Meclis değil,
Kandil’dir Sayın Başkan. (HDP sıralarından gürültüler)
SİBEL
YİĞİTALP (Diyarbakır) – Ne diyorsunuz siz ya? Şimdi bu nedir yani?
BAŞKAN
– Bakın, sayın milletvekilleri, Sayın Yiğitalp, burada ben de duydum… 
SİBEL
YİĞİTALP (Diyarbakır) – Çırılçıplak soyulması normal mi?
ZİYA
PİR (Diyarbakır) – Sayın Başkan, ikaz edin. Bu nasıl bir dil?
BAŞKAN
– Ben konuşuyorum saygılı olun lütfen.
SİBEL
YİĞİTALP (Diyarbakır) – Çırılçıplak soyulması normal mi?
BAŞKAN
– Burada, 7 tane Kürt öldürüldü… (HDP sıralarından gürültüler)
SİBEL
YİĞİTALP (Diyarbakır) – Ne demek bu yani?
BAŞKAN
– Bir dakika sayın milletvekilleri… Ben konuşabilir miyim… İzin verir misiniz
acaba…
ZİYA
PİR (Diyarbakır) – Doğru mu onun yaptığı?
BAŞKAN
– Burada Sayın Yiğitalp “7 tane Kürt öldürüldü Muğla’da.” dedi.
SİBEL
YİĞİTALP (Diyarbakır) – “Öldürüldü” demedim.
BAŞKAN
– Şimdi bu olayı iki gündür yine buradaki grup başkan vekilleriyle birlikte
İçişleri Bakanı nezdinde takip ediyoruz. 
SİBEL
YİĞİTALP (Diyarbakır) – “Öldürüldü” demedim, “Çırılçıplak soyuldu.” dedim.
BAŞKAN
– O ayrımı yapın. Teröristlerle Kürtlerin ayrımını yapın. Bu ülkede hepimiz
Türk ve Kürt olarak kardeşçe yaşamaya mecburuz ama teröristlerle yaşamaya
mecbur değiliz. Bu ayırımı yapın lütfen.
Buyurun
Sayın Toğrul.
MAHMUT TOĞRUL (Gaziantep) – Sayın Başkan, hatibin
ifadesine dikkat edilirse yapılan işleme yöneliktir, yoksa etnik kimliğine
yönelik değildir. Yapılan işlem, dün kim olursa olsun…
BAŞKAN
– Hayır, yapılan işleme karşı… O başka bir şeydi. Burada sadece “7 tane Kürt”
dedi, itiraz ettiğim nokta budur.
MAHMUT
TOĞRUL (Gaziantep) – Sayın Başkan, kendimizi ifade etmemize bir müsaade edin,
bizim cümlelerimiz bitsin, ondan sonra yine itiraz edin.
BAŞKAN
– Tamam, peki, buyurun.
MAHMUT
TOĞRUL (Gaziantep) – Bakın, orada yapılan işlem, 7 insanın ters kelepçe
takılarak, soyularak halka teşhir edilmesidir. Asıl dikkat çekilmesi gereken
nokta bu. Bizim de aslında dikkat çektiğimiz nokta bu ama Sayın Turan son
otururken ettiği cümleyle, bizler legal demokratik alanda bu kadar ısrar
ediyorken kendisinin Cumhurbaşkanının da tesirinde kalarak bize, 6 milyon oyla
buraya gelmiş Meclisin üçüncü partisine, beraberinde düşünürseniz bunun
sempatizanı, çocuklarıyla beraber 20 milyon insana eğer Kandil yolunu
gösteriyorsa ve bunu bizim tercihimiz gibi göstermeye çalışıyorsa sizin buna
itiraz etmeniz lazım Sayın Başkanım.
BAŞKAN
– Evet, elbette öyle bir şey yaparsa itiraz ederim ama kastı o değildi.
MAHMUT
TOĞRUL (Gaziantep) – Ama bakın bir grup başkan vekilidir. 
BAŞKAN
– Ayrıca da Cumhurbaşkanının etkisi altında kalmasında eleştirilecek hiçbir
mahzur yok çünkü Genel Başkanıdır. 
SİBEL
YİĞİTALP (Diyarbakır) – O zaman biz de muhalefet olarak itiraz ediyoruz.
MAHMUT
TOĞRUL (Gaziantep) – Sayın Başkan, o zaman yapılan işi siz de onaylıyor
musunuz? 20 milyon insana Kandil’in yolunun gösterilmesi…
BAŞKAN
– Sayın Toğrul, bakın, bana bu soruyu sormaktan sizi men ediyorum ve başka da
hiçbir şey söylemiyorum. 
MAHMUT
TOĞRUL (Gaziantep) – Ama bakın siz onun yerine ifade ediyorsunuz. 
NİHAT ÖZTÜRK
(Muğla) – O insanlar canlı bombaydı, canlı, canlı! Neyi savunuyorsunuz siz ya?
SİBEL YİĞİTALP
(Diyarbakır) – Ne canlı bombası ya?
BAŞKAN
– Orada, Sayın Sibel Yiğitalp’in kürsüde söylediği şey olayın şekli değil “7
tane Kürt öldürüldü.” dedi. İtirazımız bunadır.
SİBEL
YİĞİTALP (Diyarbakır) – “Öldürüldü.” demedim, “Çırılçıplak soyuldu, ters
kelepçe yapıldı.” dedim. 
NİHAT
ÖZTÜRK (Muğla) – Neyi savunuyorsunuz siz? Hepsi canlı bombaydı onların, canlı
bomba!
MAHMUT
TOĞRUL (Gaziantep) – Sayın Başkan…
BAŞKAN
– İtiraz bunadır, kapatıyorum konuyu.
BÜLENT
TURAN (Çanakkale) – Sayın Başkan, ismim geçti.
BAŞKAN
– Sayın Bülent Turan, lütfen…
Bütün
grup başkan vekilleri de bu olayla ilgili olarak, bütün partilerin grup başkan
vekilleri de arka tarafta, bu olayda yapılan şeyleri netleştirme, açığa çıkarma
çalışmalarını, uğraşlarını da biliyor. 
Bu
konuda noktayı koyalım lütfen.
MAHMUT
TOĞRUL (Gaziantep) – Ama dünkü olayın biçimini hepimizin kınaması lazım, kim
olursa olsun. 
BAŞKAN
– Lütfen… Lütfen…
BÜLENT
TURAN (Çanakkale) – Sayın Başkan…
MAHMUT
TOĞRUL (Gaziantep) – Bu memlekette hiçbir insan çırılçıplak soyulmayı,
işkenceyi hak etmiyor.
BAŞKAN
– O başka bir şey, konumuz o değil Sayın Toğrul. 
MAHMUT
TOĞRUL (Gaziantep) – Hatibimiz bunu ifade etmeye çalıştı.
BAŞKAN
– Konumuz o değil, Yiğitalp onu demek istemedi. Lütfen…
SİBEL
YİĞİTALP (Diyarbakır) – Niye başka bir şey oluyor?
BÜLENT
TURAN (Çanakkale) – Sayın Başkan…
BAŞKAN
– Buyurun Sayın Turan.
BÜLENT
TURAN (Çanakkale) – Sayın Başkan, iki farklı konu var, bir tanesi şu: Az önceki
konuşmadan yola çıkarak sanki biz işkenceye göz yumuyormuşuz gibi
davrandığımızı iddia ediyor arkadaşlarımız. 
SİBEL
YİĞİTALP (Diyarbakır) – Niye peki kan banyosu yapanlara bir şey yapmadınız?
BAŞKAN
– Sayın Yiğitalp…
BÜLENT
TURAN (Çanakkale) – Dinleyeceksiniz, sakin…
SİBEL
YİĞİTALP (Diyarbakır) – Niye yapmadınız?
BÜLENT
TURAN (Çanakkale) – Dinleyeceksiniz. 
SİBEL
YİĞİTALP (Diyarbakır) – Allah Allah… Dinliyoruz. 
BAŞKAN
– Sayın Yiğitalp, lütfen… Rica ediyorum. 
BÜLENT
TURAN (Çanakkale) – Dün, sizin Başkanlığınızda, HDP dâhil tüm grup başkan
vekilleri konudan rahatsızlık duyduklarını ifade ettiler. 
BAŞKAN
– Evet. 
BÜLENT
TURAN (Çanakkale) – Sizden talebimiz doğrultusunda Bakanlığı aradınız ve
işkencenin asla AK PARTİ hükûmetleri döneminde kabul edilemez bir eylem
olduğunu ifade ettiniz. 
BAŞKAN
– Evet. 
BÜLENT
TURAN (Çanakkale) – Kaldı ki son on beş yılda işkenceyle nasıl mücadele
ettiğimizi herkes bilir. 
SİBEL
YİĞİTALP (Diyarbakır) – Biliyoruz!
BÜLENT
TURAN (Çanakkale) – Bu ülkede on beş, yirmi sene önce işkence her gün
gündemken, her gün manşetlerdeyken ufak tefek istisnalar hariç olmak üzere
artık gündemde olmadığını biliyoruz. İşkenceye karşıyız her hâliyle beraber.
Hukuk zemininde mücadele etmeyi, teröristlerle mücadele etmeyi görev biliyoruz.

Ancak
en tehlikeli dil, az tehlikeli gözükendir. Az önce sayın hatip, bir daha
söylüyorum, “7 terörist” demedi. 
BAŞKAN
– “7 Kürt” dedi. 
BÜLENT
TURAN (Çanakkale) – “Teröristin hakkı” demedi, “7 Kürt yere yatırılarak
soyuldu.” dedi. 
SİBEL
YİĞİTALP (Diyarbakır) – Evet.
BAŞKAN
– Evet. 
BÜLENT
TURAN (Çanakkale) – Ben de diyorum ki: Bu dil, tehlikeli bir dil. O insanlar
Kürt olduğu için değil, Türk olduğu için de değil, terör ihtimalinden dolayı,
canlı bomba düzeneği var diye yere yatırıldılar. 
BAŞKAN
– Evet. 
SİBEL
YİĞİTALP (Diyarbakır) – Onun için fotoğrafları çekilip atıldı. 
BÜLENT
TURAN (Çanakkale) – Eylemin fazla abartılmış olması, yanlış yapılmış olması tahkikata
konudur. Bunun tarafındayız. 
Ancak
yere yatırılanların, terör iddiasından dolayı olmadığını gösterip de
“Kürtlerden dolayıymış.” diye söylemek Kürtlere en büyük ihanettir. 
SİBEL
YİĞİTALP (Diyarbakır) – Ona biz karar veririz. 
BÜLENT
TURAN (Çanakkale) – Bir daha söylüyorum, bu dilin yeri Kandil’dir. Bu,
demokratik bir dil değildir, Kürtlere ihanettir. 
Teşekkür
ediyorum Sayın Başkanım. 
BAŞKAN
– Teşekkür ederim. 
MAHMUT
TOĞRUL (Gaziantep) – Sayın Başkan…
BAŞKAN
– Sayın Toğrul…
MAHMUT
TOĞRUL (Gaziantep) – Bakın, burası Türkiye Büyük Millet Meclisi. Ben, biraz
önce, hatibin amacının ne olduğunu ifade etmeye çalıştım. 
BÜLENT
TURAN (Çanakkale) – Mahmut Bey, geri alsın o ifadeyi. 
BAŞKAN
– Sayın Turan…
MAHMUT
TOĞRUL (Gaziantep) – Hiç kimsenin ama hiç kimsenin buradaki bir milletvekilini
veya onu temsil eden halkı bir yere davet etme hakkı yoktur. Bu dili şiddetle
reddediyorum. Bizim dile getirmek istediğimiz, kim olursa olsun bu topraklarda
hiçbir insanın işkenceyi, çırılçıplak soyulmayı ve teşhir edilmeyi hak
etmediğidir. 
BAŞKAN
– Aynı şeyi söylüyorsunuz. “İşkenceye karşıyız.” diyorsunuz. 
MAHMUT
TOĞRUL (Gaziantep) – Söylediği dil…
BAŞKAN
– Tamam, teşekkür ederim. 
Bitti.
Konumuz bu değil. 
BÜLENT
TURAN (Çanakkale) – Sayın Başkan…
BAŞKAN
– Yeteri kadar konuştuk, tartıştık arkada da şimdi burada da. 
BÜLENT
TURAN (Çanakkale) – Hayır, şunu diyeceğim Sayın Başkan: Anlaşılmayan bir şey
yok aslında. İşkenceye karşıyız. 
BAŞKAN
– Evet. 
BÜLENT
TURAN (Çanakkale) – Ancak, bir daha diyorum, etnik kimliğinden dolayı bir
insanın işkenceye tabi tutulduğunu iddia etmek de işkence yapan kadar sorumsuz
bir davranıştır. 
BAŞKAN
– Peki, tamam, teşekkür ederim.
MAHMUT
TOĞRUL (Gaziantep) – Bu ülkede nicesi böyle yaşanmıştır, nicesi yaşanmıştır.
BÜLENT
TURAN (Çanakkale) – Sayın Mahmut Bey, o dil tehlikeli bir dil, uyarmanız lazım.
MAHMUT
TOĞRUL (Gaziantep) – Kürt’e benziyor diye Atatürk büstleri gençlere öptürülmedi
mi?
BÜLENT
TURAN (Çanakkale) – O işi yanlış yapan polisin hatalı tavrı, seninkinin yanında
masum bir şey. 
MAHMUT
TOĞRUL (Gaziantep) – Siz, peki, dünkü muamelelerle ilgili bir işlem yaptınız
mı, hâlen kamuoyuyla paylaşılmış bir işleminiz var mı?
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
6’ncı
madde üzerinde üç önerge bulunmaktadır.
Türkiye Büyük Millet Meclisi Başkanlığına
Görüşülmekte
olan İş Mahkemeleri Kanunu Tasarısı’nın 6’ncı maddesinde öngörülen değişikliğin
aşağıdaki şekilde düzeltilmesini arz ve teklif ederiz.
MADDE6-
(1) İş mahkemelerinde açılacak davalarda yetkili mahkeme, davalı gerçek veya
tüzel kişinin davanın açıldığı tarihteki yerleşim yeri mahkemesi ve işin veya
işlemin yapıldığı yer mahkemesidir.
(2)
Davalı birden fazla ise bunlardan birinin yerleşim yeri mahkemesi de
yetkilidir. 
(3)
İş kazasından doğan tazminat davalarında, iş kazasının veya zararın meydana
geldiği yer ile zarar gören işçinin yerleşim yeri mahkemesi de yetkilidir.
(4)
İş mahkemelerinin yetkilerine ilişkin olarak diğer kanunlarda yer alan hükümler
saklıdır.
(5)
Bu madde hükümlerine aykırı yetki sözleşmeleri geçersizdir.
 Necati Yılmaz Mehmet
Gökdağ Zeynel Emre
 Ankara Gaziantep İstanbul
 Namık Havutça Kemal
Zeybek Gülay Yedekci
 Balıkesir Samsun İstanbul
 Kazım Arslan Mahmut
Tanal Bülent Öz
 Denizli İstanbul Çanakkale

BAŞKAN
– Okunan önergeye Komisyon katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkan.
BAŞKAN
– Hükûmet?
BAŞBAKAN
YARDIMCISI RECEP AKDAĞ (Erzurum) – Katılmıyoruz Değerli Başkanım.
BAŞKAN
– Önerge üzerinde Balıkesir Milletvekili Sayın Mehmet Tüm konuşacak.
Buyurun
Sayın Tüm. (CHP sıralarından alkışlar)
MEHMET
TÜM (Balıkesir) – Sayın Başkan, değerli milletvekilleri; İş Mahkemeleri Kanunu
Tasarısı üzerinde söz almış bulunuyorum. Hepinizi saygıyla selamlıyorum.
Öncelikle,
muharrem ayındayız. Buradan Kerbelâ’nın acısını yüreğinde hisseden, Hazreti
Hüseyin’in zalime karşı başkaldırışını rehber edinen ve mazlumun yanında olan
herkesi yürekten selamlıyorum. 
Bu
olay, bin üç yüz yıl önce gerçekleşse de aynı zihniyet, günümüzde de değişik
biçimde devam etmektedir. Zalimler, iktidarını sağlamlaştırmak için bugün de
masum insanların canıyla, kanıyla, malıyla oynamaktadırlar. İşte OHAL tablosu
ortada. Yüz binlerce insan, haksız hukuksuz bir şekilde işlerinden edildi. Bu
insanlar, aç bırakıldı, aileleriyle birlikte âdeta açlığa terk edildi.
Emekliler her gün artan hayat pahalılığı içinde yaşam savaşı veriyor;
çiftçiler, öğrenciler, esnaflar yine öyle. Nuriye ve Semih, iki yüz on bir
gündür açlık grevinde, haksızlığa karşı bedenlerini ortaya koydular, ölümle
pençeleşiyorlar. Bugün işçiler açısından aynı durumla karşı karşıyayız. 
Sosyal
devlet, güçlü işveren karşısında işçinin haklarını koruyan devlettir. İş mahkemeleri,
işçi ve işveren arasındaki uyuşmazlığı işçiyi korumak amacıyla çözmek için
kurulmuştur ama bu torba kanunda yer alan zorunlu ara buluculuk sistemi, işçiyi
korumak bir yana işçinin kazanılmış haklarını da gasbetmektedir. AKP
iktidarının uyguladığı politikaların amacı da işte budur. On beş yılda
cumhuriyet tarihi boyunca kazanılan tüm hakları birer birer gasbettiniz. 
AKP
döneminde kaç işçi iş cinayetinde hayatını kaybetti, sizler bunu biliyor
musunuz? Resmî rakamlara göre tam 20 bin işçi iş cinayetinde can verdi, onlarla
birlikte ailelerinin hayatı da sönüp gitti. Mayıs ayında “hedef sıfır kaza”
kampanyası başlattınız. Bakan dört ayda sıfır kaza sözü verdi ama ne yazık ki
dört ayda ülkede iş kazaları katliamla sonuçlandı. 750 işçi bu süreçte hayatını
kaybetti, üstelik ölenlerin 50’den fazlası çocuk yaştaydı. Bunların sorumlusu
elbette ki sizin iktidarınızdır. Bir bakanın verdiği sözü tutmadığı zaman
yapması gereken tek şey istifa etmesidir. Bakın, dün Hollanda Savunma Bakanı “2
askerin ölümünden sorumluyum.” dedi ve istifa etti. Burada 753 candan söz
ediyorum ama ne yazık ki hiçbir bakanın umurunda bile değil. Soma’da 301 insan
öldüğünde “fıtrat” dediniz, şimdi her ay ülkenin bir yerinde bir Soma yaşanıyor
ama kimsenin sesi soluğu çıkmıyor. 
Bize
işçi haklarını anlatmayın, “İşçi dostuyuz.” sakın demeyin. İşçiler en çok sizin
iktidarınız döneminde mağdur edildi. Geçmişte grev yaparken boy boy fotoğraf
veren AKP’nin Genel Başkanı “OHAL’den istifadeyle grevleri yasakladım.” diyor.
Kendi yandaşlarınız, işçileri daha çok sömürsün diye mi grevleri
yasaklıyorsunuz? 
Devrik
Başbakan Davutoğlu, bundan yaklaşık iki yıl önce, 28 Ekim 2015’te “Taşeron
işçisi olanları kadroya alacağız.” diye söz verdi. İki yıl önce taşerona kadro
sözü verdiniz ama sözler yalan oldu ve bu insanları aldattınız. Tekrar seçim
yaklaşınca insanları kandırmaya devam edecek misiniz? Artık halkımız sizin
yalanlarınıza asla inanmamaktadır. 
Tarih,
işçiyi tekmeleyen Yusuf Yerkelleri, millete küfreden Cengizleri, işçiye asgari
ücreti çok görüp lüks ve şatafat içinde yaşayanları, OHAL’den istifadeyle
işçilerin sesini kısanları, halkın parasıyla kaçak saray diktiren Muaviye’yi,
zulümle hüküm sürmek isteyen Yezid’i değil, tüm bu karanlığa karşı insanlık
için direnen Hüseyinleri yazacaktır. Biz, Hüseyinlerin yolundayız. Biz,
işçinin, emekçinin yanındayız. Biz, sosyal devletten, haktan hukuktan,
adaletten yanayız. Biz, mağdurdan yanayız. 
Hepinize
teşekkür ediyorum, saygılar sunuyorum. (CHP sıralarından alkışlar) 
BAŞKAN
– Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 491 sıra sayılı İş Mahkemeleri Kanunu Tasarısı’nın 6’ncı maddesinin
(1)’inci fıkrasındaki “ile” ibaresinden sonra gelmek üzere “birlikte”
ibaresinin eklenmesini arz ve teklif ederiz. 

 İsmail Faruk Aksu Zühal
Topcu Mustafa Mit
 İstanbul Ankara Ankara
 Deniz Depboylu Ahmet Kenan
Tanrıkulu Baki Şimşek
 Aydın İzmir Mersin
BAŞKAN
– Komisyon önergeye katılıyor mu? 
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkan.
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Başkanım.
BAŞKAN
– Önerge üzerinde İzmir Milletvekili Sayın Ahmet Kenan Tanrıkulu konuşacak. 
Buyurun
Sayın Tanrıkulu. (MHP sıralarından alkışlar) 
AHMET
KENAN TANRIKULU (İzmir) – Sayın Başkan, sayın milletvekilleri; görüşmekte
olduğumuz tasarının 6’ncı maddesi üzerinde Milliyetçi Hareket Partisi Grubu
adına verdiğimiz önerge üzerinde söz almış bulunmaktayım. Öncelikle, Genel
Kurulumuzu saygıyla selamlıyorum. 
Sayın milletvekilleri, bu maddenin gerekçesinde hukuki
yönden birtakım uyarlamalar yapılıyor olsa da görüştüğümüz maddedeki
düzenlemeler ileride bazı hak kayıplarına neden olabilecek sıkıntıları da
doğurabilecektir. Eğer iş hayatında düzenlemeler yapılması isteniyorsa mevcut
çalışma sistemimize, çalışma hayatımıza da kısaca bir göz atmamızda yarar
olacaktır. Bugün hâlen devam eden güvencesiz çalışma biçimlerine, maalesef son
verilememiştir. Yine tüm taşeron işçilerimiz, iktidar tarafından yıllar
öncesinde söz verilen kadrolarına da maalesef yine kavuşamamışlardır. Kayıt
dışı istihdam oranı, son açıklanan bu geçtiğimiz haziran rakamlarına göre bir
yılda 0,7 puan artarak yüzde 34,7 oranına ulaşmıştır. Sendikasız çalışma
artarak devam ederken sendikal haklarda henüz ILO standartları da
yakalanamamıştır.
Değerli
milletvekilleri, iş hayatında bu sorunlar devasa boyuttayken çalışanlarımızın
ekonomik ve sosyal şartları da giderek ağırlaşmaktadır. Son açıklanan enflasyon
rakamlarına bakarsak, ki bunlar eylül ayı rakamları, bu tespitimizi doğrular
nitelikte bulgularla karşılaşırız. Eylüldeki tüketici enflasyonu 0,65, yurt içi
üretici enflasyonu 0,24 artmış ve bunların kümülatif, bir yıllık artışları
TÜFE’de yüzde 11,2, ÜFE’de de yüzde 16,3 olmuştur. Demek ki, özellikle tüketici
fiyatlarındaki artışlar 2004 yılından bu yana rekor seviyede artışlara denk
gelmektedir. Yıla yüzde 6,5’lik enflasyon hedefiyle başlayan ekonomi yönetimi,
bu yeni açıklanan, geçtiğimiz günlerde açıklanan OVP’yle enflasyonun yüzde 9,5
olacağını kabul etmiş durumdadır kendi belgelerine göre. Ancak önceki yılların
eylül, aralık aylarına baktığımız zaman gerçekleşen enflasyon yaklaşık yüzde
2’ler civarında. Demek ki, bugünden ileriye doğru baktığımız zaman, 2017’nin
tamamında maalesef ıskalanmış bir hedefle karşı karşıya kalacağız ve bu yılı da
yine çift haneyle bitireceğimiz anlaşılmaktadır. 
Çalışanlarımıza,
iş hayatımıza, açıklanan OVP’yle müjdeli bir haber de yoktur. İçine baktığımız
zaman, bunun yerine dolar bazında gerileyen bir millî gelirle karşı karşıyayız,
yüksek enflasyon, işsizlik ve yüksek vergi zamlarıyla sonuçta geçim
mücadelesinin de ağırlaştığı bir üç yıl vadedilmektedir. Üstelik yeni OVP,
iktidarın bir zamanlar ağzından düşmeyen 2023 hedeflerini de neredeyse yerle
yeksan etmiş ve hedefler ortadan buharlaşmış, kaybolmuştur. Yani 2020 yılında
kişi başına gelir 13 bin dolar öngörülürken sadece üç yıl sonra, 2023 yılında
20 bin dolar seviyesine nasıl ulaşacağımız konusunda da maalesef elimizde bir
veri ve done bulunmamaktadır.
Sayın
milletvekilleri, bu OVP’yle birlikte açıklanan vergi zamları bütün gözleri
Maliye Bakanlığına çevirmiştir. Maliye Bakanlığı, bütçesini hesaplı bir şekilde
kullanamayıp yılın sekiz ayında yine yaklaşık 25 milyar lira açık vermiştir. Bu
açıkları da vergi ve diğer zamlarla kapatmayı düşünenler, ülkemizin şu
gerçeğini de görmezden gelmektedirler: Maalesef, yine baktığımız zaman, en
zengin kesim ile en fakir kesim arasında yaklaşık 7,6 katlık bir fark vardır ve
nüfusumuzun 30 milyonu iki günde bir sofrasına et, balık, tavuk
götürememektedir. 
Hâl
bu vaziyetteyken politikaları sadece zam yapmaktan yana değil, hayat ve geçim
mücadelesini kolaylaştırmak yönünde uygulamamız gerekir diye düşünüyorum ve Genel
Kurulu bir kez daha saygılarımla selamlıyorum. (MHP sıralarından alkışlar) 
BAŞKAN
– Teşekkür ederim Sayın Tanrıkulu.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 491 sıra sayılı Kanun Tasarısı’nın 6’ncı maddesinde geçen “ilişkin olarak”
ibaresi “dair” olarak değiştirilmiştir. 
 Ahmet Yıldırım Mahmut Toğrul
 Bedia Özgökçe Ertan
 Muş Gaziantep
 Van
 Behçet Yıldırım Saadet
Becerekli Mahmut Celadet Gaydalı
 Adıyaman Batman Bitlis

BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkan.
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkan.
BAŞKAN
– Önerge üzerinde Bitlis Milletvekili Sayın Mahmut Celadet Gaydalı
konuşacaktır.
Buyurun
Sayın Gaydalı. (HDP sıralarından alkışlar)
MAHMUT
CELADET GAYDALI (Bitlis) – Sayın Başkan, değerli milletvekilleri; partim ve
grubum adına, görüşülmekte olan 491 sıra sayılı İş Mahkemeleri Kanunu Tasarısı
üzerinde söz almış bulunmaktayım. Bu gerekçeyle, başta kayyum hukukuyla yedi
buçuk yıl cezaya çarptırılan Bitlis Belediye Eş Başkanımız Hüseyin Olan ve
Mutki Belediye Eş Başkanımız Özcan Birlik olmak üzere, bütün siyasi tutuklulara
saygılarımı sunarım.
Değerli
milletvekilleri, ömrünü Kürt halkının özgürlüğü için mücadeleyle geçiren
değerli halk önderi Celal Talabani’ye Allah’tan rahmet, ailesine, sevenlerine
ve tüm Kürt halkına başsağlığı diliyorum.
Yine,
değerli Gaziantep Milletvekili Abdulkadir Yüksel’e Allah’tan rahmet, ailesine
ve yakınlarına başsağlığı dileklerimi iletirim.
Dünya
Öğretmenler Günü’nü kutluyoruz, sayın öğretmenlerimize de sabır ve metanet
diliyorum, hepsini saygıyla selamlıyorum.
Değerli
milletvekilleri, AKP’nin en büyük söylemlerinden biri, “üstünlerin hukuku
değil, hukukun üstünlüğü” idi. Bugün toplum nezdinde bakıldığında, yargıya,
hukuka ve adalete olan güven neredeyse tamamen yok olmuştur. Adalete güvenen
sadece küçük bir zümre kalmıştır, bunun dışında hukuka güven ve inanç yoktur,
bu demek oluyor ki kendi hukukunuzun üstünlüğünü kurmuşsunuz. 
Halkın
hukuka ve adalete olan inancının bu denli düşmesinin nedenlerinden biri de akla
ve mantığa aykırı kanun çıkarma tekniğidir. Her düzenlemeyi torba yasa
mantığıyla hazırlamak problemleri çözemez. 
Bu
kanun tasarısında da açıkça görüldüğü üzere, aslında hukuk ya da yargı
mekanizması gereksizleştirilmekte, yargının görevi, KHK’larla ihraç edilenlerde
olduğu gibi ya komisyonlara devredilmekte ya da bu tasarıdaki gibi ara
buluculara verilmektedir. Yargıçların görevlerini hafifletmek adına kendi özerk
mahkemelerinizi kuruyorsunuz. Çok ilginçtir ki “hukuk devletiyiz” diye övünen
yapı, hukuk yoluyla hakkını aramak isteyenlere hep engeller çıkarmaktadır.
Kanun tasarısının adı “İş Mahkemeleri Kanunu” ama ortada mahkeme yok çünkü
tasarı, aslında, mahkeme sürecini ara bulucular eliyle tamamen kaldırmaktadır.
Bir hukuk devleti, işçinin açtığı davayı işverene yönelik bir tehdit olarak
algılayamaz. Şimdi hakkını bile aramaktan aciz bir toplum yaratmaya
çalışıyorsunuz. 
Değerli
milletvekilleri, iktidar, her tasarısında biraz daha zorba anlayış
sergilemektedir. Her tasarınızda insanlara kendi hakları üzerinden bir
zorunluluk getirilmektedir. Emekçiye ve işçiye seçme ya da iradelerini kullanma
fırsatı verilmemektedir. Daha önce çıkarılan zorunlu bireysel emeklilik olsun,
şimdi çıkarılmak istenen zorunlu ara buluculuk olsun, toplumu ve emekçileri hep
bir şeylere mecbur kıldırmaya çalışmakta, iktidar eliyle herkes zorlanmaktadır.
Bu zorba anlayıştan vazgeçmek gerekmektedir. İktidar, bir ara buluculuk kurumu
kurmak istiyorsa tabii ki kursun ama bırakın, oraya başvurmaya hakkını arayan
insanlar karar versin. 
Değerli
milletvekilleri, bugüne kadar AKP Hükûmetinin iki doğru beyanını da inkâr
etmemek lazım. Birincisi, muhalefet için “yalan makinesi lafını kullandı;
doğru, yalan makinesi, yalancıyı ve doğru konuşanı ayırt etmek için icat
edilmiş bir makinedir. 
İkincisi,
metal yorgunluğu. Teknik olarak çok doğru bir açıklama. Metal yorgunluğunun
sonraki evreleri, metalde akma ve kokmadır. Daha doğrusu, bu evreye gelen
metal, özelliklerini yitirir, bu durumda olan metaller hurda olurlar ve diğer
hurda metallerle bir potada eritilerek yeni alaşımlar elde edilir. Buna “geri
dönüşüm” diyoruz. Sizin potanızdan artık pik mi çıkar yoksa pirit mi çıkar
bilmiyorum ama siz hâlâ pirit yapmaya çalışıyorsunuz. Malum, İngilizler piriti
“fool’s gold” yani “aptalların altını” olarak tarif ederler. Zannedersem sizin
potanızdan pik çıkacak herhâlde, İsveç çeliği çıkacak hâli yok ya. Bu da
genelde atık su borusu imalatında kullanılır. 
Bir
de Öğretmenler Günü dolayısıyla buna da değinmeden geçemeyeceğim. TEOG için bir
yetkili çıkıp “TEOG’la mı geldik?” deyip halkın aklıyla alay etmiştir. Siz
TEOG’la gelmediniz ama TEOG’u siz getirdiniz, inşallah TEOG’la da gideceksiniz.
Hepinizi
saygıyla selamlarım.
BAŞKAN
– Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
7’nci
maddede üç adet önerge vardır, ilk önergeyi okutuyorum:
Türkiye Büyük Millet Meclisi Başkanlığına
Görüşülmekte
olan İş Mahkemeleri Kanunu Tasarısı’nın 7’nci maddesinde öngörülen değişikliğin
aşağıdaki şekilde düzeltilmesini arz ve teklif ederiz.
MADDE
7- (1) İş mahkemelerinde basit yargılama usulü uygulanır.
(2)
Davaların yığılması durumunda, her bir talebe ilişkin vakıalar bakımından ispat
yükü ve deliller ayrı ayrı değerlendirilir.
(3)
12/1/2011 tarihli ve 6100 sayılı Hukuk Muhakemeleri Kanununun kanun yollarına
ilişkin hükümleri, iş mahkemelerince verilen kararlar hakkında da uygulanır.
(4)
Kanun yoluna başvuru süresi, ilamın taraflara tebliğinden itibaren işlemeye
başlar. 
(5)
Kanun yoluna başvurulan kararlar, bölge adliye mahkemesi ve Yargıtayca
ivedilikle karara bağlanır.

 Necati Yılmaz Mehmet Gökdağ Namık
Havutça
 Ankara Gaziantep Balıkesir
 Kemal Zeybek Gülay
Yedekci Kazım Arslan
 Samsun İstanbul Denizli
 Mahmut Tanal Bülent
Öz Engin Özkoç
 İstanbul Çanakkale Sakarya
 Zeynel Emre
 İstanbul
BAŞKAN
– Okutulan önergeye Komisyon katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkanım.
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkan.
BAŞKAN
– Önerge üzerinde Sakarya Milletvekili Sayın Engin Özkoç konuşacak. 
Buyurunuz
Sayın Özkoç. (CHP sıralarından alkışlar)
ENGİN
ÖZKOÇ (Sakarya) – Sayın Başkan, değerli milletvekilleri; hepinizi saygıyla
selamlıyorum.
Gerçekten
burada konuşulan her konunun çok önemli olduğuna inanıyorum. Ancak ben Sakarya
Milletvekiliyim. Sakarya Milletvekili olarak 17 Ağustos 1999 gecesinde saat üçü
beş geçe Sakarya büyük bir depremle sarsıldı ve Sakarya’da 4 bine yakın
vatandaşımız enkaz altında kaldı ve hayatlarını kaybettiler. O gece ölülerimizi
kefensiz defnettik, çocuklarımızın ve kadınlarımızın arkasından gözyaşı bile
dökemedik. Bu kadar sıkıntılı bir dönemin üzerinden on sekiz yıl geçti. On
sekiz yıl sonra, dün Çevre ve Şehircilik Bakanı Mehmet Özhaseki Mamak
Belediyesinin kentsel dönüşüm kura çekimi töreninde “Adapazarı depreminde 17
bin kişi hayatını kaybetti. Yüz yıl boyunca bu depremlerin olduğunu bile bile,
toprağın altında hareket olduğunu bile bile bizler neden bunun önlemini alıp
rahat etmiyoruz ki?” dedi.
Değerli
milletvekili arkadaşlarım, Sakarya Milletvekili olarak buradan hem Meclisime
hem de Türkiye’ye sesleniyorum. Biz Sakarya Valiliğinin bir il brifingini
elimize alarak onu ilk önce Sakarya Valisine sorduk. Sakarya Valiliğinin il
brifinginde İl Millî Eğitim Müdürü diyor ki: “21 tane okul Sakarya’da şu anda
olacak ilk depremde yıkılacaktır, 39 tane okulun güçlendirilmesi gerekir, 190
tane okul da deprem güvenliği bile ölçülmeden o şekilde tutuluyor.” Yani bugün
Sakarya’da bir deprem olsa Sakarya’daki depremde ilk yıkılacak 21 tane okul var
ve çocuklarımız enkazın altında kalacak, ölülerimizi tekrar kefensiz toprağa
vermek zorunda kalacağız. 
On beş yıldan beri Hükûmette olan ve bu Hükûmeti temsil
eden bir Bakan “Neden buna tedbir almıyoruz?” diyor. Ben de soruyorum: Sahi,
Sayın Bakanım, neden tedbir almıyorsunuz? O gün koyduğunuz vergilerle 60 milyar
liralık bir deprem vergisi topladınız yani bu, eski rakamla 60 katrilyon lira
yapıyor. O okulların bugün tamiri için istenen ödenek eski parayla 135 trilyon
lira. Peki, 135 trilyon lira değmiyor mu canlar için, çocuklarımız için,
kadınlarımız için, aileleri için? Bunun için daha ne bekliyorsunuz?
“Trilyonlarca, katrilyonlarca liralık yatırım yaptım.” derken, yüzünüz hiç
kızarmadan, hiç sıkılmadan, hiç vicdan azabı duymadan “Neden harekete
geçmiyoruz?” diye halkımıza mı soruyorsunuz? Ne yapacak halkımız? Kendi
ceplerinden topladıkları paraları bir araya getirip, 135 trilyon lirayı ödeyip
çocuklarını o okula gönderecekler mi; yoksa o paraları olmadığı için, geçim
derdinde oldukları için çocuklarını okula mı göndermeyecekler? Devlet bu
ciddiyette mi bakacak Türkiye Cumhuriyeti’ndeki çocukların geleceğine ve
hayatlarına?
Size Türkiye Büyük Millet Meclisinin kürsüsünden
sesleniyorum. Valiye bildirdim, milletvekillerine bildirdim, bakanlarımıza
bildirdim, soru önergesi verdim ve gelen cevapta “Evet, bu okullar ilk depremde
yıkılır.” dedi Sayın Bakan. Buna rağmen bu suçu, vebalini halka atıyorsanız ben
Türkiye Büyük Millet Meclisinin kürsüsünden bir kere daha söylüyorum, bunun
vebali sizindir ama sizin torunlarınıza da bütün birliğinize de ailenize de
partinize de yeter. Kıymayın Sakarya’nın çocuklarına, kıymayın Türkiye'nin
çocuklarına. Yola, sağa, sola harcadığınız parayı çocuklarımızın hayatına ve
geleceğine harcayın. 
Saygılar sunuyorum. (CHP sıralarından alkışlar) 
BAŞKAN – Teşekkür ederim Sayın Özkoç.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 491 sıra sayılı İş Mahkemeleri Kanunu
Tasarısı’nın 7’nci maddesinin (4)’üncü fıkrasında geçen “tebliğinden”
ibaresinin “tebliğ edildiği tarihten” şeklinde değiştirilmesini arz ve teklif
ederiz. 
 İsmail Faruk Aksu Zühal Topcu Deniz
Depboylu
 İstanbul Ankara Aydın
 Mustafa Mit Baki
Şimşek
 Ankara Mersin
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkan.
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkan.
BAŞKAN
– Önerge üzerinde Ankara Milletvekili Sayın Mustafa Mit konuşacak. 
Buyurun
Sayın Mit. (MHP sıralarından alkışlar)
MUSTAFA
MİT (Ankara) – Sayın Başkan, değerli milletvekilleri; görüşülmekte olan 491
sıra sayılı İş Mahkemeleri Kanunu Tasarısı’nın 7’nci maddesi hakkında
Milliyetçi Hareket Partisi Grubu adına söz almış bulunmaktayım. Genel Kurulu
saygıyla selamlıyorum.
Bütün
öğretmenlerimizin 5 Ekim Dünya Öğretmenler Günü’nü de tebrik ediyorum. 
Değerli
milletvekilleri, görüşülmekte olan İş Mahkemeleri Kanunu Tasarısı’yla 5521
sayılı İş Mahkemeleri Kanunu kaldırılmakta, 6100 sayılı Hukuk Muhakemeleri
Kanunu hükümleri dikkate alınarak yeni bir İş Mahkemesi Kanunu getirilmektedir.
6325 sayılı Kanun’da, hukuk uyuşmazlıklarında ara buluculuk konusunda iş
uyuşmazlıkları ihtiyari olarak ara bulucuya götürülmekteyken bu düzenlemeyle
zorunlu ara buluculuk mekanizması getirilmektedir. Ara buluculuk usulü,
uyuşmazlıkların mahkemeye taşınmadan kısa sürede çözümlenmesine yönelik bir
uygulamadır. Düzenlemeyle bireysel veya toplu iş sözleşmelerine dayanan işçi
alacağı ile işe iade talebiyle açılacak davalarda dava açılmadan önce ara
buluculuğa başvurmak zorunlu olacaktır.
İş
hukukunun ve iş yargısının amacı, şüphesiz işveren karşısında daha zayıf ve
korumasız olan işçiyi korumanın yanında, sağlıklı bir iktisadi ortamın da
sağlanmasıdır. İşçinin korunması ilkesi ile işletmenin korunması anlayışı
arasında yeni bir denge arayışını anlayışla karşılamakla birlikte, işçinin
korunması ilkesinin göz ardı edilmesini veya terk edilmesini doğru bulmuyoruz. 
Getirilen
ara buluculuk gibi alternatif uyuşmazlık yöntemleri, tarafların eşit olduğu ve
sözleşme serbestisinin geçerli olduğu hâllerde kendisinden beklenen faydayı
gösterecektir. Hâlbuki, işçi, işveren karşısında sadece ekonomik değil, sosyal
olarak da daha zayıf ve güçsüz konumdadır. Taraflar arasındaki eşitsizliğin
herkes tarafından görüldüğü bu alanda ara buluculuk zorunlu olmaktan
çıkarılmalı, ihtiyari olmalıdır. Ara buluculuğa başvuruyu teşvik edecek
hükümler getirilmek suretiyle, düzenleme daha da güçlü bir hâle getirilmelidir.
Değerli
milletvekilleri, getirilen düzenlemenin 7’nci maddesi yargılama usulü ve kanun
yollarını düzenlemektedir. Yargılamanın uzun sürelere yayılması, emeğiyle
hayatını devam ettiren işçi için kabul edilmez sıkıntılara sebep olmaktadır. Bu
sürelerin kısaltılması suretiyle hak ve adaletin bir an önce teslim edilmesi
kamu düzeni ve sosyal barışa katkı sağlayacaktır. 
Maddenin
(1)’inci fıkrasıyla basit yargılama usulü benimsenmektedir. Bu usulle,
yargılama daha kısa süre içerisinde çözüme ulaştırılacaktır. İş mahkemelerinde
verilen kararlar aleyhine kanun yoluna başvurma süresinin ilamın taraflara
tebliğinden itibaren işlemeye başlayacağı hükme bağlanarak tartışma konusu olmaktan
çıkarılmaktadır. 
Diğer
taraftan, bu maddeyle “İş mahkemesi kararları, ivedilikle karara bağlanacak.”
hükmü sebebiyle Yargıtayda veya istinaf mahkemelerinde adli tatilde de
incelenebilecektir. İşe iade davalarında üst mahkeme olarak sadece istinaf
mahkemesinin gösterilmesi, Yargıtay yolunun kapalı olması yerinde değildir
çünkü Yargıtay aynı zamanda bir içtihat kapısıdır ve içtihat mercisidir.
Hukukun şekillenmesi açısından içtihadın son derece önemli olduğu da açıktır.
Yargıtayın bu işlevinin ortadan kaldırılması, iş hukukunun önemli bir kaynaktan
yoksun kalmasına sebep olacağından düzenlemenin yeniden ele alınması yerinde
olacaktır diyor, Genel Kurulu saygıyla selamlıyorum. (MHP sıralarından
alkışlar)
BAŞKAN
– Teşekkür ederim Sayın Mit.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 491 sıra sayılı Kanun Tasarısı’nın 7’nci maddesinde geçen “yığılması”
ibaresi “birikmesi” olarak değiştirilmiştir.
 Ahmet Yıldırım Mahmut Toğrul Bedia
Özgökçe Ertan
 Muş Gaziantep Van
 Saadet Becerekli Behçet
Yıldırım Garo Paylan
 Batman Adıyaman İstanbul
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkan. 
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkan.
BAŞKAN
– Önerge üzerinde İstanbul Milletvekili Sayın Garo Paylan konuşacak. 
Buyurun
Sayın Paylan. (HDP sıralarından alkışlar)
GARO
PAYLAN (İstanbul) – Sayın Başkan, değerli milletvekilleri; hepinizi saygıyla
selamlıyorum. 
Değerli
arkadaşlar, bu hafta, Beyaz Show programına katılan namıdiğer Ayşe Öğretmen,
terör örgütü propagandası suçundan bir yıl üç ay hapis cezasına mahkûm oldu.
Değerli arkadaşlar, Ayşe Öğretmen bu konuşmayı hangi tarihte yapmıştı? 8 Ocak
2016 tarihinde yani çatışmaların yoğunlaştığı, barış ikliminin yok olduğu,
şehirlerimizin yakılıp yıkıldığı, insanların öldüğü, mağdur olduğu bir dönemde
yapmıştı. O günlerde biz Meclis kürsüsünde defalarca dedik ki arkadaşlar:
“Bakın, barış süreci tarumar edildi, çatışmalı bir iklim var ve biz buna
bakmıyoruz; pek çok provokasyon var, bir darbe dinamiği devrede olabilir.”
Hiçbiriniz ilgilenmediniz. Ne Suruç’a baktınız ne Ceylanpınar’daki 2 polisimizin
öldürülmesine baktınız ne havalimanı bombalamalarına baktınız ve bir darbe
dinamiği bizi içine çekti ve nihayetinde, darbe girişimi oldu. Ne mutlu ki
başarısız oldu ama darbe dinamiği hâlâ devam ediyor. O günlerde vicdanlı bir
ses televizyona çıktı ve şunları dedi, aynen okuyorum: “Bu ülkenin doğusunda,
güneydoğusunda neler olup bittiğinin farkında mısınız? Çocuklar, anneler,
insanlar öldürülüyor. Sanatçı olarak, insan olarak bir şekilde, yaşananlara siz
de sessiz kalmamalısınız ve bir şekilde, dur demelisiniz. Ayrıca, bir şeyi daha
söylemek istiyorum: Ölen çocuklara sevinen zavallı insanlar var. Ben o
insanlara, daha doğrusu, biz bu insanlara hiçbir şey söyleyemiyoruz, ‘Yazıklar
olsun.’ demekten başka. Bir şeyi daha söylemek istiyorum, kusura bakmayın, ben
öğretmenim, öğrencilerini terk eden öğretmenlere seslenmek istiyorum: Bir daha
oralara nasıl dönecekler; o güzel, masum, tertemiz yürekli çocukların yüzüne,
gözlerinin içine nasıl bakacaklar? Ben konuşamıyorum gerçekten. Bu arada
yaşananlar ekranlarda, medyada çok farklı aktarılıyor. Yani gerçekten
konuşamıyorum. Sessiz kalmayı insan olarak ben… Biraz daha hassasiyetle
yaklaşın, görün, duyun artık. Bize el verin. Yazık! İnsanlar ölmesin, çocuklar
ölmesin, anneler ağlamasın. Söyleyeceklerim bu kadar. Teşekkür ediyorum.”
Stüdyoda alkışlar kopuyor canlı yayında. Ayşe Öğretmen “Aslında, bir şey daha
söylemek istiyorum, duygu yoğunluğumdan dolayı hiçbir şey söyleyemiyorum. Siz
de fark ediyorsunuz, sesim titriyor. Bomba seslerinden, kurşun seslerinden… İnsanlar
susuzlukla, açlıkla mücadele ediyor. Özellikle bebekler, çocuklar… Lütfen, siz
de duyarlı olun, sessiz kalmayın, rica ediyorum.” diyor ve stüdyodan alkışlar
kopuyor. Bunun üzerine, hemen ardından -tabii, bu vicdanlı seslere tahammülümüz
yok o günlerde maalesef- terör örgütü propagandası suçundan beş yıla kadar
hapis istemiyle soruşturma açılıyor. Beyazıt Öztürk vareste tutuluyor ve Ayşe
Öğretmen yargılanmaya başlanıyor.
Değerli
arkadaşlar, şu söylenenlerin altına burada imza atmayacak hiç kimse var mı?
“Çocuklar ölmesin, anneler ağlamasın, insanlar ölmesin.” diyor bir öğretmen ve
bunu Sayın Cumhurbaşkanı da biliyorsunuz barış süreci günlerinde defalarca
söylüyordu, AK PARTİ sözcüleri defalarca söylüyordu. Bunu çatışmalı günlerde,
en çok ihtiyacımız olan günlerde vicdanlı bir ses söylüyor ve terör örgütü
propagandası suçundan yargılanıyor ve arkadaşlar, Sayın Bakan; bu hafta bu
öğretmen mahkûm oluyor. Gerekçede diyor ki: “Terör örgütü propagandası yaptın
sen.” 
Değerli
arkadaşlar, bakın, barış günlerinde, iyi günlerde, romantik günlerde barış
güzellemesi yapmak kolaydır; önemli olan, zor günlerde, çatışmalı günlerde bu
tip seslere ihtiyacımız vardır ve bizim bu sesleri büyütmeye ihtiyacımız var,
susturmaya değil. Ayşe Öğretmenin sesi büyürse bu ülkeye barış gelecek; Ayşe
Öğretmenin sesi büyürse o taşlaşmış, kurumuş vicdanlarımız çözülecek ve belki
hep beraber, özellikle bu ülkenin Meclisinin milletvekilleri olarak hep beraber
bir barış yolu bulabileceğiz. 
Bakın,
o günlerde terör örgütü bir çorap başımıza ördü, o günlerde Ayşe Öğretmen bize
seslendi, biz duymadık ve darbe girişimini yaşadık. Eğer bugünlerde de biz bu
tip vicdanlı sesleri cezalandırırsak emin olun daha başımıza çok çoraplar
örülür.
Saygılar
sunarım. (HDP sıralarından alkışlar)
BAŞKAN
– Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
8’inci
maddede üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan İş Mahkemeleri Kanunu Tasarısı’nın 8’inci maddesinde öngörülen
değişikliğin aşağıdaki şekilde düzeltilmesini arz ve teklif ederiz.
MADDE
8- (1) Diğer kanunlardaki hükümler saklı kalmak kaydıyla, aşağıda belirtilen
dava ve işlerde verilen kararlar hakkında temyiz yoluna başvurulamaz.
a)
4857 sayılı Kanunun 20 nci maddesi uyarınca açılan fesih bildirimine itiraz
davalarında verilen kararlar.
b)
İşveren tarafından toplu iş sözleşmesi ya da işyeri düzenlemeleri uyarınca
işçiye verilen disiplin cezalarının iptali için açılan davalarda verilen
kararlar.
c)
18/10/2012 tarihli ve 6356 sayılı Sendikalar ve Toplu İş Sözleşmesi Kanununun; 
1)
24 üncü maddesinin birinci ve beşinci fıkraları,
2)
34 üncü maddesinin dördüncü fıkrası,
3)
53 üncü maddesinin birinci fıkrası, 
4)
71 inci maddesinin birinci fıkrası, 
kapsamında
açılan davalarda verilen kararlar.
ç)
25/6/2001 tarihli ve 4688 sayılı Kamu Görevlileri Sendikaları ve Toplu Sözleşme
Kanununun; 
1)
10 uncu maddesinin sekizinci fıkrası, 
2)
14 üncü maddesinin dördüncü fıkrası, 
kapsamında
açılan davalarda verilen kararlar.

 Necati Yılmaz Mehmet
Gökdağ Namık Havutça
 Ankara Gaziantep Balıkesir
 Zeynel Emre Kemal
Zeybek Mahmut Tanal
 İstanbul Samsun İstanbul
 Gülay Yedekci Kazım
Arslan Bülent Öz
 İstanbul Denizli Çanakkale
 Ömer Süha Aldan Cemal
Okan Yüksel 
 Muğla Eskişehir 
BAŞKAN
– Komisyon okunan önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkanım.
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkanım.
BAŞKAN – Önerge
üzerinde Balıkesir Milletvekili Sayın Namık Havutça konuşacak.
Buyurun Sayın
Havutça. (CHP sıralarından alkışlar)
NAMIK HAVUTÇA
(Balıkesir) – Teşekkür ederim Sayın Başkan.
Değerli milletvekili arkadaşlarım, 8’inci maddesiyle
ilgili verdiğimiz önergenin üzerinde söz aldım. Yüce heyetinizi saygıyla
selamlıyorum. 
Sayın Bakan, Türkiye’de şu anda 12,5 milyon civarında
işçimiz var ve bu işçilerin sadece 1,5 milyonu sendikalı. Yani iktidarınız
döneminde işçilerin hakları, özlük hakları, sendikal hakları inanılmaz derecede
aşağıya vurmuş ve dibe vurmuş bir durumda ve şu anda da işten atmalar, ihraçlar
sebebiyle, İstanbul’da yapılan ILO Avrupa Bölge Toplantısı bu gerekçeyle Avrupa
sendikaları tarafından protesto edilmektedir. Gerekçeleri de şudur: Kanun
hükmünde kararnamelerle işten çıkarılan, işsizliğe sevk edilen çalışanların
hukuki gerekçelerini ortaya koymamanız sebebiyle ve onlara hukuki denetim
yapılmaması nedeniyle şu anda o toplantı protesto edilmektedir. Avrupa işçi
sendikaları tarafından şu anda ILO toplantısına katılım olmamıştır. 
Sayın Bakan, bu çok önemli, lütfen dinler misiniz. Bir
olaydan bahsediyorum. Bakın, OHAL uygulamaları vasıtasıyla kanun hükmünde
kararnameler giyotine dönüştü, giyotine. Sayın Bakan, kulak verirseniz çok
önemli bir vakıayı söylüyorum. İbrahim Kaboğlu, anayasa hukuku profesörü ve
Uluslararası Anayasa Hukuku Derneğini kurmuş bir şahsiyet ve soruyor
meydanlarda ve bana da söylüyor. Beraber birçok panellere katıldık. “Ben hangi
gerekçeyle ihraç edildim. Bunun hukuksal dayanağı nedir?” diyor.
“Mahkemeleriniz yanlı, hâkimler talimat alıyor, birçok şeyler söyleniyor.”
diyor, “Razıyım ben buna.” diyor, “Ben yargılanmak istiyorum.” diyor.
Arkadaşlar, Türkiye’nin insan hakları alanında bayrak
olmuş bir ismi anayasa hukuku profesörü mesleğinden ihraç ediliyor, pasaportuna
el konuluyor, şu anda uluslararası toplantılara katılması gerekiyor, yurt
dışında -kürsüsü var- ders veriyor birçok yerde, yurt dışına çıkamıyor. Sayın
Bakan, siz bu ülkenin Adalet Bakanısınız ve size soruyorum burada, Türkiye yüce
Meclisinin huzurunda soruyorum: İbrahim Kaboğlu hangi hukuksal dayanakla ihraç
edildi? 
İki: Pasaportuna neden el kondu?
Üç:
Yurt dışına neden çıkamıyor? SGK’yla ilişkisi neden kesildi? Bu FETÖ’cü mü?
Ortada bir belge var mı? İnsanlar bu kadar ucuz mu harcanıyor bu ülkede? Kolay
yetişmiyor bu insanlar.
Sayın
Bakan, sizden istirham ediyorum. Kim yapmış, ne yapmış… Biliyorsunuz, bir kanun
hükmünde kararnameniz var, “Fetullah Gülen hain çetesiyle iltisakı, irtibatı,
aidiyeti olanlar ihraç edilir.” dediniz; doğru. Peki, şimdi soruyorum: İbrahim
Kaboğlu’nun FETÖ denilen bu hareketle iltisakı, irtibatı, aidiyeti var mı?
Varsa ortaya koyun. “Yargılanayım ben.” diyor.
Tabii,
işçilerle de ilgili, çalışanlarla da ilgili birçok hak gaspı var şu anda.
Bakın, işçi arkadaşlarımızın şu anda dev şirketlerle ara buluculuk vasıtasıyla
karşı karşıya getirilmesi günümüzün şartlarında, Türkiye'nin koşullarında asla
uygun değildir. 
Bakın,
OHAL kararnameleriyle siz kendiniz bunu ifade ediyorsunuz. Sayın Cumhurbaşkanı
işadamları toplantısında -az önce söylendi- ne diyor işadamlarına? “Ne
istiyorsunuz? Şu anda işçilerin her türlü grevini, her türlü hak almalarını,
her türlü sendikal hareketi biz zaten öteliyoruz, engelliyoruz. Sizin için bu
OHAL uygulamalarının ne sakıncası var?” Yani diyor ki: “Şu anda biz emek
dünyasını, çalışanları zapturapt altına aldık.” Şimdi de bu yasayla, İş
Mahkemeleri Yasası’yla işçilerimizi dev şirketlerin, güçlü canavarların
karşısında hukuki olarak korumasız hâle getiriyoruz. Bu, şu anlama geliyor:
Türkiye'nin koşullarında, emek dünyasında bir kez daha kuşu kurdu teslim etmek
anlamına geliyor. Şu anda bu, çalışma yaşamında işçilerimize, emek dünyamıza
bir kez daha darbe vuracaktır diyorum.
Ve son söz olarak da Sayın Bakan, İbrahim Kaboğlu
Hocanın durumunun derhâl değerlendirilerek bir örnek olay olarak ele alınmasını
ve idarenin yaptığı her türlü eylem ve işlemin hukuki denetime tabi olduğunu;
yetki, şekil, sebep, konu, maksat unsurları yönünden incelenmesinin zorunlu
olduğunu ifade ediyor ve sizden ve Adalet Bakanlığından, hocanın durumunu özel
olarak ele almanızı istirham ediyorum. 
Teşekkür
ediyorum. (CHP sıralarından alkışlar) 
BAŞKAN
– Teşekkür ederim.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 491 sıra sayılı İş Mahkemeleri Kanunu Tasarısı’nın 8'inci maddesinin
(1)'inci fıkrasının (a) bendinin tasarı metninden çıkarılmasını arz ve teklif
ederiz.

 İsmail Faruk Aksu Zühal
Topcu Deniz Depboylu
 İstanbul Ankara Aydın
 Mustafa Mit Baki
Şimşek
 Ankara Mersin
BAŞKAN – Okunan
önergeye Komisyon katılıyor mu?
ADALET KOMİSYONU
SÖZCÜSÜ YILMAZ TUNÇ (Bartın) – Katılmıyoruz Sayın Başkan. 
BAŞKAN –
Hükûmet?
ADALET BAKANI
ABDULHAMİT GÜL (Gaziantep) – Katılmıyoruz Sayın Başkanım.
BAŞKAN –
Gerekçeyi okutuyorum:
Gerekçe:
Yargıtay 9.
Hukuk Dairesinin iş yükünü hafifletmek için Yargıtay 22. Hukuk Dairesi kurulmuş
ve bu daire işe iade talepli açılan davaların temyiz mercisi olarak
belirlenmiştir. Daha sonra Yargıtay 7. Hukuk Dairesi de işçi alacakları
davalarında özel yetkili daire olarak görevlendirilmiş ve işe iade ve işçilik
alacakları kaynaklı dava dosyaları bu daireler arasında bölüştürülmüştür.
Zamanla bu üç daire arasında dahi büyük görüş ayrılıkları meydana gelmiş, bu
tür davalarda içtihat birliği sarsılmıştır.
Yargıtay çatısı
altındaki dairelerin dahi içtihatta birlik sağlamakta güçlük çektiği gerçeğinin
yanı sıra, aralarında hiçbir koordinasyon bulunmayan bölge adliye
mahkemelerinde birbirinden ciddi derecede farklılaşan kararların alındığı
dikkate alındığında, içtihat birliğinin sağlanabilmesi için bir üst düzey
mahkemenin bulunmasının zorunlu olduğu ortadadır. Bu içtihat birliğini
sağlayabilecek tek merci ise kuşkusuz Yargıtaydır.
Bu çerçevede,
tasarının 8’inci maddesinin (a) bendiyle getirilmek istenen düzenlemenin
uygulamada birliği ve yargıya olan güveni daha da sarsacak nitelikte olduğu
açıktır. Bu gerekçeyle, önergeyle söz konusu (a) bendinin tasarıdan çıkarılması
öngörülmektedir.
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 491 sıra sayılı Kanun Tasarısı’nın 8’inci maddesinde geçen "diğer”
ibaresi “başka” olarak değiştirilmiştir.
 
 Ahmet Yıldırım Mahmut Toğrul Bedia
Özgökçe Ertan 
 Muş Gaziantep Van 
 Saadet Becerekli Behçet
Yıldırım Ziya Pir
 Batman Adıyaman Diyarbakır

BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ YILMAZ TUNÇ (Bartın) – Katılmıyoruz Sayın Başkanım. 
BAŞKAN –
Hükûmet?
ADALET BAKANI
ABDULHAMİT GÜL (Gaziantep) – Katılmıyoruz Sayın Başkanım.
BAŞKAN – Önerge üzerinde Diyarbakır Milletvekili Sayın
Ziya Pir konuşacak. 
Buyurun
Sayın Pir. (HDP sıralarından alkışlar) 
ZİYA
PİR (Diyarbakır) – Sayın Başkan, değerli milletvekilleri; hepinizi saygıyla
selamlıyorum ve özellikle Anayasa Mahkemesinin kararına rağmen şu anda hâlâ cezaevinde
rehin tutulan milletvekillerimizi, başta Selahattin Demirtaş ve Sayın Yüksekdağ
olmak üzere hepsini buradan saygıyla selamlıyorum. 
Tabii
ki biz burada selam verirken herkese selam veriyoruz. Bizim gözümüz karadır,
biz verebiliriz ama sizler biraz daha dikkatli olun çünkü daha önce Batman’da
konuşma bile yapmadan sadece “Sevgili Batmanlılar, hepinizi saygıyla
selamlıyorum.” dediği için bir milletvekilimizin vekilliği iki gün önce burada
düşürüldü. Bunu da tasvip etmediğimizi, ayıpladığımı buradan dile getirmek
istiyorum. 
Biraz önce burada, Sayın Başkan, bir tartışma yaşandı,
bir hareketlilik oldu, o konuyla ilgili de birkaç kelam etmeden geçemeyeceğim.
Şimdi, hatırlarsınız ki… Özellikle sizin milletvekilleriniz, biraz önce
buradaydı, Sayın Diyarbakır Milletvekiliniz, o çok iyi bilir; 1990’lı yıllarda
bugünlerin yanlışlarını icra edenlerin, ağababalarının yanlışlarını o
görmüştür, zaman zaman dile de getirmişti. Şimdi, o zaman o yanlışları yapanlar
yaparken buradaki siyasi irade hep şunu söylüyordu: Bütün sıkıntılara rağmen
dağdakileri ovaya davet ediyordu siyaset yapmaya. Ama bugün geldiğimiz noktada,
buradan bu partinin Sayın Genel Başkanı ve biraz önce grup başkan vekili
bizlere, bizim partimize ve bizim seçmenlerimize Kandil’in yolunu gösteriyor. O
zaman bile siyasi zekâ vardı birilerinde, AK PARTİ’nin kuruluşunda -ben
biliyorum- siyasi zekâ bir yerlerdeydi ama bugün geldiğiniz nokta, birilerine
dağların yolunu gösterme noktası, bu partinin gelmiş olduğu siyasi zekâsının
seviyesini hepimize burada tekrar göstermiş oldu. Ben AK PARTİ adına gerçekten
üzülüyorum. Gerçekten üzülüyorum; daha on sene önce, üç sene, dört sene önce
farklı noktadayken, farklı bir seviyedeyken bugün gelmiş olduğunuz seviye beni
gerçekten üzmektedir. 
Değerli arkadaşlar, siz siz olun Türkiye’de “devletin
bekası”, “terör operasyonu” ya da “canlı bomba” kavramları kullanıldığında
gözlerinizi, kulaklarınızı kapatmayın. Siz siz olun kapatmayın çünkü
gözlerinizi, kulaklarınızı açarsanız çok farklı şeyler duyabilirsiniz. Her şeyin
doğru olmadığını… İşte, bir bakan “canlı bomba” dedi diye ya da bir vali “canlı
bomba” dedi diye buna gözünüz kapalı inanmayın. 
Bu sene 21 Martta “Nevroz” kutlamaları Diyarbakır’da
yapılacaktı. Malatya’dan gelen bir genç katledildi sabahın saat sekiz buçuklarında.
Valiliğin yapmış olduğu ilk açıklama: “Canlı bomba.” O zaman insanları
susturmaya çalıştılar ama özgür basının orada olduğu gözlerinden kaçmış;
görüntüler, fotoğraflar ortaya çıktı. O gencin, Kemal’in, Malatyalı Kemal’in
canlı bomba olmadığı ortaya çıktı çünkü üstünü kendisi soymuştu, “Ben canlı
bomba falan değilim.” dedi. Buna rağmen, o çocuk orada polisler tarafından
katledildi. 
Bu yüzden sevgili arkadaşlar -vaktim az- Sayın Bakan da
buradayken bir konuya daha değinmek istiyorum. Benim hemşehrim, komşu köylüm
Necmettin Hoca bundan birkaç ay önce Tunceli’de katledildi. Olayı ben ikinci
gününden itibaren -aileyle irtibattayım- takip ettim. Tunceli Milletvekilimiz
Sayın Önlü’yle birlikte elimizden geleni yaptık. 
Elbette
bizim kulaklarımız, gözlerimiz, kollarımız devletinki kadar uzun değil ama
burada bizim kulağımıza gelen bazı bilgiler var. Sayın Bakan da burada. Aileye
de bunu borçluyuz. Bu konunun, o sürecin araştırılması gerekiyor Sayın Bakanım.
Bunu hepimiz o aileye borçluyuz, o öğretmene, o canımıza borçluyuz. Bize kötü
kokular geliyor oradan. 
(Mikrofon
otomatik cihaz tarafından kapatıldı)
ZİYA
PİR (Devamla) – Kim o çocuğun… 
GARO
PAYLAN (İstanbul) – Bir dakika verir misiniz?
BAŞKAN
– Bitiriyor musunuz, bir dakika vereyim mi?
ZİYA
PİR (Devamla) – Buradan kayıtlara geçsin.
Kim
o çocuğu takip etti, kim Tunceli’de yolda o çocuğu vurdu ve… 
MAHMUT
TOĞRUL (Gaziantep) – Başkanım, bir dakika verin, ses duyulsun ya. 
BAŞKAN
– Bir dakika daha ek süre vereyim size Sayın Pir. 
ZİYA
PİR (Devamla) – Çok fazla şeye gerek yok, zaten anlaşıldı. O çocuğu Siverek’ten
itibaren kim takip etti, kim durdurdu ve kim öldürülmesini emretti? Bunun
araştırılması gerekiyor. Bize çok kötü kokular geliyor. 
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
BÜLENT
TURAN (Çanakkale) – Sayın Başkan… 
BAŞKAN
– Buyurun Sayın Turan. 
BÜLENT
TURAN (Çanakkale) – “AK PARTİ’nin geldiği yer tartışmaya açık bir yerdir.” dedi
sayın konuşmacı. İfade etmek isterim, izin verirseniz. 
BAŞKAN
– Sataşmadan dolayı buyurun iki dakika. (AK PARTİ sıralarından alkışlar)
IX.- SATAŞMALARA İLİŞKİN KONUŞMALAR
1.- Çanakkale Milletvekili Bülent Turan’ın,
Diyarbakır Milletvekili Ziya Pir’in 491 sıra sayılı Kanun Tasarısı’nın 8’inci
maddesiyle ilgili önerge üzerinde yaptığı konuşması sırasında Adalet ve
Kalkınma Partisine sataşması nedeniyle konuşması 
BÜLENT
TURAN (Çanakkale) – Sayın Başkan, değerli milletvekilleri; az önce Sayın Pir’i
dikkatlice dinlemeye çalıştım. 
Bakınız,
AK PARTİ kurulduğu zaman demokratik siyasetten bahsediyordu, “İşkenceye sıfır
tolerans” diyordu. Biz aynı yerdeyiz. Demokratik siyaseti savunuyoruz, “sıfır
işkence” diyoruz ve gerçekten, vekillerimizin de büyük katkısıyla işkenceye
karşı muazzam bir yasa değişikliği yaparak, uygulamalarda ciddi tedbir alarak
bu konuyu Türkiye’nin gündeminden düşürdük. On beş yıl içerisinde işkenceyle
ilgili nereden nereye geldiğimizi toplumumuz da sizler de çok yakından takip
ediyorsunuz ancak dünkü meseleyi lütfen, suistimal etmeyelim. Dünkü meseleyi 4
grup başkan vekili -HDP’ninki dâhil, MHP’si, CHP’si, AK PARTİ’si- bir araya
geldik, konuştuk; tasvip etmiyoruz, işkencenin her türlüsüne karşıyız. “Bu
yanlış.” diyoruz, bunu söylüyoruz. 
MAHMUT
TOĞRUL (Gaziantep) – Gereğini yapın Sayın Başkan Vekili. 
BÜLENT
TURAN (Devamla) – Haklısınız fakat bir o kadar daha tehlikeli olan şu: Siz bu
kürsüden “7 insan Kürt olduğundan dolayı yere yatırıldı.” derseniz bu tehlikeli
bir dil, bu yanlış bir dil.
MAHMUT
TOĞRUL (Gaziantep) – Aynı konuya döndü ya!
GARO
PAYLAN (İstanbul) – Ziya Bey demedi ki onu. 
BÜLENT
TURAN (Devamla) - Biz, hiç kimseye “Kandil’e git.” demiyoruz. Meclis burası.
GARO
PAYLAN (İstanbul) – Genel Başkanınız söyledi. 
BÜLENT
TURAN (Devamla) - Bu ülkenin bayrağını seven, milletini seven, devletini seven
kim varsa Meclise gelsin ama siz, Mecliste iş yapmak, demokratik rejimde olmak
yerine “7 insanı Kürt olduğu için yatırdılar yere.” derseniz bu dil tehlikeli
bir dil; Kürtlere de faydası yok, partiye de faydası yok, kimseye faydası yok. 
O
zaman şunu deriz: Siz, sadece ırkçı bir ayırımla, sadece etnik milliyetçi
anlayışa dayanarak bir parti anlayışı yaparsanız bunun demokratik rejimde yeri
yok, bunun adresi Kandil’dir. Mesele, bir partiye Kandil’i göstermek değildir,
mesele, tehlikeli dile, Kandil diline “Yerine git.” demektir. 
Teşekkür
ediyorum, saygılar sunuyorum. (AK PARTİ sıralarından alkışlar) 
BAŞKAN
– Teşekkür ederim Sayın Turan. 
MAHMUT
TOĞRUL (Gaziantep) – Sayın Başkan… 
BAŞKAN
– Sayın Toğrul… 
MAHMUT
TOĞRUL (Gaziantep) – Sayın Başkan, Sayın Cumhurbaşkanının, AKP Genel Başkanının
hangi tarihte HDP’lilere Kandil’in yolunu gösterdiğini hepimiz hatırlıyoruz. Bu
Meclisin açıldığı birinci gün eş genel başkanları hukuksuz bir şekilde,
milletvekilleri hukuksuz bir şekilde, belediye başkanları hukuksuz bir şekilde
cezaevine tıkıldığı bir günde, biz, Eş Genel Başkanımızın rehin tutulduğu
cezaevinin önünde Meclisin açılışına gittik. O gün de kullanıldı. Bu,
demokratik bir haktır. Biz demokratik hakkımızı kullandık.
O
zaman, Sayın Bülent Turan, Sayın Cumhurbaşkanını, AKP Genel Başkanını tekzip mi
ediyor? Bunu bize açıklasın. 
BAŞKAN
– Hayır, Sayın Turan, burada olan…
BÜLENT
TURAN (Çanakkale) – Ben cevap verebilirim Sayın Başkan. 
BAŞKAN
– Bir dakika… Müsaade eder misiniz. 
Sayın
Turan, burada, Sayın Yiğitalp’in konuşması üzerine… 
BÜLENT
TURAN (Çanakkale) – O dili kınamaları lazım. 
BAŞKAN
- … biraz önce söylediklerini çok iyi bir şekilde, net bir şekilde açıkladı,
“Bu dili kullanmayalım.” dedi. 
MAHMUT
TOĞRUL (Gaziantep) – Sayın Başkan, bakın, son konuşmayı referans alarak
sataşmadan çıkıp üç konuşma öncesine gidersek… 
BAŞKAN
– Hayır, hayır. Öyle bir şey yapmadı Sayın Toğrul. 
MAHMUT
TOĞRUL (Gaziantep) -… biz de gerekçelerimizi tekrar ederiz. 
GARO
PAYLAN (İstanbul) – Ziya Bey öyle demedi ki. Ziya Bey demedi onu. 
BAŞKAN
– Lütfen… Sayın Toğrul… 
GARO
PAYLAN (İstanbul) – Ziya Bey ne dedi? 
MAHMUT
TOĞRUL (Gaziantep) –Bakın, biz dedik ki… Biz, orada o uygulamaya karşı çıktık. 
BAŞKAN
– Sayın Toğrul, bakın, bu sözlerinizden dolaylı olarak ben de rahatsız oluyorum
çünkü söz veren benim, yöneten benim. 
GARO
PAYLAN (İstanbul) – Sayın Başkan, Ziya Bey ne söyledi? 
BAŞKAN
– Sayın Paylan, konuşuyorum. 
Yöneten benim. Sayın Pir’in sataşması üzerine kalktı,
ona cevap verdi. Demek ki kendisi yeteri kadar ikna edemediğini düşünmüş olacak
ki -söylediği şeyden anladığım o- tekrar etti, öyle mi Sayın Turan?
GARO
PAYLAN (İstanbul) – Edemedi, evet.
MAHMUT
CELADET GAYDALI (Bitlis) – Hiç ikna edemedi, “yeteri kadar” değil.
BÜLENT
TURAN (Çanakkale) - Sayın Başkan, bu polemiği niye uzatıyoruz bilmiyorum.
Mesele şu: Sayın Pir konuşmasında “AK PARTİ on beş sene önceki yerinden çok
farklı yere geldi.” dedi.
BAŞKAN
– Evet, bunu söylediniz. 
BÜLENT
TURAN (Çanakkale) – Ben bu sataşmadan söz aldım, bunda yanlış bir şey var mı
sayın tebessüm eden arkadaşımız, var mı bunda yanlış bir şey? Yok.
BAŞKAN
– Evet.
BÜLENT
TURAN (Çanakkale) - O yüzden çıktım
BAŞKAN
– Evet, ben size söz verdim.
BÜLENT
TURAN (Çanakkale) – Ama bir şey söylüyorum: Ben Mahmut Bey’in de aklıselimine
inanıyorum.
MAHMUT
TOĞRUL (Gaziantep) – AK PARTİ on beş yıl önceki yerinde değil, bu ekstra bir
tartışmayı açar.
BAŞKAN
– Ama Sayın Toğrul, lütfen, bakın… Yani bunu hiç polemik konusunu yapma
taraftarı değilim. Her şey gayet net bir şekilde cereyan ediyor.
BÜLENT
TURAN (Çanakkale) – Sayın Başkan… Sayın Toğrul… 
Ben
Sayın Toğrul’un da buradaki aklıselimine inanıyorum. Vekiller hata yapabilir.
Bize düşen, bu hatayı telafi etmektir, bunu toparlamaya çalışmaktır.
BAŞKAN
– Evet.
GARO
PAYLAN (İstanbul) – “Cumhurbaşkanı da hata yapabilir.” der misiniz? “AKP Genel
Başkanı da hata yapar.” der misiniz?
BÜLENT
TURAN (Çanakkale) – O kürsüden “7 insan Kürt olduğu için yere yatırıldı.”
derseniz, bu kınamayı gerektirir, bu revizeyi gerektirir, bunu söylemeye
çalışıyorum.
Kendilerinin
takdirleri.
BAŞKAN
– Ben de bu cümleye itiraz ettim, şimdi de ederim böyle bir cümleye.
MAHMUT
TOĞRUL (Gaziantep) – Hiçbir şey yokken eğer bir parti genel başkanı da
Kandil’in yolunu gösteriyorsa bu, demokratik siyaset alanına müdahaledir, bunu
da böyle göreceğiz tabii.
BAŞKAN
– Ama şu anda başka türlü bir şey söylüyorsunuz, başka türlü bir ısrar
ediyorsunuz.
MAHMUT
TOĞRUL (Gaziantep) – Ama öyle şey olur mu Sayın Başkan?
BAŞKAN
- Lütfen, gündeme sahip çıkalım, başka bir konuya sıçratmayalım tartışmayı.
BAYRAM
ÖZÇELİK (Burdur) – Devam edelim Sayın Başkan.
BAŞKAN
- 9’uncu maddede üç adet önerge vardır. Önergelerin üçü de aynı mahiyettedir.
Bu önergeleri birlikte işleme alacağım:
Türkiye Büyük Millet Meclisi Başkanlığına
Görüşülmekte
olan 491 sıra sayılı Kanun Tasarısı’nın 9’uncu maddesinde geçen “hallerde”
ibaresi “durumlarda” olarak değiştirilmiştir.

 Ahmet Yıldırım Mahmut
Toğrul Bedia Özgökçe  
 Muş Gaziantep Van
 Behçet Yıldırım Saadet
Becerekli
 Adıyaman Batman
Aynı
mahiyetteki diğer önergenin imza sahipleri:

 İsmail Faruk Aksu Mustafa
Mit Zühal Topcu
 İstanbul Ankara Ankara
 Deniz Depboylu Baki
Şimşek
 Aydın Mersin
 Mehmet Necmettin Ahrazoğlu
 Hatay
Aynı
mahiyetteki diğer önergenin imza sahipleri:

 Mehmet Gökdağ Namık
Havutça Cemal Okan Yüksel
 Gaziantep Balıkesir Eskişehir
 Zeynel Emre Kemal
Zeybek Gülay Yedekci
 İstanbul Samsun İstanbul
 Kazım Arslan Bülent
Öz Ahmet Akın
 Denizli Çanakkale Balıkesir
 Mahmut Tanal Necati
Yılmaz
 İstanbul Ankara
BAŞKAN
– Aynı mahiyetteki önergelere Komisyon katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkan.
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkan.
BAŞKAN
– Aynı mahiyetteki önergeler üzerinde ilk olarak Gaziantep Milletvekili Sayın
Mahmut Toğrul konuşacak.
Buyurun
Sayın Toğrul. (HDP sıralarından alkışlar) 
MAHMUT
TOĞRUL (Gaziantep) – Teşekkürler Sayın Başkan.
Sayın
Başkan, iş hukuku üzerinde bir tartışma yürütüyoruz ama gerçekten hukukumuzun,
yargımızın ne aşamaya geldiğini biraz, somut iki örnek üzerinden açıklamak
istiyorum.
Sayın
Adalet Bakanım, beni dinlerseniz size iki vakayı aktarmak istiyorum.
BAŞKAN
– Siz Genel Kurula hitap edin Sayın Toğrul, lütfen.
MAHMUT
TOĞRUL (Devamla) – Peki.
Sayın
Başkan, 16/9/2015 tarihinde, Kahramanmaraş Pazarcık ilçesinde Tekin Yasin
gözaltına alınmış, adli kontrol şartıyla serbest bırakılmış. Beş gün imza
verilmiş. Beş gün, her gün karakola gidiyor, imza atıyor. Tarih ne? 16/9/2015.
Defalarca savcıya dilekçe veriyor, “Benim beş gün, her gün karakola gitmem
benim çalışmamam anlamına gelir; kişisel özgürlüğümün -hakikaten seyahat
özgürlüğü, bir sürü özgürlük- hakkımın tamamen gasbı anlamına gelir.” diyor.
Ancak maalesef, hakkında hâlâ bir dava dosyası oluşturulamamış. Yani gözaltına
alınmış, serbest bırakılmış ama beş gün sürekli karakola gitmek zorunda. 
Bu
arkadaşımız tekstil fabrikasında çalışıyormuş o zaman, ayrılmak durumunda
kalmış çünkü ikamet ettiği yer ile karakol arasında -Pazarcık küçük bir ilçe- 5
kilometre mesafe var, taşıma yok, yürüyerek gidip gelmek zorunda. 
Sayın
Başkan, bu kadar uzun bir süre, bir insanın, beş gün boyunca sürekli karakola
gitmesi ve hâlâ hakkındaki olayın bir kovuşturmaya dönüştürülmemesi, mahkeme
önüne çıkarılmaması sizce hukuka uygun mudur? 
Size ikinci bir örnek daha vermek istiyorum. Yine
Pazarcık değerli arkadaşlar. Bizim Pazarcık ilçe başkanı, Halkların Demokratik
Partisi Pazarcık ilçe başkanı. Almanya’da bir trafik kazası geçirmiş, malulen
emekli olmuş, Türkiye'ye dönmüş, memleketine dönmüş ve Halkların Demokratik
Partisi ilçe başkanı olmuş. İki ayağı sakat, tekerlekli sandalyeye mahkûm,
tekerlekli sandalyede. Ancak başka zamanlarda, kendi yaşamını, faaliyetlerini 2
kişinin yardımıyla faaliyetlerini yürütebilir. Gözaltına alınıyor.
Gözaltındayken tekerlekli sandalyeden düşüyor, kalçasını kırıyor değerli
arkadaşlar ve bunun üzerine serbest bırakılıyor ama iki gün denetimli serbestlik
ve bu arkadaşımız yurt dışından emekli olduğu için tedavi masraflarını kendi
cebinden ödüyor. Ancak bunu Almanya’ya giderse oradan tahsil edebilecek; yurt
dışı yasağı var ve biliyorsunuz ki belirli dönemlerle o ülkeye giriş-çıkış
yapması gerekiyor. 
Defaatle biz dilekçeyle başvurduk, dedik ki “Bu
vatandaş bu hakkından mahrum olmasın. Tedavi masraflarını bile ödeyemiyor ve
bir yol bulunur, kefaletle, dönme garantisiyle, bir şekilde bu insan bu
hakkından mahrum edilmez.” Ama, değerli arkadaşlar, şu ana kadar biz yol
alamadık. 
Sayın Bakan bu kişilerin isimlerini sizlere arada
iletmek isterim. Lütfen, bununla ilgilenin. Bu hukuk bu şekilde adalet
dağıtmaz; bu hukuk, bu yargı bu şekilde ihtiyaçlarımızı karşılamaz. 
Değerli arkadaşlar, bir diğer konu, cezaevlerinde
feryat yükseliyor. Cezaevlerinde son dönemde… Bülent Turan biraz önce dedi ki:
“İşkenceye sıfır tolerans.” Çok önemli ama cezaevlerinden işkence sesleri
geliyor değerli arkadaşlar. En son Tarsus T Tipi Kapalı Cezaevinde kötü muamele
ve işkenceye dair tanık ifadeleri var; çocukların babaları için, evlatları için
ve kardeşleri için verilmiş tanık ifadeleri var. İçeride işkence olduğu
söyleniyor, haklarının gasbedildiği, süngerli odaya götürülüp dayak çekildiği
söyleniyor. İddiadır ama bunlar ciddi iddialardır Sayın Bakan. Bunlarla
ilgilenmeniz gerekir. Eğer bunlarla ilgilenemezsek, bunları rutin gibi görürsek
maalesef, gerçekten çok daha fena şeyler yaşayabiliriz. 
Bir
diğer konu, cezaevlerinde bu tek tip dayatması şu veya bu şekilde başlamış ve
tutuklulara işkenceye dönüştürülmeye başlanmış. Elbiseler alınmamaya başlıyor,
ortak alanlara çıkarılmıyor, spor hakları gasbediliyor. Bunları da bilginize
sunmak istiyorum Sayın Bakan. 
(Mikrofon
otomatik cihaz tarafından kapatıldı) 
MAHMUT
TOĞRUL (Devamla) – Sayın Bakan, özellikle belirttiğim 2 şahısla ilgili de
sizlere bilgi vermek istiyorum. 
Teşekkür
ediyorum. (HDP sıralarından alkışlar) 
BAŞKAN
– Teşekkür ederim Sayın Toğrul. 
Sayın
Bakan bir açıklama yapmak istiyor. 
Buyurun
Sayın Bakan. 
ADALET
BAKANI ABDULHAMİT GÜL (Gaziantep) – Sayın Başkanım, teşekkür ediyorum söz
verdiğiniz için. 
Sayın
Başkan, değerli milletvekilleri; sürekli “Yargıya müdahale ediliyor.”, “güdümlü
yargı” gibi şeyleri duyuyoruz. Ama “Şu dosyada şu oldu; bu kişiyle ilgili şöyle
bir karar verildi; şunun ismi şudur, şu dosya budur.” diye burada bizim yargıya
talimat vermemizi âdeta ister mahiyetteki bu tür taleplerin karşılanması mümkün
değil. Yargı bağımsız. Bu konuda bizim yapabileceğimiz tek husus var: Ancak
idari olarak, Bakanlık olarak yapılabilecek ne varsa -kanunun vermiş olduğu
yetki- onlarla ilgili bir tasarruf, takdir hakkını elbette tüm vatandaşlarımız
lehine kullanabiliriz. Ama onun haricinde yürütülen davalarla ilgili,
soruşturmalarla ilgili bir talimat ya da farklı bir karar vermemiz mümkün
değil. Bizler de yine verilen kararları duruşma esnasında, sonrasında basından
takip edebiliyoruz. Dolayısıyla bu konularla ilgili herhangi bir talimat ya da
“Şu şekilde karar verin, tutukluluğu kaldırın, tutuklayın, adli kontrol verin.”
şeklinde bir şey olmaz. Ama kanuni, yasal anlamda bu hususlarla ilgili bir
eksiklik varsa bunları ilgili arkadaşlarımız not alıyor tüm bürokrat
arkadaşlarımız, Bakanlık olarak, elbette bunlarla ilgili yapılabilecek hususlar
varsa onlara bakarız ancak yargıya hiç kimse bu hususta bir talimat vermesi
mümkün değil. 
Değerli
milletvekillerimiz, Avrupa’daki bağımsız kurullar tarafından sürekli cezaevleri
inceleniyor, ortak iş birliği var. Bu hususlarla ilgili işkenceye sıfır
tolerans… Bu iddiaların hiçbir geçerliliğinin olmadığını düşünüyoruz. Bizim
kayıtlarda da sürekli denetim var ancak somut, şu koğuşta şu, vesair uygulama
varsa bunların her zaman biz incelemesini yapıyoruz. Bakanlığımız, infaz
korumalarımız bu konuda hassas. Somut iddialar varsa onları da değerlendiririz.

Çok
teşekkür ediyorum Başkanım size. 
BAŞKAN
– Ben teşekkür ediyorum Sayın Bakan. 
MAHMUT
TOĞRUL (Gaziantep) – Sayın Başkan, Sayın Bakanın açıklamasına teşekkür ediyorum
ama kayıtlara geçsin diye… 
Sayın
Bakan, üç yıl boyunca davaya dönüşmemesi ve beş gün boyunca her gün adli
kontrol, gerçekten özgürlüğe, insan haklarına, seyahat hakkına, yaşam hakkına
sizce aykırı değil mi? Üç yıl boyunca beş gün… Bu arkadaşımızın ilçe dışına
çıkma şansı yok. Bakın, ilçe başkanımızla ilgili de somut söyledim. 
BAŞKAN
– Sanıyorum bu aşamada Sayın Bakanımızın da yapacağı bir şey yok, yaparsa
yargıya müdahale etmiş olacağız. 
MAHMUT
TOĞRUL (Gaziantep) – Ama yargıyı hızlandırmak…
BAŞKAN
– Sayın Bakan da bunu açıkladı zaten.
MAHMUT
TOĞRUL (Gaziantep) – Bakın, geç gelen adalet, adalet değildir. Şimdi, bu
insanın belki yarın davası hızlanmış olsa mahkemeye çıkacak, serbest
bırakılacak. Beş gün biz bu insanın özgürlüğünü kısıtlamış olmaz mıyız Sayın
Başkanım?
BAŞKAN
– Sayın Bakan da dedi ki: “Zaten çabuk ve adil yargılamada bir problem varsa… 
MAHMUT
TOĞRUL (Gaziantep) – İşte, var Başkanım, örnek veriyorum.
BAŞKAN
- …bunu biz görür ve ona göre yasal tedbirlerini alırız. Bizim görevimiz sadece
bu sorumluluktadır.”
MAHMUT
TOĞRUL (Gaziantep) – Ben de tam onu hatırlatmak zorundayım.
BAŞKAN
- Sayın Bakan, ben açıklamak zorunda kaldım ama eklemek istediğiniz bir şey
varsa size de söz vereyim. 
Buyurun.
ADALET
BAKANI ABDULHAMİT GÜL (Gaziantep) – Teşekkür ediyorum Sayın Başkanım.
İdari
olarak -dün de ifade ettiğim gibi- Hâkimler Savcılar Kurulu teftişlere başladı.
Yoğun olarak dosyalar, duruşma günlerinin çok uzun verilmesi ya da yargılamanın
uzamasıyla ilgili hususlarla alakalı teftişler, denetimler yapılıyor. Tüm bu
hususlarla ilgili aldığımız konuları da inceleriz.
MAHMUT
TOĞRUL (Gaziantep) – İddianame hazırlanmamış Bakanım.
ADALET
BAKANI ABDULHAMİT GÜL (Gaziantep) – Not sistemi, terfilerle ilgili ancak bunlar
dikkate alınır, alınacaktır ama onun haricinde “Şöyle bir karar verin, böyle
bir şey verin.” gibi bir talimatımız olamaz. Ama yargının üzerindeki yük…
Yaklaşık 6 milyon ceza ve hukuk dosyası var yılda. Biz yargının üzerindeki bu
yükü tamamıyla, köklü olarak kaldırmak adına, işte bugün konuştuğumuz kanun da
budur, diğer hususlarla ilgili uzlaşma, ceza ve hukuk davalarında yargının
yükünü azaltacak çalışmalarımızı sürdürüyoruz. Bunu kamuoyuyla da paylaşacağız.
Umuyorum asıl, kalıcı sorunları da çözmüş olacağız.
Teşekkür
ediyorum.
BAŞKAN
– Teşekkür ederim.
Aynı
mahiyetteki önergeler üzerinde ikinci olarak Hatay Milletvekili Sayın Mehmet
Necmettin Ahrazoğlu konuşacak.
Buyurun
Sayın Ahrazoğlu.(MHP sıralarından alkışlar)
MEHMET
NECMETTİN AHRAZOĞLU (Hatay) – Sayın Başkan, değerli milletvekilleri; 491 sıra
sayılı İş Mahkemeleri Kanunu’nun 9’uncu maddesi üzerinde grubumuz adına verilen
önergeyle ilgili Milliyetçi Hareket Partisi adına söz almış bulunuyorum. Yüce
heyetinizi saygıyla selamlıyorum.
Değerli
milletvekilleri, tasarının 9’uncu maddesinde yapılan düzenlemeyle, uygulamada
herhangi bir tereddüde meydan vermemek amacıyla, kanunda hüküm bulunmayan
hâller bakımından 6100 sayılı Hukuk Muhakemeleri Kanunu’na genel bir atıfta
bulunulmaktadır. Böyle, teklifin hazırlık aşamasında gözden kaçan konular var
ise bunlara yönelik uygulamada karşılaşılabilecek sorunlara önlem almak
amacıyla yapılmıştır.
Değerli
milletvekilleri, yetmiş yıla yakın bir süredir uygulamada olan İş Mahkemeleri
Kanunu’nun günümüzün ihtiyaçları doğrultusunda ilgili taraflarca beklentileri
karşılayacak şekilde güncelleştirilmesi zorunluluktu. Ancak bunu yaparken
öncelik de sistemin aksayan yönlerini tespit ederek gerekli düzenlemelerin
yapılması olmalıydı. 
Milliyetçi
Hareket Partisi olarak seçim beyannamelerimizde pek çok defa vurgulamış
olduğumuz sendika ve toplu sözleşme sisteminin etkin ve ilgili tarafların ortak
bir zemin üzerinde beraber çalışabileceği bir hâle getirilmesi, çalışma
hayatına ilişkin denetimlerin planlı ve amaca uygun olarak yapılabilmesi,
işçilerin sosyal haklar ve temsil konularında daha bilinçli olması gibi temel
konularda sistematik iyileştirmeleri içerecek kanun çalışmaları yapılmış
olsaydı, şu an, pek çok eksiklik olduğu tespit edilerek komisyon
toplantılarında dile getirilen teklif tartışılmadan kabul edilmiş olacaktı. 
Teklifle getirilen sistemde yer alan zorunlu ara
buluculuk sonucunda varılacak karar, teknik olarak haklarının ne olduğu
konusunda yeterince bilgi sahibi olmayan işçinin lehine olmayacaktır. İşçi, ara
buluculuk sonunda nihai karara varılmak zorunda olduğunu düşünerek mutlaka bir
karara varılması gerektiğini düşünebilecektir. Genel hukuki yaklaşım ve kamu
vicdanı açısından yıllardır süregelen, güçsüz olduğu düşünülen tarafın
haklarını korumaya yönelik yaklaşımın değiştiği burada açıkça görülmektedir. 
Teklifin gerekçesinde “Ara buluculuk sistemiyle iş
uyuşmazlığı kısa sürede ve daha az masrafla çözümlenecek, işçinin alacağına
kavuşma süresi ciddi bir biçimde kısalacak, ara buluculuk kurumuyla taraflar
bir masa etrafında buluşacak ve başka uyuşmazlıkların doğması engellenerek
uyuşmazlık temelden sonlandırılmak suretiyle sosyal barışa katkı sağlayacak.”
denilmektedir.
Amacınız, ne olursa olsun kısa sürede bir sonuca varmak
ise evet, teklif bunu mümkün kılmaktadır çünkü yukarıda bahsettiğimiz gibi işçi
tarafından atılacak adımlar oldukça kısıtlanmıştır. Özellikle, güçlü işverenin
etkisinde kalabilecek olan ara bulucuların işçi lehine hareket edebilmesi
oldukça zor olacaktır. Sendikalar güçsüzleştirilmiş, taşeron sistemiyle
sendikasızlaşmaya gidilmiştir. Sendikalar güç kaybına uğratıldıktan sonraki
dönemde hak arama yerine yönetime yakın olma politikaları gütmek zorunda
kalmışlardır. 
Teklifle getirilen bir başka konu ise kamu iktisadi
teşebbüsleri personeliyle ilgilidir. KİT personeline ait davaların iş
mahkemelerinde görüşülmesiyle binlerce kişinin özlük hakları bir anda
değişecektir. Böylesi bir değişikliğin etki analizi yapılmadan, ilgili
tarafların görüşü alınmadan yapılmasının bir tek nedeni olmalıdır; o da
KİT’leri Varlık Fonuyla ilişkilendirerek personelinin keyfiyete bağlı bir
şekilde, istenildiğinde tazminatının verilip işten çıkarılması ve yerine
kadrolaşma yapılmasıdır. Teklifte işçi olarak anılan personelin haklarını bir
madde içerisinde geçirip yok saymak hem etik ahlaka hem de kul hakkına
saygısızlık olacaktır. 
(Mikrofon otomatik cihaz tarafından kapatıldı) 
MEHMET NECMETTİN AHRAZOĞLU (Devamla) - Milliyetçi
Hareket Partisi olarak Komisyon toplantısında da ilgili milletvekillerimizin
belirttiği gibi...
BAŞKAN
– Sayın Ahrazoğlu, size bir dakika ek süre vereyim. 
Tamamlayın
lütfen. 
MEHMET
NECMETTİN AHRAZOĞLU (Devamla) – Teşekkür ederim Başkanım. 
…devletimizin
görevini hızlı ve adil bir biçimde yerine getirmesine imkân sağlayacak her
türlü uygulamayı desteklemeye devam edeceğiz ancak temel hak anlayışımıza
aykırı olduğunu düşündüğümüz maddeler için muhalif olduğumuzu belirtir, yüce heyetinizi
saygıyla selamlarım. (MHP sıralarından alkışlar)
BAŞKAN
– Teşekkür ederim Sayın Ahrazoğlu. 
Aynı
mahiyetteki önergeler üzerinde son konuşmacı olarak Balıkesir Milletvekili
Sayın Ahmet Akın’ı kürsüye davet ediyorum.
Buyurun
Sayın Akın. (CHP sıralarından alkışlar)
AHMET
AKIN (Balıkesir) – Sayın Başkanım, çok değerli milletvekili arkadaşlarım; İş
Mahkemeleri Kanunu Tasarısı’nın 9’uncu maddesi üzerine grubum adına söz aldım.
Bu vesileyle yüce Meclisi saygıyla sevgiyle selamlıyorum. 
Her
ne kadar adı “İş Mahkemeleri Kanunu Tasarısı” olarak söylense de iş hukukundan
oldukça uzak bir yasa tasarısını görüşüyoruz. Kamuoyunda da “Arabuluculuk
Yasası” olarak bilinen bu yasayla 15 milyon işçimiz AKP’nin OHAL
düzenlemeleriyle hak arama mücadelesinden yoksun olacaklar. Ara buluculuğun
zorunlu hâle gelmesiyle zayıf konumdaki işçi, durumuyla ölçüşemeyecek derecede
olan, güçlü işveren karşısında ara bulucu huzurunda bir araya gelecekler. Her
ne kadar başvuru sonrasında çözüm zorunlu olmasa da bu sürenin, zayıf konumdaki
işçi aleyhine işleyerek işçinin hak kayıplarıyla sonuçlanması kuvvetle
muhtemeldir. 
Türkiye’de
binlerce uyuşmazlık konusu varken iş uyuşmazlıklarının zorunlu olarak ara
buluculara devredilmesi, havale edilmesi, Hükûmetin yıllardır uyguladığı
sendikasızlaştırma politikasının bir sonucudur. Anayasa’mızda da belirtildiği
gibi, Türkiye Cumhuriyeti sosyal bir devlettir ve sosyal devletin de gereği
olarak zayıf durumdaki işçimizi korumak zorundadır. İşçi hukuku da işçi koruma
felsefesine göre düzenlenmiştir. Yapılacak olan yeni düzenlemenin lafzi olarak
da ruhuyla da işçilerin haklarını koruması anayasal bir zorunluluktur.
Dolayısıyla güçlü işveren karşısında zayıf işçinin korunmaya muhtaç olduğu ya
da farzımisal, silahların eşit olmadığı iş hukuku uyuşmazlıklarında zorunlu ara
buluculuğa gidilmesi kabul edilecek bir durum değildir. “OHAL’i iş dünyamız
rahatça çalışsın diye yapıyoruz.” diyen AKP Genel Başkanı, iktidarın kimin
tarafında olduğunu zaten açıkça belirtmişti. “OHAL’den 1 kişi bile mağdur
olmamıştır.” deseler de 15 milyon işçinin bu yasayla mağdur olacağı kesindir. 
Geçtiğimiz
günlerde Türkiye İstatistik Kurumunun yayımlamış olduğu gelir ve yaşam
koşulları araştırmasına göre, 2016’da, bir önceki yıla göre en zengin yüzde
20’nin millî gelirden aldığı pay 0,7 puan artarak yüzde 47,2’ye ulaştı. Bu
rapor, zenginin daha da zengin, fakirin daha da fakir hâle gelmesinin AKP’nin
politikası olduğunu açık ve net gösteriyor. Büyümeden sadece işçi ve emekçiye
pay vermeyen Hükûmet, bu politikalarıyla hem işçileri hem de Türkiye’yi mağdur
ediyor. 
Uluslararası
arenada da iktidarın işçi ve sendikal haklarından yana politikaları eleştiri
konusu oldu. OHAL süresince yaşanan haksız tutuklamalar, ihraçlar, açığa
alınmalar, sendikal hakların engellenmesi nedeniyle, birçok sendikanın
kapatılması nedeniyle ILO’nun 10’uncu Avrupa Bölge Toplantısı’na uluslararası
birçok sendika katılmayarak AKP’yi protesto etti. Maalesef, AKP Hükûmeti
politikalarıyla ülkemizin saygınlığını yurt dışında da götürmek için elinden
geleni yapıyor. 
Değerli
arkadaşlarım, iktidarı, en azından bu konuyla ilgili, işçilerimizi mağdur
etmeyecek bir düzenleme yapmaya davet ediyorum. Hâlihazırda 15 milyon civarında
işçinin bulunduğu ülkemizde, 1950 yılından beri yürürlükte olan İş Mahkemeleri
Kanunu’nun yeni gelişmelere, ihtiyaç ve düzenlemelere uygun şekliyle
güncellenmesi en doğrusu olacaktır. 
İşçinin
korunması ilkesi ile işletmenin korunması anlayışının arasında yeni bir denge
arayışını anlayışla karşılamak elbette mevcut. İşçinin korunması ilkesinin göz
ardı edilmesi ise asla kabul edilecek bir durum değildir.
Genel
olarak ifade etmek gerekirse ara buluculuk gibi alternatif uyuşmazlık
yöntemleri tarafların eşit olduğu hâllerde yapılır. Eğer bu eşitsizliği
giderecek ve işverenle tarafları bir araya getireceğinizi düşünüyorsanız
çalışma hayatının etkin bir şekilde ve yeterince denetlenmesi gerekir. Etkin
bir sendika ve toplu sözleşme düzeninin kurulması gerekir. Bunun gibi bir ara
buluculuk, yargının iş yükünü zaten azaltacak ve ara buluculuklara ihtiyaç kalmayacaktır.
Bu düzenleme, bu hâliyle ülkedeki toplumsal adaletsizliğe ve yargının
sorunlarına çözüm olmayacağı gibi işçilerin ve emekçilerin aleyhine yeni
sorunların ortaya çıkmasına neden olacaktır.
Hepinize
saygılar. (CHP sıralarından alkışlar)
BAŞKAN
– Teşekkür ederim Sayın Akın.
Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Önergeler kabul edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
10’uncu
maddede üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 491 sıra sayılı Kanun Tasarısı’nın 10’uncu maddesinin tasarı metninden
çıkarılmasını arz ve teklif ederiz.
 Ahmet Yıldırım Mahmut Toğrul Bedia
Özgökçe Ertan
 Muş Gaziantep Van
 Saadet Becerekli Behçet
Yıldırım  Batman Adıyaman 
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkan. 
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkanım.
MAHMUT
TOĞRUL (Gaziantep) – Gerekçe…
BAŞKAN
– Gerekçeyi okutuyorum: 
Gerekçe:
İşbu
kanun tasarısının 5521 sayılı İş Mahkemeleri Kanunu’na ilişkin bundan önceki
birçok maddede yapılan değişiklikler ilkesel olarak kabul edilmediğinden, bu
maddenin de kabulü mümkün olmayıp tasarıdan çıkarılması gerekmektedir. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan İş Mahkemeleri Kanunu Tasarısı’nın 10’uncu maddesinde öngörülen
değişikliğin aşağıdaki şekilde düzeltilmesini arz ve teklif ederiz. 
MADDE
10- (1) 30/1/1950 Tarihli ve 5521 sayılı İş Mahkemeleri Kanunu yürürlükten
kaldırılmıştır. 
(2)
Mevzuatta, yürürlükten kaldırılan 5521 sayılı Kanuna yapılan atıflar bu Kanuna
yapılmış kabul edilir.
 Necati Yılmaz Mehmet
Gökdağ Zeynel Emre
 Ankara Gaziantep İstanbul
 Namık Navutça Cemal
Okan Yüksel Kemal Zeybek
 Balıkesir Eskişehir Samsun
 Gülay Yedekci Kazım
Arslan Mahmut Tanal
 İstanbul Denizli İstanbul
 Bülent Öz Yaşar
Tüzün
 Çanakkale Bilecik
BAŞKAN
- Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkanım. 
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkan.
BAŞKAN
– Önerge üzerinde Bilecik Milletvekili Sayın Yaşar Tüzün konuşacak.
Buyurun
Sayın Tüzün.(CHP sıralarından alkışlar)
YAŞAR
TÜZÜN (Bilecik) – Sayın Başkanım, sevgili milletvekilleri; hepinizi saygıyla
selamlıyorum. 491 sıra sayılı İş Mahkemeleri Kanunu Tasarısı’nın 10’uncu
maddesi üzerine vermiş olduğumuz önergeyle ilgili bir konuşma aldım. 
Önerge
okundu, önergemize Komisyon katılmadı, Hükûmet katılmadı, zannediyorum az sonra
oylanacak, Genel Kurul da katılmayacak. Dolayısıyla, önergenin içeriğinden daha
çok, özellikle şu an Türkiye'nin gündeminde olan seçim bölgem Bilecik ilinin
Bozüyük ilçesinin Muratdere köyündeki vatandaşlarımızın sorunlarını da gündeme
getirmek, bölge vekili olarak bu sorumluluğu paylaşmak istedim.
Sevgili arkadaşlar, siyasetin dışında, siyasetten öteye
bir sunum yapmak istiyorum size. 9 Eylül tarihinde yani bir ay önce, Kütahya
Milletvekilimiz Divanda oturuyor, onun seçim bölgesi olan Kütahya ilinin
Domaniç ilçesinde bir orman yangını çıktı. Bu yangın ilk etapta gerçekten küçük
bir yangındı. Sonra, köylülerimiz, vatandaşlarımız orman işletme müdürlüğüne,
bölge müdürlüğüne, genel müdürlüğüne müracaat ediyor, “Ya, daha büyük yangınlar
var, siz gerekli önlemleri köylü olarak yaparsınız.” diyerek ilk anda müdahale edilmiyor.
Sonrası, rüzgârla birlikte bu yangın çok ciddi bir şekilde büyüyerek Bilecik
ilimizin Bozüyük ilçesi sınırlarına kadar gelmiştir. Biz milletvekili olarak,
diğer milletvekili arkadaşım Halil Bey’le birlikte… Belediye başkanlarımız, il
genel meclisi üyelerimiz, çevre illerden orman işletme müdürlükleri “Gerekli
organizasyonu yaptı.” derlerse biz bu konuda yaptığımıza inanıyoruz… Ancak bir
koordinasyon bozukluğuyla birlikte, gelen vidanjör, itfaiye, dozer, kepçe,
hatta ve hatta helikopter müdahale edemedi arkadaşlar ve bu yangın altı gün
süreyle devam etti, bölgede yangından dolayı 500 hektara yakın ağaç, hepsi
yandı gitti. O diğer bitkilere, canlılara girmek istemiyorum.
Şimdi
“Burada bir rant meselesi söz konusu.” diye kamuoyunda tartışıldı durdu. Evet,
arkadaşlar, maalesef bu yangından hemen sonra, hepinizin yakinen bildiği
Eskişehir’den Bursa’ya giderken, Bursa’dan da Eskişehir-Ankara istikametine
gelirken Mezitler Boğazı dediğimiz, o güzel, doğal cennet köşesi dediğimiz ve
bölgenin oksijen aldığı yerde bir firma bakır madeni ocağı ruhsatı almış,
bununla ilgili ÇED işlemlerini başlatmış bulunuyor. Bir tarafta 500 hektara
yakın yangın var, bu yangının söndürülmesi çeşitli sebeplerden dolayı
geciktiriliyor, hemen yirmi gün sonra da ilgili ruhsat sahibi firma bakır
madeni ocağı açmak için girişimlerde bulunuyor. Sevgili arkadaşlar, 210 bin
hektarlık bir ocak ruhsatı söz konusu. Burada 72 bin adet ağacımız yok olacak.
Önceki gün Bilecik İl Genel Meclisi üyelerimiz, AKP’lisi, MHP’lisi, CHP’lisi
-hiç fark etmez- 20 arkadaşımız bölgeye gitti, burada incelemelerde bulundu, bu
ruhsatın iptal edilmesi gerektiği noktasında karar verdi ama ilgili şirketin
yetkilileri “Biz Bakanlıktan gerekli girişimlerimizi yaptık, bizim işimiz
yukarıdan bağlandı, siz bize karışamazsınız.” düşüncesiyle çalışmalarına devam
ediyor. 
Sevgili
milletvekilleri, bu ormanlar hepimizin, buralar millî servetimiz ve bölgemizin
oksijen deposu; gelin, bu ormanlara kıymayalım. Şu anda Bozüyük ilçemizin
Muratdere köyü sakinleri burada eylem yapıyor, aç ve açıkta bekliyorlar.
İnsanlarımızın bu mağduriyetini gidermek Parlamento olarak, yüce Meclis olarak
bizim görevimizdir. Bunun siyasi bir tarafı yok, sizlerden rica ediyorum. 
Sayın
Bakanım, Hükûmet adına oturuyorsunuz. Bölgemizle ilgili, Bilecik’le ilgili
böyle bir sorun var; gelin, bu sorunu hep beraber çözelim; bu ruhsatın iptal
edilmesi konusunda gerekli Bakanlığa, gerekli genel müdürlüğe Hükûmet adına
talimatlarınızı verin ve Bilecik’imizin bu doğal zenginliğini, bu millî
servetini el birliğiyle kurtaralım diyor, Genel Kurulu saygıyla selamlıyorum.
(CHP sıralarından alkışlar)
BAŞKAN – Teşekkür ederim Sayın Tüzün.
Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir. 
VURAL KAVUNCU (Kütahya) – Sayın Başkan…
BAŞKAN – Sayın Kavuncu, buyurun. 
VURAL KAVUNCU (Kütahya) – Efendim, sayın hatip Domaniç
yangınından dem vurarak bu yangınla ilişkili bir kasıtla çıkarıldığı, yeterli
müdahale edilmediği yönünde imalarda bulunmuştur. Kısa bir açıklama yapmak
istiyorum. 
BAŞKAN – Buyurun, yerinizden bir dakika söz veriyorum. 
V.- AÇIKLAMALAR (Devam)
22.- Kütahya Milletvekili Vural
Kavuncu’nun, Bilecik Milletvekili Yaşar Tüzün’ün 491 sıra sayılı Kanun
Tasarısı’nın 10’uncu maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
VURAL KAVUNCU (Kütahya) – Sayın Başkan, değerli
arkadaşlar; evet, Domaniç bölgemizden başlayan, daha sonra da Bilecik
sınırlarına yayılan, içimizi yakan bir orman yangınıyla karşı karşıya kaldık.
Tabii bu yangınla ilişkili koordinasyon, müdahale ve diğer konularda olan
aksaklıkları konuşmak, dile getirmek, çözüm aramak hepimizin set üstü bir
görevi ama sayın hatibin biraz evvel konuşmasında -eğer yanlış anladıysam
düzeltelim ama ben öyle anladım- “Ormanlarımıza kıymayalım.” diyerek sanki
oradaki ormanın kasıtlı olarak birilerine rant vermek amacıyla çıkarıldığı
yönünde imaları var. Bu, şiddetle reddedilecek ve kendisini ispata davet
edilecek bir konudur. “Helikopterlerden müdahale edilmedi.” diyorsunuz. Bizzat
Orman Genel Müdürüyle havada ben vardım. Gecenin ikisinde, iki buçuğunda Halil
Vekilimizle birlikte Bozüyük’ün Camiliyayla köyünde biz vardık.
Ve bu bölgelerde fedakârca çalışan Orman mensuplarımıza
devletin bütün imkânlarını…
(Mikrofon otomatik cihaz tarafından kapatıldı) 
VURAL KAVUNCU (Kütahya) - …oraya yığan Orman
Müdürlüğümüze de büyük haksızlık yapıldığı kanaatini taşıyorum. Bu noktada
gereken müdahale yapılmıştır. Aksaklıklar olabilir, bunlara bakılır. 
Teşekkür ediyorum.
BAŞKAN – Teşekkür ediyorum Sayın Kavuncu.
YAŞAR TÜZÜN (Bilecik) – Sayın Başkan, bir ilave...
LEVENT GÖK (Ankara) – Sayın Başkan, bir cümle de Yaşar
Bey ilave etsin. 
BAŞKAN – Buyurun.
23.- Bilecik Milletvekili Yaşar Tüzün’ün,
Kütahya Milletvekili Vural Kavuncu’nun yaptığı açıklamasındaki bazı ifadelerine
ilişkin açıklaması
YAŞAR TÜZÜN (Bilecik) – Sayın Başkanım, dediği bölgede
ben de bölgenin milletvekili olarak oradaydım. Türkiye Cumhuriyeti Orman Genel
Müdürlüğünün bir tek helikopteri vardı. Gece saat 19.00’da hava karardıktan
sonra o da çalışmaz oldu. 
BAŞKAN – “Havadaydım.” diyor sayın milletvekilimiz. 
VURAL KAVUNCU (Kütahya) – Efendim, 12 tane helikopterle
müdahale ettik. 
YAŞAR TÜZÜN (Bilecik) – Sonra yapıldı. 
VURAL KAVUNCU (Kütahya) – 12 tane helikopter, 4 tane
uçak. Yazık!
YAŞAR
TÜZÜN (Bilecik) – Sayın Başkan, beşinci günden sonra müdahaleler başladı,
helikopter sayısı arttı. Mesele şu: Şu anda o bölgede, o köyde -sayın
milletvekilimiz de biliyor, Bilecik’i de yakından ilgilendiren bir konu- 210
bin hektarlık 72 bin adet ağacın kesileceği bir ruhsat söz konusu. Çalışmalar
devam ediyor. Kütahya Milletvekilimiz olduğu için bilgisi olmayabilir değerli
arkadaşımızın. Dolayısıyla bunun durdurulması noktasında talebimizi Hükûmete
ilettik. 
ERKAN
AKÇAY (Manisa) – Sayın Başkan…
VURAL
KAVUNCU (Kütahya) – Sayın Tüzün, bir helikopterle müdahale edildiği bilginizi… 
BAŞKAN
– Bir dakika… Bir dakika… Sayın Kavuncu, bir dakika…
Buyurun
Sayın Akçay. 
ERKAN
AKÇAY (Manisa) – Sayın Başkan, 10’uncu maddeyle ilgili gruplarca ortak bir
karar alındı, sonradan da yangın konusuyla ilgili geçmiş olsun dilekleri filan
iletilecek biliyoruz fakat bir polemik başlatıldı. Bu doğru değil efendim. 
BAŞKAN
– Müdahale edeceğim Sayın Akçay. 
ERKAN
AKÇAY (Manisa) – Yani hatip yanlış yapmıştır, karşılığında cevap ver, ondan
sonra tekrar sataşmadan cevap ver…
BAŞKAN
– Şimdi, bakın, Sayın Tüzün konuştu, Sayın Kavuncu da ona cevap verdi. 
ERKAN
AKÇAY (Manisa) – Biz de sandık ki şu anda bir yangın var. Yani maalesef…
BAŞKAN
- Doğal haklarını kullandılar, Tüzük’ten kaynaklı doğal haklarını kullandılar
Sayın Akçay.
ERKAN
AKÇAY (Manisa) – Bu konuda özen göstermesi gerekir milletvekili
arkadaşlarımızın. 
BAŞKAN
– Haklısınız Sayın Akçay ama…
ERKAN
AKÇAY (Manisa) – Konuşmacılarımız çekildi, önergelerimiz… Böyle yapılmaması
lazım. 
BAŞKAN
– Sayın Akçay, bakın, şimdi Sayın Tüzün önerge üzerinde konuştu, Sayın Kavuncu
ona cevap verdi, bitti mesele. 
ERKAN
AKÇAY (Manisa) – Önerge üzerinde konuşulmadı efendim, önergeyle ilgili konuşma
olmadı.
BAŞKAN
– Bu söz hakkını vermek zorundaydım sayın milletvekillerine. 
ERKAN
AKÇAY (Manisa) – Diğer gruplar olarak… Yanlış yapıldı yani. 
ERKAN
HABERAL (Ankara) – Verdiğimiz sözün arkasında duralım.
BÜLENT
TURAN (Çanakkale) – Erkan Bey haklı Sayın Başkan. Bu konuda prensip kararı
almıştık ama böyle bir hatalı uygulama oldu.
VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- İş Mahkemeleri Kanunu Tasarısı (1/850)
ve Adalet Komisyonu Raporu (S. Sayısı: 491) (Devam)
BAŞKAN
– Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 491 sıra sayılı İş Mahkemeleri Kanunu Tasarısı’nın 10’uncu maddesinin
2’nci fıkrasında geçen “bu kanuna” ibaresinin “bu kanun hükümlerine” şeklinde
değiştirilmesini arz ve teklif ederiz.

 İsmail
Faruk Aksu  Zühal Topcu  Deniz Depboylu
 İstanbul  Ankara
 Aydın
 Mustafa Mit  Baki
Şimşek 
 Ankara  Mersin
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkan.
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkanım.
BAŞKAN
– Gerekçeyi mi okutuyorum Sayın Akçay?
ERKAN
AKÇAY (Manisa) – Gerekçeyi okutun.
BAŞKAN
– Gerekçeyi okutuyorum:
Gerekçe:

Bu
değişiklikle, madde hükmünün daha açık ve anlaşılır hâle getirilmesi
öngörülmektedir.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… 10’uncu madde kabul
edilmiştir.
Birleşime
beş dakika ara veriyorum.
Kapanma Saati: 19.39
DÖRDÜNCÜ OTURUM
Açılma Saati:19.43
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli), İshak GAZEL (Kütahya)
----- 0 -----
BAŞKAN – Türkiye
Büyük Millet Meclisinin 4’üncü Birleşiminin Dördüncü Oturumunu açıyorum.
491 sıra sayılı
Kanun Tasarısı’nın görüşmelerine devam ediyoruz. 
Komisyon? Yok. 
Ertelenmiştir. 
2’nci sırada yer
alan, 461 sıra sayılı Kanun Tasarısı ile Dışişleri Komisyonu Raporu’nun
görüşmelerine başlıyoruz. 
2.- Türkiye Cumhuriyeti Hükümeti ile
Birleşmiş Milletler Mülteciler Yüksek Komiserliği Arasında Ev Sahibi Ülke
Anlaşması ile Anlaşmada Değişiklik Yapılmasına İlişkin Notaların Onaylanmasının
Uygun Bulunduğuna Dair Kanun Tasarısı (1/787) ve Dışişleri Komisyonu Raporu (S.
Sayısı: 461)
BAŞKAN –
Komisyon? Yok. 
Ertelenmiştir.
Bundan sonra da
komisyonların bulunamayacağı anlaşıldığından sözlü soru önergeleri ile diğer
denetim konularını görüşmek için 10 Ekim 2017 Salı günü saat 15.00’te toplanmak
üzere birleşimi kapatıyorum, iyi hafta sonları diliyorum.
Kapanma Saati: 19.44




(X) 491 S.Sayılı Basmayazı 4/10/2017
tarihli 3’üncü Birleşim Tutanağı’na eklidir.





