



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 27’nci
Birleşim
 22
Kasım 2017 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- YOKLAMALAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kocaeli Milletvekili
Fatma Kaplan Hürriyet’in, Kocaeli’nin İzmit ilçesinde faaliyet gösteren POSCO Assan
Fabrikasının sorunlarına ilişkin gündem dışı konuşması
2.- Kayseri Milletvekili Sami Dedeoğlu’nun,
Kayseri’ye ve Türkiye’de sadece Kayseri’de yetişen gilaburu bitkisine ilişkin
gündem dışı konuşması
3.- Manisa Milletvekili Erkan Akçay’ın,
Alparslan Türkeş’in 100’üncü doğum yıl dönümüne ilişkin gündem dışı konuşması

IV.- AÇIKLAMALAR
1.- Kocaeli Milletvekili
Fatma Kaplan Hürriyet’in, İzmit’in Cedit Mahallesi’nde kentsel dönüşüm sorununa
ilişkin açıklaması
2.- İstanbul Milletvekili Didem Engin’in,
tüm milletvekillerini hayvan hakları konusunda duyarlı ve sağduyulu bir iş
birliğine çağırdığına ilişkin açıklaması
3.- Ankara Milletvekili Ali
Haydar Hakverdi’nin, doların tarihî yükselişine ve sorumluluğun siyasi
iktidarda olduğuna ilişkin açıklaması
4.- İstanbul Milletvekili Mahmut Tanal’ın,
iktidarın Suriyelilere yaptığı harcamalarla ilgili bilgi vermesi gerektiğine ve
Şile ilçesinde 13 köyün baraj kapsamından çıkarılmasını talep ettiğine ilişkin
açıklaması
5.- Ankara Milletvekili Şenal Sarıhan’ın,
Çocuk Hakları Haftası’na ve Gündem Çocuk Derneğinin kapatılmasına ilişkin
açıklaması
6.- Adana Milletvekili İbrahim Özdiş’in,
dolar kurunun 4 TL’ye dayanmasına ilişkin açıklaması
7.- İstanbul Milletvekili Hüseyin
Bürge’nin, “Bosna kasabı” olarak bilinen Ratko Mladiç’in soykırımdan suçlu
bulunmasına ve Boşnaklarla ilgili ifadeleri nedeniyle Rasim Ozan Kütahyalı’yı
şiddetle kınadığına ilişkin açıklaması
8.- Mersin Milletvekili Baki Şimşek’in,
Alparslan Türkeş’in 100’üncü doğum yıl dönümüne ve 23 Kasım 1970’te şehit
edilen Ertuğrul Dursun Önkuzu’yu rahmetle andığına ilişkin açıklaması
9.- Mersin Milletvekili Hüseyin Çamak’ın,
Mersin Akkuyu Nükleer Santral ÇED Raporu’nun iptaliyle ilgili duruşmaya ve Cumhurbaşkanı
Recep Tayyip Erdoğan’ın nükleer santralle ilgili bazı ifadelerine ilişkin
açıklaması
10.- İstanbul Milletvekili Gülay
Yedekci’nin, Suriyelilere yapılan harcamalarla ilgili açıklama yapılması gerektiğine
ilişkin açıklaması
11.- Mersin Milletvekili Serdal
Kuyucuoğlu’nun, Mersin’de enerji hizmetlerinin özelleştirilmesine ve elektrik
kesintileri nedeniyle yaşanan mağduriyetlere çözüm bulunmasını istediğine
ilişkin açıklaması
12.- Adana Milletvekili Zülfikar İnönü
Tümer’in, Adana Hafif Raylı Sistem Projesi’ne ilişkin açıklaması
13.- Afyonkarahisar Milletvekili Burcu
Köksal’ın, Suriyelilere yapılan harcamalarla ilgili açıklama yapılması
gerektiğine ilişkin açıklaması
14.- Erzurum Milletvekili Mustafa
Ilıcalı’nın, Erzurum’un tarihî sanat merkezinin İbrahim Erkal Sanat ve Kültür
Merkezi olarak restore edilip hizmete açılmasına, Beşiktaş Futbol Takımını
tebrik ettiğine ve 22 Kasım Diş Hekimleri Günü’ne ilişkin açıklaması
15.- Balıkesir Milletvekili Mehmet Tüm’ün,
Cumhuriyet gazetesi İnternet Genel Yayın Yönetmeni Oğuz Güven’e bir “tweet” nedeniyle
hapis cezası verilmesine ilişkin açıklaması
16.- Kocaeli Milletvekili Saffet
Sancaklı’nın, “Bosna kasabı” olarak bilinen Ratko Mladiç hakkında soykırım
yaptığı kararı verilmesine ve Beşiktaş Futbol Takımını Şampiyonlar Ligi’ndeki
başarısından dolayı tebrik ettiğine ilişkin açıklaması
17.- Kayseri Milletvekili İsmail Emrah
Karayel’in, Sevim Dağdelen’in Alman Parlamentosunda YPG sembolü açmasını ve
terör örgütleri üzerinden kirli planlar uygulamayı sürdüren emperyalist
ülkeleri kınadığına ilişkin açıklaması
18.- Tekirdağ Milletvekili Ayşe Doğan’ın,
22 Kasım Diş Hekimleri Günü’ne ilişkin açıklaması
19.- Kahramanmaraş Milletvekili İmran
Kılıç’ın, çocukların geleceğimiz olduğuna ilişkin açıklaması
20.- Samsun Milletvekili Erhan Usta’nın,
Şampiyonlar Ligi’nde üst tura çıkan Beşiktaş Futbol Takımını kutladığına, 22
Kasım Diş Hekimleri Günü’ne, gazilerin sorunlarına, GATA Rehabilitasyon
Merkezinin yönetiminin askerler tarafından yürütülmesinin ve OHAL Komisyonuna işlerlik
kazandırılmasının çok önemli olduğuna ilişkin açıklaması
21.- Muş Milletvekili Ahmet Yıldırım’ın,
Midilli Adası sahilinde 3 çocuğun cesedinin bulunmasına, İnsan Haklarını
İnceleme Komisyonu Başkanının bir HDP milletvekilinin komisyon çalışmasından çıkarıldığına
dair yazısıyla ilgili Meclis Başkanlık Divanını göreve davet ettiğine ilişkin
açıklaması
22.- Sakarya Milletvekili Engin Özkoç’un,
Rasim Ozan Kütahyalı olayının takipçisi olduklarına ve Çerkez Ethem konusuna
tüm boyutlarıyla açıklık getirilmesi gerektiğine ilişkin açıklaması
23.- Amasya Milletvekili Mehmet Naci
Bostancı’nın, “Bosna kasabı” olarak bilinen Ratko Mladiç hakkında soykırım
yaptığı kararı verilmesine, Şampiyonlar Ligi’nde üst tura çıkan Beşiktaş Futbol
Takımını kutladığına, 22 Kasım Diş Hekimleri Günü’ne ve Alparslan Türkeş’in
100’üncü doğum yıl dönümüne ilişkin açıklaması
24.- Muş Milletvekili Ahmet Yıldırım’ın,
Şampiyonlar Ligi’ndeki başarışı nedeniyle Beşiktaş Futbol Takımını tebrik
ettiğine ilişkin açıklaması
25.- İstanbul Milletvekili Gülay
Yedekci’nin, Malatya Cemal Gürsel Mahallesi’ndeki 13 evin kapısının kırmızı
boyayla işaretlenmesi nedeniyle İçişleri Bakanlığı ve güvenlik güçlerinden gerekli önlemleri
almasını rica ettiğine ilişkin açıklaması
26.- Muş Milletvekili Ahmet Yıldırım’ın,
Cizre’de Ruken Cansırı adındaki bir çocuğa zırhlı araç çarpmasına ilişkin
açıklaması
27.- Kahramanmaraş Milletvekili İmran
Kılıç’ın, Malatya’da yaşanan provokasyonu kınadığına ve ayrılıkta azap,
birlikte rahmet olduğuna ilişkin açıklaması
28.- Adıyaman Milletvekili Behçet
Yıldırım’ın, Malatya’da Alevi yurttaşların evlerini işaretleme olayını nefretle
kınadığına ilişkin açıklaması
29.- İstanbul Milletvekili Mehmet Muş’un,
Mardin Milletvekili Ali Atalan’ın 502 sıra sayılı Kanun Tasarısı’nın 108’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
30.- Adana Milletvekili Meral Danış
Beştaş’ın, İstanbul Milletvekili Mehmet Muş’un yaptığı açıklamasındaki bazı
ifadelerine ilişkin açıklaması
31.- Erzurum Milletvekili Mustafa
Ilıcalı’nın, Adana Milletvekili Muharrem Varlı’nın 502 sıra sayılı Kanun
Tasarısı’nın 109’uncu maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
32.- İstanbul Milletvekili Engin Altay’ın,
yapıcı muhalefet anlayışı içinde Anayasa’ya aykırı önerge verilmemesi konusunda
uyarıda bulunduğuna ilişkin açıklaması
33.- Amasya Milletvekili Mehmet Naci
Bostancı’nın, Bursa Milletvekili Nurhayat Altaca Kayışoğlu’nun 502 sıra sayılı
Kanun Tasarısı’nın 119’uncu maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
34.- Bursa Milletvekili Nurhayat Altaca
Kayışoğlu’nun, 502 sıra sayılı Kanun Tasarısı’nın 119’uncu maddesiyle ilgili
önerge üzerinde yaptığı konuşmasındaki bazı ifadelerine ilişkin açıklaması
35.- Mersin Milletvekili Yılmaz Tezcan’ın,
Mersin Milletvekili Baki Şimşek’in 502 sıra sayılı Kanun Tasarısı’nın 119’uncu
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
36.- Gençlik ve Spor Bakanı Osman Aşkın
Bak’ın, Afyonkarahisar Milletvekili Burcu Köksal’ın 502 sıra sayılı Kanun
Tasarısı’nın 123’üncü maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
37.- Artvin Milletvekili İsrafil Kışla’nın,
Afyonkarahisar Milletvekili Burcu Köksal’ın 502 sıra sayılı Kanun Tasarısı’nın
123’üncü maddesiyle ilgili önerge üzerinde yaptığı konuşmasındaki bazı
ifadelerine ilişkin açıklaması
38.- Afyonkarahisar Milletvekili Burcu
Köksal’ın, Artvin Milletvekili İsrafil Kışla’nın yaptığı açıklamasındaki bazı
ifadelerine ilişkin açıklaması
39.- İstanbul Milletvekili Engin Altay’ın,
Mersin’e hizmet noktasında Cumhuriyet Halk Partisi Mersin Milletvekillerinin
büyük hizmetleri ve gayretleri olduğuna ilişkin açıklaması
40.- Amasya Milletvekili Mehmet Naci
Bostancı’nın, Kocaeli Milletvekili Haydar Akar’ın 502 sıra sayılı Kanun
Tasarısı’nın 124’üncü maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
41.- Amasya Milletvekili Mehmet Naci
Bostancı’nın, Kocaeli Milletvekili Haydar Akar’ın sataşma nedeniyle yaptığı
konuşmasındaki bazı ifadelerine ilişkin açıklaması

V.- OTURUM BAŞKANLARININ KONUŞMALARI
1.- Oturum Başkanı TBMM
Başkan Vekili Ayşe Nur Bahçekapılı’nın, hayvan haklarıyla ilgili yasa
tasarısını Meclise getirmek için tüm gruplarla birlikte çalışma
yapılabileceğine ilişkin konuşması
2.- Oturum Başkanı TBMM Başkan Vekili Ayşe
Nur Bahçekapılı’nın, Beşiktaş Futbol Takımını tebrik ettiğine ilişkin konuşması
3.- Oturum Başkanı TBMM Başkan Vekili Ayşe
Nur Bahçekapılı’nın, Malatya’da yaşanan bazı evlerin kapılarının işaretlenmesi
olayıyla ilgili İçişleri Bakanlığının verdiği bilgiye ilişkin konuşması 
4.- Oturum Başkanı TBMM Başkan Vekili Ayşe
Nur Bahçekapılı’nın, Malatya’da bazı evlerin kapılarının işaretlenmesi olayıyla
ilgili olarak Malatya Valiliği ve İl Emniyet Müdürlüğünün çalışmalarının devam
ettiğine dair beyanlarına ilişkin konuşması
5.- Oturum Başkanı TBMM Başkan Vekili Ayşe
Nur Bahçekapılı’nın, Cizre’de Çevik Kuvvete ait URAL zırhlı aracının çarptığı
Ruken Cansırı isimli 5 yaşındaki kız çocuğuna geçmiş olsun dileğinde bulunduğuna
ilişkin konuşması
6.- Oturum Başkanı TBMM Başkan Vekili Ayşe
Nur Bahçekapılı’nın, 502 sıra sayılı Kanun Tasarısı’nın 117’nci maddesiyle
ilgili Cumhuriyet Halk Partisi milletvekillerinin önergesinin oylama sonucunun
sehven “Kabul edilmiştir.” şeklinde açıklandığına ilişkin konuşması
7.- Oturum Başkanı TBMM Başkan Vekili Ayşe
Nur Bahçekapılı’nın, 24 Kasım Öğretmenler Günü’nü kutladığına ilişkin konuşması

VI.- ÖNERİLER
A) Siyasi Parti Grubu Önerileri
1.- MHP Grubunun, Grup Başkan Vekili Samsun
Milletvekili Erhan Usta tarafından, Türk sporunda artan şike, doping ve
şiddetten arınmış bir yapı için bu tür programların engellenmesi adına,
öncelikle RTÜK başta olmak üzere yetkili kurum ve kurullarca gerekli önlemlerin
tespit edilmesi amacıyla 22/11/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, ön görüşmelerinin
Genel Kurulun 22 Kasım 2017 Çarşamba günkü birleşiminde yapılmasına ilişkin
önerisi 
2.- HDP Grubunun, Grup Başkan Vekili Muş
Milletvekili Ahmet Yıldırım tarafından, Anayasa’yı ve insan haklarını korumakla
görevli en üst yargı mercisinin, içtihat teşkil eden önceki kararlarını tanımamış
olması, yasama sorumsuzluğu ve dokunulmazlığını görmezden gelmesiyle birlikte
yerel mahkemelerde devam eden yargı süreçlerini etkilemesi nedeniyle 22/11/2017
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, ön görüşmelerinin Genel Kurulun 22 Kasım 2017 Çarşamba
günkü birleşiminde yapılmasına ilişkin önerisi
3.- CHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, yolsuzlukla etkin mücadele için gerekli
yolların araştırılarak alınması gereken önlemlerin belirlenmesi amacıyla
Türkiye Büyük Millet Meclisi Başkanlığına verilmiş olan (10/86) esas numaralı
Meclis Araştırması Önergesi’nin, ön görüşmelerinin Genel Kurulun 22 Kasım 2017
Çarşamba günkü birleşiminde yapılmasına ilişkin önerisi

B) Danışma Kurulu Önerileri
1.- Danışma Kurulunun, Genel Kurulun 24/11/2017 Cuma günü
toplanmamasına ilişkin önerisi 

VII.- SATAŞMALARA İLİŞKİN KONUŞMALAR
1.- Mardin Milletvekili Mithat Sancar’ın,
Afyonkarahisar Milletvekili Mehmet Parsak’ın HDP grup önerisi üzerinde MHP
Grubu adına yaptığı konuşması sırasında HDP Grubuna sataşması nedeniyle
konuşması
2.- Mardin Milletvekili Mithat Sancar’ın,
Uşak Milletvekili Mehmet Altay’ın HDP grup önerisi üzerinde AK PARTİ Grubu
adına yaptığı konuşması sırasında Halkların Demokratik Partisine sataşması
nedeniyle konuşması
3.- İstanbul Milletvekili Mehmet Muş’un,
Adana Milletvekili Meral Danış Beştaş’ın yaptığı açıklaması sırasında Adalet ve
Kalkınma Partisine sataşması nedeniyle konuşması
4.- Adana Milletvekili Meral Danış
Beştaş’ın, İstanbul Milletvekili Mehmet Muş’un sataşma nedeniyle yaptığı
konuşması sırasında şahsına ve HDP Eş Genel Başkanına sataşması nedeniyle
konuşması
5.- İstanbul Milletvekili Barış
Yarkadaş’ın, Amasya Milletvekili Mehmet Naci Bostancı’nın yerinden sarf ettiği
bazı ifadeleri sırasında şahsına sataşması nedeniyle konuşması
6.- Amasya Milletvekili Mehmet Naci
Bostancı’nın, Gaziantep Milletvekili Mahmut Toğrul’un 502 sıra sayılı Kanun
Tasarısı’nın 116’ncı maddesiyle ilgili önerge üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
7.- Mersin Milletvekili Hacı Özkan’ın,
Mersin Milletvekili Baki Şimşek’in 502 sıra sayılı Kanun Tasarısı’nın geçici
2’nci maddesiyle ilgili önerge üzerinde yaptığı konuşması sırasında şahsına
sataşması nedeniyle konuşması
8.- Mersin Milletvekili Baki Şimşek’in,
Mersin Milletvekili Hacı Özkan’ın sataşma nedeniyle yaptığı konuşması sırasında
şahsına sataşması nedeniyle konuşması
9.- Mersin Milletvekili Hacı Özkan’ın,
Mersin Milletvekili Baki Şimşek’in sataşma nedeniyle yaptığı konuşması
sırasında şahsına sataşması nedeniyle konuşması
10.- Kocaeli Milletvekili Haydar Akar’ın,
Amasya Milletvekili Mehmet Naci Bostancı’nın yaptığı açıklaması sırasında CHP
Grubuna sataşması nedeniyle konuşması
11.- Kocaeli Milletvekili Zeki Aygün’ün,
Kocaeli Milletvekili Haydar Akar’ın 502 sıra sayılı Kanun Tasarısı’nın 124’üncü
maddesiyle ilgili önerge üzerinde yaptığı konuşması sırasında şahsına sataşması
nedeniyle konuşması
12.- Kocaeli Milletvekili Haydar Akar’ın,
Kocaeli Milletvekili Zeki Aygün’ün sataşma nedeniyle yaptığı konuşması
sırasında şahsına sataşması nedeniyle konuşması

VIII.- SEÇİMLER
1.- Başkanlık Divanı Üyeliklerine Seçim

IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Bazı Vergi Kanunları ile Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı (1/884) ve
İstanbul Milletvekili Mehmet Akif Hamzaçebi'nin 6306 Sayılı "Afet Riski
Altındaki Alanların Dönüştürülmesi Hakkında Kanun", 2981 Sayılı "İmar
ve Gecekondu Mevzuatına Aykırı Yapılara Uygulanacak Bazı İşlemler ve 6785
Sayılı İmar Kanununun Bir Maddesinin Değiştirilmesi Hakkında Kanun" ve
4706 Sayılı "Hazineye Ait Taşınmaz Malların Değerlendirilmesi ve Katma
Değer Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502)

X.- YAZILI SORULAR VE CEVAPLARI
1.- Diyarbakır
Milletvekili Ziya Pir'in, sanal para birimi Bitcoin'in yasal statüsüne ve bu
konudaki çalışmalara ilişkin Başbakandan sorusu ve Başbakan Yardımcısı Mehmet
Şimşek’in cevabı (7/17304)
2.- Manisa Milletvekili Erkan Akçay'ın, 2002-2017
yılları arasında Manisa'daki kredi kartı kullanımı istatistiklerine ilişkin
sorusu ve Başbakan Yardımcısı Mehmet Şimşek’in cevabı (7/17483)
3.- Manisa Milletvekili Erkan Akçay'ın, 2002-2017
yılları arasında Manisa'da bankalara kredi ve kredi kartı nedeniyle borçlanan
vatandaşlara ve icra takibine uğrayanların sayısına ilişkin sorusu ve Başbakan
Yardımcısı Mehmet Şimşek’in cevabı (7/17484)
4.- Manisa Milletvekili Erkan Akçay'ın, Manisa'da
işsizlik sigortası kapsamında son beş yılda yapılan işlemlere ilişkin sorusu ve
Çalışma ve Sosyal Güvenlik Bakanı Jülide Sarıeroğlu’nun cevabı (7/17514)
5.- Kocaeli Milletvekili Tahsin Tarhan'ın, 2017 yılı
üniversite mezunu işsizlik oranı ile Kocaeli ilinde İŞKUR'a yapılan başvurulara
ve üniversite mezunlarının başvurularına ilişkin sorusu ve Çalışma ve Sosyal
Güvenlik Bakanı Jülide Sarıeroğlu’nun cevabı (7/17516)
22 Kasım 2017 Çarşamba
BİRİNCİ OTURUM
Açılma Saati: 14.02
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Mücahit DURMUŞOĞLU (Osmaniye), Mustafa AÇIKGÖZ (Nevşehir) 
-----0-----
BAŞKAN – Türkiye
Büyük Millet Meclisinin 27’nci Birleşimini açıyorum.
İyi çalışmalar
diliyorum.
II.- YOKLAMA
BAŞKAN -
Elektronik cihazla yoklama yapacağız. 
Yoklama için üç
dakika süre veriyorum ve süreyi başlatıyorum. 
(Elektronik
cihazla yoklama yapıldı) 
BAŞKAN –
Toplantı yeter sayısı yoktur.
Birleşime yirmi
dakika ara veriyorum. 
Kapanma Saati: 14.06
İKİNCİ OTURUM
Açılma Saati: 14.25
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Mücahit DURMUŞOĞLU (Osmaniye), Mustafa AÇIKGÖZ (Nevşehir)
-----0-----
BAŞKAN – Türkiye
Büyük Millet Meclisinin 27’nci Birleşiminin İkinci Oturumunu açıyorum.
II.- YOKLAMA
BAŞKAN –
Açılışta yapılan yoklamada toplantı yeter sayısı bulunamamıştı. 
Şimdi yoklama
işlemini tekrarlayacağız. 
Yoklama için beş
dakika süre veriyorum ve süreyi başlatıyorum. 
(Elektronik
cihazla yoklamaya başlandı)
BAŞKAN – Pusula
veren sayın milletvekilleri lütfen Genel Kuruldan ayrılmasın. 
(Elektronik
cihazla yoklamaya devam edildi)
BAŞKAN – Pusula
veren sayın milletvekillerinin isimlerini okuyorum: 
Sayın Ahmet
İyimaya? Burada. 
Sayın Nureddin
Nebati? Burada. 
Sayın Serkan
Bayram? Burada. 
Sayın Kadri
Yıldırım? Burada. 
Sayın Mahmut
Toğrul? Burada. 
Toplantı
yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, Kocaeli İzmit ilçesinde faaliyet gösteren POSCO Assan
Fabrikasının sorunları hakkında söz isteyen Kocaeli Milletvekili Fatma Kaplan
Hürriyet’e aittir. 
Buyurun
Sayın Kaplan Hürriyet. (CHP sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kocaeli Milletvekili Fatma Kaplan Hürriyet’in,
Kocaeli’nin İzmit ilçesinde faaliyet gösteren POSCO Assan Fabrikasının
sorunlarına ilişkin gündem dışı konuşması
FATMA
KAPLAN HÜRRİYET (Kocaeli) – Teşekkür ediyorum Sayın Başkanım. 
Sayın
Başkan, değerli milletvekilleri; sizlere 2011 yılında İzmit’in en değerli tarım
arazileri üzerinde kurulan POSCO Assan
Çelik Sanayisindeki işçi kıyımından bahsetmek istiyorum. Güney Koreli olan
POSCO Fabrikası, Kocaeli’nin Alikahya beldesinde, yöre halkının tüm tepkilerine
rağmen, tarım arazileri üzerine inşa edildi. POSCO’da DİSK’e bağlı BİRLEŞİK
METAL-İŞ’le örgütlenen işçilerden 80’i geçtiğimiz günlerde işten atıldı. 
Şimdi,
çok değil, bir ay öncesine gidelim, ekim ayında İstanbul’da gerçekleştirilen
ILO 10’uncu Avrupa Bölge Toplantısı’nda konuşan Başbakan Binali Yıldırım
demişti ki: “İş güvencesini, örgütlenme hakkını önemsiyoruz. Sendikalaşmaktan
ve örgütlenmekten korkmayın. Bunu başardığımızda her sorunun üstesinden
geliriz.” İşçi kardeşlerimize hitaben söylemişti bunları. Bir ülke düşünün,
Başbakanı, “Örgütlenin, sendikalaşmaktan korkmayın.” diyor, işçiler de gayet
haklı olarak kendi haklarını aramak için sendikalaşmaya başlıyor ancak
sendikalaşmanın henüz daha ilk ayağında işlerinden oluyorlar. Bu nasıl iş,
gerçekten bunu anlamakta zorluk çekiyoruz değerli arkadaşlar. 
POSCO
Assanda, işçilerin, kuralsız ve güvencesiz çalışma koşullarıyla ilgili
iddiaları şunlar: “08.00-16.00 vardiyasında işe geliyorsun, gece 24.00’te
tekrar çağırıyorlar, dinlenme hakkın yok. ’Sabah sekiz akşam sekiz
çalışılacak.’ denildiğinde itiraz etme şansın yok. ’APF’ denilen hatlar var, bu
hatlarda çalışan işçiler yemekhaneye gönderilmiyor. Hatların başına tabildotlar
geliyor ve hatlardan ayrılmadan bu tabildotlarda yemeklerimizi yiyoruz. Altmış
yedi gün aralıksız, haftalık izin kullanmadan çalışan işçi arkadaşlarımız var.
İşçilerin sağlıklarının bozulması yönetimin umurunda bile değil. Hastalanan
işten çıkarılıyor ya da direkt mobbing uygulanıyor. Mobbing uygulanan işçiler
bir odaya sokuluyor, yazı yazmaları isteniyor, hatta, bir işçi, mesai saatinde
oturtulduğu odada 800 sayfa yazıyı elle yazması isteniyor ve buna zorlanıyor.
Fabrikanın bahçesine tonla para harcanarak düzenleme yapılıyor ama gelin görün
nedense işçilerin kullandığı tuvaletler temizlenmiyor.” Daha da kötüsü, bu işçi
arkadaşlarımız İş Kanunu’nun 25’inci maddesinin (II)’nci fıkrasından yani
“25/II” dediğimiz maddeden işten atılıyorlar. Bundan dolayı işsizlik
ödeneğinden de yararlanamıyorlar ve bundan sonra evlerine ekmek götürmek için
çabaladıklarında, iş bulmak istediklerinde ne yazık ki bu madde karşılarına
çıkıyor değerli arkadaşlar. 
Tabii, bunlar
sadece işçilerin iddialarının bir kısmı, daha bir sürü şeyden bahsediyorlar.
Geçtiğimiz hafta işçi arkadaşlarımızla konuşmak için buluştuk, yaşananları yer
yer gözleri dolarak anlattılar. Hatta, bakın bir işçimiz -burada özellikle fotoğrafını
da göstermek istiyorum sizlere- gözü yaşlı, ağlayarak durumunu anlattı. “Ben
eve, işten çıkarıldığımı söyleyemedim. Sabah işe gidiyor gibi çıkıyorum, akşam
sanki işten eve dönüyormuş gibi tekrar evime giriyorum. Ben bunu aileme, anneme
anlatamıyorum.” dedi. Bu da ne yazık ki iktidarın kurduğu kölelik düzeninin
işçilere gözyaşı olarak yansıması değerli arkadaşlar. Bu gözyaşlarından bu
düzeni kuran iktidarınız sorumlu. İşçileri ağlata ağlata işlerinden atan POSCO,
“Bu yolda birlikte yürüyeceği çalışma arkadaşları arıyor.” şeklinde gazetelere
ilan vererek yeni işçiler aramaya başladı bile. Peki, bu cesareti nereden
alıyorlar? Tabii ki AKP iktidarının emekçileri düşürdüğü vahşi düzenden
alıyorlar. Biz CHP olarak, Kocaeli’nin vekili olarak her daim hukuksuzlukların
karşısında olacağız, her zaman olduğu gibi, işçi kardeşlerimizin arkasında
değil, omuz omuza, yanında yerimizi alacağız. Tam da bu noktada AKP’li Kocaeli
vekillerine sesleniyorum: Kocaeli size 7 vekil verdi. Kocaeli size 13 belediye
başkanı verdi. Ey 7 vekil, neredesiniz? Neden susuyorsunuz? Neden
görmüyorsunuz? Neden sağır ve körsünüz bu emekçilere karşı? (CHP sıralarından
alkışlar) 7 vekil verdi size. Ey Kocaeli vekilleri; Cemil Yaman, Sami Çakır,
Radiye Sezer Katırcıoğlu, Mehmet Akif Yılmaz, İlyas Şeker, Fikri Işık, Zeki
Aygün. Kocaeli’nin –iktidar- 7 vekili, bu işçileri ne zaman görmeyi
düşünüyorsunuz? Sırça köşklerinizden inip ne zaman bu işçilerin yanına gidip de
hâlini hatırını sormayı düşünüyorsunuz? Suriyelilerden daha mı kıymetsiz bu işçilerimiz,
bu emekçilerimiz?
(Mikrofon
otomatik cihaz tarafından kapatıldı)
FATMA KAPLAN
HÜRRİYET (Devamla) – Bu emekçileri görmek zorundasınız, siz Kocaeli
milletvekilisiniz, iktidarsınız ve bu işçilerin hakkını hukukunu gözetmek
zorundasınız diyorum. 
Hepinizi
saygıyla selamlıyorum. (CHP sıralarından alkışlar)
BAŞKAN –
Teşekkürler.
Gündem dışı
ikinci söz…
MEHMET NACİ
BOSTANCI (Amasya) – Sayın Başkanım… Sayın Başkanım…
BAŞKAN –
…Türkiye’de sadece Kayseri’de yetişen gilaburu bitkisi hakkında söz isteyen Kayseri
Milletvekili Sami Dedeoğlu’na aittir. 
Buyurun Sayın
Dedeoğlu.
MEHMET NACİ
BOSTANCI (Amasya) – Sayın Başkan…
BAŞKAN – Sayın
Dedeoğlu, bir dakika…
Buyurun Sayın
Bostancı.
MEHMET NACİ
BOSTANCI (Amasya) – Kocaeli milletvekillerimize yönelik olarak “Gözleriniz kör
mü, görmüyor mu?” şeklinde sayın konuşmacı bir ifadede bulundu. Kocaeli
seçmenleri kendilerine bakan gözleri, kimin gördüğünü, kimin kör olduğunu
demokratik seçimler marifetiyle takdir ediyorlar. Bunun dışındaki her tür
değerlendirme spekülasyondur; kayıtlar için konuştum. 
BAŞKAN –
Teşekkür ederim. 
Buyurun Sayın
Dedeoğlu. (AK PARTİ sıralarından alkışlar) 
2.- Kayseri Milletvekili Sami Dedeoğlu’nun, Kayseri’ye
ve Türkiye’de sadece Kayseri’de yetişen gilaburu bitkisine ilişkin gündem dışı
konuşması
SAMİ DEDEOĞLU
(Kayseri) – Sayın Başkan, değerli milletvekilleri; hepinizi en derin
saygılarımla selamlıyorum. 
Sizleri seçim
bölgem olan Kayseri’yle ilgili bilgilendirmek istiyorum. 
Birincisi:
Gilaburu meyvemiz. Anadolu medeniyetinin en güzel miraslarından biri olan
Kayseri'ye özgü gilaburu meyvemizdir. Yeşil bahçelerde yetişen, kırmızı, tane
tane üzümü andıran, salkım şeklinde bir meyvedir. Selçuklulardan beri gelen
“gül ebru” adı, zaman içerisinde “gilaburu” adını almıştır. Özellikle sulak
arazilerde yetişen gilaburu, mart ve nisan aylarında çiçek açmaya başlar, eylül
ve ekim aylarında meyvelerini verir. Son zamanlarda yapılan bilimsel
araştırmalara göre, böbreklerin çalışmasını artırır, böbrek taşlarını düşürür,
idrar söktürür, kabızlığı önler, prostata karşı çok faydalıdır, bağışıklık
sistemini güçlendirir, yaşlanmanın etkilerini geciktirir, sakinleştirici
etkisiyle uykusuzluğu giderir, kolesterolün düşürülmesinde etkili olur, kanser
tümörlerinin azalmasında etkilidir, çeşitli kadın hastalıklarında ve bebek
düşüklerinin önlenmesinde etkilidir, yüksek tansiyon, sara nöbetleri ve astım
hastalıklarının tedavisinde etkilidir, safra kesesi ve karaciğer hastalıklarına
karşı iyi gelmektedir, kalp ve damar hastalıklarının tedavisinde etkilidir, C
vitamini ve antioksidan deposudur.
Gilaburu hem
doğal sıkma suyu hem de sallama çay olarak içilmektedir. Doğal kullanıldığında
birçok hastalığa iyi geldiği klinik testler ve araştırmalarla ispatlanan
gilaburu çayını dünyaya tanıtmak istiyoruz. Gilaburunun sıkılarak yüzde 100
doğal şekliyle piyasaya tanıtım amaçlı arzı Bünyan Belediyemizce sağlanmıştır.
Kısa zaman içerisinde, Bünyan Belediyemizce imalatının tamamladığı gilaburu
çayı tüm dünyaya ve vatandaşlarımızın beğenisine sunulmuştur. Bünyan Belediye
Başkanımız Sayın Şinasi Gülcüoğlu'na çalışmalarından dolayı huzurlarınızda bir
kez daha teşekkür ediyorum.
Gilaburu suyu,
Orta Anadolu'da yıllardır geleneksel bir içecek olarak tüketilir. Sulama
sistemi, arazi ve işçilik dâhil, dekarı ortalama olarak 2.500 TL'ye mal edilebilir.
1 dekar alana ortalama 50 adet ağaç dikilebilir. Dört yılın sonunda 1 ağaçtan
20-30 kilogram arasında meyve elde edilebilir. Dolayısıyla 50 adet ağaçtan
1.000 ila 1.500 kilogram meyve elde edilebilir. Kilogram fiyatı bahçede 3 TL,
piyasada 19 TL’dir. Gilaburu meyvesi üretecek yatırımcılara, yeterli
büyüklükteki arazilerde bahçe kurmasını tavsiye ediyoruz. Özel bir kültür
uygulaması, bakım ve ilaçlama ihtiyacı olmadığından, işçilik giderleri yük
getirmeyeceği gibi kısa sürede de verim alınabilir. Böylelikle üretim konusunda
yeni ve ekonomik getirisi yüksek bitkilerle kârlı üretimler sağlanmış olacak ve
Türk tarımına da katkıda bulunmuş olacaktır.
İkinci olarak da
kabak çekirdeği konusunda bilgi vermek istiyorum:
Değerli
vekillerim, kabak çekirdeği üretiminde birinci bölge olan Kayseri'nin Tomarza
ve Develi ilçelerinin yıllık üretimi 10 bin tondur. Bu rakam, Türkiye
üretiminin yaklaşık yüzde 40’ına tekabül etmektedir.
Üretimin büyük
çoğunluğu susuz tarım olup en lezzetli kabak çekirdeği ilçelerimizde yetişmektedir.
Kabak çekirdeğinin faydaları bilimsel olarak incelenmiş “cebimizdeki doktor”
olarak tanımlanmıştır.
Faydaları:
Magnezyum, çinko, B2 vitami, omega 3 ve omega 6 açısından zengin bir besin
kaynağıdır. Beyin fonksiyonlarının düzenlenmesine yardımcı olur, yaşlanmayı
geciktirir. Göğüs, mide, akciğer, prostat ve kolon kanseri gibi kanser
türlerine karşı da koruma sağlar. Karaciğer ve göz sağlığını güçlendirir. Günde
bir bardak çiğ kabak çekirdeği kalp sağlığını korur, aynı zamanda kalp krizini
engeller, bağışıklık sistemini güçlendirir. Kabak çekirdeği, prostat
hastalıklarına karşı çok etkili olan çinkoyu bol miktarda içermektedir. Düzenli
olarak tüketen erkekler, prostata karşı önceden önlemini almış olur. Avrupa’da
yaşayan erkeklerde yapılan prostat testlerinde en düşük oranın Türklerde olduğu
görülmüştür. Bu olumlu sonucun sebebi, kabak çekirdeği tüketimine bağlanmıştır.
Yapılan deneyler sonucunda kabak çekirdeğinin insülin direncini dengelediği,
diyabet hastalığının tedavisinde yardımcı olduğu anlaşılmıştır. Akşamları
yatmadan önce tüketilen bir miktar kabak çekirdeği vücudun yorgun ve stresli
olduğu zamanlarda hormonları düzenler ve rahat bir uykuya dalmanızı sağlar.
Bu duygularla,
hepinizi saygı, sevgi, muhabbetle selamlıyorum. (AK PARTİ sıralarından
alkışlar) 
BAŞKAN –
Teşekkür ederiz Sayın Dedeoğlu. 
Gündem dışı
üçüncü söz, Alparslan Türkeş’in 100’üncü doğum yıl dönümü münasebetiyle söz
isteyen Manisa Milletvekili Erkan Akçay’a aittir. 
Buyurun Sayın
Akçay. (MHP sıralarından alkışlar) 
3.- Manisa Milletvekili Erkan Akçay’ın, Alparslan
Türkeş’in 100’üncü doğum yıl dönümüne ilişkin gündem dışı konuşması
ERKAN AKÇAY
(Manisa) – Sayın Başkan, değerli milletvekilleri; Başbuğumuz Alparslan
Türkeş’in doğumunun 100’üncü yılı münasebetiyle söz aldım. Muhterem heyetinizi
saygıyla selamlıyorum. 
Alparslan
Türkeş, Sultan Alparslan’ın vefatından sekiz yüz kırk beş yıl sonra, onun
hayata gözlerini yumduğu gün, 25 Kasımda dünyaya geldi. Başbuğ Türkeş
doğumuyla, âdeta Sultan Alparslan’dan hem adını hem ülküsünü devralmıştır.
Çocukluk yılları -kendi ifadesiyle- Balkan Savaşı, Birinci Cihan Savaşı, Türk
millî Kurtuluş Savaşı ve bu savaşların acı, tatlı hikâyeleriyle geçen Alparslan
Türkeş’i hayata hazırlayan ilk gençlik yılları milletçe yaşadığımız çok önemli
olayların etkisi altında geçmiş, ülkemizin her alanda kalkınması, yine kudret
sahibi olması için düşünmeye başlamıştır. Bu erken başlayan gönül ve beyin
mesaisi ileriki zamanlarda yazıya ve aksiyona geçirilmiş, Dokuz Işık
doktriniyle somutlaşmış, milletimizle paylaşılan bir düşünce sistemi ve
kalkınma modeli hâline gelmiştir. Alparslan Türkeş, yüreğindeki millet ve vatan
aşkıyla harp okuluna girdi. Ağustos 1938’de teğmenliğini Atatürk tasdik etti.
Böylelikle Atatürk’ün imzasıyla asil Türk ordusunun şerefli bir subayı
olmuştur. 
Başbuğ Türkeş,
27 yaşında, dişiyle tırnağıyla mücadele ettiği ülkü yolunda tabutluklarda
işkenceye uğradı, tırnakları çekildi; 12 Eylül zindanlarında susturulmak
istendi. Ancak ne onu susturabildiler ne de kutlu davasını yok edebildiler. 12
Eylül 1980 darbesine kadar Milliyetçi Hareket Partisinin 13 il başkanı, 44 ilçe
başkanı, çoğu ailesiyle birlikte, katledildi, binlerce ülkücü şehit edildi.
Ancak bunca saldırıya ve zulme rağmen ülkü çınarı büyüdükçe büyüdü. 
Başbuğ Türkeş
şöyle der: “Ülküsüz insan dümensiz, pusulasız bir gemi gibidir.” Alparslan
Türkeş, ülkü sahibi bir fikir ve hareket adamıdır; cesaretin, ferasetin,
feragatin, dirayetin, Türklük gurur ve şuurunun, İslam ahlak ve faziletinin ete
kemiğe bürünmüş hâlidir. Genç yaşta gönlüne düşen sevdayı bir fikir hareketine
dönüştürmüş, zamanın ve mekânın kervanına katmıştır. Milliyetçilik fikriyatını
siyasetinin merkezine oturtmuş, siyasi bir program hâline getirmiştir. Bu
siyasetin merkezinde millet ve demokrasi vardır. Millet ve milliyetçilik çok
partili demokrasiyi esas alan, kapsayıcı, toplayıcı, hiçbir farklılığı
ayrıcalığa gerekçe saymayı reddeden bütünleştirici bir anlayıştır. Bütün
özellikleriyle, topyekûn varlığıyla ayrılık kabul etmeyen Türk milleti anlayışı
ve siyasetidir bu. Bu nedenle Milliyetçi Hareket Partisi milleti bir bütün
olarak referans aldığı için ırkçılığa, demokrasiyi referans aldığı için de her
türlü totaliterliğe ve faşizme karşıdır. Başbuğ Türkeş yalnız Türkiye için
değil, bütün Türk dünyası için de bir liderdir. O, Türk siyasetinin ve devlet
hayatının mümtaz şahsiyeti olarak Türk milletinin devletiyle, vatanıyla onurlu
bir şekilde kıyamete kadar yaşamasını ülkü edinmiştir. İleri görüşlü, isabetli
tespitleri, vatan, millet sevdalısı bir devlet adamı vasfıyla milyonlarca gencin
yetişmesine vesile olmuş, bize Türk milliyetçiliği, ülkücülük ve Milliyetçi
Hareket Partisi gibi büyük bir miras bırakmıştır. Milyonlarca seveni “Başbuğ
Türkeş” nidalarıyla yüreklerinde Yesevi sevgisi, gönüllerinde Yunus sevgisi,
bakışlarında Fatih bakışı ve duruşlarında Atatürk duruşuyla kutlu yolu takip
ediyor. Emaneti devralan ülkücü kadrolar, bayrağı daha ileriye taşımak için
mücadele etmektedir. Mekânı nur olsun, “şahidimdir” dediği şehitler yoldaşı
olsun. 
Sözlerime
son verirken Başbuğ Türkeş’in şu çağrısını büyük bir onurla tekrarlıyorum:
“Davran ey Türk oğlu, davran! Elde kalan son vatan parçasıdır… Bir Bozkurt gibi
davran! Gayrete gel, çalışmaya koyul.”
(Mikrofon
otomatik cihaz tarafından kapatıldı) 
ERKAN
AKÇAY (Devamla) - “Eski günler yeniden doğsun, zafer ve şan bayrakları ufuklara
doğru yeniden açılsın. Her şeyin üstünde büyük Türkiye, bizim bahtiyar
Türkiye'miz yükselsin.” (MHP sıralarından ayakta alkışlar)
BAŞKAN
– Teşekkür ederim Sayın Akçay. 
Bu
vesileyle biz de Sayın Alparslan Türkeş’e tekrar Allah’tan rahmet diliyoruz,
mekânı cennet olsun.
Sayın
milletvekilleri, şimdi, sisteme giren sayın milletvekillerine yerlerinden birer
dakikalık söz vereceğim. 
Bugün
talep fazla olduğu için ve ricalar da fazla olduğu için 20 kişiye söz vermeyi
kararlaştırdık. 
Söz
vereceğim sayın milletvekillerinin isimlerini okuyorum: Sayın Hürriyet, Sayın
Engin, Sayın Hakverdi, Sayın Tanal, Sayın Yarayıcı yerine Sayın Sarıhan, Sayın
Topal yerine Sayın Özdiş, Sayın Benli yerine Sayın Bürge, Sayın Şimşek, Sayın
Çamak, Sayın Yedekci, Sayın Kuyucuoğlu, Sayın Tümer, Sayın Köksal, Sayın
Ilıcalı, Sayın Adıgüzel, Sayın Sancaklı, Sayın Karayel, Sayın Doğan ve Sayın
Kılıç. 
Buyurun
Sayın Hürriyet.
IV.- AÇIKLAMALAR
1.- Kocaeli Milletvekili Fatma Kaplan Hürriyet’in,
İzmit’in Cedit Mahallesi’nde kentsel dönüşüm sorununa ilişkin açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan. 
Bugünlerde
İzmit’in Cedit Mahallesi’nde “kentsel dönüşüm” sesleri yükselmeye başladı.
Burada yıllardan beri oturan vatandaşlarımız kendilerine bilgi verilmeden
yapılan bu kentsel dönüşümden oldukça rahatsız durumdalar. 
Kentsel
dönüşümün vatandaşın cebine el atarak, üç kuruşuna göz dikerek rantsal dönüşüme
çevrilmek istenmesine karşıyız. Vatandaştan habersiz mahallelerde fotoğraflar
çekiliyor, evlerine tek tek kimlik çıkartılıyor ama insanlara bu kimlikler
konusunda tek bir bilgi dahi verilmiyor.
Vatandaşlarımızın
cebine, hakkına, hukukuna uzanmak isteyen ellerin takipçisiyiz. Ranta karşı
mücadelede halkımızın yanında mücadele edeceğiz. Cedit Mahallesi sakinleri asla
yalnız değildir.
Teşekkür
ediyorum.
BAŞKAN –
Teşekkür ederim ben de.
Sayın Engin…
2.- İstanbul Milletvekili Didem Engin’in, tüm
milletvekillerini hayvan hakları konusunda duyarlı ve sağduyulu bir iş
birliğine çağırdığına ilişkin açıklaması
DİDEM ENGİN
(İstanbul) – Teşekkürler Sayın Başkan. 
Aynı dünyayı
paylaştığımız dostlarımız hayvanlara yönelik kötü muamele ve hak ihlalleri ne
yazık ki artarak devam ediyor. Aylar önce de bu konuda Mecliste konuşmuştum ve
“Hayvan dostlarımızın yaşam koşullarını iyileştirecek yasal düzenlemeler için
bir an evvel tüm partiler birlikte çalışmalıyız.” demiştim. Hayvan hakları
ihlallerinin bir daha yaşanmaması için Meclis Başkanlığına kapsamlı bir
araştırma önergesi de sunmuştum ama ne yazık ki Hükûmetten bu konuda
beklediğimiz desteği göremiyoruz. Oysa kamuoyu vicdanı hayvan hakları konusunda
çok rahatsız. En son, geçen hafta www.change.org’ta başlatılan bir
kampanyada bir haftada 230 bini aşkın imza toplandı. Meclis yüz binlerce
vatandaşımızın bu talebini görmezden gelemez, gelmemeli. Tüm milletvekillerini
hayvan hakları konusunda duyarlı ve sağduyulu bir iş birliğine tekrar
çağırıyorum.
Teşekkür ederim.
BAŞKAN –
Teşekkür ederim.
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, hayvan haklarıyla ilgili yasa tasarısını Meclise getirmek için
tüm gruplarla birlikte çalışma yapılabileceğine ilişkin konuşması
BAŞKAN – Bu
konuda ben de bir bilgi vermek isterim Sayın Genel Kurula.
Geçen dönem
benim de katkı sunduğum bir yasa tasarısı Komisyondan geçmişti ancak yasama
yılı bittiği için o kadük oldu. Komisyondan geçen ve kadük kalan o yasa
tasarısını ben inceliyorum. Grup başkan vekillerinizle görüşürüm; eğer uygun
görürlerse 1’er arkadaşla, 2’şer arkadaşla birlikte o tasarıyı inceleriz. Uygun
gelirse -tabii ki herkes kendi grubuyla, ilgili grup başkan vekiliyle
görüşerek- en kısa zamanda bu yasa tasarısını Meclise getiririz diye
düşünüyorum bir hayvansever olarak.
MAHMUT TANAL
(İstanbul) – Sayın Başkanım, özür diliyorum. 
Şimdi, bu
konuyla ilgili, o tasarının daha iyileştirilmesi, daha geliştirilmesiyle ilgili
yeni tekliflerimizi verdik. Eğer…
BAŞKAN – Sayın
Tanal, biraz önce dedim ki: Beraber bir çalışma yaparız; her gruptan belirli
sayıda, 1 veya 2 arkadaş olur. Var olan teklifleri de inceleriz; hepimizi
tatmin edici, daha doğrusu hayvanları en yüksek düzeyde korumaya yönelik bir
teklif hâline getiririz bunu. Ben bunun takipçisi olacağım, söz veriyorum. (AK PARTİ
ve CHP sıralarından alkışlar)
MAHMUT TANAL
(İstanbul) – Peki, teşekkürler.
BAŞKAN – Sayın
Hakverdi…
IV.- AÇIKLAMALAR (Devam)
3.- Ankara Milletvekili Ali Haydar Hakverdi’nin,
doların tarihî yükselişine ve sorumluluğun siyasi iktidarda olduğuna ilişkin açıklaması
ALİ HAYDAR
HAKVERDİ (Ankara) – Teşekkür ederim Sayın Başkan.
2013 yılında
1,88 seviyesinde olan dolar Gezi direnişi zamanında 4 kuruş artarak 1,92
seviyesine çıkmıştı. Dönemin Başbakanı başta olmak üzere AKP sözcüleri ve
yandaş medya bu 4 kuruşluk artışı Gezi direnişine, oradan da faiz lobisine
bağlamıştı. Bugün ise dolar tarihî bir rekor kırarak 3,98 seviyesine yükseldi.
Yaşanan her krizde kendisi dışında sorumlular arayan AKP ülkeyi kendi
yönetmiyormuş gibi davranmaktadır. Sorumluluk siyasi iktidarındır. Vatandaşın
yastığının altında olmayan altın ve dolara göz dikip, paraları istifleyip
Malta’ya götürenler bu ülkenin dostu, yöneticisi ve daha önemlisi vatansever
olamazlar.
BAŞKAN – Sayın
Tanal…
4.- İstanbul Milletvekili Mahmut Tanal’ın, iktidarın
Suriyelilere yaptığı harcamalarla ilgili bilgi vermesi gerektiğine ve Şile
ilçesinde 13 köyün baraj kapsamından çıkarılmasını talep ettiğine ilişkin
açıklaması
MAHMUT TANAL
(İstanbul) – Teşekkür ederim Sayın Başkan.
Değerli
milletvekilleri, siyasi iktidar Suriyelilere harcadığını iddia ettiği 30 milyar
doları nereye, ne zaman harcamıştır? Bunun belge ve bilgilerini bir parlamenter
olarak istiyoruz, eğer bunu bize vermiyorlarsa kamuoyuyla paylaşmalarını talep
ediyoruz.
Şile ilçemizin
1960 yılından beri baraj kapsamına alınan 13 tane köyü bugüne kadar -İSKİ şerhi
var- tapusunu satamıyor, herhangi bir yapı yapamıyor. 13 köyümüz baraj
kapsamında kaldığı için mağdur ve bu baraj nedeniyle bir kamu yararı da yoktur.
Baraj kapsamında kalan 13 köyümüzün baraj kapsamından çıkarılmasını talep
ediyorum.
Selam ve
saygılarımı iletiyorum.
BAŞKAN –
Teşekkür ederim.
Sayın Sarıhan…
5.- Ankara Milletvekili Şenal Sarıhan’ın, Çocuk Hakları
Haftası’na ve Gündem Çocuk Derneğinin kapatılmasına ilişkin açıklaması
ŞENAL SARIHAN
(Ankara) – Teşekkür ediyorum, sağ olun.
Bu hafta
biliyorsunuz Çocuk Hakları Haftası. Biraz önce Gündem Çocuk Derneğinden
arkadaşlarımız Türkiye Büyük Millet Meclisindeydiler. “365 günde 365 çocuk
ihlali”ni belgeleyen raporlarını biraz önce bizim aracılığımızla basına
sundular. Bunun son derece olumsuz bir durum olduğuna işaret etmek istiyorum
çünkü Gündem Çocuk kapatılmış bir dernek, tam bir yıl önce bugün kapatılmıştı.
Gündem Çocuk, hem Millî Eğitim Bakanlığıyla hem de sivil toplumun diğer
kesimleriyle hep bir arada çocuk hakları için, çocukların üstün yararı için
çalışmalar yürütmüş olan bir derneğimiz. Onun kapalı olması ve kendisinin değil
bizim tarafımızdan raporunun yayınlanıyor olmasının üzüntücü verici bir durum,
aynı zamanda utanç verici bir durum olduğuna işaret etmek isterim. Bunun tek
nedeni OHAL koşullarıdır. 
(Mikrofon
otomatik cihaz tarafından kapatıldı) 
BAŞKAN –
Teşekkür ederim Sayın Sarıhan.
Sayın Özdiş…
6.- Adana Milletvekili İbrahim Özdiş’in, dolar kurunun
4 TL’ye dayanmasına ilişkin açıklaması
İBRAHİM ÖZDİŞ
(Adana) – Teşekkür ediyorum.
Sorum Sayın
Başbakana: 2010 yılında TBMM’ye sunulan Onuncu Beş Yıllık Kalkınma Planı’nda
belirlenen hedeflere göre, 2018 yılında dolar kurunun 1,97 olması
öngörülüyordu. Ancak bugün dolar kuru 4 TL’ye dayandı. Dış politikadaki
basiretsiz ve umursamaz tavırlarınız, Rıza Sarraf gibi bir insanı ülkenin
ağababası yapmanız, devletin bakanlarını önüne yatırmanız, konuyu millî mesele
hâline getirmez, AKP’nin meselesi hâline getirir. Halk Rıza Sarraf’ın ABD’deki
akıbetiyle değil cebine giren maaşla ve alışveriş yaparken aldığı ürünün
fiyatıyla ilgileniyor. Türkiye Cumhuriyeti sadece siz, bakanlarınız ve Rıza
Sarraf’tan ibaret değil. Lütfen kafanızı kumdan çıkarın Sayın Başbakan. 
Ayrıca,
Suriyelilere 30 milyar dolar harcadığınızı söylüyorsunuz. Lütfen…
(Mikrofon
otomatik cihaz tarafından kapatıldı) 
BAŞKAN – Sayın
Bürge…
7.- İstanbul Milletvekili Hüseyin Bürge’nin, “Bosna
kasabı” olarak bilinen Ratko Mladiç’in soykırımdan suçlu bulunmasına ve
Boşnaklarla ilgili ifadeleri nedeniyle Rasim Ozan Kütahyalı’yı şiddetle
kınadığına ilişkin açıklaması
HÜSEYİN BÜRGE
(İstanbul) – Sayın Başkanım, “Bosna kasabı” diye bilinen katil kere katil Ratko
Mladiç, insanlığa karşı suçtan, soykırımdan uluslararası mahkeme tarafından
suçlu bulunmuş ve müebbet cezaya çarptırılmıştır. Bosnalı kardeşlerimiz için
güzel bir haber. Bu vesileyle bütün Bosnalı şehitlerimize rahmet diliyorum.
Ayrıca Boşnak
kardeşlerimizi derinden üzen, uzun dilini, nefret dilini kullanarak yaralayan
Rasim Ozan Kütahyalı’yı şiddetle kınıyorum. Bu konuda İstanbul Bosna Sancak
Kültür ve Yardımlaşma Derneği başta olmak üzere bütün sivil kuruluşlara,
duyarlı olan milletvekili arkadaşlarıma ve Hidayet Türkoğlu kardeşime özellikle
teşekkürü bir borç biliyorum. (AK PARTİ ve CHP sıralarından alkışlar)
BAŞKAN – Sayın
Şimşek… 
8.- Mersin Milletvekili Baki Şimşek’in, Alparslan
Türkeş’in 100’üncü doğum yıl dönümüne ve 23 Kasım 1970’te şehit edilen Ertuğrul
Dursun Önkuzu’yu rahmetle andığına ilişkin açıklaması
BAKİ ŞİMŞEK
(Mersin) – Teşekkür ediyorum Sayın Başkan.
Sayın Başkan,
bugün Türk dünyasının bilge lideri Alparslan Türkeş’in 100’üncü doğum yıl
dönümü. Türk dünyasına önderlik eden, Türk milletine kılavuzluk eden Başbuğ
Alparslan Türkeş’in ölüm yıl dönümünü kutluyorum ve rahmet diliyorum.
Ayrıca, bugün,
yine, 23 Kasım 1970’te Ankara Teknik Öğretmen Okulunda üç gün işkence
edildikten sonra, ciğerlerine pompayla gaz basıldıktan sonra şehit edilip
üçüncü kattan aşağıya atılan Ertuğrul Dursun Önkuzu’yu rahmet ve minnetle
anıyorum. 
“Önkuzu hey!...
Önkuzu!...
Önde gider
Önkuzu...
Anası 'Dursun'
demiş...
Durmaz... gider
Önkuzu.” diyor, şehitlerimize Allah’tan rahmet diliyorum.
BAŞKAN –
Teşekkür ederim.
Sayın Çamak.
9.- Mersin Milletvekili Hüseyin Çamak’ın, Mersin Akkuyu
Nükleer Santral ÇED Raporu’nun iptaliyle ilgili duruşmaya ve Cumhurbaşkanı
Recep Tayyip Erdoğan’ın nükleer santralle ilgili bazı ifadelerine ilişkin
açıklaması
HÜSEYİN ÇAMAK
(Mersin) – Teşekkür ederim Sayın Başkan.
Biraz önce
Danıştayda Mersin Akkuyu Nükleer Santral ÇED Raporu’nun iptaliyle ilgili
duruşmayı izledik. ÇED raporunun sonuç bölümünde eksiklikleri olmasının
vurgulanmasına rağmen “yapılabilir” yönünde görüş belirtilmiştir. Bütün dünyada
olan nükleerle ilgili kazalar ve zararları duruşmada bilirkişiler tarafından
heyete sunuldu. Ancak bu duruşmadan bir gün evvel yani dün Sayın Cumhurbaşkanı
Erdoğan’ın “İsteseniz de istemeseniz de nükleer santral yapılacak.” demesi
oldukça anlamlıdır. Bu durumun mahkeme heyetine talimat olarak değerlendirilip
değerlendirilmeyeceğinin takdirini kamuoyuna bırakıyoruz.
Teşekkür ederim.
BAŞKAN– Ben de
teşekkür ederim Sayın Çamak.
Sayın Yedekci…
10.- İstanbul Milletvekili Gülay Yedekci’nin,
Suriyelilere yapılan harcamalarla ilgili açıklama yapılması gerektiğine ilişkin
açıklaması
GÜLAY YEDEKCİ (İstanbul)
– Teşekkür ederim Sayın Başkan.
Siyasi iktidar
Suriyelilere 30 milyar dolar para yardımı yapıldığını söylemiştir ama bu 30
milyar dolar yardımın nereye, ne şekilde yapıldığı konusunda herhangi bir
açıklama yapmamıştır. Bu konuda herhangi bir belgeye de ulaşamadık. Ne Meclise
ne kamuoyuna bu konuda bir açıklama yapılmadı. Örneğin ben İstanbul
Milletvekili olarak İstanbul’da kaç Suriyeli yaşıyor ve bu Suriyelilere bu
paralar kaç para olarak aktarılmıştır ve hangisine ne kadar aktarılmıştır… Bu
konularda bir bilgi sahibi değiliz. Bugün 30 milyar dolar yaklaşık olarak 120
katrilyon liradır. 120 katrilyon lira bugünkü ekonomimizde çok büyük bir
paradır. Esnaf siftahsız dükkânını kapatırken, işçi evine ekmek parası
götüremezken, öğrenciler yürüyerek okullarına giderken, yol paraları yokken bu
paraların Suriyelilere gönderildiği, verildiği söyleniyor ama kimlere verildiği
konusunda bizim endişelerimiz var. Acaba yandaşlara mı verildi, yakınlara mı
verildi, akrabalara mı verildi diye endişelerimiz var.
BAŞKAN – Sayın
Kuyucuoğlu…
11.- Mersin Milletvekili Serdal Kuyucuoğlu’nun,
Mersin’de enerji hizmetlerinin özelleştirilmesine ve elektrik kesintileri
nedeniyle yaşanan mağduriyetlere çözüm bulunmasını istediğine ilişkin
açıklaması
SERDAL
KUYUCUOĞLU (Mersin) – Teşekkürler Sayın Başkan.
Mersin’de enerji
hizmetleri 2013 yılında özelleşti ancak hizmet kalitesi bir türlü artmadı.
Elektrik kesintilerinin azalacağını beklerken artarak devam eden elektrik
kesintileri halkımızı, esnafımızı, sanayicimizi, çiftçimizi artık canından
bezdirdi. Halkımız faturasını ödüyor, her geçen gün artan vergilerini de ödüyor
ama elektriği kullanamıyor, kesintilerle aniden düşüp artan voltaj nedeniyle
elektrikli cihazlar bozuluyor, kullanılamaz hâle geliyor; bir de bu zararın
bedelini ödüyor. Elektrik şirketi yetkilileri maalesef yaşanan tüm bu
kesintilere ve mağduriyete duyarsız kalıyor. Elektrik dağıtım şirketi
elektrikten para kazanırken Mersin’de neden bu kadar elektrik kesiliyor? Mersin
halkının bu mağduriyetine bir an önce çözüm bulunmasını istiyoruz.
Teşekkür ederim.
BAŞKAN –
Teşekkür ederim ben de.
Sayın Tümer...
12.- Adana Milletvekili Zülfikar İnönü Tümer’in, Adana
Hafif Raylı Sistem Projesi’ne ilişkin açıklaması
ZÜLFİKAR İNÖNÜ
TÜMER (Adana) – Sayın Başkan, yapımına 1996 yılında başlanan ve 2010 yılı Mayıs
ayında resmî açılışı gerçekleştirilen 535 milyon dolar maliyetli Adana Hafif
Raylı Sistem Projesi sağlıklı çalışmamaktadır. Belediye çalışanları aylardan bu
yana maaş alamazken Adana Büyükşehir Belediyesi gelirlerinin yüzde 40’ı raylı
sistem borcuna kesilmektedir. Ayrıca, 2010 yılında hizmete açılan taşıma
sisteminin yedi yıldan bu yana kesin kabulünün yapılmaması ayrı bir sorundur.
Bu hâliyle metronun çalışması büyük bir risk taşımaktadır. Hükûmet,
Cumhurbaşkanı, Başbakan ve bakanlar düzeyinde verilen sözü acilen yerine
getirmeli, raylı sistemi acilen bakanlığa devretmelidir. Zira sistemin baştan
aşağıya yenilenmesine, hastaneye, postaneye, stada, üniversiteye uğramayan
raylı sistemin ikinci etap çalışmalarına bir an önce başlanılmalıdır.
Türkiye’nin birçok yerinde tramvay hatları proje ve yapım çalışmalarını
Bakanlar Kurulu kararıyla Ulaştırma Bakanlığının üstlendiği bilinmektedir.
Adanalıların da raylı sistem...
(Mikrofon
otomatik cihaz tarafından kapatıldı) 
BAŞKAN –
Teşekkür ederim Sayın Tümer.
Sayın Köksal...
13.- Afyonkarahisar Milletvekili Burcu Köksal’ın,
Suriyelilere yapılan harcamalarla ilgili açıklama yapılması gerektiğine ilişkin
açıklaması
BURCU KÖKSAL
(Afyonkarahisar) – İşsizliğin tavan yaptığı, doların yükselişte rekor kırdığı,
yatırımların yürümediği, çiftçinin, esnafın kan ağladığı, şirketlerin ardı
ardına iflas bayrağı çektiği, emeklilikte yaşa takılanın, 4/C’linin, taşeron
işçinin, okulları kapatılan askerî öğrencilerin, şehit yakınlarının ve
gazilerin haklı taleplerine iktidar tarafından kayıtsız kalındığı ülkemde, AKP
Genel Başkanı Suriyeliler için 30 milyar dolar harcandığını söyledi. Biz de
buradan soruyoruz: Bu 30 milyar dolar nerede, ne zaman, hangi illerdeki
Suriyeliler için harcanmıştır? Bu konuda net bir açıklama bekliyoruz. 
BAŞKAN – Sayın
Ilıcalı…
14.- Erzurum Milletvekili Mustafa Ilıcalı’nın,
Erzurum’un tarihî sanat merkezinin İbrahim Erkal Sanat ve Kültür Merkezi olarak
restore edilip hizmete açılmasına, Beşiktaş Futbol Takımını tebrik ettiğine ve
22 Kasım Diş Hekimleri Günü’ne ilişkin açıklaması
MUSTAFA ILICALI
(Erzurum) – Teşekkür ederim Değerli Başkanım. 
Mayıs ayında
beyin kanaması sonucu hayatını kaybeden ünlü sanatçı, hemşehrimiz, dostumuz,
güzel insan İbrahim Erkal’ın acısını hâlâ yaşıyoruz.
Dün Erzurum
Büyükşehir Belediyesi Başkanlığı çok önemli bir vefa örneği verdi, teşekkür
ediyoruz. Erzurum’un tarihî sanat merkezini İbrahim Erkal Sanat ve Kültür
Merkezi olarak restore edip hizmete açtı. Bunun için Türkiye’nin değişik
yerlerinden dernekler, vakıflar, sanatçılar oradaydı. Bu işi gerçekleştiren,
emeği geçen, oraya katılan herkese teşekkürlerimi sunuyorum. 
Ayrıca, Beşiktaş
Kulübü’nü tebrik ediyorum, dün çok önemli bir başarıya imza attı. Emeği geçen
sporculara, antrenörlere, herkese teşekkürler. 
Son olarak da
bir diş hekimi eşi olarak, diş hekimlerinin gününü kutluyor, saygılar
sunuyorum. (AK PARTİ sıralarından alkışlar)
BAŞKAN –
Teşekkür ederim. 
Sayın Adıgüzel…
Sayın
Adıgüzel’in yerine Sayın Tüm…
15.- Balıkesir Milletvekili Mehmet Tüm’ün, Cumhuriyet
gazetesi İnternet Genel Yayın Yönetmeni Oğuz Güven’e bir “tweet” nedeniyle
hapis cezası verilmesine ilişkin açıklaması
MEHMET TÜM
(Balıkesir) – Teşekkür ederim Sayın Başkan. 
Cumhuriyet
gazetesi İnternet Genel Yayın Yönetmeni Oğuz Güven’e sosyal medya sitesinde
elli iki saniye boyunca kalan bir “tweet” nedeniyle terör örgütü propagandası
yapmak suçundan üç yıl bir ay hapis cezası verilmiştir.
Hükûmete
soruyorum: Oğuz Güven’e verilen hapis cezası gazetecileri düşman görme
zihniyetinizin bir sonucu mudur? Twitter’da elli iki saniye kalmış bir “tweet”e
üç yıl hapis cezası verilen dünyada başka bir ülke var mıdır? Ekranda elli iki
saniye kalan bir “tweet”e FETÖ propagandası gerekçesiyle üç yıl ceza
veriliyorsa, 2002’den 2014’e kadar yılarca FETÖ övgüleri yapanlara kaç yıl ceza
verilmelidir?
Her darbe
döneminde hedef olan Cumhuriyet’in 20 Temmuz sonrasında yargılanması da bir
tesadüf müdür? Tutuklu gazeteci sayısında Avrupa birincisi olan ülkemizin,
uluslararası kamuoyunda itibarı nasıl düzeltilecektir? 
BAŞKAN – Sayın
Sancaklı…
16.- Kocaeli Milletvekili Saffet Sancaklı’nın, “Bosna
kasabı” olarak bilinen Ratko Mladiç hakkında soykırım yaptığı kararı
verilmesine ve Beşiktaş Futbol Takımını Şampiyonlar Ligi’ndeki başarısından
dolayı tebrik ettiğine ilişkin açıklaması
SAFFET SANCAKLI
(Kocaeli) – Teşekkür ederim Sayın Başkan. 
“Bosna kasabı”
olarak anılan Bosnalı Sırpların Komutanı Ratko Mladiç hakkında nihai karar
bugün açıklandı. Mladiç’in soykırım yaptığına karar verildi. Yakalandığı 2011
senesinden beri eski Yugoslavya’da işlenen suçlar için kurulan, Birleşmiş
Milletlere bağlı eski Yugoslavya için kurulan uluslararası ceza mahkemesi
tarafından tutuklu olarak yargılanan 75 yaşındaki eski general ömür boyu hapse
mahkûm olmuştur. Geç de olsa adalet yerini bulmuştur. Bu kararla Bosna’da
soykırım yapıldığı resmen kabul edilmiştir. Evet, o zamanlarda yaşananları geri
getiremeyiz ancak bu alınan yerinde kararla dünyada bulunan tüm Bosnalı, Türk
ve Müslüman dünyasının bir nebze de olsa yüreğine su serpilmiştir. 
Öte yandan, dün
akşam oynanan maçta Beşiktaş’ımız Şampiyonlar Ligi’nde Porto’yla berabere
kalarak bir üst tura çıkmıştır, bundan sonra da ilk 16’ya kalmıştır ve devam
edecektir. Tebrik ediyor, başarılar diliyorum. Çok sevinmeye ihtiyacımız olan
bu dönemde inşallah Beşiktaş’ımız Şampiyonlar Ligi’ni alır ve Türkiye'ye gelir.
(MHP ve CHP sıralarından alkışlar) 
BAŞKAN –
Teşekkür ederim. 
Sayın Karayel… 
17.- Kayseri Milletvekili İsmail Emrah Karayel’in,
Sevim Dağdelen’in Alman Parlamentosunda YPG sembolü açmasını ve terör örgütleri
üzerinden kirli planlar uygulamayı sürdüren emperyalist ülkeleri kınadığına
ilişkin açıklaması
İSMAİL EMRAH
KARAYEL (Kayseri) – Teşekkürler Sayın Başkan. 
Yurt dışında
görev yapan Alman askerlerinin görev sürelerinin uzatılması hakkında Alman Parlamentosunda
yapılan oturumda sol partili Sevim Dağdelen’in YPG sembolünü açmasını
kınıyorum. Alman iç istihbarat servisinin terör örgütü PKK’nın ülkede 14 bin
yandaşının bulunduğunu bildirmesi ve bu terör örgütünün uyuşturucu, insan
ticareti ve haraç toplama gibi suçlarının tespit edilmesine rağmen Almanya’da
yasak örgüt olan PKK’nın Suriye ve Irak’taki uzantısı terör örgütü YPG’nin bir
kâğıt üzerindeki sembolünün çıkarılıp Alman Hükûmetini, Türkiye Cumhuriyeti
Cumhurbaşkanı Sayın Recep Tayyip Erdoğan’ın muhafızlığını yapmakla suçlamasını,
terör örgütünün uluslararası uzantılarının Türkiye'ye karşı skandal
saldırılarının devamı olarak nitelendiriyorum. FETÖ, PKK, PYD, YPG ve diğer
terör örgütlerinin, müttefiklik anlayışına uygun şekilde, Almanya başta olmak
üzere bütün ülkelerden temizlenmesi gerekmektedir. Orta Doğu’da
böl-parçala-yönet stratejisini uygulayan, özellikle terör örgütlerine silah
desteği veren, terör örgütleri üzerinden kirli planlar uygulamayı sürdüren
emperyalist ülkeleri kınıyorum. 
BAŞKAN –
Teşekkür ederim Sayın Karayel. 
Sayın Doğan…
18.- Tekirdağ Milletvekili Ayşe Doğan’ın, 22 Kasım Diş
Hekimleri Günü’ne ilişkin açıklaması
AYŞE DOĞAN
(Tekirdağ) – Teşekkürler Sayın Başkan. 
22 Kasım Diş
Hekimleri Günü nedeniyle söz almış bulunmaktayım. 
Öncelikle,
vatandaşlarımızın ağız ve diş sağlığının korunmasında her türlü ağız bakımını
ve tedavilerini özverili çalışmalarıyla sağlayan diş hekimlerinin ve
personellerinin 22 Kasım Diş Hekimleri Günü’nü en içten dileklerimle kutlarım.
Günümüzde, vatandaşlarımızın her türlü ağız ve diş sağlığı tedavileri, koruyucu
hekimlik, sağlık hizmetleri Sağlık Bakanlığımıza bağlı resmî kurumlarımızda
verilebilmektedir. Yüce Mecliste bulunan diş hekimleri olarak gerek
meslektaşlarımızın gerekse şu anda diş hekimliği fakültesinde okuyan
öğrencilerimizin daha iyi şartlarda hizmet alabilmeleri ve hizmet verebilmeleri
için Sağlık Komisyonu Başkanımız ve Bakanımız önderliğinde çalışmalarımız devam
etmektedir.
Sağlık ağızda
başlar ve sağlık ağızda biter temennisiyle, sağlıkla ve sağlıklı konuşmalar
dileğiyle yüce Meclisi selamlıyorum.
BAŞKAN –
Teşekkür ederim.
Sayın Kılıç.
19.- Kahramanmaraş Milletvekili İmran Kılıç’ın,
çocukların geleceğimiz olduğuna ilişkin açıklaması
İMRAN KILIÇ
(Kahramanmaraş) – Teşekkür ederim Sayın Başkanım.
İnsanların
meyvesi, çocuklarıdır. Onlara güzel isimler vermeli ve onları helal lokmayla
besleyip büyütmeliyiz çünkü çocuklarımız geleceğimizdir. Sağlıklı, eğitimli ve
donanımlı olarak yetiştirmeli ve böylece geleceğimizi güvence altına almalıyız.
Bir Çin atasözünde “Bir yılı düşünen, pirinç eksin; on yılı düşünen, ağaç
diksin; bir asrı düşünen, çocuklarına yatırım yapıp insan yetiştirsin.”
denmiştir. Hazreti Ali Efendimiz de “Çocuklarınızı bugün için değil, gelecek
için yetiştiriniz çünkü onlar gelecek için yaratılmışlardır.” buyurur. 
Kim demiş
çocuklar küçük bir şeydir? Bir çocuk belki en büyük bir şeydir. Onlara bugünün
küçükleri oldukları için sevgi göstermeli, yarının büyükleri olacakları için de
saygı duymalıyız.
BAŞKAN –
Teşekkür ederim.
Sayın milletvekilleri,
şimdi, söz talebinde bulunan sayın grup başkan vekillerine söz vereceğim.
Sayın Usta,
buyurun.
20.- Samsun Milletvekili Erhan Usta’nın, Şampiyonlar
Ligi’nde üst tura çıkan Beşiktaş Futbol Takımını kutladığına, 22 Kasım Diş
Hekimleri Günü’ne, gazilerin sorunlarına, GATA Rehabilitasyon Merkezinin
yönetiminin askerler tarafından yürütülmesinin ve OHAL Komisyonuna işlerlik
kazandırılmasının çok önemli olduğuna ilişkin açıklaması
ERHAN USTA
(Samsun) – Teşekkür ederim. 
Öncelikle, dün
akşam Şampiyonlar Ligi’nde bir üst tura atlayan Beşiktaş futbol takımımızı
gönülden kutluyorum. 
22 Kasım, Dünya
Diş Hekimliği Günü. Bilindiği üzere, ağız ve diş sağlığı vücudun sağlığını
doğrudan etkilemektedir. Maalesef, baktığımızda, aslında diş sağlığı
konusundaki göstergeler son derece kötüdür. Türkiye'de 65 yaş üzerinde
dişsizlik oranı yüzde 67. Yılda kişi başına 1’in altında diş fırçası tüketimi
düşüyor. 2 evden 1’inde hiç diş fırçası yok ve her 3 kişiden 1’i günde 1 kez
dahi dişini fırçalamıyor. Dolayısıyla bu konuda bir bilinçlendirme faaliyetinin
yapılması gerekir. Hükûmetin üzerine düşen birtakım vazifeler var.
Gazilerimiz var,
doğu, güneydoğu gazilerimiz var 1984 yılından itibaren özellikle, Kıbrıs
gazilerimiz var, Kore gazilerimiz var, en son 15 Temmuz gazilerimiz var.
Gazilerimizin tabii ciddi sorunları var, onların her birine değinecek değilim
ancak ben bugün bir konuyu özellikle gündeme getirmek istiyorum: 1984 yılında
gazi olan bir askerimiz, bir erimiz bugün 50 yaşının üzerinde. Genç yaştayken
bazı konular tolere edilebiliyor, bunların ciddi bir kısmında ciddi engellilik
var yani ve çok büyük ameliyatlardan geçiyor. Mesela ben 52 defa ameliyat olan
bir gazi tanıyorum. Bunların sayısı da çok fazla, az değil en azından. İlaç
kullanımları var, ilaç kullanımının vücut üzerinde yarattığı ciddi bir tahribat
var yani genç yaşta bazı şeyler tolere edilebiliyor ama ileriki yaşlarda
bunlarla ilgili ciddi sıkıntılar oluşacak veya bugün onların bakımına yardım
eden çocukları var ama çocukları evlenecek -evli olanlar için söylüyorum- hiç
evlenemeyen gazilerimiz var, bakacak kimsesi kalmayanlarımız var, eşleri
yaşlanacak… Psikolojik sıkıntıları var, bu psikolojik sıkıntıların getirdiği
bir kısım bunalımlar var, bunlar yaş ilerledikçe artıyor.
(Mikrofon
otomatik cihaz tarafından kapatıldı)
BAŞKAN –
Tamamlayın lütfen Sayın Usta.
ERHAN USTA
(Samsun) – Gazilerimizle sürekli görüşerek onların o ruh hâllerini
anlayabiliyoruz. Dolayısıyla, burada bunları niye söylüyorum, bunları özellikle
şunun için ifade etmek istiyorum: Mesela protez. Protez kullanımı da belli bir
yaştan sonra mümkün değil, dolayısıyla, bu gazilerimize belli merkezlerde
bakımını sağlayacak son derece özel bakımevleri yapılması gerekiyor. Bununla
ilgili olarak bu geçmiş yıllarda çok fazla belki gündemimizde değildi ancak
bundan sonra yaşlanmayla birlikte bu konunun mutlaka ve mutlaka çok fazla
üzerine düşmemiz gerekiyor. Hemen bu vesileyle yeri gelmişken, biliyorsunuz,
Bilkent’te GATA Rehabilitasyon Merkezi var, bu 15 Temmuz faciasından sonra
oranın yönetimindeki yapılan değişikliklerle oranın yönetiminde ciddi bir
kötüleşme var, bir iki başlılık var; bir tarafta Sağlık Bakanlığı var, bir
tarafta askerler var. Buranın, bu bakımevinin, orada çünkü hep gazilerimizin
olduğu bir yer ve burada da yönetimin askerler tarafından yapılmasının son
derece önemli olduğunu düşünüyorum.
Sayın Başkan,
bir diğer önemli husus...
(Mikrofon
otomatik cihaz tarafından kapatıldı) 
ERHAN USTA
(Samsun) – Çok kısa bir…
BAŞKAN – Son bir
dakika ek süre vereyim size Sayın Usta, tamamlayın yine.
ERHAN USTA
(Samsun) – Hepimizin bildiği üzere 22 Mayısta OHAL Komisyonu göreve başladı.
Şimdi, tabii, toplumda OHAL Komisyonundan çok ciddi bir beklenti var. Ben
kendilerini ziyaret de ettim, yerinde inceleme yaptık. OHAL Komisyonu Başkanı
Selahaddin Bey de şimdi Adalet Müsteşarı oldu, oraya yeni bir atama da
yapılmadı. Bu atamanın bir defa ivedilikle yapılması lazım. OHAL Komisyonundan
toplumun beklentisi çok yüksek. Bu beklentinin boşa çıkartılmaması gerekiyor.
Şimdi kurumlar kendi yapabileceği işleri dahi OHAL Komisyonuna havale
ediyorlar. Mesela mahkeme kararları var, mahkeme kararları çerçevesinde kurumun
diyelim ki ihraç etmişse iade yapması lazım. Bunlar da OHAL Komisyonuna gitsin
diye kurumlar biraz işin kolaycılığına kaçıyor. OHAL Komisyonunun bu kadar işi
çok kısa sürede halletme imkânı yok. Dolayısıyla toplumun beklentisi
çerçevesinde, mağduriyet oluşmasın, suçlu olan cezalandırılsın ancak
mağdurların bir an evvel mağduriyetinin giderilmesi konusunda OHAL Komisyonuna
işlerlik kazandırılmasının çok önemli olduğunu düşünüyorum. Bu atamanın da
ivedilikle yapılması lazım. 
BAŞKAN
– Teşekkür ederim. 
Sayın
Yıldırım, buyurun.
21.- Muş Milletvekili Ahmet Yıldırım’ın, Midilli Adası
sahilinde 3 çocuğun cesedinin bulunmasına, İnsan Haklarını İnceleme Komisyonu
Başkanının bir HDP milletvekilinin komisyon çalışmasından çıkarıldığına dair
yazısıyla ilgili Meclis Başkanlık Divanını göreve davet ettiğine ilişkin
açıklaması
AHMET
YILDIRIM (Muş) – Teşekkür ederim Sayın Başkan. 
Sayın
Başkan, değerli milletvekilleri; iki gün önce Dünya Çocuk Hakları Günü’ydü.
Fakat hepimizin utanmasını gerektiren görüntüler ve haberler bir iki gündür
medyaya düşmüş durumda. Midilli Adası’nda 3 çocuğun cesedinin bulunmasıyla bir
aile faciasını öğrenmiş olduk. 
Sayın
Başkan, bu aile faciasını irdelediğimizde bu kişilerin FETÖ soruşturması
nedeniyle ihraç edilen bir aile ve Yunanistan’a kaçmaya çalışıyor. Kimler
bunlar? Fizik öğretmeni Hüseyin Maden, sınıf öğretmeni eşi ve 3 çocuğu. Bunlar
ihraç edilmişler. Artık bu ülkede kendileri ve çocukları için bir gelecek
olmadığı inancıyla, kim bilir hangi hayaller, umutlarla Ege Denizi’ni geçerek
Avrupa’ya gitmek isteyen bir aile dramı. Bu olayın hesabını vermesi gerekenler
çok net ortadadır. Hiçbir soruşturma olmadan, hiçbir mahkeme kararı olmadan
herhangi bir hassasiyet gözetmeksizin insanları ihraç eden Hükûmet ve Hükûmete
eklenerek cezaları basan yargı bu olayın birinci dereceden sorumlusudur.
Unutulmamalıdır ki sözüm ona alçak bir darbeyle mücadele ederken suçları belli
olmayan insanları bu yola sürükleyenler, inanın, zemzem suyuyla yıkansalar, bu
mazlumların elleri iki cihanda yakalarında olacak ve bu hesaptan
kurtulamayacaklar. Düşünün, anne, baba ve 3 çocuk. Çocuklar yalnız ailelerinin
değil, değerli milletvekili arkadaşlarım, devletlerin ve tüm toplumların
sorumluluğundadır. Çocukların sıfatları, kariyerleri, ideolojileri, para
hırsları yoktur. Baskıdan ve çocukların geleceklerinden dolayı “umuda yolculuk”
mantığıyla çıkılan yollarda ölen çocuklar, herkesin ama herkesin utancıdır. 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Yıldırım.
AHMET
YILDIRIM (Muş) - Dün Aylan bebek üzerinden siyaset yapanlar acaba hiç mi
utanmıyorlar? Bizler bu ülkeyi nasıl yaşanmaz hâle getirdik? Ve bu baskıcı
zihniyetin peşini bırakmayacağımızı, hesabını sormaktan geri durmayacağımızı
belirtmek isterim. 
Ölenlere
Allah’tan rahmet diliyorum. Bu acı, bu Parlamentonun üstüne bir kara leke
olarak düşmüştür.
Sayın
Başkan, İnsan Hakları Komisyonu Başkanı Anayasa ve İç Tüzük’ü çiğneyerek bir vekilimize,
yasal yetkilerini de aşarak, bir yazı yazmış ve bir komisyon çalışmasından
çıkarıldığını ifade etmiştir.
Bu,
Anayasa’yı, İç Tüzük’ü çiğnemek ve hadsizliktir. Bu, Anayasa’yı, İç Tüzük’ü
neden çiğnemek anlamına geliyor? Çünkü yasama organının oluşumu, komisyonların
teşekkülü ve dağılımı gücünü Anayasa’dan ve yetkisini İç Tüzük’ten almaktadır.
(Mikrofon
otomatik cihaz tarafından kapatıldı) 
BAŞKAN
– Tamamlayın siz de. Son bir dakika…
AHMET
YILDIRIM (Muş) – Teşekkür ederim.
Başkanlık
Divanı olarak bu konuda, yapılmış bu Anayasa’ya ve İç Tüzük’e aykırı işlem için
takipçi ve girişimci olmanızı bekliyoruz Sayın Başkan.
Bakın,
hiç kimse yaşam tarzlarından ve davranışlarından ötürü Anayasa çiğnenerek bir
muameleye maruz kalamaz. Biz komisyonlardaki sayılarımızı ve yetkilerimizi
halktan aldık, Anayasa’dan aldık, İç Tüzük’ten aldık. 
İnsan
Hakları Komisyonu Başkanı eğer bu hadsizliğini düzeltmezse, kendisine zaten
zerrece saygımız kalmamıştır, kendisine kötü yöneleceğimizi ve Anayasa ve
yasalara, İç Tüzük’e aykırı bu tutumunun hep karşısında olacağımızı ifade etmek
istiyor, Meclis Başkanlık Divanını bu konuda göreve davet ediyorum.
Teşekkür
ederim.
BAŞKAN
– Araştıracağım Sayın Yıldırım.
Sayın
Özkoç, buyurun.
22.- Sakarya Milletvekili Engin Özkoç’un, Rasim Ozan
Kütahyalı olayının takipçisi olduklarına ve Çerkez Ethem konusuna tüm
boyutlarıyla açıklık getirilmesi gerektiğine ilişkin açıklaması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; hepinizi
saygıyla selamlıyorum.
Rasim
Ozan Kütahyalı’nın iki üç gündür Türkiye’yi meşgul eden davasının takipçisi
olduğumuzu bir kere daha ifade ediyorum. Arkadaşlarımız şu anda basın
toplantısı yapıyorlar. 
Sayın
Başkan, sizin de hassas olduğunuz ve bunun üzerinde duracağınızı düşündüğüm bir
konuyu gündeme taşımak istiyorum. Çerkez Ethem kendi hatıratında ihanet edip
etmediğine veya suçlu olup olmadığına ilişkin şu ifadeleri kullanmıştır:
“Suçlular affedilmeyi kabul eder. Ben suçlu değilim. Aziz vatan için herkesten
önce yola çıktım, mevki ve şeref düşünmedim. Bu durumda dönmektense iftiraya
uğramış bir mağdur olarak ölmeyi tercih ederim.” demiştir. “Akıbetim günün
birinde, o ilk günlerin tarihini yazmak isteyen kimselerin dikkatini çeksin ve
meseleyi baştan sona ele alsınlar. Belki çok hatalarım oldu fakat asla vatan
haini olmadığımı tespit etsinler.” Kurtuluş Savaşı’nda mücadele vermiş bu
vatanın evladı için vasiyet yerine getirilmelidir. Çerkez Ethem hain midir,
değil midir tüm boyutlarıyla araştırılmalı, gerçek, resmî olarak ortaya
konmalıdır. Dizilerde, tartışma programlarında ehil olanların, olmayanların
dilinde bu konu konuşulmaktadır. Bilinmelidir ki Çerkez Ethem’e yönelik yapılan
her karalama Çerkez halklarını rencide etmektedir. Konuya tüm boyutlarıyla
açıklık getirilmeli, bir insanın, bir ailenin ve bir halkın üstündeki yük
kaldırılmalıdır. 
Teşekkür
ederim. 
BAŞKAN
– Ben de teşekkür ederim Sayın Özkoç. 
Sayın
Bostancı, buyurun. 
23.- Amasya Milletvekili Mehmet Naci Bostancı’nın,
“Bosna kasabı” olarak bilinen Ratko Mladiç hakkında soykırım yaptığı kararı
verilmesine, Şampiyonlar Ligi’nde üst tura çıkan Beşiktaş Futbol Takımını
kutladığına, 22 Kasım Diş Hekimleri Günü’ne ve Alparslan Türkeş’in 100’üncü
doğum yıl dönümüne ilişkin açıklaması
MEHMET
NACİ BOSTANCI (Amasya) – Sayın Başkanım, teşekkür ediyorum. 
1995
yılının Temmuz ayında eski Yugoslavya’nın Srebrenitsa şehrinde Ratko Mladiç
önderliğinde, “Bosna kasabı” olarak adlandırılan ve savaş suçlusu olan bu
kişinin önderliğinde, 8.372 Bosnalı bu insanlara karşı bir katliam
gerçekleştirilmişti. En küçüğünün yaşı 13’tü. Her yaştan Bosnalı Müslüman vardı
bu 8.372 kişinin arasında. Uzun yıllar kaçtı, 2011 yılında yakalandı. Hollanda
Lahey’de savaş suçları için kurulan mahkemede yargılandı ve müebbet hapis
cezasına mahkûm oldu. Bu, elbette orada yaşanan acıları ortadan kaldırmıyor ama
küresel ölçekte insani ve vicdani bir damarın varlığına işaret etmesi
bakımından da önem taşıyor. Bugün, yine küresel ölçekte çeşitli emperyal
hayaletlerin, kışkırtmaların, savaş suçlularının ortalıkta dolaştığı bir zamanda
Lahey’deki bu yargılamaya ve bu tür etnik soykırım yapan, savaş suçları
işleyenlere ilişkin verilen cezaya dikkat çekmek ayrıca bir önem taşıyor.
Sayın Başkanım,
Beşiktaş Futbol Takımı dün akşam berabere kaldı Porto’yla ama puanları
itibarıyla bir üst tura çıktı. Buna milletçe sevindik. Beşiktaş Spor Kulübü’ne
başarılar diliyoruz. İnşallah Avrupa Şampiyonu olur. 
Yine, Dünya Diş
Hekimleri Günü. Bütün diş hekimlerimizin bu gününü kutluyoruz.
(Mikrofon
otomatik cihaz tarafından kapatıldı)
BAŞKAN –
Tamamlayın Sayın Bostancı lütfen.
MEHMET NACİ
BOSTANCI (Amasya) - Ağız ve diş sağlığına ilişkin çok çeşitli çalışmalar
yapılıyor. Bunun ne kadar önemli olduğu, özellikle modern hayatın içerisinde,
son yüzyıl içerisinde daha da öne çıktı ve iktidarımız da çok çeşitli
biçimlerde bu konuda kampanyalar düzenliyor. Bu Diş Hekimleri Günü
münasebetiyle bu konunun öneminin altını bir kez daha çizmek isterim.
Öte yandan,
yakın tarihimizin önemli siyasi damarlarından ve toplam tarihimiz içerisinde
geleceğimiz açısından hayati bir rol üstlenmiş olan milliyetçiliğin siyasi ve
entelektüel öncülerinden rahmetli Alparslan Türkeş’in 100’üncü doğum yıl
dönümü, 1917 yılında doğmuştu. Ortak tarihimizin bu önemli kişisi, aktörü ve
siyasi…
(Mikrofon
otomatik cihaz tarafından kapatıldı) 
BAŞKAN – Son bir
dakika vereyim size de ek süre olarak Sayın Bostancı.
Buyurun. 
MEHMET NACİ
BOSTANCI (Amasya) – Bu önemli siyasi hareketi bakımından Sayın Alparslan
Türkeş’in taşıdığı rolü ve anlamı biliyoruz. Bunun için illa o çizgide,
milliyetçi bir anlayışla davranmak gerekmiyor. Ortak kaderimiz çok çeşitli
yaklaşımlardan teşekkül ediyor ama bu ülkede insanların birbirlerini tanıyıp
bilirken bu ortak kader ve gelecek istikametinde bir tasavvura sahip olmaları
da geçmişe ve geleceğe yönelik farklı fikirlere saygıyla yaklaşmaları
bakımından da önem taşıyor diye düşünüyorum. 
Teşekkür
ediyorum.
BAŞKAN –
Teşekkür ederim Sayın Bostancı.
AHMET YILDIRIM
(Muş) – Bir cümle için yerimden söz alabilir miyim?
BAŞKAN – Buyurun
Sayın Yıldırım, bir dakika.
24.- Muş Milletvekili Ahmet Yıldırım’ın, Şampiyonlar
Ligi’ndeki başarışı nedeniyle Beşiktaş Futbol Takımını tebrik ettiğine ilişkin
açıklaması
AHMET YILDIRIM
(Muş) – Özür dilerim, zaman sıkışıklığından ifade edemedim. UEFA Şampiyonlar
Ligi G Grubu’nda sezon başından beri çok üstün bir başarı gösteren güzide
kulüplerimizden Beşiktaş son maça kalmadan grubundan çıkmayı garantilemiş ve
Avrupa’nın büyük son 16 takımından biri olmuştur. Bundan sonraki maçlarında ve
performanslarında da başarılar diliyoruz.
Teşekkür ederim.
BAŞKAN – Ben de
teşekkür ederim.
V.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Ayşe Nur
Bahçekapılı’nın, Beşiktaş Futbol Takımını tebrik ettiğine ilişkin konuşması
BAŞKAN – Dün
tebrik etmiştik Beşiktaş’ı ve Beşiktaşlıları, bugün tebrikimizi tekrar edelim,
kutlayalım, başarılar dileyelim. 
Sayın
milletvekilleri, gündeme geçiyoruz.
Başkanlığın
Genel Kurula sunuşları vardır.
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi bulunmaktadır, okutup işleme alacağım ve oylarınıza sunacağım.
VI.- ÖNERİLER
A) Siyasi Parti Grubu Önerileri
1.- MHP Grubunun, Grup Başkan Vekili Samsun
Milletvekili Erhan Usta tarafından, Türk sporunda artan şike, doping ve
şiddetten arınmış bir yapı için bu tür programların engellenmesi adına,
öncelikle RTÜK başta olmak üzere yetkili kurum ve kurullarca gerekli önlemlerin
tespit edilmesi amacıyla 22/11/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, ön görüşmelerinin
Genel Kurulun 22 Kasım 2017 Çarşamba günkü birleşiminde yapılmasına ilişkin
önerisi 
22/11/2017
Türkiye Büyük Millet Meclisi Başkanlığına
Danışma Kurulu
22/11/2017 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını arz ederim.
Saygılarımla.
 Erhan
Usta
 Samsun
 MHP
Grup Başkan Vekili
Öneri:
22 Kasım 2017
tarih, 2492 sayı ile TBMM Başkanlığına MHP Grup Başkan Vekili ve Samsun
Milletvekili Erhan Usta'nın “Türk sporunda artan şike, doping ve şiddetten
arınmış bir yapı için bu tür programların engellenmesi adına öncelikle RTÜK
başta olmak üzere yetkili kurum ve kurullarca gerekli önlemlerin tespit
edilmesi amacıyla” verdiği Meclis araştırması açılmasına dair önergemizin
görüşmelerinin 22/11/2017 Çarşamba günkü birleşimde yapılması önerilmiştir.
BAŞKAN –
Önerinin gerekçesini açıklamak üzere öneri sahibi Milliyetçi Hareket Partisi
Grubu adına Erzurum Milletvekili Sayın Kamil Aydın konuşacak. 
Buyurun Sayın
Aydın. (MHP sıralarından alkışlar) 
MHP GRUBU ADINA
KAMİL AYDIN (Erzurum) – Sayın Başkan, değerli milletvekilleri; Milliyetçi
Hareket Partisinin verdiği önerge üzerinde konuşmak üzere söz almış
bulunmaktayım. Yüce Meclisi saygıyla selamlıyorum. 
Konuşmama
başlamadan önce, dün gece bülteninde kulak misafiri olduğum bir bilgiyi
paylaşmakta yarar var diye düşünüyorum konuyla dolaylı bir bağlantısı olduğu
için. Dün 21 Kasım Dünya Televizyon İzleme Günü’ymüş ve yapılan araştırmalara
göre de kişi başına düşen izleme oranı üç yüz dakikanın üzerine çıkarak birinci
olarak Türkiye televizyon izlemede kategoriye girmiş. Buradaki yorumu siz yüce
Meclisin üyelerine ve Türk kamuoyuna bırakıyorum. 
Saygıdeğer
milletvekilleri, son yıllarda yaşanan ekonomik, siyasi ve sosyal sorunlardan
kaynaklanan toplumsal travmalar gittikçe artmakta ve buna bağlı olarak
bunalımlar, cinayetler ve aile trajedileri yaşanmaktadır. Yaşanan bütün bu
sorunlar ve sıkıntılara çözüm üretmede, demokrasilerin üç erkine ilave bir güç
olarak eklemlenen medyaya da çok büyük bir görev ve sorumluluk düşmektedir.
Birçok yükümlülüklerinin yanı sıra, aynı zamanda toplumsal ve kültürel
değerlerin korunmasını hedefleyen ülkelerde medyadan beklenen, toplumda yapıcı
ve eğitici yaklaşımları destekleyici katkılarda bulunmaktır. Ülkemizde ise son
zamanlarda özellikle bazı televizyon programları böyle bir yüksek misyondan
uzak bir yayın mantığıyla hareket etmekte ve bunun sonucunda da kısa vadede,
yukarıda kısaca değindiğimiz sorunların, cinnetlerin, cinayetlerin, bunalımların
ve trajedilerin artmasına neden olmaktadır; uzun vadede ise toplumsal ve
kültürel yozlaşmayı tetiklemektedir. 
Sayın
milletvekilleri, bu yozlaştırıcı ve sorunları tetikleyici yayınlar zinciri
öncelikle evlilik ya da çöpçatan programlarıyla başladı, eğlence ve yarışma
programlarıyla devam etti ve maalesef bugün, son günlerde ise spor
programlarıyla daha farklı bir alana geçti. Aslında geçen yasama yılında
Milliyetçi Hareket Partisi olarak bu konuda hassasiyetimizi mütemadiyen ifade
edip gerekli önlemlerin alınması konusunda araştırma önergesi ve kanun
tekliflerinde bulunmamıza rağmen ve tüm grupların da mutabık olmalarına karşın
program saatlerinin değiştirilmesi dışında ciddi ve köklü bir önlem alındığına
tanıklık edemedik maalesef. 
Şimdi ise
geçtiğimiz günlerde bir spor programında sarf edilen, ahlaka, vicdana ve insani
değerlere aykırı sözlerle durumun vahameti daha da artmıştır. Bu da daha büyük
olayların ön habercisi olarak algılanmalı ve dün karı koca, çocuk
cinayetlerinin artmasını tetikleyen programlarda olduğu gibi, Allah korusun,
sporun da o, sağlığı ve başarıyı önceleyen ana düsturuna aykırı birtakım
gelişmelere yani şiddete önayak olacağı izlenimlerini yaratmaktadır. Bu
nedenle, başarı veya günü kurtarma adına her şeyi mübah sayarak zeki, çevik ve ahlaklı
sporcu yetiştirme temel hedef ve ilkelerinden uzak hâle gelen Türk sporunda
artan şike, doping ve şiddetten arınmış bir yapı adına, bu tür programların
engellenmesi adına öncelikle RTÜK başta olmak üzere yetkili kurum ve
kuruluşları önlemler alınması konusunda göreve davet ediyoruz. Aksi takdirde,
Allah korusun, bakın, işte, izlenme oranımızı konuşmamın başında ifade ettim,
büyük bir risk taşıyoruz. 
Değerli
milletvekilleri, bir medeniyet, teknolojik üründür televizyon. Bir medeniyet
bir teknolojik ürününü kaybederek hiçbir şeyini kaybetmez ama kültürlerin bir
araya gelip medeniyeti oluşturduğu bir sosyolojik tahlilde bir milletin ayakta
kalabilmesi için en önemli güç kaynağı kültürüdür. Yapılan bu programlar eğer
kültürünü erozyona uğratırsa o millet artık yok hükmündedir. Dolayısıyla, artık
biz ensest ilişkilerle dolu programlardan, sürekli, mahalle kültüründen uzak
saraydaki evlilikleri, sınıfsal, yüksek birliktelikleri özendiren programlardan
ve çocuk, anne, baba…
(Mikrofon
otomatik cihaz tarafından kapatıldı)
BAŞKAN –
Tamamlayın, peki, bir dakika ek süre vereyim Sayın Aydın.
KAMİL AYDIN
(Devamla) – Özellikle, cinnetlerin artarak anne, baba, çocuk cinayetlerinin
arttığı bir süreçten geçiyoruz. Bunlarda maalesef bu programların mutlaka
olumsuz bir katkısı vardır. Bugün de korkarız ki zaten sporun olmazsa olmaz
önlem alınması gereken bir tehdidi olan şiddet ve bu tür programlar ve bu
programlarda kullanılan o şiddet dili yakın zamanda büyük travmalara, büyük
toplumsal bunalımlara neden olacaktır.
Dolayısıyla,
yolun başındayız. Geçen sene RTÜK’le ilgili bu karar alındı, bu Meclisten güzel
bir karar çıkmıştı ama maalesef arkasında durulmadı, sadece programların
saatleri değiştirilmek yoluyla sadece dostlar alışverişte görsün mantığı hâkim
kılındı. Artık bu Meclisten, gelecekle ilgili daha güçlü, daha sağlıklı, daha
zeki kuşakların yetişmesine katkıda bulunacak spor programlarının yapılmasına
önayak olacak önlemlerin alınmasını yüce heyetinizden rica ediyorum.
Saygılar
sunuyorum. (MHP, AK PARTİ ve CHP sıralarından alkışlar)
BAŞKAN –
Teşekkür ederim Sayın Aydın.
Halkların
Demokratik Partisi Grubu adına Diyarbakır Milletvekili Sayın İmam Taşçıer
konuşacak. (HDP sıralarından alkışlar)
Buyurun Sayın
Taşçıer. 
HDP GRUBU ADINA
İMAM TAŞÇIER (Diyarbakır) – Sayın Başkan, değerli milletvekilleri; sporun temel
amacının, sağlıklı bir toplum yetiştirebilmek, farklı kültürleri birbiriyle
yakınlaştırmak, militarizmden, cinsiyetçilikten, milliyetçilikten ve benzeri
tekçi, ırkçı, faşist düşüncelerden arındırılarak sahalarda barış ve diyaloğu
geliştirmek olduğu kadar, TV ve benzeri yazılı, görsel basında da bunu işlemek
olması gerekirdi. Ama maalesef, Türkiye’de spora gereken önem verilmemiş,
iktidar odaklı nedenlerden dolayı toplum kutuplaştırılmış, politik şiddet
tribünlere ve sahalara bir şekliyle sirayet etmiştir. Bugüne kadar Amedspor’a
yapılanlar bunun en basit örneğidir. 
Amedspor,
bilindiği gibi, geçen yıl kendi grubunda 2’nci olmuş, kıl payı Birinci Lig’e
gelmeyi kaçırmış olmasına rağmen, sıradan bir takım olmamakla beraber batıda
çıktığı her maçta şiddete maruz kalmış ve bu yılın tüm deplasman maçlarında ise
bir şekliyle seyirci yasağı getirilmiş. Seyirci yasağını getirenler ise illerin
valileri, valiler tarafından bu seyirci yasakları getirilmiş. Gerekçe,
toplumsal bir şeye neden olabilir diye. Nedir bu toplumsal başkaldırıya neden
olan? Ankara’ya geliyor, Ankara’da maç yaptığında büyük bir saldırıya maruz
kalıyor. Geçen sene bunun örneği burada yaşandı. Kendi 300-400 seyircisini
koruyamayan bir idare, bir yönetim var mıdır acaba? Yine aynı şekilde, geçen
yıl “Çocuklar ölmesin, maça gelsinler” pankartı açıldığı için Amedspor’a bir
sürü cezalar verilmiş, şu anda 32 yöneticisi yargılanmaktadır. Nedeni nedir?
Dün de defalarca izah ettik; Uğur Kaymaz, 13 yaşında çocuk öldürüldü, hâlen
çocukların öldürülmeleri devam ediyor. Bu çocukların maça gelmesi kadar doğal
bir şey var mıdır? Onların hayatının en güzel yıllarında spor yaparak, maça
gelerek buna devam etmelerinden başka türlü ne hakları olabilir ki bu pankart
öyle olduğu için yasaklanıyor ve şu anda 32 Diyarbakırspor yöneticisi
yargılanıyor. Zaten Kürtlerin temsilcileri, siyasi…
(Mikrofon
otomatik cihaz tarafından kapatıldı) 
BAŞKAN –
Teşekkür ederim Sayın Taşçıer.
İMAM TAŞÇIER
(Devamla) – Peki. (HDP sıralarından alkışlar) 
BAŞKAN –
Cumhuriyet Halk Partisi Grubu adına İstanbul Milletvekili Sayın Onursal
Adıgüzel konuşacak.
Buyurun Sayın
Adıgüzel. (CHP sıralarından alkışlar) 
CHP GRUBU ADINA
ONURSAL ADIGÜZEL (İstanbul) – Sayın Başkan, değerli milletvekilleri; Genel
Kurulu saygıyla selamlıyorum. Milliyetçi Hareket Partisinin araştırma önergesi
üzerine söz almış bulunmaktayım. 
Ben de
Beşiktaş’ın başarısını öncelikle kutluyorum fakat AKP iktidarıyla sporda artan
şiddete de dikkat çekmek istiyorum. AKP iktidarıyla birlikte ne yazık ki
Türkiye’de sadece sporda değil, hayatın her alanında şiddet artmıştır; sosyal
ve ekonomik sorunlar hayatın her alanında kendini göstermiştir. Cinsiyetçi,
ayrıştırıcı, ötekileştirici anlayış da ne yazık ki toplumun birçok noktasında
karşılık bulmuştur ve yasama-yürütme-yargıdan sonra dördüncü önemli güç olan
medya bu konuda çok önemli bir görev almaktadır. Yapıcı ve eğitici programlar
yerine televizyon programlarındaki yozlaşma hepimizi üzmektedir ve bu da Adalet
ve Kalkınma Partisinin ülkemize acı bir hediyesidir. Gün geçmiyor ki spor
programları adı altında dokunulmazlık zırhına büründürülmüş kanallarda
çocuklarımızı, gençlerimizi zehirleyen ırkçı, ayrıştırıcı ve cinsiyetçi söylem
içerikli programlar yerini bulmasın. En son yaşadığımız ve şahit olduğumuz,
toplumun bütün kesimlerini derinden yaralayan Rasim Ozan Kütahyalı olayına
gelmek istiyorum. Buradan söylemeye dilim varmıyor. Sadece bu Meclis çatısı
altında bu söylemleri bir kez daha nefretle kınıyorum ve bir daha televizyon
kanallarında böyle ayrıştırıcı, insanları ötekileştiren söylemlerin yer
almaması gerektiğini düşünüyorum. Bizler siyasi parti gözetmeksizin bir arada,
yüksek sesle bu ayrıştırıcı söylemlere karşı durmazsak ne yazık ki bu ülkedeki
çocuk istismarının da, bu ülkede kadına olan şiddetin de önüne geçemeyiz.
Değerli
milletvekilleri, Rasim Ozan Kütahyalı AKP iktidarının şiddeti, ırkçılığı
artırıp toplumu nasıl ayrıştırdığının çok güzel bir örneğidir. Biz bu arkadaşı
yeni tanımıyoruz. Biz Rasim Ozan Kütahyalı’yı Boşnak kökenli vatandaşlarımızı
yaralayan sözlerinden tanımıyoruz. Esasında, biz kendisini “FETÖ savcılarının
heykelleri dikilmeli.” dediği günlerden de biliyoruz. Tamamen FETÖ’nün tezgâhı
olan Balyoz ve Ergenekon davalarını canhıraş savunduğu günlerden biliyoruz. Biz
yeni tanımadık ama iktidar yeni tanıyor sanırım, bugün kınıyor çünkü.
Tekrar,
acı bir gelişmedir biliyorum ama AKP iktidarı Türkiye’de bir çok ayrışıma,
birçok yozlaşmaya sebep olmuştur ve bunun etkisi de çocuklarımıza medya
kanalıyla direkt ulaşmaktadır.
Biz
MHP’nin bu önergesini destekliyoruz ve RTÜK kanalıyla ve yetkili kurullarla
tedbir alınması gerektiğini söylüyoruz.
Teşekkür
ediyorum. (CHP sıralarından alkışlar)
BAŞKAN
– Teşekkür ederim Sayın Adıgüzel.
Adalet
ve Kalkınma Partisi Grubu adına Ordu Milletvekili Sayın Oktay Çanak konuşacak.
Buyurun
Sayın Çanak. (AK PARTİ sıralarından alkışlar)
AK
PARTİ GRUBU ADINA OKTAY ÇANAK (Ordu) – Sayın Başkan, çok değerli
milletvekilleri; ben de MHP grup önerisi üzerine söz aldım. Genel Kurulu
saygıyla selamlıyorum.
Evet,
iki günden beri bir televizyon programı üzerinde gerçekten çok ciddi bir
eleştiri var. Tabii bu eleştirilerin hepsi de haklı, bunu da kabul etmek lazım
ama bunu AK PARTİ’ye tahmil etmek, ona isnat etmek de gerçekten şiddeti
eleştirenler açısından da çok doğru bir kabul değil.
Şimdi,
kitle iletişim araçlarının oluşturduğu kamuoylarından biri de hiç şüphesiz spor
kamuoyudur. Spor ve siyaset insanların ilgisini çeken, onların takip ettiği bir
vizyondur, bir görüntüdür. Tabii bunun televizyonda, sosyal medyada konuşulması
ve konuşulurken de dikkat edilmesi gerçekten toplumsal refleks açısından da çok
önemlidir.
Şimdi,
2005 yılında Mecliste yine benzer konuşmalarla bir araştırma komisyonu kurulmuş
ve yapılan bu komisyon çalışmaları sonrasında da birtakım önlemlerin alınması
gündeme gelmiş ve bu rapor hâline getirilmiş. Bu raporun içerisinde, Türkiye’de
futbolda şiddet olaylarıyla ilgili polislerin tutmuş oldukları tutanaklarda
medyanın yüzde 34,9 etkisinin olduğu ifade edilmiş. 
Yine,
sporda şike, şiddet, haksız rekabet, teşvik primi iddiaları ve diğer konularla
ilgili yapılan araştırmalarda “zafer kazanmak” “savaşmak” “parçalamak” “ölümüne
oynamak” ibarelerinin medyada çok sık dile getirildiği tespit edilmiş. Peki,
bunun üzerine AK PARTİ ne yapmış? Bakın, 5149 sayılı sporda şiddetin
önlenmesine ilişkin bir yasa çıkarmış. Sonrasında, yine eksiklikleri görmek
suretiyle de 6222 sayılı yeni bir yasayı daha gündeme taşımış. Bu yasayla
birlikte, biliyorsunuz, valilerin başkanlığında bir il spor güvenlik kurulu
oluşturuluyor ve onlar her müsabaka öncesinde sporda nasıl önlem alınabilir,
bunları konuşuyorlar ve bunları tartışıyorlar. 
Bakın,
dünyanın her yerinde spor etkinlikleri yapılmaktadır ve bu etkinlikler
yapılırken de bazı olumsuzluklar, şiddet görüntüleri ortaya çıkmaktadır. Bu,
sadece Türkiye'nin sorunu değildir ama çok şükür, başta RTÜK olmak üzere,
bununla alakalı çalışmalar yapılmış, konferanslar düzenlenmiş ve bahsi geçen o
televizyon programına RTÜK tarafından tam 21 kez para cezası verilmiştir.
(Mikrofon
otomatik cihaz tarafından kapatıldı) 
KAMİL
AYDIN (Erzurum) – Demek uslanmıyor. Caydırıcı değil. 
OKTAY
ÇANAK (Devamla)- İnşallah, bundan sonra da bu cezalar hangi kişi, kurum
tarafından yapılırsa da verilmeye devam edilecektir. 
Ben,
bu çalışmayı gösteren bütün RTÜK çalışanlarına ve kanunun çıkmasına vesile olan
milletvekili arkadaşlarıma teşekkür ediyor, Genel Kurulu saygıyla selamlıyorum.
(AK PARTİ sıralarından alkışlar) 
BAŞKAN
– Teşekkür ederim Sayın Çanak. 
Milliyetçi
Hareket Partisi grup önerisini oylarınıza sunuyorum… 
RAMAZAN
CAN (Kırıkkale) – Başkanım, karar yeter sayısı… 
BAŞKAN
– Kabul edenler… Kabul etmeyenler…
ENGİN
ALTAY (İstanbul) – Bu ayıp da bu partiye yeter. 
BAŞKAN
- Karar yeter sayısı yoktur. 
Birleşime
on beş dakika ara veriyorum. 
Kapanma Saati: 15.43
ÜÇÜNCÜ OTURUM
Açılma Saati: 16.03
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Fatma KAPLAN HÜRRİYET (Kocaeli), Mustafa AÇIKGÖZ
(Nevşehir)
-----0-----
BAŞKAN – Türkiye
Büyük Millet Meclisinin 27’nci Birleşiminin Üçüncü Oturumunu açıyorum.
Milliyetçi
Hareket Partisi grup önerisinin oylamasında karar yeter sayısı bulunamamıştı.
Şimdi öneriyi
tekrar oylarınıza sunacağım ve karar yeter sayısı arayacağım. Kabul edenler…
Kabul etmeyenler…
Kâtip üyeler
arasında bir anlaşmazlık var, oylamayı elektronik cihazla yapalım.
Oylama için üç
dakika süre veriyorum.
(Elektronik
cihazla oylama yapıldı) 
BAŞKAN – Karar
yeter sayısı yoktur.
Birleşime on beş
dakika ara veriyorum.
Kapanma Saati: 16.07
DÖRDÜNCÜ OTURUM
Açılma Saati: 16.22
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Fatma KAPLAN HÜRRİYET (Kocaeli), Fehmi KÜPÇÜ (Bolu)
-----0-----
BAŞKAN – Türkiye
Büyük Millet Meclisinin 27’nci Birleşiminin Dördüncü Oturumunu açıyorum.
Milliyetçi
Hareket Partisi grup önerisinin ikinci oylamasında da karar yeter sayısı
bulunamamıştı.
Şimdi, öneriyi
tekrar oylarınıza sunacağım ve karar yeter sayısı arayacağım.
Kabul edenler…
Kabul etmeyenler… Karar yeter sayısı vardır, öneri kabul edilmemiştir. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
2.- HDP Grubunun, Grup Başkan Vekili Muş Milletvekili
Ahmet Yıldırım tarafından, Anayasa’yı ve insan haklarını korumakla görevli en
üst yargı mercisinin, içtihat teşkil eden önceki kararlarını tanımamış olması,
yasama sorumsuzluğu ve dokunulmazlığını görmezden gelmesiyle birlikte yerel
mahkemelerde devam eden yargı süreçlerini etkilemesi nedeniyle 22/11/2017
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, ön görüşmelerinin Genel Kurulun 22 Kasım 2017 Çarşamba
günkü birleşiminde yapılmasına ilişkin önerisi
22/11/2017
Türkiye Büyük Millet Meclisi Başkanlığına
Danışma Kurulu
22/11/2017 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Ahmet
Yıldırım
 Muş
 Grup
Başkan Vekili
Öneri:
22 Kasım 2017
tarihinde Muş Milletvekili Grup Başkan Vekili Ahmet Yıldırım tarafından
Anayasa’yı ve insan haklarını korumakla görevli en üst yargı mercisinin içtihat
teşkil eden önceki kararlarını tanımamış olması, yasama sorumsuzluğu ve
dokunulmazlığını görmezden gelmesiyle birlikte yerel mahkemelerde devam eden
yargı süreçlerini etkilemesi nedeniyle Türkiye Büyük Millet Meclisine verilmiş
olan 5964 sıra numaralı Meclis araştırması önergesinin diğer önergelerin önüne
alınarak, görüşmelerinin 22/11/2017 Çarşamba günkü birleşimde yapılması
önerilmiştir. 
BAŞKAN –
Konuşmacılara geçmeden önce, Sayın Yedekci, bir söz talebiniz var, nedir?
IV.- AÇIKLAMALAR (Devam)
25.- İstanbul Milletvekili Gülay Yedekci’nin, Malatya
Cemal Gürsel Mahallesi’ndeki 13 evin kapısının kırmızı boyayla işaretlenmesi
nedeniyle İçişleri Bakanlığı ve güvenlik güçlerinden gerekli önlemleri almasını
rica ettiğine ilişkin açıklaması
GÜLAY YEDEKCİ
(İstanbul) – Çok teşekkür ediyorum Sayın Başkan. 
Basında yer alan
haberlere göre, Malatya’da Cemal Gürsel Mahallesi’ndeki 13 evin kapısı kırmızı
boyayla işaretlenmiştir. Özellikle Alevi vatandaşlarımızın yaşadığı bu bölgede
bu işaretleme hepimizin aklına kötü hatıraları getirmiştir. Alevilere inançları
ve yaşam felsefeleri nedeniyle cephe alan bir anlayış tarafından bu
işaretlemelerin yapılmış olması endişesini vatandaşlar orada yaşamaktadır.
İçişleri Bakanlığından ve güvenlik güçlerinden gerekli önlemleri almasını rica
ediyoruz. Aleviler bu ülkenin asli unsurudur. Güvenlikle ve huzurla yaşamaları
onların en doğal haklarıdır.
BAŞKAN – Elbette
ki Aleviler bu ülkenin asli unsurudur ama böyle bir şey varsa tehlikeli bir
durumdur bu. Siz Valilikle veya İçişleri Bakanlığının yetkilileriyle görüştünüz
mü konuyu?
GÜLAY YEDEKCİ
(İstanbul) – Evet, il başkanlığımız görüştü. 
BAŞKAN – Peki,
ben de takip edeceğim, daha sonraki aşamalarda bu konuda bilgi vereceğim. 
GÜLAY YEDEKCİ
(İstanbul) – Çok huzursuz şu anda aileler. 
BAŞKAN – Peki.
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekili Muş Milletvekili
Ahmet Yıldırım tarafından, Anayasa’yı ve insan haklarını korumakla görevli en
üst yargı mercisinin, içtihat teşkil eden önceki kararlarını tanımamış olması,
yasama sorumsuzluğu ve dokunulmazlığını görmezden gelmesiyle birlikte yerel
mahkemelerde devam eden yargı süreçlerini etkilemesi nedeniyle 22/11/2017
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, ön görüşmelerinin Genel Kurulun 22 Kasım 2017 Çarşamba
günkü birleşiminde yapılmasına ilişkin önerisi (Devam)
BAŞKAN – Şimdi,
Halkların Demokratik Partisi grup önerisini görüşeceğiz.
Önerinin gerekçesini açıklamak üzere öneri sahibi
Halkların Demokratik Partisi Grubu adına Mardin Milletvekili Sayın Mithat
Sancar konuşacak.
Buyurun Sayın Sancar. (HDP sıralarından alkışlar) 
HDP GRUBU ADINA MİTHAT SANCAR (Mardin) – Sayın Başkan,
değerli milletvekilleri; Anayasa Mahkemesi geçen hafta bir karar verdi. Bizim
tutuklu milletvekillerinin bireysel başvuru dosyalarından Gülser Yıldırım’la
ilgili bu karar. Açık söyleyeyim, sadece hayal kırıklığı yaratmadı bu karar. Bu
kararı nitelemek, tanımlamak gerekirse, gerçekten bir skandal. Birçok açıdan
skandal niteliğinde bir karardır bu. Bir defa, Anayasa Mahkemesi ilk derece
mahkemesi gibi değerlendirmeler yapıyor, hüküm veriyor; hem başvurucu Gülser
Yıldırım’la ilgili hüküm niteliği taşıyacak ifadelere yer veriyor bu kararda
hem de partimizi yargılıyor. Oysa Anayasa Mahkemesinin yapması gereken şey,
bireysel başvurunun konusuyla sınırlı bir karar vermektir. Bu kararı da, zaten
kendi içtihatlarına da referans aldığı bazı Avrupa İnsan Hakları Mahkemesi
kararlarına da uymuyor. O açıdan da gerçekten son derece vahim bir durumla
karşı karşıyayız. 
Bakın, şöyle başlayalım: Gülser Yıldırım’la ilgili
dosyayı neden ilk inceleme dosyası olarak belirledi Anayasa Mahkemesi, bu belli
değil. Çünkü Anayasa Mahkemesine daha önce bizim milletvekillerinin yaptığı
tutuklulukla ilgili bireysel başvurular var. 10 tane bireysel başvuru içinde
Gülser Yıldırım’ın başvurusu 9’uncu sırada. İlk başvuru ile yani Eş Genel
Başkanımız Selahattin Demirtaş’ın başvurusu ile Gülser Yıldırım’ın başvurusu
arasında 14.981 başvuru var. İlk önce Demirtaş’ın dosyasını incelemiyor, diğer
8 milletvekilimizin dosyasını incelemiyor, Gülser Yıldırım’ın dosyasını
çekiyor, onunla ilgili karar veriyor. Anayasa Mahkemesine sormak istiyoruz
buradan ve aynı şekilde kamuoyuna da soruyoruz: Mahkemenin öncelikle ilgili bir
kriteri var mıdır? Hangi dosyaları, hangi kriterlere göre sıraya koyuyor? Eğer
bu kriter yoksa, peki o zaman aldığı bu karar, Gülser Yıldırım’ın dosyasını öne
çekme kararı hangi mantığa dayanıyor? Anayasa Mahkemesi, açıkça burada bir de
AİHM’e Hükûmetin cevap vermesi gereken süre dolmadan bir hafta önce bu dosyayı
gündemine alıyor ve karara bağlıyor. Burada da AİHM’e bir mesaj yollama gibi
derdi var mı? 
Anayasa
Mahkemesi, maalesef, kendi içtihatlarını da çarpıtarak kararına koymuş.
Kararında referans verdiği Balbay ve Haberal kararlarının da gereğini yerine
getirmediği gibi, onları farklı yorumlayarak, çarpıtarak gerekçesine almıştır.
Anayasa Mahkemesi adına gerçekten son derece utanç verici bir durumdur. Sadece
o değil, AİHM kararlarına da atıf yapıyor Anayasa Mahkemesi ama yaptığı atıflar
da yine çarpıtıcı niteliktedir. Asıl bizim başvurularımızı olumlu
sonuçlandırmasına referans olabilecek kararları göz ardı ediyor, yok sayıyor. 
Anayasa
Mahkemesi, bu kararıyla, demokrasiye, demokrasi tarihine kara leke olarak
geçecek bir tutum sergilemiştir. Bunun nereden kaynaklandığını mutlaka yüce
Meclisin de araştırması gerekiyor. Bu ilk değil, Anayasa Mahkemesi, OHAL kanun
hükmünde kararnameleriyle ilgili iptal başvurusunu da aynı şekilde, daha önce
verdiği içtihatlara aykırı olarak reddetmiştir. Anayasa Mahkemesi, demokrasiyi
ve özgürlükleri ortadan kaldıran işlemlere ve tasarruflara onay vermekle
kalmıyor, bunları kutsuyor. Bir tür militan devletçi anlayış uyguluyor ki şu an
o sıralarda oturan, Anayasa Mahkemesi hâkimi olan ve bu kararda imzası bulunan
Başkan ve bazı üyeler, bunu yıllarca yazılarında eleştirdiler. Soruyoruz
Anayasa Mahkemesine: Korkuyor musunuz? Korkuyorsanız, biz bu korkunun
sebeplerini araştıralım, ortaya çıkaralım. Eğer değilse neden böyle
davrandınız?
Saygılarımla
efendim. (HDP sıralarından alkışlar)
BAŞKAN –
Teşekkür ederim Sayın Sancar. 
Milliyetçi
Hareket Partisi Grubu adına Afyonkarahisar Milletvekili Sayın Mehmet Parsak
konuşacaklar. 
Buyurun Sayın
Parsak. (MHP sıralarından alkışlar)
MHP GRUBU ADINA
MEHMET PARSAK (Afyonkarahisar) – Aziz Türk milleti, saygıdeğer milletvekilleri;
HDP Grubunun grup önerisi hakkında Milliyetçi Hareket Partisi Grubumuz adına
söz almış bulunuyorum. Gazi Meclisi ve sizleri bu vesileyle saygılarımla
selamlıyorum. 
Sayın
milletvekilleri, bu mahiyette esasen, şimdiye kadar da pek çok defa grup
önerileri verildi ve özellikle aynı grup tarafından benzer iddialarla da bu
grup önerilerinin kabul edilmesi istendi. Biz Milliyetçi Hareket Partisi olarak
da şimdiye kadar, bu mahiyetteki tüm grup önerileri üzerinde aynı istikrarla,
bu grup önerilerinin amacına uygun olmadığını ve bundan dolayı da kabul
etmeyeceğimiz yönündeki duruşumuzu, tutumumuzu istikrarlı bir şekilde
sürdürdük. Şimdi de gene son söyleyeceğimizi peşinen ifade edelim. Söz konusu
grup önerisi yargının siyasallaşmasının ve bunların sonuçlarının
araştırılmasından ziyade, ülkemizde yaşanan bir sürecin sonunda bu amaçların
dışında bir politikanın geliştirilebilmesi, tartışılabilmesi ve konuşulması
amacına yönelik olduğundan, biz bu grup önerisinin aleyhinde oy kullanacağımızı
peşinen ifade edelim. 
Saygıdeğer
milletvekilleri -daha önce de ifade ettik- evet, ülkemizde yargının
siyasallaşması amacına yönelik olarak gerçekten vahim bir süreç işlemiştir ve
bu süreçte yargıya güvenin yüzde 11’lere kadar düştüğü gibi bir gerçekle, bir
hakikatle de karşı karşıya kaldık. Özellikle 12 Eylül 2010 referandum
sürecinde, Milliyetçi Hareket Partisinin ve liderimizin haklı karşı duruşuna
rağmen, ne yazık ki bu ülkede bir Anayasa değişikliği gerçekleştirildi ve o
Anayasa değişikliğine istinaden yargının, siyasallaşmanın da ötesinde, âdeta
bir devletin ele geçirilmesi operasyonunun bir parçası hâline getirilmesi gibi
bir süreci yaşadık ve bu sürecin sonunda o yargının siyasallaşması ve devletin
ele geçirilmesi sürecinin nihayetinde 15 Temmuz gibi bir hakikatle karşılaştık.
Öyle ki 15 Temmuzda, yargının sistemi olan Ulusal Yargı Ağı Projesi (UYAP)
kapsamında sıkıyönetim mahkemelerinin dahi tanımlandığını gördük. Biz bu
süreçte, Yargıda Birlik Platformu yaklaşımına uygun olarak devlet aklının
devrede bulunduğu ve her türlü siyasi görüşten yargıç tarafından bunun
vahametlerini göz önünde bulundurmak suretiyle çok haklı, çok yerinde, çok
isabetli bir tutumla bunun toparlanabilmesi, güçlendirilebilmesi adına isabetli
bir yaklaşımın ortaya konulduğunu da gördük. Ama geldiğimiz noktada,
dokunulmazlıkların kaldırılması ekseninden başlayarak bugüne geldiğimiz
çerçevede, bir sürecin sonunda bu yargılama faaliyetleri gerçekleştirilmekte.
Anayasa’mızın 11’inci maddesi açık, Anayasa hükümleri herkesi bağlar;
Anayasa’mızın 138’inci maddesi de açık, yargı kararlarına da herkes uymakla
yükümlüdür. 
Sayın Başkanım,
toparlayacağım, bir dakika daha izin verirseniz.
BAŞKAN – Bir
dakika ek süre vereyim size. 
Buyurun.
MEHMET PARSAK
(Devamla) – Anayasa’mızın 11’inci maddesi ve 138’inci maddesini birlikte
değerlendirdiğimizde, ülkemizde yaşanan bir Anayasa değişikliğiyle de birlikte,
söz konusu, milletvekillerinin dokunulmazlıklarının kaldırılmasından sonra
Anayasa’mızın o zikrettiğim hükümleriyle birlikte hukuk kurallarının onlar da
dâhil olmak üzere herkese uygulanması kaçınılmaz bir hakikattir. Burada da söz
konusu olan budur. Ondan dolayı biz her zamanki yaklaşımımızı yeniden ifade
ediyoruz. 
Burada, bilakis
yargıyı etkileyebilecek mahiyette bu tarz grup önerileriyle konuyu daha da
zorlu, daha da sıkıntılı durumlara getirmektense yargıyı rahat bırakıp bir an
önce hukuk devletine uygun, Anayasa’ya uygun kararlar vermesini temin etmek ve
bu yönde mücadele etmek gerekmektedir. 
Biz Milliyetçi
Hareket Partisi olarak HDP’nin işbu grup önerisi hakkında ret oyu
kullanacağımızı bir kere daha ifade ediyor, saygıdeğer Genel Kurulu
saygılarımla selamlıyorum. (MHP sıralarından alkışlar)
BAŞKAN –
Teşekkür ederim Sayın Parsak. 
MAHMUT TOĞRUL
(Gaziantep) – Sayın Başkan…
BAŞKAN – Buyurun
Sayın Toğrul.
MAHMUT TOĞRUL
(Gaziantep) – Sayın Başkanım, hatip bizim verdiğimiz önergelerin mahkemeleri
etkilemeye yönelik olduğunu ve buna yönelik verdiğimiz grup önerilerinin
suistimal edildiğini ima eder bir konuşma yapmıştır, sataşmadan söz istiyoruz.
BAŞKAN – Siz
grup adına mı söz istiyorsunuz sataşmadan dolayı? 
MAHMUT TOĞRUL
(Gaziantep) – Evet.
BAŞKAN –
Vekâletiniz var, grup başkan vekili tarafından size verilen vekâletname var
herhâlde. 
MAHMUT TOĞRUL
(Gaziantep) – Var, evet.
BAŞKAN – Peki. 
Kim konuşacak?
MAHMUT TOĞRUL
(Gaziantep) – Mithat Bey.
BAŞKAN – Sayın
Sancar, buyurun.
VII.- SATAŞMALARA İLİŞKİN KONUŞMALAR
1.- Mardin Milletvekili Mithat Sancar’ın,
Afyonkarahisar Milletvekili Mehmet Parsak’ın HDP grup önerisi üzerinde MHP
Grubu adına yaptığı konuşması sırasında HDP Grubuna sataşması nedeniyle
konuşması
MİTHAT SANCAR
(Mardin) – Teşekkürler Sayın Başkan.
Daha önce
verdiğimiz önergelerin amacı da bu önergenin amacı da yargıyı etkilemek değil.
Bakın, yargının tarafsızlığını sağlamanın bir yolu bağımsız kılmaktır yargıyı
fakat tarafsızlığı sağlamanın en etkin yolu kamusal denetimdir. Kamusal denetim
yargıyı etkilemek olarak anlaşılamaz. Uluslararası literatüre de iyi işleyen
hukuk sistemlerine de bakarsanız, parlamento dâhil olmak üzere kamusal denetim
ağları kurulur. Biz apaçık çelişkileri ortaya koymaya çalışıyoruz beş dakika
içinde, bu beş dakikanın yetmediği ortada. 
Anayasa
Mahkemesi ilk derece mahkemesi gibi hareket etmiştir, bizim partimiz hakkında
neredeyse hüküm veren bir karar almıştır, önceden mahkûm eden bir tavır bu son
kararına yansımıştır. Bütün bunların arkasında ne olduğunu elbette tartışmak
gerekiyor. Bunların tartışılmasını istemek, bunların araştırılmasını talep
etmek yargıyı etkilemeye değil, tarafsızlığını sağlamaya yönelik bir yöntemdir.
Keşke burada daha uzun zaman olsa da yargının kamusal denetiminin tarafsızlık
açısından nasıl önemli olduğunu uzun uzun anlatabilseydik. Bu konularda -yine,
izninizle- çok çalışmalar da yaptık, çeşitli ülkelerin sistemlerini de
inceledik ve orada yine, “Kamusal denetim hayati önemdedir.” sonucuna rahatça
varıyoruz. 
Biz Anayasa
Mahkemesinin verdiği kararlarla hukuku değil, siyasi iktidarı kolladığını
söylüyoruz. Bu da anayasa yargısının varlığına ve Türkiye’de hukuk devletinin
temellerine ağır bir tahribat yaşatır diyoruz.
Teşekkürler.
(HDP sıralarından alkışlar)
BAŞKAN –
Teşekkür ederim ben de.
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekili Muş Milletvekili
Ahmet Yıldırım tarafından, Anayasa’yı ve insan haklarını korumakla görevli en
üst yargı mercisinin, içtihat teşkil eden önceki kararlarını tanımamış olması,
yasama sorumsuzluğu ve dokunulmazlığını görmezden gelmesiyle birlikte yerel
mahkemelerde devam eden yargı süreçlerini etkilemesi nedeniyle 22/11/2017
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, ön görüşmelerinin Genel Kurulun 22 Kasım 2017 Çarşamba
günkü birleşiminde yapılmasına ilişkin önerisi (Devam)
BAŞKAN –
Cumhuriyet Halk Partisi Grubu adına İstanbul Milletvekili Sayın Zeynel Emre
konuşacak.
Buyurun Sayın
Emre. (CHP sıralarından alkışlar)
CHP GRUBU ADINA
ZEYNEL EMRE (İstanbul) – Sayın Başkan, değerli milletvekilleri; hepinizi
saygıyla selamlıyorum.
Tabii, yasama
dokunulmazlığı meselesi ülkemizde çok fazla tartışılan ana konulardan biri
hâline geldi. Özellikle, son yıllarda sürekli milletvekillerinin tutuklanması
ve 24’üncü Dönemden başlayarak görev yapmalarının da bir şekilde engellenmiş
olmasıyla bu konu Türkiye'nin gündemine oturdu. 
Değerli
arkadaşlar, yasama dokunulmazlığının yani milletvekilinin her şart altında, ne
olursa olsun, gelip seçildiği Parlamentoda görevini yapabilmesinin asıl amacı
yani bu hakkın ortaya çıkış nedeni ve korunmasının temel amacı şu: Millî
iradenin önüne hiç kimsenin geçememesi ve egemenliğin kayıtsız, şartsız
Meclislerde yansımasıdır. Bakın, tüm dünyada parlamentolar kurulduktan sonra
yasama dokunulmazlığı milletvekillerine tanınmış bir haktır ama esasında bu,
milletvekili lehine tanınmış bir imtiyaz olmaktan öte, milletin hakkının
korunmasına yönelik bir düzenlemedir. Zaman içerisinde bağımsız yargı bütün
ülkelerde yavaş yavaş oluşmaya başladıktan sonra da dokunulmazlıklar
sınırlandırılmıştır çünkü esas itibarla, dokunulmazlık, muhalefet milletvekili
için bir korumadır yani iktidardan korunması amaçlanmıştır, mantığı budur
bunun.
Değerli
arkadaşlar, tüm dünyada, incelediğimizde, 200’e yakın ülke varsa, devlet varsa
“Tutuklu milletvekili var mı?” dediğimizde, biz bu konuda tekiz. Şu anda,
güncel, dünya parlamentolarında bir milletvekilinin tutuklanması diye bir şey
söz konusu olmamış. Burada iki şeyi sorgulamamız lazım: Sürekli suç işleyen
milletvekilleri bizde mi var yoksa bizim sistemimizde mi bir problem var?
Değerli
arkadaşlar, bir milletvekili yargılanabilir, hüküm alabilir, şayet
milletvekilliği düştüyse yani hüküm burada okunup da milletvekilliği düştüyse
ondan sonraki iş başka bir iştir ama milletvekili sıfatı varken gelip de burada
görevini yapmasının hiçbir şart altında engellenememesi lazım, bu evrensel bir
haktır. Bakın, geçmiş tarihte de dünyada sadece iki örnek bulabildim; biri
Hollanda’da, biri Japonya’da milletvekilinin tutuklanması. Orada da her
ikisinde de “Biz, yargının işine karışamayız ancak millî irade, egemenlik
burada kayıtsız şartsız olmalıdır, yarışan haklardır bunlar…” En yakın
cezaevine nakledilip yine parlamentoya gelmeleri sağlanmıştır veyahut da
parlamento açık olduğu dönemlerde serbest bırakılıp kapalı olduğu dönemlerde
cezaevine alınmışlardır. Bu hakkın bu kadar kutsal ve değerli olduğunun altını
çizmek açısından bunları anlatıyorum. Şimdi, bizde değerli arkadaşlar… 
(Mikrofon otomatik
cihaz tarafından kapatıldı)
ZEYNEL EMRE
(Devamla) – Sayın Başkan, bir dakika daha rica etsem.
BAŞKAN – Bir
dakika daha ek süre vereyim size. 
Buyurun.
ZEYNEL EMRE
(Devamla) – Mesela, bizde Anayasa Mahkemesinin daha önce tutuklu
milletvekilleriyle ilgili vermiş olduğu karar var. Şimdi, kanunlar, yasalar,
yönetmelikler vesaireler değiştiği zaman yüksek mahkeme olarak Anayasa
Mahkemesi de farklı kararlar verebilir ancak somut olayla ilgili yani “Bir
milletvekili tutukluyken bu görevini yapamaması bir hak ihlali oluşturur.”
kararını vermişken bu kararından, bu içtihadından dönmesi, Anayasa Mahkemesinde
korku ikliminin hâkim olmasının ve kendini baskı altında hissettiğinin en büyük
kanıtıdır. 
Değerli
arkadaşlar, şu anda bizim milletvekilimiz Enis Berberoğlu da tutuklu. Ve Enis
Berberoğlu’nun tutuklandığı olayda da âdeta mahkemeler yakan top misali kendi
önüne gelen dosyayı bir yukarı atıyorlar, bir aşağı atıyorlar; aman benim başım
belaya girmesin diye. Mutlak bir hukuksuzluk altında tutukluluk hâli devam
ediyor.
Şimdi, değerli
arkadaşlar, Parlamento olarak biz, bu Parlamentonun hukukunu koruyamazsak
vatandaşın hukukunu, hakkını hiç koruyamayız. Bir an önce Parlamento bu işe el
atmalıdır. Dolayısıyla biz bu konuda araştırma önergesi verilmesinin doğru olduğunu
düşünüyoruz, katılıyoruz.
Genel Kurulu
saygıyla selamlıyorum. (CHP sıralarından alkışlar)
BAŞKAN –
Teşekkür ederim Sayın Emre.
Adalet ve
Kalkınma Partisi Grubu adına Uşak Milletvekili Sayın Mehmet Altay konuşacak.
Buyurun Sayın
Altay. (AK PARTİ sıralarından alkışlar)
AK PARTİ GRUBU
ADINA MEHMET ALTAY (Uşak) – Değerli Başkanım, değerli milletvekili arkadaşlar;
HDP grup önerisi üzerine grubumuz adına söz almış bulunuyorum. Öncelikle
sizleri ve Sayın Başkanı saygıyla selamlıyorum.
Ben de biraz
önceki konuşmacının sözü üzerinden devam etmek istiyorum.
Anayasa’mızın
83’üncü maddesi açıkken yasama sorumsuzluğu sınırsız mıdır, önce buna bir karar
vermek zorundayız. Bugün özellikle örneklerinin tekrarlandığı ülkede yaşanan
tutuklamalar, Türkiye’nin yaşadığı bu travmalar, yaşadığımız, özellikle Kobani
olayları sonrasında meydana gelen ve vatandaşlarımızın ölümüne sebep olan, 50
cana sebep olan olayların fitilini ateşleme şeklindeki eylemsel tutum ve
örgütlerin bilfiil birlikte hareket ettiği şeklindeki algı oluşturma üzerine
yapılmış çalışmalar acaba bu noktada yasama dokunulmazlığı sınırları içerisinde
kalmalı mıdır, kalmamalı mıdır, bunun kararını vermek zorundayız.
Burada Avrupa
İnsan Hakları Mahkemesinin daha önceki vermiş olduğu kararlarda da aslında
yasama dokunulmazlığının sınırsız olmadığı ifade edilmiş, daha önce Sakık
kararında olduğu gibi. Burada bizim değerlendirmemiz gereken ve bu noktada,
özellikle her kesimin Anayasa’ya uygunluk konusunda üzerine düşen sorumluluğu
milletvekili olarak bizlerin öncelikle yapması gerekir. Bizler, milletin
hukukunu savunurken aynı zamanda Türkiye Büyük Millet Meclisinin ve bizlerin de
hukukunu savunarak bu mücadeleyi ortaya koyabiliriz diye düşünüyorum. 
Burada daha
önceki, Milliyetçi Hareket Partili konuşmacının ifade ettiği gibi, hepimizin
hukuka uygun davranması gerektiği bir durumda Anayasa’nın 138’inci maddesi
açıktır. Burada hiçbir şekilde yargıyı etkileyecek şekilde soru, önerge
verilemeyeceği ifade edilmiştir, 2’nci maddesinde. Hâl böyleyken Anayasa
Mahkemesinin bu kararlarına karşı özellikle araştırma önergesinin verilmiş
olmasını bizatihi yargılamanın etkilenmesi süreci içerisinde olacağını
değerlendiriyoruz ve bu nedenle bu önergeye karşı olduğumuzu ifade ediyoruz. 
Hepinizi
saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ederim Sayın Altay.
MAHMUT TOĞRUL
(Gaziantep) – Sayın Başkan, AKP grubu adına konuşan hatip, MYK
kararlarıyla Kobani olaylarını ateşlediğimiz imasında bulunmuş ve bunun
neticesinde bizim, dokunulmazlıklarımızın kaldırılmasını hak ettiğimiz gibi bir
sataşmada bulunmuştur. 
BAŞKAN – İki
dakika…
MAHMUT TOĞRUL
(Gaziantep) – Mithat Bey konuşacaklar. 
BAŞKAN – Buyurun
Sayın Sancar. 
VII.- SATAŞMALARA İLİŞKİN KONUŞMALAR (Devam)
2.- Mardin Milletvekili Mithat Sancar’ın, Uşak Milletvekili
Mehmet Altay’ın HDP grup önerisi üzerinde AK PARTİ Grubu adına yaptığı
konuşması sırasında Halkların Demokratik Partisine sataşması nedeniyle
konuşması
MİTHAT SANCAR
(Mardin) – Değerli milletvekilleri, burada iki şeyi bir kez daha vurgulamak gerekiyor
galiba. “Yargı kararları üzerine Meclis araştırma yapamaz.” demek -sizi tenzih
ederek söyleyeceğim- hukuki cehalettir. Yargıyı etkilemenin nasıl olabileceğine
ilişkin ayrıntılı bir literatür vardır Türkçede de yabancı dillerde de.
Muktedirlerin, elinde güç bulunduranların müdahaleleri yargıyı etkilemektir ama
yargının işleyişi ile yargının verdiği bir kararla ilgili Meclis araştırması
istemek Meclisin en doğal hakkıdır, 138’inci maddeyle uzaktan yakından bir
alakası yoktur; öncelikle bunu belirtelim. Yargıya müdahalenin nasıl
olabileceğini görmek için Cumhurbaşkanının, Başbakanın, bakanların
açıklamalarına bakmak lazım.
Başkalarını çok
kolay itham ediyorsunuz ama size yönelik ithamlara gelince derhâl, kumpastan
söz ediyorsunuz. Bakın, ABD’de görülmekte olan bir davayla ilgili günlerdir her
düzeyde “kumpas”, işte “oyun” “siyasi komplo” deniliyor. Biz de diyoruz ki
arkadaşlar, bir yandan size yönelik ithamlar ortaya çıktığında bu kadar feveran
ediyorsunuz ama aynı şekilde, yargı kararı yokken başkalarını yargılamayı
kendinize hak görüyorsunuz, mahkûm etmeyi hak görüyorsunuz. Anayasa Mahkemesi
de aynı yanlışı yaptı ve bu, Anayasa Mahkemesinin ayrıca tarihi açısından da
önemlidir. 
Bakın, bizimle
ilgili bu karar AKP kapatma davasındaki o skandal gerekçeden farklı değildir.
Bu anlayış niye devam ediyor? Biz bunu soruyoruz. 
Sayın Başkan,
madem herkes bir dakika istedi, bana da bir dakika… 
BAŞKAN – Ama
sataşmadan dolayı olan süreleri uzatamıyorum, kusura bakmayın. 
MİTHAT SANCAR
(Devamla) – İyi, tamamlayalım, bitecek zaten.
BAŞKAN – Lütfen
Sayın Sancar... 
MİTHAT SANCAR
(Devamla) – Sataşma da yapmayacağız.
(Mikrofon
otomatik cihaz tarafından kapatıldı)
BAŞKAN – Lütfen
Sayın Sancar…
MAHMUT TOĞRUL
(Gaziantep) – Bir dakika Sayın Başkan…
BAŞKAN - Sayın
Sancar, sataşmadan dolayı iki dakika söz veriyoruz, hep de uygulamamız böyle.
Lütfen, ben de hassasiyet göstermenizi rica ediyorum. 
MİTHAT SANCAR
(Devamla) – O zaman şöyle söyleyeyim: Demokratlık hassasiyetinin geçmiş dönemde
sergilendiği ölçütlere uygun bir tutum bekliyoruz Anayasa Mahkemesinden,
Başkanından, üyelerinden ve AKP’li milletvekillerinden, AKP Grubundan. 
Teşekkür ederim.
(HDP sıralarından alkışlar) 
BAŞKAN –
Teşekkür ederim ben de. 
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekili Muş Milletvekili
Ahmet Yıldırım tarafından, Anayasa’yı ve insan haklarını korumakla görevli en
üst yargı mercisinin, içtihat teşkil eden önceki kararlarını tanımamış olması,
yasama sorumsuzluğu ve dokunulmazlığını görmezden gelmesiyle birlikte yerel
mahkemelerde devam eden yargı süreçlerini etkilemesi nedeniyle 22/11/2017
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, ön görüşmelerinin Genel Kurulun 22 Kasım 2017 Çarşamba
günkü birleşiminde yapılmasına ilişkin önerisi (Devam)
BAŞKAN -
Halkların Demokratik Partisi grup önerisini oylarınıza sunacağım: Kabul
edenler… Kabul etmeyenler… Öneri kabul edilmemiştir. 
Sayın
milletvekilleri, Cumhuriyet Halk Partisi Grubunun İç Tüzük’ün 19’uncu maddesine
göre verilmiş bir önerisi vardır. Şimdi onu okutup işleme alacağım ve
oylarınıza sunacağım.
3.- CHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, yolsuzlukla etkin mücadele için gerekli yolların
araştırılarak alınması gereken önlemlerin belirlenmesi amacıyla Türkiye Büyük
Millet Meclisi Başkanlığına verilmiş olan (10/86) esas numaralı Meclis
Araştırması Önergesi’nin, ön görüşmelerinin Genel Kurulun 22 Kasım 2017
Çarşamba günkü birleşiminde yapılmasına ilişkin önerisi
22/11/2017
Türkiye Büyük Millet Meclisi Başkanlığına
Danışma Kurulu
22/11/2017 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Engin
Altay 
 İstanbul

 Grup
Başkan Vekili 
Öneri: 
Türkiye Büyük
Millet Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan -yolsuzlukla etkin mücadele için gerekli
yolların araştırılarak alınması gereken önlemlerin belirlenmesi amacıyla-
(10/86) esas numaralı Meclis Araştırması Önergesi’nin görüşmesinin Genel
Kurulun 22/11/2017 Çarşamba günlü (bugün) birleşiminde yapılması önerilmiştir.
BAŞKAN –
Cumhuriyet Halk Partisi grup önerisinin gerekçesini açıklamak üzere öneri
sahibi olarak Trabzon Milletvekili Sayın Haluk Pekşen konuşacak. 
Buyurun Sayın
Pekşen. (CHP sıralarından alkışlar) 
CHP GRUBU ADINA
HALUK PEKŞEN (Trabzon) – Sayın Başkan, saygıdeğer milletvekilleri; doğrusu,
kamu bürokrasisinde son günlerde en önemli tartışma konularından bir tanesi
Türkiye’nin içerisine sürüklenmiş olduğu yolsuzluk gündemi. Yolsuzlukların ne
boyutta olduğu, nasıl olduğu, nasıl uygulandığı konusunda şahsi yorumlarımı
katmak istemiyorum çünkü bu Parlamentonun bu yolsuzlukların üzerine gitmesi
yönünde bir irade göstereceğine hâlâ inancım var ve bu umudu taşıyorum. Onun
için de mümkün olduğu kadar Sayıştay raporundan, tartışmalardan uzak, net ve
somut bilgileri size aktarmak istiyorum. 
Mesela Sayıştay
raporunda özellikle Fak-Fuk-Fon’un kömür dağıtımına ilişkin şöyle bir bilgi
notu var, diyor ki: “1.030 tane araç…” Ama maalesef, bu 1.030 aracın plakaları
da sahte, bu araçların kendileri de sahte. Bu araçlarla vatandaşlara sözde
kömür dağıtımı yapılmış. Çok enteresan, bu araçların bir kısmı otomobil, bir
kısmı da motosiklet. Motosikletle kömür dağıtımı yapılmış. Ama asıl enteresan
olan bir başkası var ki bir kamyon, Çorum Dodurga’dan çıkıyor, bir gün
içerisinde tam 2.700 kilometre, üzerindeki 20 ton kömürle yol yapıyor. Bu,
sizin vicdanınızı en az benim vicdanım kadar da sızlatıyordur. Bu Sayıştay
raporlarını görmezden geldiğiniz sürece, emin olun, bu ülkede siyaset de bu
çürümüşlükten nasibini alacak ve bunun bedelini siyaset de ağır bir şekilde
ödeyecektir. 
Fak-Fun-Fon’dan
“Fakir fukaranın evine kömür gönderiyorum.” gerekçesiyle propaganda
yapıyorsunuz. Siyaset yapma biçiminiz içerisinde, oy alma biçiminiz içerisinde
fakir fukaraya bu şekilde ulaşılan bir yöntem belirliyorsunuz. Peki, saygıdeğer
milletvekilleri, fakir fukaraya gönderdiğiniz kömürü 100 liraya mal edip,
devletin hazinesinden 420 lira para alıp bunu da yandaşlara aktarmayı hangi
vicdanla izah edeceksiniz? 
Size bir başka
örnek daha –isterseniz- aktarmak istiyorum. Bakın, 2,2 milyon ton dağıtılan
kömürün toplamı, kömürün toplam maliyeti yaklaşık 1 milyar dolar civarında ve
bu kömüre ilişkin hazineden alınan bu paraların kimin cebine aktarıldığı ve
aradaki rantın ne miktarda olduğunu hesaplarsanız devasa bir rakam çıkıyor.
Bunları Sayıştay raporlarında görmezden geleceğiz ve bu görmezden gelme sonsuza
kadar devam edecek mi sanıyorsunuz? O hâlde, bu yüce Parlamento niçin fakir
fukaranın hakkının bu kadar alenen, arsız ve hayasızca çalınmasına kayıtsız
kalıyor? 
Gelin,
bu yolsuzlukları araştırmakla ilgili bir komisyon kuralım. Madem bu
yolsuzlukların üzerine gitme yönünde bir irade oluşacak, er ya da geç bu
mutlaka olacak; o zaman gelin, bu Parlamento bu yolsuzlukların üzerine gitsin,
yapışalım bunların yakalarına. Niçin tüyü bitmemiş yetimin hakkını alenen
gasbetmelerine sessiz kalıyoruz, kayıtsız kalıyoruz? Ya da gelin, bu
yolsuzluklarla ilgili, Adalet Bakanlığı bir ihtisas mahkemesi oluştursun, biz
destek verelim, Parlamento destek versin. Bu ihtisas mahkemesi, bu yolsuzluğu
yapmaya kalkanlara, cüret edenlere uzman bir mahkeme olarak hadlerini
bildirsin. 
Bakın,
size birçok örnek daha anlatabilirim. Tavşanlı Tunçbilek’ten bir tane örnek
vereyim size: 2013 yılı, bir firma o bölgedeki kömür havzasının ihalesine giriyor,
116 milyon ton kömür ihalesine giriyor. “Ben burada büyük bir enerji santrali
kuracağım, 300 megavatlık bir enerji santrali kuracağım.” diyor, ihaleye
giriyor ve alıyor, 2013 yılından bugüne kadar bir tek çivi çakmıyor. Kurum ne
redevans alacaklarını takibe koyuyor ne de bu firmayla ilgili bir tek işlem
yapıyor. Hepimiz seyrediyoruz; 1 milyar dolar, tam 1 milyar dolar. 
HAYDAR
AKAR (Kocaeli) – Aynı firmayla ilgili bir tane değil, bir başka yer daha var. 
HALUK
PEKŞEN (Devamla) - Diğerleri de var ama asıl…
HAYDAR
AKAR (Kocaeli) – Aynı firmayla ilgili.
HALUK
PEKŞEN (Devamla) – Aynı firma… Sorduk, dedik ki bu kurumun redevans alacakları
takibe konu edilmiş mi? Bu firmadan 80 küsur milyon lira redevans alacağının
tahsili yönünde bir işlem yapılmış mı? Yok. 
Soruları
çoğaltmamız mümkün ama bu yalnızca orada değil, hangi kuruma el atarsanız atın
büyük bir yozlaşma, büyük bir yolsuzluk, büyük bir soygun düzenini görmemek
mümkün değil. Sayıştay raporlarını okuduğunuz zaman, zaten insan artık
tiksiniyor. Buna yüce Parlamentonun daha fazla sessiz kalmasını, kayıtsız
kalmasını anlamakta güçlük çekiyorum.
Hepinizi
saygıyla selamlıyorum. (CHP sıralarından alkışlar)
BAŞKAN –
Teşekkür ederim Sayın Pekşen.
Milliyetçi
Hareket Partisi Grubu adına Samsun Milletvekili Sayın Erhan Usta konuşacak.
Buyurun Sayın
Usta. (MHP sıralarından alkışlar)
MHP GRUBU ADINA
ERHAN USTA (Samsun) – Teşekkür ederim.
Şimdi,
Uluslararası Şeffaflık Örgütü diye bir uluslararası kuruluş var. Bu,
yolsuzlukla ilgili bir algı endeksi yapıyor. Geriye doğru, benim elimdeki
bilgilere göre, bu 1995’e kadar gidiyor, belki daha da gerisi olabilir yani
epeydir yapılan bir çalışma esas itibarıyla. Tabii, bu, nihayetinde algıyı
ölçen bir şey yani burada durumumuz iyileştiği zaman “ülkemizde yolsuzluk
azaldı”, durumumuz kötüleştiği zaman “mutlak olarak yolsuzluk arttı.” demek çok
mümkün olmayabilir. Bu, nihayetinde, bu işle ilgili olarak anket yapılan
kamuoyundaki algıyı ölçüyor fakat algı -işe iktisadi açıdan biraz bakacak
olursak- bazen o kadar önemli oluyor ki yolsuzluk olmuş olsun, olmamış olsun,
bir ülkede yolsuzluğun arttığına ilişkin algı kamuoyunda yaygınsa tabii, onun
sizin ekonominize maliyetleri oluyor, onun faiz üzerindeki etkisi oluyor, işte
kurunuz üzerinde etkisi oluyor gibi. 
Şimdi, buradaki
endekste Türkiye'nin durumuna baktığımızda, özellikle son üç yılda, daha
doğrusu bu Hükûmet döneminde şöyle: 2004’e kadar bir kötüleşme trendi var,
2004’ten sonra algı endeksinde Türkiye'nin yeri bir miktar iyileşiyor, 2008’de
durağanlaşıyor, 2008-2010 arasında durağan gidiyor, 2010 sonrasında ciddi bir
çöküntü başlıyor.
HAYDAR AKAR
(Kocaeli) – Sizin Hükûmetinizi yargılıyorlardı o dönemde, koalisyonu
yargılıyorlardı o dönemde, onun için… 
ERHAN USTA
(Devamla) – Arkadaşlar, son üç yılda, 22 basamak birden Türkiye’nin Yolsuzluk
Endeksi’ndeki sıralaması kötüleşmiş. Bu, öyle sıradan bir şey değil. Yani
buradan “İlla şu oluyor, bu oluyor.” demek istemiyorum. Bu bir endeks ve
uluslararası bir endeks, buna yatırımcılar bakıyor. Üç yılda 22 basamak bir
ülkenin durumunun kötüleşmesi bir felakete doğru gidiş demektir. Buna kayıtsız
kalmak mümkün değil. Buradaki detaylara, teknik detaylara şimdi vaktimiz
olmadığı için girmeyeceğim, oralara da baktığımızda aslında, sorular falan da
son derece güzel. Yani o yüzden bunun üzerine düşmek lazım. Tabii, bu nedensiz
de değil, onu söyleyeyim. 
Şimdi, nedir
yolsuzluğun önündeki en büyük engel? Bakın, 3 milyon kamu yöneticimiz var.
Varsayalım ki devleti yöneten üst düzey siyasetçilerimizin hepsi tertemiz
insanlar ama 3 milyon insanla çalışıyorsunuz. Bunların her bir durumda veya
milyarlarca dolar... Yaklaşık 1 trilyon TL’lik kamu kaynağı harcanıyor. Her
aşamada insanlar yolsuzluk yapabilir. Bunun çözümü nedir? Denetim sistemini
etkinleştirmektir.
Sayıştayla
ilgili bir kanun çıkarıldı çok gecikmiş olmakla birlikte, 5018 kapsamında daha
erken çıkması lazımdı. Kanun çıktı, ondan sonra 3 defa Sayıştay tırpanlandı. Şu
anda Sayıştay diye bir denetim yok. İç denetim -yarın grup önerisini
getireceğiz- sistemi kurulmaya çalışıldı, on yıl kurul üyeliğini yaptım,
uğraştık, ettik, önüne dünya kadar engel çıktı, iç denetim çalışmıyor.
Müfettişlerin motivasyonu bozuldu. Böyle bir sistemde, denetimin olmadığı bir
yerde yolsuzluğun artmış olması veya algının artmış olması yanlış değil. 
Yolsuzluğa yol
açan en önemli nedenlerden bir tanesi de ranttır, imar rantıdır. İmar rantıyla
ilgili rant vergisi konulsun diye defalarca konuşuldu burada.
(Mikrofon
otomatik cihaz tarafından kapatıldı) 
ERHAN USTA
(Devamla) – Çok affedersiniz Sayın Başkan.
Şimdi vakit
olmadığı için onun detayına giremeyeceğiz. Ancak burası çözülmediği sürece,
rant vergisi çözülmediği sürece bu yolsuzluğun önünü almak mümkün olmayacaktır.
Teşekkür ederim.
(MHP sıralarından alkışlar) 
BAŞKAN – Sayın
Usta, teşekkür ederim.
Halkların
Demokratik Partisi Grubu adına Adana Milletvekili Sayın Meral Danış Beştaş
konuşacak.
Buyurun Sayın
Danış Beştaş. (HDP sıralarından alkışlar) 
HDP GRUBU ADINA
MERAL DANIŞ BEŞTAŞ (Adana) – Sayın Başkan, değerli milletvekilleri; yolsuzluğun
araştırılmasıyla ilgili önerge aslında çok önemli ve gerçekten, Meclis olarak
bu konuyu daha ciddi, geniş ve derin bir şekilde araştırma ihtiyacı var çünkü
kamuoyundaki algı, aynı zamanda, Türkiye Yolsuzluk Algı Endeksi’nde de çok
çarpıcı bir şekilde yerini buluyor. 2013 yılından sonra bir gerileme başlamış
ve rakamlara baktığımızda, 2016 yılı endeks sonuçlarına göre, Türkiye 41 puan
alarak 176 ülke arasında 75’inci sırada yer almış Yolsuzluk Algı Endeksi’nde. 
HAYDAR AKAR
(Kocaeli) – 2013’ten sonra değil mi? 
MERAL DANIŞ
BEŞTAŞ (Devamla) – Birisi konuşunca cevap verme ihtiyacı duyuyorum, böyle bir
alışkanlığım var. 
Bu, tablonun ne
kadar vahim olduğunu aslında ortaya koyuyor. Fakat durum bu iken yolsuzluğun
genellikle üst düzeyde yapıldığını da kamuoyu çok yakından biliyor. Vatandaşın
yolsuzluk yapma olanakları yok -tırnak içinde, olanakları yok- küçük
hırsızlıklara büyük büyük cezalar verilirken milyarlarca lira ya da çok daha
büyük rakamlarla yapılan yolsuzluklar, usulsüzlükler aklanıyor; bu da, tabii ki
ciddi bir ayrımcılık ve eşitsizlik, kamuoyunun aslında dikkatinden kaçmıyor. 
Değerli
milletvekilleri, şu anda kayyumların yaptıkları yolsuzluklar çok ciddi bir
şekilde Diyarbakır’da, Mardin’de, Urfa’da, Siirt’te, birçok ilde tartışılıyor
ama bu gündeme getirildiğinde hemen önergeler reddediliyor, soruşturma
yapılmıyor. Bu konuda Şeffaflık Derneği var. Yönetim Kurulu Başkanı Oya
Özarslan’ın bir sözü çok dikkat çekiciydi, kesinlikle katılıyoruz. Diyor ki:
“Yolsuzluk -panzehri- güçlü kurumlarla, kuvvetler ayrılığıyla, denge ve fren
mekanizmalarına sahip bir hukuk devleti ilkesiyle ancak çözülebilir, bu
şeffaflık sağlanabilir.” Bizde böyle mi? Hayır? Melih Gökçek istifa ettirildi,
Kadir Topbaş istifa ettirildi, diğer belediye başkanları istifa ettirildi,
yolsuzluk yapmadıklarını hiç kimse söyleyemez; bizzat Hükûmet yetkilileri
zamanında “Parsel parsel sattınız.” dediler. Ee, vatandaşın ne günahı var? Bir
baklava çaldı diye çocuk ceza alıyor ama parsel parsel satanlara hiçbir şey
yokmuş gibi “Hadi git, evinde otur.” deniyor. İşte burada, halk, yurttaş
bunların hepsini görüyor; burada, yolsuzluklar büyüdükçe cezasızlığın daha da
büyüdüğünü çok net bir şekilde fark ediyor. Halk diliyle, gücü yoksula yetiyor,
gücü vatandaşa yetiyor devletin ama üst düzey yolsuzluklarda kesinlikle bunlar
dikkate alınmıyor. 
Şimdi, İsveç
Maliye Bakanı -çok dikkatimi çekmişti- Mona Sahlin, devlet kasasından çikolata
almak için 60 lira kullandığı ortaya çıkınca istifa etmişti. Peki, bizde ne
oluyor, yani şu anda yapılan tartışmalar? İşte yeni bir yönetmelik çıktı, Halkbankın
tabelasının neredeyse…
(Mikrofon
otomatik cihaz tarafından kapatıldı)
BAŞKAN –
Teşekkür ederim Sayın Danış Beştaş. 
MERAL DANIŞ
BEŞTAŞ (Devamla) – Tamamlıyorum. 
BAŞKAN – Bir
dakika daha, peki. 
MERAL DANIŞ
BEŞTAŞ (Devamla) – Zarrab dosyasıyla beraber Halkbanka yöntem geliştirilecek ve
yönetmelik geliyor. Şimdi, bunların hepsini kamuoyundan gizlemenin bir yolu
yoktur. Yolsuzluk varsa ve bu saklanıyorsa, bu er ya da geç ortaya çıkacaktır.
Hukuk devleti olma dışında, denge denetim dışında, bunların araştırılması
dışında, Meclisin yolsuzluklar konusunda güçlü bir irade ortaya koyması ve
yargının adil bir yargılamayla ceza vermesi dışında bir çıkış da yoktur çünkü o
yolsuzlukla gasbedilen paralar bu halkın cebinden çıkıyor, vergilerinden
çıkıyor. “Reza Zarrab 8,5 milyar dolarlık bir rüşvet dağıttı.” iddiası var. Bu
rüşveti kime verdi, bunun ortaya çıkması gerekiyor. İşte, bütün bunlar
yolsuzluğun en üstten araştırılması gerektiğini bize söylüyor. Bu nedenle
önergeyi destekliyoruz.
Teşekkür
ediyorum. (HDP sıralarından alkışlar) 
BAŞKAN –
Teşekkür ederim Sayın Danış Beştaş.
Adalet ve
Kalkınma Partisi Grubu adına Aydın Milletvekili Sayın Abdurrahman Öz konuşacak.
Buyurun Sayın
Öz. (AK PARTİ sıralarından alkışlar) 
AK PARTİ GRUBU
ADINA ABDURRAHMAN ÖZ (Aydın) – Sayın Başkan, değerli milletvekilleri; CHP grup
önerisi üzerine söz almış bulunuyorum. Genel Kurulu saygıyla selamlıyorum.
Meclis
araştırması açılmasına ilişkin grup önerisinin gerekçesinde belirtildiği üzere,
ülkemiz, Birleşmiş Milletler Yolsuzlukla Mücadele Sözleşmesi’ni, Avrupa Konseyi
Yolsuzluğa Karşı Özel Hukuk Sözleşmesi’ni ve OECD Uluslararası Ticari
İşlemlerde Yabancı Kamu Görevlilerine Verilen Rüşvetlerin Önlenmesi
Sözleşmesi’ni imzalamış ve onaylamıştır. Ayrıca, 1 Ocak 2004 tarihinden beri
Avrupa Konseyinin söz konusu sözleşmelerinin takip mekanizması olan GRECO’nun
da üyesidir.
Yolsuzlukla
mücadele kapsamında iç mevzuat olarak 3628 sayılı Mal Bildiriminde Bulunulması,
Rüşvet ve Yolsuzluklarla Mücadele Kanunu hâlen yürürlüktedir. 
Saydamlığı
engelleyen ve yolsuzluğu besleyen faktörlerin ortadan kaldırılması suretiyle
daha adil, hesap verebilir, saydam ve güvenilir bir yönetim anlayışının
geliştirilmesi amacıyla Başbakanlık Teftiş Kurulu tarafından hazırlanan
Saydamlığın Artırılması ve Yolsuzlukla Mücadelenin Güçlendirilmesi Stratejisi,
Bakanlar Kurulunca 1 Şubat 2010 tarihinde kabul edilmiştir. 
5918 sayılı Türk
Ceza Kanunu ile Bazı Kanunlarda Değişiklik Yapılmasına Dair Kanun’un 9’uncu
maddesiyle 5326 sayılı Kabahatler Kanunu’na “Tüzel kişilerin sorumluluğu”
başlıklı 43/A maddesi eklenmişti. Bu düzenlemeyle mevzuatımız Yolsuzluğa Karşı
Ceza Hukuku Sözleşmesi’ndeki tüzel kişilerin cezai sorumluluğuna ilişkin
standartlara uygun hâle getirilmiştir. 
Yine,
2 Temmuz 2012 tarihinde Meclisimizce kabul edilip 5 Temmuz 2012 tarihinde
yürürlüğe giren 6352 sayılı Kanun’la rüşvetle ilgili düzenlemeler GRECO
standartlarına çıkartılmış ve yolsuzlukla yapılan mücadelede Hükûmetimizin
duruşu bu düzenlemeyle de ortaya konulmuştur. 
Cumhuriyet
Halk Partili milletvekili arkadaşımız Sayıştay raporlarından bahsederek bir
kısım iddialarda bulunmuştur. Sayıştay, biliyorsunuz yüksek yargı organıdır ve
Sayıştay denetçileri kurumları inceledikten sonra denetçi raporlarına istinaden
Sayıştaydaki ilgili dairelerde yargılama yapılmaktadır. Bu yargılamanın
sonucunda verilen kararlar mahkeme kararı olarak infaz edilmektedir ve gereği
de yapılmaktadır. Bu çerçevede, Sayıştay raporuna rağmen veya Sayıştayın ilgili
dairesinin kararına rağmen yapılmış veya eksik bırakılmış herhangi bir husus
söz konusu değildir. 
Yolsuzluğa
karşı olma ve yolsuzlukla mücadele insani, ahlaki, dinî ve hukuki bir görevdir.
Yolsuzlukla mücadele, siyaset yapan, ülkeyi yöneten bizler için de aynı zamanda
milletimize karşı sorumluluğumuzdur. 
Başkanım,
otuz saniye…
BAŞKAN
– Peki, buyurun. 
ABDURRAHMAN
ÖZ (Devamla) – Belediyeler başta olmak üzere tüm kamu görevlileri yönünden
yolsuzlukla etkin mücadele edilmesi gerektiğine inanıyor ve bu mücadeleyi de
sonuna kadar destekliyoruz.
(Mikrofon
otomatik cihaz tarafından kapatıldı) 
ABDURRAHMAN
ÖZ (Devamla) – Grup önerisinde genel ve soyut ifadelere yer verilmiş olması, AK
PARTİ hükûmetleri döneminde yapılmış mücadelenin ve mevzuat değişikliklerinin
göz ardı edilmiş olması sebebiyle grup önerisi aleyhinde olduğumuzu ifade ediyor,
Genel Kurulu saygıyla selamlıyorum. (AK PARTİ sıralarından alkışlar) 
BAŞKAN – Teşekkür ederim Sayın Öz. 
Cumhuriyet Halk Partisi grup önerisini oylarınıza
sunuyorum: Kabul edenler… Kabul etmeyenler… Öneri kabul edilmemiştir. 
Gündemin “Seçim” kısmına geçiyoruz. 
VIII.- SEÇİMLER
1.- Başkanlık Divanı Üyeliklerine Seçim
BAŞKAN – Sayın milletvekilleri, şimdi 26 Dönem ikinci
devre Türkiye Büyük Millet Meclisi Başkanlık Divanı üyelikleri için seçim
yapacağız.
Başkanlık Divanı üyeliklerine siyasi parti gruplarınca
bildirilen adayları gösteren listeyi okutup oylarınıza sunacağım.
Şimdi listeleri okutuyorum:
Türkiye Büyük Millet Meclisi










İkinci Devre Başkanlık Divanı Üyelikleri
Aday Listesi



Başkan Vekillikleri





Adı-Soyadı


Seçim Çevresi


Siyasi Parti Grubu





Ahmet Aydın


Adıyaman


AK PARTİ





Yaşar Tüzün


Bilecik


CHP





Ayşe Nur Bahçekapılı


İstanbul


AK PARTİ





Pervin Buldan


İstanbul


HDP








Kâtip
  Üyelikler








Adı-Soyadı


Seçim Çevresi


Siyasi Parti Grubu





Sema Kırcı


Balıkesir


AK PARTİ





Fehmi Küpçü


Bolu


AK PARTİ





Bayram Özçelik


Burdur


AK PARTİ





Nurhayat
  Altaca Kayışoğlu


Bursa


CHP





Bülent Öz


Çanakkale


CHP





Mehmet
  Necmettin Ahrazoğlu


Hatay


MHP





Vecdi Gündoğdu


Kırklareli


CHP





İshak Gazel


Kütahya


AK PARTİ





Mustafa Açıkgöz


Nevşehir


AK PARTİ





Mücahit Durmuşoğlu


Osmaniye


AK PARTİ





Barış Karadeniz


Sinop


CHP








İdare Amirlikleri




Adı-Soyadı





Seçim Çevresi


Siyasi Parti Grubu




İbrahim Özdiş





Adana


CHP




Ahmet Gündoğdu





Ankara


AK PARTİ




Erkan Haberal





Ankara


MHP




Sırrı Süreyya Önder





Ankara


HDP




Salim Uslu





Çorum


AK PARTİ




Orhan Karasayar





Hatay


AK PARTİ




Ceyda Bölünmez Çankırı





Mardin


AK PARTİ














BAŞKAN – Kabul
edenler… Kabul etmeyenler… Kabul edilmiştir.
Başkanlık Divanı
üyeliklerine seçilen sayın milletvekillerinin görev süresi 25 Kasım 2017 tarihi
itibarıyla başlayacaktır.
Seçilen
milletvekillerini kutluyor, başarılar diliyorum. (AK PARTİ ve CHP sıralarından
alkışlar) 
Alınan karar
gereğince sözlü soru önergelerini görüşmüyor ve gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz. 
1’inci sırada
yer alan, Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ve İstanbul Milletvekili Mehmet Akif
Hamzaçebi'nin 6306 Sayılı "Afet Riski Altındaki Alanların Dönüştürülmesi
Hakkında Kanun", 2981 Sayılı "İmar ve Gecekondu Mevzuatına Aykırı
Yapılara Uygulanacak Bazı İşlemler ve 6785 Sayılı İmar Kanununun Bir Maddesinin
Değiştirilmesi Hakkında Kanun" ve 4706 Sayılı "Hazineye Ait Taşınmaz
Malların Değerlendirilmesi ve Katma Değer Vergisi Kanununda Değişiklik Yapılması
Hakkında Kanun"da Değişiklik Yapılması Hakkında Kanun Teklifi ile Plan ve
Bütçe Komisyonu Raporu’nun görüşmelerine kaldığımız yerden devam edeceğiz. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/884) ve İstanbul
Milletvekili Mehmet Akif Hamzaçebi'nin 6306 Sayılı "Afet Riski Altındaki
Alanların Dönüştürülmesi Hakkında Kanun", 2981 Sayılı "İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı
İmar Kanununun Bir Maddesinin Değiştirilmesi Hakkında Kanun" ve 4706
Sayılı "Hazineye Ait Taşınmaz Malların Değerlendirilmesi ve Katma Değer
Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502) (x)
BAŞKAN –
Komisyon? Yerinde
Hükûmet?
Yerinde. 
Dünkü
birleşimde İç Tüzük’ün 91’inci maddesine göre temel kanun olarak görüşülen 502
sıra sayılı Kanun Tasarısı’nın dördüncü bölümü üzerindeki 101’inci madde
üzerinde önerge işlemlerinde kalınmıştı. Şimdi 101’inci maddenin önerge
işlemlerine başlayacağız. 
101’inci
madde üzerinde üç adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 101’inci maddesinin tasarı metninden
çıkarılmasını arz ve teklif ederiz. 
 Erol Dora Dilek
Öcalan Mahmut Toğrul
 Mardin Şanlıurfa Gaziantep
 Mehmet Ali Aslan Feleknas
Uca Behçet Yıldırım
 Batman Diyarbakır Adıyaman
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ İBRAHİM AYDEMİR (Erzurum) – Katılmıyoruz efendim. 
BAŞKAN
– Hükûmet? 
BAŞBAKAN
YARDIMCISI BEKİR BOZDAĞ (Yozgat) – Katılmıyoruz Başkanım. 
BAŞKAN
– Önerge üzerinde Adıyaman Milletvekili Sayın Behçet Yıldırım konuşacak. 
Buyurun
Sayın Yıldırım. (HDP sıralarından alkışlar)
BEHÇET
YILDIRIM (Adıyaman) – Teşekkürler Başkanım. 
Sayın
Başkan, değerli milletvekilleri, ekranları başında bizleri izleyen sevgili
halkım; hepinizi saygıyla selamlıyorum. 
Emekçiyi,
köylüyü, dar gelirliyi ezmeye yönelik, holdingleri ve sermayedarları koruyan,
kollayan 125 maddelik bu yasa tasarısında Adıyaman’ı yakından ilgilendiren,
Adıyaman’ı derinden yaralayan tütün konusunda halkımın sesi soluğu olmaya
çalışıyorum. Onun için, Adıyaman yöresinde çok kullanılan Kürtçe bir atasözü,
bir deyimle sözlerime başlamak istiyorum. “…”(x) Yani yas yerinde herkes kendi ölüsüne ağlarmış.
Benim için de yas, bu torbada tütüne gelen yasaktır; benim için yas, tütünün
önüne çekilen settir; benim için yas, Adıyaman'ın can damarı olan tütünün
bitirilmesidir. (HDP sıralarından alkışlar) 
Öncelikle halkın
haklı talepleri için yaptığı eylem ve etkinlikleri sindirmeye yönelik tavır
gösteren, “AKP zarar görmesin, AKP'li vekiller yıpranmasın.” düşüncesinde olan,
AKP'nin menfaatlerini Adıyaman'ın menfaatleri önünde tutan kişi ve kesimler
–ki, onlar kendilerini biliyor-gözünüz aydın; Adıyaman tütünü bitti, Adıyaman
tütünü öldü. “Yok, tütün yasaklanmıyor, önü açılıyor.” diyenlerin kim olduğunu
halkımız da çok iyi biliyor, tarih de biliyor; bunları yazacaktır ve bunları
yargılayacaktır.
“Kooperatifler
aracılığıyla tütünün önünü açıyoruz.” yalanını uydurdunuz, bu yalana kendiniz
inandınız, çevreyi inandırdınız, şimdi de gariban halkımızı inandırmaya
çalışıyorsunuz. Daha önce de söyledim, şimdi de tekrarlıyorum: İktidarın bir
hastalığı var. Hastalığın adı "mitomani” yani söylediği yalana inanma
hastalığı.
Bakın, şimdi,
Rıza Sarraf davası görülecek Amerika’da. Yaptığı usulsüzlükler, rüşvetlere bile
kılıf uydurmaya çalışan bir iktidar ve çamur medyası var. Şimdiden "Rıza
Sarraf’ı yargılayan hâkim ve savcılar FETÖ‘cü.” ya da “Kumpas.” deyip bu yalana
sarılıyorsunuz, buna inanmaya çalışıyorsunuz. Ama orası Türkiye değil, yargıyı
etkileyebileceğinizi düşünüyorsanız yanılıyorsunuz. Gizli pazarlıklar için
Amerika'ya gidip gelmeleriniz de fayda etmez.
Şimdi, tütün
için çok yalan söylediniz. Halkı dinlemediniz. Yandaş STK’larınızla, size yakın
kesimlerle konuşarak, allem edip kallem edip tütünün önüne set çektiniz. Eğer
halkı dinleseydiniz üreticinin de, küçük esnafın da, tüketicinin de kabul
edeceği, size sunduğu 11 maddelik, tütünle ilgili çözüm önerilerimizi
önemserdiniz. Bunu ben değil, bunu halkımız istiyor ama bunların hepsini es
geçtiniz. 
Şimdi, tütün
için öyle bir proje, öyle bir üretim alanı düşünün ki köyden kente göçü
engellesin, sosyal dokuyu korusun, ciddi bir istihdam alanı yaratsın, üretici
emeğinin karşılığını aldığı için kazansın, esnaf ticaretini yaptığı için
kazansın ve tüketici ucuza mal ettiği için tasarruf etsin; ayrıca, cezayla,
yasaklarla önlemeye çalıştığınız yurt dışından getirilen sigara kaçakçılığını
önlesin. İşte, sarmalık kıyılmış tütün üretimi ve ticaretinin fiilî olarak
hâlihazırdaki durumu bu. Peki, böyle hem üreten açısından hem tüketen açısından
kazandıran bir projeye, üreticisinden tüketicisine kadar, küçük esnafı da
kapsayacak şekilde bir yasallık kazandırmayı niye düşünmezsiniz?
Biraz önce
belirttiğim bu durumdan üretici, sarmalık kıyılmış tütün satan küçük esnaf ve
bunu tüketen vatandaş memnun. Peki, kim rahatsız? 1) Yabancı sigara
fabrikaları. 2) Sigara kaçakçıları. 3) Vergi alamadığı için Hükûmet rahatsız.
“Sigara
kaçakçıları kazansın.” diyecek kimse yok zaten. Geriye kalıyor yabancı sigara
firmalarının kayıpları ve vergi kaybı. Çok millî olduğunuzu iddia ediyorsunuz,
yabancı sigara fabrikalarını da düşünecek hâliniz yok. Peki, vergi kaybını
nasıl önleyebiliriz? “Vergi kaybım var.” diye yerel üretimi bitirerek bunu
temin etmeye çalışmak zaten akıl kârı değil. Ha, illa vergi alınacaksa buna da
kimsenin itirazı yok. Ancak millî ve yerli olmanın gereği olarak…
Tütün
üretiminden tüketimine kadar oluşan bu fiilî durumu yasak hâle getiriyorsunuz.
Az vergiyle kendi üreticinizi ve kendi insanınızı destekleyerek yasal güvence
vereceksiniz, çözüm burada. Yoksa yasaklayarak, vergi oranları belirsiz
kooperatif seçenekleriyle insanları açlığa mahkûm ederek bir çözüm yaratamazsınız.
Bu problemin çözümü küçük çiftçiye, üreticiye, esnafa yasak getirmek değil;
mevcut üretim ve pazarını yasal hâle getirmektir diyor, Genel Kurulu saygıyla
selamlıyorum. (HDP sıralarından alkışlar) 
BAŞKAN –
Teşekkür ederim Sayın Yıldırım.
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 101’inci
maddesinde geçen “eklenmiştir” ibaresinin “ilave edilmiştir” şeklinde
değiştirilmesini arz ve teklif ederiz.
Saygılarımızla.
 Bülent Kuşoğlu Mehmet
Bekaroğlu Lale Karabıyık
 Ankara İstanbul Bursa
 Bihlun Tamaylıgil Zülfikar
İnönü Tümer Musa Çam
 İstanbul Adana İzmir
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ İBRAHİM AYDEMİR (Erzurum) – Katılmıyoruz efendim.
BAŞKAN
– Hükûmet?
BAŞBAKAN
YARDIMCISI BEKİR BOZDAĞ (Yozgat) – Katılmıyoruz Başkanım.
BAŞKAN
– Önerge üzerinde Adana Milletvekili Sayın Zülfikar İnönü Tümer konuşacak.
Buyurun
Sayın Tümer. (CHP sıralarından alkışlar) 
ZÜLFİKAR
İNÖNÜ TÜMER (Adana) – Sayın Başkan, değerli milletvekilleri; cuma günü tüm
yurtta Öğretmenler Günü kutlanacak. Ulu Önder Mustafa Kemal Atatürk’ün
geleceğimizi emanet ettiği öğretmenlerimizin gününü şimdiden kutlar, özlük
haklarının iyileştirilmesini diler, atama bekleyen yüz binlerce öğretmen adayı
ve sağlık emekçisi için verilen sözlerin yerine getirilmesini, atandığı hâlde
güvenlik soruşturması nedeniyle bekletilenlerin bir an önce göreve
başlatılmasını ümit ederim.
Saygıdeğer
milletvekilleri, görüşülmekte olan tasarının 101’inci maddesinde yapılmak
istenen değişiklikle ilgili Cumhuriyet Halk Partisi Grubumuzun adına söz almış
bulunuyorum. Elektronik haberleşmeyle ilgili düzenleme yapılan maddelerde
devasa kâr ve gelirlere sahip üç büyük şirketin lehine bir düzenleme yapılarak
vergi affı getirilmektedir. Tek kalemde bu şirketlerin borçlarının silinmesi,
yalnızca sermaye sahiplerini koruyacak ve işin bütün vebalini vatandaşa
yükleyecek bir düzenlemedir çünkü özel iletişim vergisinin yüzde 7,5’e
sabitlenmesi, internet kullanımı vergisinin yüzde 50 artışı anlamına
gelmektedir. Bu durum vergi adaleti açısından yine dar gelirli-zengin ayrımı
yapılmadığını göstermektedir. Vatandaşın cebine, emekçinin gelirine göz koyan
bir düzenleme söz konusudur.
Vergi
adaleti sağlamayan bu sistem sürekli yozlaştırılmaktadır. Vergi adaletinden
bahis, toplumsal barışın sağlanmasıdır ancak bunun yerine hep sermaye kesimleri
korunmakta ve yaşam alanlarının her tarafına bu yozlaşma yayılmaktadır.
Devletin asli geliri vergilerdir ve sağlıklı, adil bir vergi sistemi toplumsal
barış ve adaletli bir yaşam için elbette ki en temel dinamiktir. Vergi
sisteminin adaletli olmasının birinci koşulu ödeme gücü ilkesidir. Arzumuz, az
kazanandan az, çok kazanandan çok vergi alarak toplumsal ihtiyaçların
karşılanması, bu sayede kamusal hizmet aracılığıyla toplumsal eşitsizliğin
giderilmesi, toplumun geleceğinin güvenli bir şekilde biçimlendirilmesi ve
sağlıklı bir büyümedir. 
Değerli
milletvekilleri, Anadolu’nun en ücra yerlerinde yaşayan özellikle dar ve orta
gelirli vatandaşlarımızın devlete bağlılıklarına paralel olarak vergi
borçlarını eksiksiz ve zamanında ödeme gayretinde olduğunu özellikle belirtmek
istiyorum. Bu torba yasa, büyük şirketlere ve sermaye gruplarına kolaylıklar
sağlayadursun, Türkiye'nin birçok bölgesinde hâlâ cep telefonu görüşmesi
yapamayan yerler olduğunu belirtmekte fayda görüyorum. Örneğin, 2,5 milyon
nüfuslu Adana merkezinde, bazı mahallelerin yanı sıra Aladağ, Ceyhan, Çukurova,
Feke, İmamoğlu, Karaisalı, Karataş, Kozan, Pozantı, Saimbeyli, Sarıçam, Seyhan,
Tufanbeyli, Yumurtalık, Yüreğir ilçe merkezlerinin bazı bölümlerinde, özellikle
uzak ilçelerin birçok mahallesi ile dağ köylerinde cep telefonlarının aksesuar
olarak kullanıldığını vurgulamak istiyorum. Mesela, Aladağ’daki yurt yangınında
hayatını kaybeden minik kız çocuklarımızın ailelerinin yaşamaya çalıştığı
Köprücük, Kışlak ve Karahan köylerinde taşıma hayvan sırtlarında yapılırken,
yol başta olmak üzere su ve elektrik büyük sorun olarak karşımızda dururken,
telefon kullanmak da imkânsızdır. 
Gerçekten, bu
ülkenin tamamını kapsayan adaletli bir vergi sistemi getirilmek isteniyorsa
öncelikle yoksul ve dar gelirli vatandaşlarımızın eşit hizmet almasının da önü
açılmak zorundadır. Türkiye'nin birçok yerinde oldukça zor coğrafyalarda
yaşamlarını idame ettirmeye çalışan insanlarımız bu Meclisin hak-hukuk-adalet
üçgeninde çalışmalar yapmasını, kendilerine doğrudan sirayet edecek
iyileştirmeleri ve hizmetleri beklemektedir. Zira bizim gerçekliğimiz
köylülerimizdir, çiftçimizdir, gariban vatandaşlarımızdır. Bu insanlarımızı
görmezden geldiğimiz sürece vicdanlı, merhametli, hakkaniyetli bir düzen
sağlamamıza imkân yoktur. 
Değerli
milletvekilleri, torba yasanın bütününün değerlendirmesinden çıkan sonuç,
Türkiye'nin makroekonomik çevresinin tamamen çökertilmesidir. Ayrıca, bu torba
yasa tasarısında açık sınıfsal tercih de yapılmaktadır. Bu tasarıyla maliye
politikasının tüm araçları üst gelir sınıfına dar ve orta gelirli sınıflarından
transfer yapılması yönünde kullanılmaktadır. Üretenden geliri kadar vergi alan
hakkaniyetli bir ekonomik düzene hasret kalan ülkemiz bu değişiklikler nedeniyle
eşitsizliklerle karşı karşıya kalmaktadır. Üzülerek belirtiyorum ki, bir kez
daha, günü kurtaran, orta vadede ekonomiyi daha fazla daraltacak adımlar
atılmaktadır. Eşitlikçi, hakkaniyetli ve bilim temelli bir ekonomik
düzenlemeden her geçen gün daha da uzaklaşılmaktadır. Zira vergi
düzenlemelerinde dar gelirli toplum kesimi dikkate alınmadan yapılmış torba
yasa hem doğrudan hem dolaylı olarak tüm vergi yükünü dar ve orta gelirli
sınıfların üzerine yıkan bir düzenleme içermektedir. 
Çağdaş,
aydın, bilimi esas alan, dar gelirli vatandaşları hizmetin odağına oturtan bir
anlayışın hâkim olması dileğimle hepinize saygılarımı sunarım. (CHP
sıralarından alkışlar) 
BAŞKAN –
Teşekkür ederim Sayın Tümer.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 101’inci maddesinde yer alan “iki yıl
içerisinde” ibaresinin “on yıl içerisinde” şeklinde değiştirilmesini arz ve
teklif ederiz.
 Mehmet Parsak Baki
Şimşek Mehmet Necmettin Ahrazoğlu
 Afyonkarahisar Mersin Hatay
 Fahrettin Oğuz Tor Arzu
Erdem
 Kahramanmaraş İstanbul
BAŞKAN –
Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ İBRAHİM AYDEMİR (Erzurum) – Katılmıyoruz efendim.
BAŞKAN
– Hükûmet?
BAŞBAKAN
YARDIMCISI BEKİR BOZDAĞ (Yozgat) – Katılmıyoruz Sayın Başkan.
BAŞKAN – Önerge
üzerinde Afyonkarahisar Milletvekili Sayın Mehmet Parsak konuşacak.
Buyurun Sayın
Parsak. (MHP sıralarından alkışlar)
MEHMET PARSAK
(Afyonkarahisar) – Aziz Türk milleti, saygıdeğer milletvekilleri; torba yasa
tasarısının 101’inci maddesine dair Milliyetçi Hareket Partisi olarak
verdiğimiz önergeye dair söz almış buluyorum. Bu vesileyle hepinizi
saygılarımla selamlıyorum.
Değerli
milletvekilleri, gene bir torba yasayı görüşüyoruz ve bu torba yasalara dair
Milliyetçi Hareket Partisi olarak şu ana kadar defalarca haklı olarak ifade
ettiğimiz isabetli eleştirilerimizi bu aşamada tekrar edecek değilim ama en
azından bu torbadaki eksikliklere dair bazı hususlara temas etmek isterim
önergemizin içeriğine geçmeden önce. 
Gene bir torba
yasayı görüşüyoruz ama burada ciddi içerik eksiklikleri söz konusu. Personel
taleplerinden tutun, toplumumuzun çeşitli kesimlerine yönelik çok ciddi çözüm
bekleyen sorunlara ve taleplere yönelik hemen hemen kayda değer hiçbir hususun
bu torba yasada olduğunu söyleyemiyoruz ne yazık ki. 
Personel
taleplerinden başlayalım: İşte, taşeron işçilerimiz kadro bekliyor uzun
yıllardır ve son dönemlerde, özellikle son haftalarda sürekli olarak bu da
gündemde ama hâlâ ortaya çıkmış olan bir tasarı, bir teklif söz konusu değil.
Merakla takip ediyoruz ve bu noktadaki haklı taleplerin yerine getirilmesini
Milliyetçi Hareket Partisi olarak istiyoruz. 
Aynı şekilde
4/C’liler uzun yıllardır sorunlarının çözülmesini beklemekte, bunlarda da ne
yazık ki herhangi bir aşama kaydedilmiş değil. 
Atanamayan
öğretmenler, biraz önce zikredildi, 24 Kasım yaklaşmakta, onlara bu yönde bir
müjde vermemiz, onların sorunlarını bu yönüyle çözmemiz gerekiyor, ne yazık ki
torba yasanın içerisinde bu da yok. 
Sadece personel
talepleri mi? Evet, tabii ki de değil. Personel taleplerinin dışında da
çiftçilerimizin, esnaflarımızın, emeklilerimizin, her toplum kesimimizin haklı,
isabetli, yerinde ve önemli sorunları var çözüm bekleyen, onlara dair de ne
yazık ki bu torba yasanın içerisinde herhangi bir şey yok ve ben Milliyetçi
Hareket Partisinin bir milletvekili olarak bütün bu sorunların aynı torbada
çözülebilmesinin mümkün olmadığını da biliyorum ama en azından bizzat kanun
teklifimde bulunan iki hususu da burada vurgulamadan geçemeyeceğim değerli
milletvekilleri.
Gerçekten,
bunların en başında atanamayan sağlıkçılara kadro verilmesi yönünde bir kanun
teklifim var. Ben bu kanun teklifini verdiğimde, değerli milletvekilleri,
atanamayan 350 bin sağlıkçımız vardı, bugün bu sayı 450 bine ulaştı. Atanamayan
sağlıkçılar geçtiğimiz hafta eylem yapıp çığlıklarını, seslerini duyurmaya
çalıştılar ama katedilmiş bir mesafe yok. Az sayıda atanabilme imkânına kavuşmuş
olanlar da ne yazık ki şu anda atanmaya hak kazandıkları hâlde aylardır atamayı
bekliyorlar, onların dahi sorunları çözülebilmiş değil ne yazık ki.
Gene, içinden
geldiğim mesleğimizin, avukatlığın, yargının bir alanı olarak mübaşirlerimizin
sorunlarının çözülmesine yönelik olarak bir kanun teklifimiz var. Yani yargının
4’üncü ayağı olarak kabul edilen mübaşirlerin, özellikle de son dönemde çok
ağır şartlar içinde çalışmalarına rağmen genel idare hizmetleri sınıfına
geçirilmesi yönünde haklı talepleri vardı, bunu yasa teklifi olarak getirdik. 5
bin civarında mübaşirimiz var. Maliyeye, bütçeye bunun çok ağır yükleri,
vesaireleri de söz konusu değil ama bu teklifimiz de henüz kabul edilmedi,
kabul edilmediği gibi işbu torba da dâhil şimdiye kadar gelen hiçbir torba yasa
tasarısının içinde bunu da göremedik. Toplumumuzun bu ve bunun gibi pek çok
haklı, yerinde, isabetli, çözülmesini beklediği meseleler var. Milliyetçi
Hareket Partisi olarak bunların, şimdiye kadar olduğu gibi bundan sonra da
takipçisi olmaya devam edeceğiz. 
Gelelim
önergemize: Önergemizde, işbu torba yasanın 101’inci maddesi çerçevesinde,
işletmecinin tüketiciden haksız olarak tahsil ettiği bedellere ilişkin bir
düzenleme söz konusu. Burada gayet isabetli bir şekilde, şayet işletmeci
tüketiciden haksız bir ödeme aldıysa bunun geri ödenmesi yönünde bir düzenleme
var ve bunun için de iki yıllık bir süre öngörülmüş. Yani bir haksız ödeme söz
konusu tüketicinin yaptığı ama bu haksız ödeme tespit edildiğinde tüketici,
tüketici hukukuyla paralel olarak –öyle düşünülmüş çünkü anlaşıldığı kadarıyla-
iki yıl içerisinde bunu talep ederse kendisine iade edilsin, eğer iki yıl
içinde talep etmezse ilgili bakanlığa aktarılsın. Burada tüketicinin hakkını
korumak adına daha dar ve daha sınırlı süreyi değil de Türk Borçlar
Kanunu’muzdaki on yıllık süreyi esas alalım. Tüketici iki yılda değil, bu yönde
bir haksız ödemeyi geri almak gibi bir hakka sahipse on yıl içerisinde iade
isteyebilsin, bu mümkün olmazsa on yıldan sonra ilgili bakanlığa gelsin. 
Önergemiz bundan
ibarettir. Son derece haklı ve isabetli bir önergedir. Bu yönüyle, önergemizin
kabulünü Genel Kuruldan talep ediyor, sizleri bir kere daha saygılarımla
selamlıyorum. (MHP sıralarından alkışlar)
BAŞKAN –
Teşekkür ederim Sayın Parsak.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Birleşime on
dakika ara veriyorum.
Kapanma Saati: 17.29
BEŞİNCİ OTURUM
Açılma Saati: 17.46
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Fatma KAPLAN HÜRRİYET (Kocaeli), Fehmi KÜPÇÜ (Bolu)
-----0-----
BAŞKAN – Türkiye
Büyük Millet Meclisinin 27’nci Birleşiminin Beşinci Oturumunu açıyorum.
502 sıra sayılı
Kanun Tasarısı’nın görüşmelerine devam ediyoruz. 
Komisyon
yerinde, Hükûmet yerinde. 
V.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Ayşe Nur
Bahçekapılı’nın, Malatya’da yaşanan bazı evlerin kapılarının işaretlenmesi
olayıyla ilgili İçişleri Bakanlığının verdiği bilgiye ilişkin konuşması 
BAŞKAN – Sayın milletvekilleri, biraz önce Sayın Gülay
Yedekci’nin gündeme getirdiği konuyla ilgili İçişleri Bakanımız Sayın Süleyman
Soylu’yla görüştüm. Bana aktardıklarını sizinle paylaşmak istiyorum. 
Bu işaretlenme olayı sabaha karşı saat 02.00-03.00
civarında olmuş ancak bu bilinmeden, bu sabah Malatya Valisi, bütün Alevi
dernekleri ve Alevi dedeleriyle birlikte bir kahvaltıda berabermiş. Kimsenin
haberi yokmuş, bu toplantıdan, bu kahvaltıdan sonra bu durum öğrenilmiş. Hem
Cumhuriyet Halk Partisinin İl Başkanına Sayın Veli Ağbaba telefon etmiş,
ilgilenmiş hem de Adalet ve Kalkınma Partisi İl Başkanı bu konunun üzerinde.
İçişleri Bakanımız bu konunun bir provokasyon olduğunu ve bütün Emniyet
güçleriyle bu konunun araştırıldığını bana iletti, ben de sizinle paylaşmak
istedim bu konuyu. Şu anda Emniyetimizin bütün güçleri bu konuyu, kimin
provokasyon yarattığını veya ne amaç içinde olduğunu araştırmakla meşgul. 
GÜLAY
YEDEKCİ (İstanbul) – Teşekkür ediyorum. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/884) ve İstanbul
Milletvekili Mehmet Akif Hamzaçebi'nin 6306 Sayılı "Afet Riski Altındaki
Alanların Dönüştürülmesi Hakkında Kanun", 2981 Sayılı "İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı
İmar Kanununun Bir Maddesinin Değiştirilmesi Hakkında Kanun" ve 4706
Sayılı "Hazineye Ait Taşınmaz Malların Değerlendirilmesi ve Katma Değer
Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN
– Sayın milletvekilleri, şimdi yeni madde ihdasına dair bir önerge vardır, onu
görüşeceğiz. 
Bildiğiniz
gibi, görüşülmekte olan tasarı ve teklife konu kanunun komisyon metninde
bulunmayan ancak tasarı veya teklifle çok yakın ilgisi bulunan bir maddesinin
değiştirilmesini isteyen ve komisyonun salt çoğunlukla katıldığı önergeler
üzerinde yeni bir madde olarak görüşme açılacağı, aksi hâlde önergenin işleme
alınamayacağı İç Tüzük’ün 87’nci maddesinin dördüncü fıkrası hükmüdür. 
Şimdi
okutacağım önerge bu hükümle örtüşmeyecek şekilde tasarının konusunu
oluşturmayan başka bir kanunda değişiklik içermekle birlikte, söz konusu
önergenin işleme alınması hususunda gruplar arasında uzlaşı bulunması ve milletvekillerince
bir itirazın bulunmamasını dikkate alarak -emsal teşkil etmemek kaydıyla-
önergeyi işleme alıyorum. 
İç
Tüzük’ün 91’inci maddesine göre yeni bir madde olarak görüşülmesine komisyonun
salt çoğunlukla katıldığı önergeler üzerinde görüşme açılır ve bu maddede
belirtilen sayıda önerge verilebilir. Bu nedenle önergeyi okutup Komisyona
soracağım. Komisyon önergeye salt çoğunlukla yani 21 üyesiyle katılırsa önerge
üzerinde yeni bir madde olarak görüşme açacağım. Komisyonun salt çoğunlukla
katılmaması hâlinde ise önergeyi işlemden kaldıracağım. 
Şimdi
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’na 101’inci maddesinden sonra gelmek üzere
aşağıdaki maddenin eklenmesini ve diğer maddelerin buna göre teselsül
ettirilmesini arz ve teklif ederiz. 
 Mustafa Elitaş Engin
Altay Erhan Usta
 Kayseri  İstanbul Samsun
 Ahmet Yıldırım Mehmet
Muş Hurşit Yıldırım
 Muş İstanbul İstanbul
 Mehmet Doğan Kubat Bülent
Turan
 İstanbul Çanakkale
“MADDE
102 – 14/12/2009 tarihli ve 5941 sayılı Çek Kanununun geçici 3 üncü maddesinin
beşinci fıkrasında yer alan “31/12/2017” ibaresi “31/12/2020” olarak
değiştirilmiştir.”
BAŞKAN
– Sayın Komisyon Başkanı, Komisyonunuz önergeye salt çoğunlukla katılıyor mu?
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Sayın Başkanım, salt
çoğunluğumuz vardır, katılıyoruz. 
BAŞKAN –
Komisyon önergeye salt çoğunluğuyla katılmış olduğundan önerge üzerinde yeni
bir madde olarak görüşme açıyorum.
Madde üzerinde
söz isteyen? Yok.
Önergeyi
oylarınıza sunacağım.
Kabul edenler…
Kabul etmeyenler… Önerge kabul edilmiştir.
Böylece tasarıya
102’nci madde olarak yeni bir madde ihdas edilmiştir. 
Herhangi bir
karışıklığa mahal vermemek için mevcut sıra sayısı metni üzerinden görüşmelere
devam edeceğiz, kanunun yazımı esnasında madde numaraları teselsül
ettirilecektir.
102’nci maddede
ikisi aynı mahiyette olmak üzere üç adet önerge vardır. 
Aynı mahiyetteki
önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 102’nci maddesinin tasarı metninden
çıkarılmasını arz ve teklif ederiz.
 Erol Dora Dilek
Öcalan Mahmut Toğrul
 Mardin Şanlıurfa Gaziantep
 Feleknas Uca Mehmet
Ali Aslan Lezgin Botan
 Diyarbakır Batman Van
Aynı mahiyetteki
diğer önergenin imza sahipleri:
 Mehmet Parsak Arzu
Erdem Baki Şimşek
 Afyonkarahisar İstanbul Mersin
 Fahrettin Oğuz Tor Mehmet
Necmettin Ahrazoğlu
 Kahramanmaraş Hatay
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE KOMİSYONU
BAŞKANI SÜREYYA SADİ BİLGİÇ (Isparta) – Katılmıyoruz.
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılamıyoruz Sayın Başkanım.
BAŞKAN – Aynı
mahiyetteki önergeler üzerinde ilk olarak Van Milletvekili Sayın Lezgin Botan
konuşacak.
Buyurun Sayın
Botan. (HDP sıralarından alkışlar)
LEZGİN BOTAN
(Van) – Teşekkür ediyorum Sayın Başkan.
Sayın Başkan,
değerli milletvekilleri; sözlerime başlamadan önce Anayasa Mahkemesinin
partimizi hedef alan kararı siyasi bir karardır, hiçbir hukuki değeri yoktur ve
halkımızın vicdanında yok hükmünde sayıyoruz.
Ben de grubum
adına 102’nci madde üzerinde söz almış bulunmaktayım, Genel Kurulu saygıyla
selamlıyorum.
AKP Hükûmeti bu
maddeyle -yaptığı bütün değişikliklerde- Bakanlar Kurulunu çok geniş yetkilerle
donatmaktadır. Böylece, ihtisaslaşmanın birikimini hiçe sayarak yönetmeliklerin
Bakanlar Kuruluna devredilmesini doğru bulmuyoruz. Dolayısıyla, maddenin tasarı
metninden çıkarılması lazım.
502 sıra sayılı
Kanun Tasarısı esasında ekonomik krizin yükünü vatandaşın sırtına bindiren bir
tasarıdır. Çünkü, AKP Hükûmeti içte ve dışta sürdürdüğü savaş politikalarıyla
neden olduğu ekonomik krizi vergi artışlarıyla halkın cebine dadanarak aşmayı
planlamaktadır. Dolayısıyla, bu tasarı “halkın
cebindekini al, zenginin cebine koy” tasarısıdır. Bu nedenle, dolar her
gün yeni rekora imza atarken savaş politikalarını gözden geçirmeyen AKP, halkın
elindeki parayı çıkarmasını bir çözüm olarak görüyor. Borçlanmaya çözüm olarak
vergi artışlarına başvuruyor. Hazine garantisiyle yapılan köprülerle
şirketlerin zararlarını yine halkı cebinden ödemeye çalışıyor. Oysaki işsizlik
rakamlarına ve enflasyon artışına bakıldığında halkın yoksulluğu kolayca
görülebilir. Burada, halkı yoksullaştıran bu politik anlayış bana ünlü İngiliz
halk hikâyesi kahramanı Robin Hood’u hatırlatmakta, sadece bir farkla, Robin
Hood mazlumun yanında, zalime karşı mücadele eder ve mazlumun tarafını tutar,
zenginden alır, fakire verir ancak AKP bunun tam tersini yapmaktadır. AKP ağır
vergilerle mazlumun sırtına yeni yükler yüklemekte ve bu ağır vergilerle
savaşın yükünü halkın… Yoksulların cebindeki parayı alıp zenginin cebine
koymaktadır. Ancak, Anadolu’nun da bir Robin Hood’u var, o da Köroğlu’dur fakat
Bolu Beyi’nin torunları bunu nereden bilsin.
Değerli
milletvekilleri, halkın iradesinin tecelli ettiği bu çatı altında
önergelerimizle ve konuşmalarımızla yanlışları eleştiriyor, önerilerde
bulunuyoruz ama AKP kapıldığı güç zehirlenmesi ve neredeyse dağlarla boy
ölçüşen kibriyle kulaklarını tıkamış durumda. Dolayısıyla, muhalefet partileri
tarafından verilen Meclis araştırması ve soru önergelerinin reddedilmesi de
başka bir türlü konuşturmama çabasıdır. Özellikle, 26’ncı Dönemde HDP’nin
önergeleri eften püften gerekçelerle reddedilmektedir. Bir örnek vermek
gerekirse, Hakkâri’nin Şemdinli ilçesinde, Şapatan’da onlarca insan ağır
işkencelerden geçirildi ve bunların fotoğrafları basında da yer aldı. Bunun
üzerine ben de 8 Ağustosta bir soru önergesi verdim ve bu soru önergemiz yine
tarafımıza iade edildi. Önerge, istenilen değişiklik yapılmasına rağmen Sayın
İsmail Kahraman tarafından tarafımıza tekrar iade edildi. Şimdi onu sormak
istiyorum: Sayın İsmail Kahraman, istediğiniz değişiklikleri yapmamıza rağmen
önergeleri niçin tarafımıza tekrar iade ediyorsunuz? Orada yapılan işkenceyi
örtbas etmeye mi çalışıyorsunuz? İç Tüzük maddelerine dayanarak demokratik
siyaseti susturmaya mı çalışıyorsunuz? Bu yasakçı zihniyeti İç Tüzük’e
dayanarak kurumsallaştırmaktan bir an önce vazgeçin.
Sayın
Başkan, değerli milletvekilleri; aynı şekilde, işleme alınıp üzerinden bir yılı
aşkın süre geçen, Çerkezlerin yaşadıkları sorunlarla ilgili verdiğimiz
araştırma önergemiz de reddedildi. Burada, sadece, geçen bir “asimilasyon”
kelimesi söz konusuydu. Biz de burada Sayın İsmail Kahraman’a tekrar sorduk,
burada tekrar soruyorum. Sayın Başkan, eğer yasaklı kelimeler varsa bu Mecliste
bunların gruplarla paylaşılması lazım dedik ancak tarafımıza “Hayır, yasaklı
kelimeler yok.” denildi. Ama varmış ki yeniden, tekrar önerge tarafımıza iade
edildi.
Burada
bugüne kadar 19.529 yazılı soru önergesi verildi, bunların 1.546’sı iade
edildi, 846 önergeyle HDP 1’inci sırada. Yine, 2.241 Meclis araştırması
önergesinin 149’u iade edilirken 137 araştırma önergesinin iadesiyle yine HDP
1’inci sırada. Yani bu yöntemle HDP’yi konuşturmamaya çalışıyorsunuz,
demokratik siyaseti susturmaya çalışıyorsunuz ama eş genel başkanımız, rehin
olan eş genel başkanımızın dediği gibi “Ne yaparsanız yapın mutlaka ama mutlaka
kazanacağız.” Bu da böyle bilinsin.
Genel
Kurulu saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Botan. 
Aynı
mahiyetteki önergenin diğer konuşmacısı İstanbul Milletvekili Sayın Arzu Erdem
olacak.
Buyurun
Sayın Erdem. (MHP sıralarından alkışlar)
ARZU ERDEM
(İstanbul) – Teşekkür ederim Sayın Başkan. 
Değerli
milletvekilleri, görüşülmekte olan kanun tasarısının 102’nci maddesi üzerine
Milliyetçi Hareket Partisi Grubum adına söz almış bulunmaktayım. Gazi Meclisi
ve bizleri ekranları başında izleyen aziz Türk milletini saygılarımla selamlıyorum.

Değerli
milletvekilleri, Öğretmenler Günü yaklaşmakta ve yine öğretmenlerimizin
sorunlarıyla ilgili kürsüye çıkmış bulunmaktayım. 
Çocuklarımız ve
geleceğimizi çağımız gereklerine ve ihtiyaçlarına göre cevap verebilen, millî
ve manevi değerlerine sahip, bunları özümsemiş, kültürümüzü kavramış insanlar
olarak yetiştiren kişiler öğretmenlerimizdir. Eğitim sistemimizin temel taşı
olan öğretmenlerimizin kıymeti hepimizin gözünde, hepimizin yüreğinde elbette
ki çok büyüktür ancak eksikler de var, bu eksikleri görmemiz gerekmektedir.
Sadece 24 Kasımda değil yani böyle önemli günlerde değil her gün
öğretmenlerimizle ilgili yapılması gerekenler üzerinde fikir üretmemiz ve çözüm
bulmamız gerekmektedir. Öğretmenlerimizin sorunlarına yani dolaylı olarak eğitim
sistemine köklü çözüm getirmemiz gerekmektedir ve kalıcı çözümler üretmemiz
gerekmektedir. Milletimizin, milletvekillerinden yani kendi temsilcilerinden
asillerin bekledikleri, bilhassa çocuklarını emanet ettikleri öğretmenlerle
ilgili gereğinin yapılmasıdır. 
“Ülkemizde
öğretmen ihtiyacı büyük.” Bu açıklama Hükûmet yetkilileri tarafından
yapılmıştır, sayı olarak da 100 bin öğretmen açığından bahsedilmiştir ancak
alınacak olan kadroyla ilgili -bu da çelişkili bir ifadedir- 20 bin öğretmen
alınacağı noktasında bir açıklama yapılmıştır. Peki, öğretmen mezunumuz,
öğretmen sayımız her geçen gün artarken, 100 bin öğretmene ihtiyacımız varken
neden 20 bin öğretmen alınacağı konusunda soru işaretlerinin giderilmesi
aciliyetle şart. Tüm öğretmen adaylarımızın merak ettiği husus budur ve
Öğretmenler Günü için bir beklentiler var: “100 bin değil, 60 bin de değil, 50
bin de değil, 40 bin öğretmen alımı yapılsın, bizler de manevi olarak
önemsendiğimizi hissedelim.” derler. Bunu, ben, burada huzurlarınızda sunmuş olayım.

Öğretmen
adaylarımızın bu talebini yerine getirmek çok da zor değil ama yerine
getirirken neye dikkat etmemiz gerektiğinin de tekrar altını çizmemiz
gerekiyor. Mülakatla alınıyor öğretmenler. Mülakatta özellikle birçok şaibe
meydana geldiği için, insanların zihinlerinde soru işaretleri oluştuğu için
bilhassa mülakatın mümkün ise kaldırılması, değil ise Milliyetçi Hareket
Partisi Grubu olarak verdiğimiz, kamera sisteminin kullanılmasına yönelik kanun
teklifimizin de mutlaka gündeme taşınması şarttır. KPSS şartı zaten var
öğretmen alımında ve güvenlik soruşturması yapılması gerekmektedir. 
Ayrıca, ücretli
öğretmenlerle ilgili, bilhassa içinde bulunduğumuz zorlu süreci de göz önünde
bulunduracak olursak, güvenlik soruşturması yapılmamaktadır. Bu güvenlik soruşturmasının
yapılması çok elzem bir ihtiyaçtır. Bu anlamda da diğer öğretmenlerimiz bu
tespitleriyle bize gelmiştir, sizlere iletmiş olalım. Özellikle iktidar
partisinin dikkatine sunuyorum, ücretli öğretmenlerle ilgili güvenlik
soruşturmasının yapılmaması bilhassa bu hassas süreçte büyük sıkıntılara yol
açabilmektedir, güvenlik zafiyetine yol açabilmektedir. 
Öğretmen
adaylarımız arasında bilhassa yine atamaları bekleyen öğretmenlerimizle ilgili…
Özellikle kutsal mesleğin mensuplarının biriken sorunları çözülmediği sürece
onların mutsuz olduğunu da hepimizin görmesi gerekiyor. Liderimiz Sayın Devlet
Bahçeli Beyefendi’nin de dediği gibi “Huzursuz öğretmen, eğitimsiz öğrenci ve
gerileyen ülke demektir.” Gelin Öğretmenler Günü’nde öğretmen adaylarına müjdeli
haberler verelim. Atama bekleyen öğretmenlerimizin sorunlarını bu Öğretmenler
Günü’nde çözüme kavuşturalım.
Sözleşmeli
öğretmenlerin eş tayini müjdesinin mutlaka verilmesi gerekmektedir. Ücretli
öğretmenlerin güvenlik soruşturmasının yapılması gerekmektedir. Mülakatın
kalkması gerekmektedir. 
Ayrıca, geçen
hafta dile getirdiğim, Türkiye Futbol Federasyonunun Üçüncü Lig kız futbol
takımıyla ilgili ödeneklerin kesilmesi konusu vardı. Bu konuyu Sayın Spor
Bakanına arz ettiğimizde konuya çözüm üreteceğini söyledi ancak bunlarla ilgili
takvim meydana gelmiş olmasına rağmen bu konuyla ilgili çözüm üretilememiştir.
Spora çok önem veriyoruz, sporun önemli olduğunu söylüyoruz; gençlerimizin
gelişiminde çok büyük bir yer teşkil ettiğini söylerken bu konuda kız çocuklarımızın
önünü kesiyoruz. 
Millî
sporcularımızla ilgili millî burslara ilişkin de düzenlemeler getirilmiştir.
Burada da mevcut burslar bu evlatlarımızla ilgili düşürülmüştür. Özellikle
spora önem veriyorsak, eğitime önem veriyorsak bu gibi hataları yapmamamız
gerekmektedir ve aciliyetle bu hatalardan dönülmesi gerekmektedir. 
Genel
Kurulu saygılarımla selamlıyorum. (MHP sıralarından alkışlar) 
BAŞKAN
– Teşekkür ederim Sayın Erdem.
Aynı
mahiyetteki önergeleri oylarınıza sunuyorum: Kabul edenler... Kabul etmeyenler...
Önergeler kabul edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 102’nci
maddesinin aşağıdaki şekilde değiştirilmesini arz ve teklif ederiz. 
Saygılarımızla.

 Mehmet Bekaroğlu Bülent
Kuşoğlu Bihlun Tamaylıgil
 İstanbul Ankara İstanbul
 Lale Karabıyık Gülay
Yedekci Musa Çam
 Bursa İstanbul İzmir
Madde 102-
13/10/2010 tarihli ve 6015 sayılı Devlet Desteklerinin İzlenmesi ve
Denetlenmesi Hakkında Kanunun ek 1 inci maddesinin birinci fıkrasında yer alan
"devlet desteklerinin bildirimi ve denetlenmesine ilişkin yönetmelikler
ise Kurul tarafından 31/12/2014 tarihine kadar yürürlüğe konulur. Bu tarihi
birer yıllık sürelerle iki defa ertelemeye Bakanlar Kurulu yetkilidir” ifadesi
"devlet desteklerinin bildirimi ve denetlenmesine ilişkin yönetmelikler
ise Bakanlar Kurulunca alınacak karar üzerine yürürlüğe konulur” şeklinde değiştirilmiştir.

BAŞKAN –
Komisyon önergeye katılıyor mu?
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Katılmıyoruz Sayın Başkan. 
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Önerge
üzerinde İstanbul Milletvekili Sayın Gülay Yedekci konuşacak. (CHP sıralarından
alkışlar) 
Buyurun Sayın
Yedekci. 
GÜLAY YEDEKCİ
(İstanbul) – Sayın Başkan, değerli milletvekilleri; hepinizi içtenlikle
selamlıyorum. 
Ortada bir çuval
yasa var, artık torbaya sığmıyor yasalarınız, çuval çuval getiriyorsunuz ancak
milletimizin derdine, kanayan yaralarına bir küçücük merhem bile olacak
herhangi bir ilaç yok bu yasaların içerisinde. Sadece imar var, beton var,
dolar var, ithal et var, ithal saman var. Memleketimizin, halkımızın
meselelerine ne zaman yüzünüzü döneceksiniz? 
Biz “Ülkemizde
gençlerimiz nasıl iyi eğitim alacak?” diye düşünüyoruz. PISA sonuçlarında
okuduğunu anlayamayan bir yüzde 50’lik kesimle karşı karşıya kalmayalım
istiyoruz. Benim ülkemde TÜBİTAK “Papaz eriği nasıl imam eriğine çevrilir?”
diye ödül vermesin, sıvıların içerisindeki su miktarını ölçenlere ödül versin
istiyoruz. TÜBİTAK bilimle, fenle, teknolojiyle ilgilensin istiyoruz. 
Dünyanın
akademik yayınlarla üniversiteleri nitelendirdiği günümüzde benim ülkemin
üniversiteleri maalesef ilk 100’e giremiyor. Çok başarılı üniversitelerimize de
siz topla, tüfekle, TOMA’yla, kepçeyle, dozerle giriyorsunuz. Orta Doğu Teknik
Üniversitesine bu şekilde girmeye çalışmanız acaba sizin kafanızda bir soru
işareti oluşturuyor mu? Yapılması gereken, bu ülkeye yeni pencereler açmak,
yeni vizyonlar oluşturmaktır. Bizim gençlerimiz Amerika’daki gençlerden daha az
akıllı değil, bizim bilim insanlarımız Japonya’daki bilim insanlarından daha az
yetenekli değil. Biz neler yapabileceği unutturulmaya çalışılan bir memleketin
evlatlarıyız, biz yedi düvele diz çöktüren bir milletin torunlarıyız.
Ülkemizde
siyasi erkin yapması gereken asıl şey, ülkenin gerçek sorunlarını bulup bu
sorunlara çözüm üretmeye gayret etmektir. Derdiniz, üç yandaşın, beş
müteahhidin, üç kendi akrabanızın rantsal ekonomik sorunlarını çözmek
olmamalıdır, bunlar için Meclise çuval çuval yasa getirmek olmamalıdır. Asıl
dert, Sayın Başkan, bu ülkedeki işsizin, bu ülkedeki emekçinin, bu ülkedeki
yetimin, öksüzün, emeklinin, köylünün, çiftçinin sorunları için çözüm üretmeye
gayret etmek olmalıdır. Asıl mesele, bu ülkeyi gönülden sevmektir. Sevdanız
betonaysa, sevdanız dolaraysa elbette bu işleri yapamazsınız ama eğer memleket
sevdalısıysanız bu sorunları çözmek için kollarınızı sıvarsınız ve Gazi Mustafa
Kemal Atatürk’ün dediği gibi ülkemizi muasır medeniyetler seviyesine çıkarmak
için uğraşırsınız. 
Bugün Türkiye’de
tartışılan konulara bakar mısınız. Son on yılda çocuklara uygulanan cinsel
istismar vakaları yüzde 700 arttı. Son on yılda 482.908 kız çocuğumuz
evlendirildi. Çocuk işçi sayımız 2 milyona yaklaştı. Çalışan her 10 çocuktan
8’i kayıt dışı. 2016 yılında 56 çocuğumuz iş cinayetine kurban gitti. 2017
yılının ilk on ayında 338 kadın öldürüldü, 246 kadın cinsel şiddete maruz
kaldı, 2.800 çocuk hapis ve cezaevi şartlarından şikâyet eden, 111 çocuk
işkence ve kötü muameleye maruz kaldığını söylüyor. Ekmeğin içerisinden fare
çıkıyor, çocuk fareyi yakalayıp cezaevi müdürüne götürüyor ve cezaevi müdürü
diyor ki: “O ekmeği biz de yiyoruz.” Bu ülkenin evladı değil midir hapishanede
yatanlar? Cezaevlerinden yükselen çığlıklara niye ses vermiyorsunuz? Neyle
uğraşıyorsunuz siz: Efendim, nikâhı imam mı kıysın, müftü mü kıysın? Resmî
nikâh kıyan memurlara kıtlık mı, kıran mı girdi? Sıra mı var, evlenmek istiyor
vatandaş da sırada kalıyor, evlenemiyor mu? Derdiniz nedir sizin? 
Gözünüze
boş görünen her yeri imara açıyorsunuz. Ülkemizin çiftçisi zor durumda,
yurttaşlarımız zor durumda. Siz helal olmayan et ithal ediyorsunuz, yurttaşımıza
da sırtınızı dönüyorsunuz. Niçin Türkiye’nin gündemini böyle şeylerle meşgul
ediyorsunuz? Ekonomimizin içerisinde bulunduğu bataklığı örtmek için mi gündemi
böyle saçma konularla meşgul ediyorsunuz? 
Halkımızın
yaşam mücadelesine gözünüzü kapatmayın, halkımızın ekmek kavgasına gözünüzü
kapatmayın. Zam üzerine zam yaparken vergilere, emekçinin, emeklinin maaşlarına
göz ucuyla da olsa lütfen bir bakın. Ama unutmayın, bir başka Türkiye, bir
başka hükûmet anlayışı mümkündür, halkın iktidarı da çok yakındadır. 
Hepinizi
içtenlikle, sevgiyle saygıyla selamlıyorum. (CHP sıralarından alkışlar) 
BAŞKAN
– Teşekkür ederim.
GÜLAY
YEDEKCİ (Devamla) – Sayın Başkanım, Beşiktaş’la ilgili bir şey söyleyebilir
miyim?
BAŞKAN
– Beşiktaş’la ilgili.
Peki,
buyurun.
GÜLAY
YEDEKCİ (Devamla) – Çok teşekkür ediyorum.
Ülkemizin
nadide takımlarından bir tanesi Beşiktaş, Şampiyonlar Ligi grubundan lider
olarak çıkan ilk Türk takımı. Bu gururu bize yaşattığı için büyük onur
duyuyoruz. 
Beşiktaş’ın
ağaca, çevreye duyarlı taraftarı Çarşı’yı da buradan yürekten tekrar
selamlıyorum.
Hepinizi
sevgiyle saygıyla selamlıyorum. (CHP sıralarından alkışlar) 
BAŞKAN
– Teşekkür ederim.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
Sayın
milletvekilleri, yeni madde ihdasına dair bir önerge vardır. 
Biraz
önce açıkladığım üzere, tasarının konusunu oluşturmayan başka bir kanunda
değişiklik öngördüğü anlaşılan bu önergenin işleme alınması hususunda gruplar
arasında uzlaşı bulunması ve milletvekillerince de bir itirazın bulunmamasını
dikkate alarak emsal teşkil etmemek kaydıyla işleme alıyorum. 
Önergeyi okutup
Komisyona soracağım, Komisyon önergeye salt çoğunlukla yani 21 üyesiyle
katılırsa önerge üzerinde yeni bir madde gibi bir görüşme açacağım. Komisyonun
salt çoğunlukla katılmaması hâlinde önergeyi işlemden kaldıracağım. 
Şimdi önergeyi
okutuyorum: 
Türkiye Büyük Millet Meclisi Başkanlığına
Görüşülmekte olan
502 sıra sayılı Kanun Tasarısı’na 102’nci maddesinden sonra gelmek üzere
aşağıdaki maddenin eklenmesini ve diğer maddelerin buna göre teselsül
ettirilmesini arz ve teklif ederiz. 
 Mustafa Elitaş Engin
Altay Ahmet Yıldırım
 Kayseri İstanbul Muş
 Erhan Usta Mehmet
Doğan Kubat Mehmet Muş
 Samsun İstanbul İstanbul
 Bülent Turan Mahmut
Tanal
 Çanakkale İstanbul
“MADDE 103 –
19/4/2012 tarihli ve 6292 sayılı Orman Köylülerinin Kalkınmalarının
Desteklenmesi ve Hazine Adına Orman Sınırları Dışına Çıkarılan Yerlerin
Değerlendirilmesi ile Hazineye Ait Tarım Arazilerinin Satışı Hakkında Kanuna
aşağıdaki geçici madde eklenmiştir.”
"GEÇİCİ
MADDE 6- (l) Bu maddeyi ihdas eden Kanunun yürürlüğe girdiği tarihten önce 6292
sayılı Kanunun 4 üncü maddesinin ikinci fıkrasında belirtilen sebeplerle
bulundukları yerleşim yerlerinden kaldırılan, yerleri istimlak edilen ve
kendilerine yeni yerleşim yeri gösterilmeyen İstanbul ili, Şile ilçesi,
Esenceli ve Darlık Mahallesi halkının iskanlarının temini için 6292 sayılı
Kanunun 4 üncü maddesinin ikinci fıkrasında belirtilen hükümler uygulanır.
Kamulaştırma bedeli ödenenler de ödenen bedeli iade etmeleri halinde aynı
haktan faydalanırlar.”
BAŞKAN – Sayın
Komisyon Başkanı, Komisyonunuz salt çoğunlukla katılıyor mu önergeye? 
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Sayın Başkanım, salt
çoğunluğumuz vardır, katılıyoruz. 
BAŞKAN –
Komisyon önergeye salt çoğunlukla katılmış olduğundan önerge üzerinde yeni bir
madde olarak görüşme açıyorum. 
Sanıyorum
gruplar adına konuşmacılar var.
Milliyetçi
Hareket Partisi Grubu adına İstanbul Milletvekili Sayın İzzet Ulvi Yönter’e
yerinden söz vereceğim iki dakika. 
Sayın Ahmet
Yıldırım, Sayın Mahmut Tanal ve Sayın Hurşit Yıldırım konuşacaklar. 
Buyurun Sayın
Yönter.
İZZET ULVİ YÖNTER
(İstanbul) – Sayın Başkan, değerli milletvekilleri; hepinizi saygıyla
selamlıyorum.
Geçtiğimiz
günlerde Şile’nin Darlık köyüne Sayın Genel Başkan Yardımcımız İstanbul
Milletvekili Profesör Edip Semih Yalçın’la birlikte gitmiştik. Darlık köyünde
Darlık Muhtarımızla, Darlık köylülerimizle ve Esenceli köylülerimizle bir araya
gelmiştik. Onların yıllardan beri yaşamış olduğu mağduriyeti bizzat
kendilerinden dinlemiş ve konuyu da burada muhataplarımızla, parti
gruplarımızla paylaşmıştık. Şile’nin muhtarları, Şile Belediye Başkanı,
Şile’deki vatandaşlarımız Darlık köyündeki iskân probleminin çözülmesini çok
uzun bir süreden beri istiyor. Bu nedenle, 6292 sayılı Kanun’a yapılan geçici
madde ilavesinin çok yerinde olduğuna inanıyoruz. Bu itibarla Darlık köylülerimize,
Esenceli köylülerimize hayırlı olmasını temenni ediyoruz. Baraj yapımından
dolayı fedakârlık göstermelerinin de takdire şayan bir husus olduğunu ifade
ediyoruz. Yalnız sadece son cümlede “Kamulaştırma bedeli ödenenler de ödenen
bedeli iade etmeleri halinde aynı haktan istifade ederler.” hususunda daha
toleranslı, daha anlayışlı davranılmasını ümit ediyoruz çünkü köylülerimiz
diyor ki: “Biz istenen bedeli ödeyemeyebiliriz.” 
Hepinize
teşekkür ediyorum, saygılar sunuyorum, Şile’ye hayırlı olmasını diliyorum. 
BAŞKAN –
Teşekkür ederim Sayın Yönter.
Halkların
Demokratik Partisi Grubu adına Sayın Yıldırım konuşacak.
Buyurun.
AHMET YILDIRIM
(Muş) – Teşekkür ederim Sayın Başkan.
Özellikle Şile
köylüleri, kırsal nüfusumuz için, köylüler için lehte olan bu düzenlemeye grup
olarak destek verdiğimizi tekrar ifade etmek isterim. Çünkü günümüzün en büyük
problemlerinden, gerek dünyada ama Türkiye'de çok daha hızlı bir biçimde
seyreden en önemli problemlerinden biri, kırsal nüfusun giderek hızlı bir
azalmayla, kentsel nüfusun ise obez şehirler doğurur bir biçimde çok fazla
nüfuslanması neticesinde, birçok açıdan üzerinde yaşadığımız coğrafyanın doğal
dengesinin bozulmasını beraberinde getirmesidir. Şöyle ki sadece kentsel
problemler ortaya çıkmamakta, bir bütün olarak toprağın, suyun, atmosferin yani
ekolojik dengenin ciddi zararlar gördüğü bir sürece doğru hızla evrilmekteyiz. 
Siyasi iktidar
döneminde de son on beş yılda kırdan kente doğru çok ciddi bir nüfus hareketi
gelişmiştir. Sadece Şile köylüleri için değil, bir bütün olarak kırsalda
yaşamı, doğal yaşamı, tarımsal ve hayvancılık üretimlerini destekleyen, teşvik
eden yeni tedbirlerin geliştirilmesini temenni ederek teşekkür ediyorum. 
BAŞKAN –
Teşekkür ederim Sayın Yıldırım. 
Cumhuriyet Halk
Partisi Grubu adına İstanbul Milletvekili Sayın Mahmut Tanal konuşacak.
Buyurun Sayın
Tanal. 
MAHMUT TANAL
(İstanbul) – Teşekkür ederim. 
Sayın Başkan,
değerli milletvekilleri; öncelikle bu kanunun yapılmasında, teklifinde emeği
geçen İstanbul Milletvekilimiz Sayın Akif Hamzaçebi’yi burada, huzurunuzda
kutluyorum. Akif Hamzaçebi, Şile’nin bu köylerinde 2/B yasasıyla, orman
alanında kalan vatandaşlarımızın sorunlarıyla birebir ilgilenen bir
arkadaşımız. Bu konuyla ilgili, bu Ömerli Barajı yapıldığı zaman, bundan tam
otuz yıl öncesi, Esenceli köyü mevcut olan bugünkü yerine taşınmıştı ve yolu
yapılmış durumda, evleri yapılmış durumda, elektrikleri yapılmış durumda ve
bugüne kadar bunların tapusu verilmemişti. Aynı zamanda Darlık köyünde ise
bundan tam yirmi yıl önce olmuştu; yine yolları var, elektrik var, suyu var
ancak tapusu yok. Bu kanunun bu şekilde gelmesi sevindirici ancak son cümle
gerçekten mağdur edecek bir durum. Köyde oturan vatandaşlarımızın rayiç bedelle
bunu, kamulaştırma bedeli iadesi mümkün değil çünkü güçleri, ekonomik durumları
buna yetmemektedir. Bu anlamda eğer çok düşük yani cüzi bir bedel takdir
edilebilirse burada, iki köyde oturan vatandaşlarımız mağdur olmamış olacak. 
Aynı şekilde
yine Şile’de Osmangazi Barajı var, onun çevresinde bulunan aşağı yukarı 3-4
tane muhtarlık var, 13 tane de köy var. Onların da bu mağduriyetleri devam
ediyor. Oradaki, Osmangazi Barajı’ndaki, o havzada kalan alanın da daha
daraltılmasını, en az zararla oradaki vatandaşlarımızın da bu mağduriyetinin
giderilmesini biz talep ediyoruz çünkü Osmangazi Barajı’nın o havzasının
bulunduğu alanda kamu yararı yoktur, oraya verilen ÇED raporu hukuka aykırıdır.
O bölgede bulunan köylerimizin de bu mağduriyeti hâlen devam etmektedir. 
(Mikrofon
otomatik cihaz tarafından kapatıldı)
MAHMUT TANAL (İstanbul)
– Gökmaslı köyü, Göksu köyü, Soğullu köyü, camiler... Bu köylerde mağduriyetin
bir an önce giderilmesini talep ediyorum. Şile halkına hayırlı olsun. 
Teşekkür ederim,
saygılarımı sunuyorum.
BAŞKAN –
Teşekkür ederim.
Adalet ve
Kalkınma Partisi Grubu adına da İstanbul Milletvekili Sayın Hurşit Yıldırım
konuşacaklar.
HURŞİT YILDIRIM
(İstanbul) – Sayın Başkan, kıymetli milletvekilleri; İstanbul Şile’mizin tarihî
bu iki köyü, yıllardır bulundukları alanlardan, yapılan barajlar sebebiyle kırk
yıl önce taşınmak zorunda kalmışlardır. Kendilerine tahsis edilen köye yakın
yerlerdeki alanlar fiilen orman olmasa da hukuken orman olarak gözüktüğünden
bireysel tapulama şimdiye kadar gerçekleşememiştir. Ayrıca, kendilerine tahsis
edilen alanlar önceki yerleşim yeriyle kıyaslandığında yetersiz kalmaktadır.
Köy halkının tapulu arazilerinin koruma havzalarında kalmasından dolayı,
kendilerinin köy sınırları içerisinde, havza koruma kuşağına uzak, meşcere
içinde yer alan, bozuk meşcere alanlarının iskânları gerekmektedir. Bu yasayla
mazlum Ahıska Türklerinin ve vatandaşlarımızın da yaşadığı dört yüz, beş yüz
yıllık köylerimizi kendi yerlerinde, kendilerinin istediği şartlarda ihdas ve
iskân etmiş olacağız. Kırk yıllık bir sorunu, çözülemeyen bir sorunu, meseleyi
hep beraber çözmüş olacağız. Bu kanunla 6292 sayılı Yasa’nın 4’üncü maddesinin
(2)’nci fıkrasında belirtilen sebeplerle yerleşim yerlerinden kaldırılan ve
kendilerine yeni yerleşim yeri gösterilmeyen Esenceli ve Darlık Mahallesi
halkımızın iskânlarını da sağlamış olacağız. 
Düzenlemenin,
Darlık ve Esenceli vatandaşlarımıza, Şile’mize hayırlı olmasını diliyor,
destekleri için tüm milletvekillerimize ayrı ayrı teşekkür ediyorum.
BAŞKAN –
Teşekkür ederim Sayın Yıldırım.
BÜLENT TURAN
(Çanakkale) – Hayırlı olsun Şile’ye Sayın Başkanım.
MEHMET AKİF
HAMZAÇEBİ (İstanbul) – Sayın Başkanım…
BAŞKAN – Sayın
Akif Hamzaçebi, size de bir…
MEHMET AKİF
HAMZAÇEBİ (İstanbul) – Pardon, bu yeni madde ihdası değil mi efendim?
BAŞKAN – Yeni
madde ihdası.
MEHMET AKİF
HAMZAÇEBİ (İstanbul) – Şahsım adına söz istiyorum.
BAŞKAN –
Buyurun, yerinizden bir dakika. 
MEHMET AKİF
HAMZAÇEBİ (İstanbul) – Hayır, hayır, kürsüden istiyorum Sayın Başkan. 
BAŞKAN - Beş
dakika konuşma hakkını mı kullanmak istiyorsunuz? 
MEHMET AKİF
HAMZAÇEBİ (İstanbul) – Tabii ki evet. 
BAŞKAN – Peki,
İstanbul Milletvekili Sayın Akif Hamzaçebi şahsı adına konuşacak. 
Buyurun. (CHP
sıralarından alkışlar) 
MEHMET AKİF
HAMZAÇEBİ (İstanbul) – Sayın Başkan, değerli milletvekilleri; iki yıllık bir
aradan sonra huzurunuzda bu kürsüden şahsım adına konuşuyorum. Hepinizi
saygıyla selamlıyorum. 
Çok olumlu bir
önerge burada işleme girmiş durumda. Hazırlayan arkadaşlara çok teşekkür
ediyorum. 
Sayın Mahmut
Tanal’a ayrıca teşekkür ediyorum. Bu konuyla ilgili olarak daha önce benim
yapmış olduğum katkıyı kendisi burada dile getirdi. Ben de bu konuda birkaç
kelime etmek isterim. 
Şile’nin
Esenceli ve Darlık köyleri, Tanal’ın ifade ettiği gibi, Osmangazi Barajı’nın
yapılması nedeniyle mağdur duruma düşecek olan diğer bazı köylerin -şimdi hepsi
mahalle oldu ya- bu mahallelerin sorunlarını çözmek amacıyla Şile’den bir heyet
çok önce Türkiye Büyük Millet Meclisine geldi, muhtelif siyasi partilerle
görüştüler, ben de kendileriyle o zaman görüştüm. O zaman daha referandum
yapılmamıştı. Sayın Devlet Su İşleri Genel Müdürünü aradım, kendisine gittim,
konuyu görüştük. Köylülerin çok makul bir önerisi vardı: “Bu baraj yerine paket
baraj yapalım. Birkaç tane paket barajla İstanbul’un içme suyu ihtiyacına
Şile’nin akarsularının, derelerinin yapacağı katkı sağlanmış olur. Biz de
yerimizden olmayız.” Bana son derece makul bir öneri olarak geldi. Elbette,
teknik bir konu olduğu için, Sayın DSİ Genel Müdürüyle bu konuyu görüşme
ihtiyacı duydum. Sayın Genel Müdüre muhtarlarımızla beraber gittik, görüştük; kendisi
konuyu inceleyeceğini söyledi, o konuda yapılmış olan projeden bahsetti. Hani,
“Bu aşamadan sonra bu projeden geri dönülebilir mi?” şeklinde bir tereddüdü tam
ifade etmedi ama böyle anladım ben. Sonuçta, buna karar verecek olan elbette ki
sayın bakanlardır, Hükûmettir. Benim görüşüm şudur: Proje yapılmış olabilir.
Eğer önerilen çözüm makul bir çözüm ise, paket barajla bu yapılması planlanan
barajın toplayacağı su toplanıyor ise bence o proje bırakılır, yeniden başka
bir proje yapılır. Çünkü, bütün yasaların, bütün uygulamaların, bütün
projelerin amacı halkın mutluluğudur. Şilelilerin, Esenceli ve Darlık
köylülerinin mutluluğunu böyle sağlayacaksak bunu yapmak lazım. Evet, şimdi o
yapılmadı, başka bir şey yapılıyor yani o barajdan vazgeçilmiyor, onun yerine,
bu iki köy halkını, Esenceli ve Darlık köylerinin halkını bir başka yere
taşıyoruz. Benim önerim, tercihim: O köy halkının paket baraj uygulamasına
geçilmek suretiyle yerinde bırakılmasıdır. Eğer bu paket barajın yapılmasında
teknik bir zorluk var ise bunu Hükûmetin açıklaması gerekir. Evet, bu konu
Sayın Maliye Bakanının konusu değil, biliyorum ama Orman ve Su İşleri Bakanı
Genel Kurula bilgi vermeli “Paket baraj şu nedenle yapılamıyor, şu nedenle
doğru değil.” diye. Eğer teknik bir zorunluluk var ise bu uygulamaya gidelim,
bu köy halkını taşıyalım öbür tarafa ama esas olan, köylülerin tercihi taşınmak
değil, olduğu yerde kalmaktır ki zamanında da bu iki köy halkı yine bir başka
yerdeki baraj uygulaması nedeniyle buraya nakledilmişti, hâlâ onların tapu ve
mülkiyet sorunları çözülmemiştir. Bu çerçevede bu önergeyi olumlu buluyorum.
Öbürü teknik olarak imkânsız ise bunu yapalım, köylüler mağdur olmasın ama
teknik olarak mümkün ise bunu yapmayalım, diğerini yapalım. Ben, Sayın Orman ve
Su İşleri Bakanının bu konuda Genel Kurulu bilgilendirmesini talep ediyorum. 
Hepinize
saygılar sunuyorum. (CHP sıralarından alkışlar)
BAŞKAN –
Teşekkür ederim Sayın Hamzaçebi. 
Şimdi önergeyi
oylarınız sunuyorum: Kabul edenler… Kabul etmeyenler… Önerge kabul edilmiştir. 
Şile halkına
hayırlı olsun diyorum. 
Sayın
milletvekilleri, böylece tasarıya 104’üncü madde olarak yeni bir madde ihdas
edilmiştir. Herhangi bir karışıklığa mahal vermemek için mevcut sıra sayısı
metni üzerinden görüşmelere devam edeceğiz. Kanunun yazımı esnasında madde
numaraları teselsül ettirilecektir.
103’üncü maddede
üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 103’üncü maddesinin tasarı metninden
çıkarılmasını arz ve teklif ederiz.
 Erol Dora Dilek
Öcalan Mahmut Toğrul
 Mardin Şanlıurfa Gaziantep
 Feleknas Uca Mehmet
Ali Aslan
 Diyarbakır Batman
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ İBRAHİM AYDEMİR (Erzurum) – Katılmıyoruz efendim.
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Önerge
üzerinde Gaziantep Milletvekili Sayın Mahmut Toğrul konuşacak.
Buyurun Sayın
Toğrul. (HDP sıralarından alkışlar) 
MAHMUT TOĞRUL
(Gaziantep) – Teşekkür ederim Sayın Başkanım. 
Sayın Başkanım,
bu torba tasarıyla ilgili aslında söylenecek çok şey söylendi. Bu ranta rant
katan ama yoksulu daha yoksullaştıran torba tasarının aslında çekilmesi
gerektiğini defaatle belittik ama ben burada daha çok Anayasa Mahkemesinin verdiği
karar üzerinde durmak istiyorum.
Değerli
milletvekilleri, Anayasa Mahkemesinin tutuklu HDP Milletvekilimiz Gülser
Yıldırım’ın başvurusunu reddetmesi, sarayın tahakkümü altında AYM’nin bu ülkede
var olduğunun bir göstergesi olmuştur. Anayasa Mahkemesi demokratik siyaseti
koruması gerekirken o, tek adam yönetimini tercih etmiştir. Artık, Türkiye'de
kuvvetler ayrılığı değil, tek kuvvet var: Saray ve saraya bağlı komisyonlar.
AYM, sarayın hukuk komisyonuna dönüşmüştür. Demokrasinin garantörü olan Anayasa
Mahkemesi, bu kararıyla bizatihi kendisini hiçe saymıştır. Bu, yargının
bağımsız olmadığının açık bir kanıtıdır. Anayasa Mahkemesi bir üst mahkeme gibi
değil, âdeta yerel bir mahkeme gibi karar almıştır. Anayasa Mahkemesi ve
yürüttüğü hukuksal çerçeve, 6,5 milyon insanın iradesine karşı başlatılan
saldırının bir aracına dönüşmüştür. Anayasa Mahkemesi bu kararla uluslararası
hukuku ve Anayasa’nın kendisini yok saymıştır. Anayasa Mahkemesi yasanın
kendisinin dışına çıkıp fiilî bir durum yaratıyor. Anayasa, Anayasa
Mahkemesinin bizatihi kendisi tarafından çiğnenmiştir. Anayasa Mahkemesi
Başkanı Anayasa’yı ihlal etmiştir. Gerekçeli kararda 6-8 Ekim olaylarına
ilişkin görüş bile belirtmiştir. Anayasa Mahkemesi açıkça yerel mahkemelere
aleyhimize karar vermesi yönünde direktif vermiştir. 6-8 Ekimle ilgili daha
ortada yerel mahkeme kararı yokken Anayasa Mahkemesinin gerekçeli kararına
girmesi yerel mahkemelere bir talimat olmuştur.
Anayasa
Mahkemesi olumlu karar vermiş olsaydı ne olacaktı? Tabii ki milletvekillerimiz
tahliye edilmiş olacaktı. Yine, Sevgili Eş Başkanımız Sayın Selahattin Demirtaş
tahliye olacaktı. Onu cezaevinin önünde 100 binlerce insan karşılayacaktı. İşte
tam da bundan korktular. Korkmakta da haklılar çünkü Demirtaş önümüzdeki
dönemde cezaevinden çıkacak ve onu milyonlar karşılayacaktır. Asıl bu durumdan
korktunuz. Korktuğunuz için de böyle bir karar verdiğinizi biz biliyoruz.
Anayasa Mahkemesi, görevi olan Anayasa’ya aykırılığa dair ciddi bir
değerlendirme dahi yapmamıştır. Anayasa Mahkemesi, konjonktürel bir karar
vermiştir. Anayasa Mahkemesinin adı artık OHAL mahkemesidir. OHAL rejimine
uygun kararlar art arda bundan sonra gelecektir. Türkiye'de hiçbir yargı
kurumunun bundan sonra olumlu bir karar vermesi beklenemez. Ama ne olursa olsun
bu halkın meşru ve haklı bir mücadelesi var. 
Kuvvetler
ayrılığı demokrasinin güvencesidir. Bu ilke, her kuvvetin bağımsız olmasına ve
birbirinden emir almamasına dayanır. Anayasa Mahkemesinin başvurumuz hakkında
verdiği karar ve kullandığı gerekçeler de göstermiştir ki kuvvetler ayrılığı
artık ülkemizde bulunmamaktadır. Tek kuvvet ve ona bağlı komisyonlar vardır
artık; saray ve kendisine bağlı komisyonlar. Anayasa Mahkemesi verdiği kararla
milyonlarca vatandaşımızın iradesine karşı başlatılan saldırıya ortak olmuştur.
Anayasa’nın kendisi, bizzat onu korumakla yükümlü Anayasa Mahkemesi tarafından
yok sayılmıştır. Sarayın karşısında eğildikleri gün yitirdikleri itibarını
onarmak için bir fırsat doğmuştu, maalesef ona da cesaret edemediler. O baş,
eğik kaldı. Üyelerinin tek bir emirle tutuklanabildiği bir üst mahkemeden
bağımsız karar vermesinin beklenmesinin kendisi zaten boş bir umuttu. Anayasa
Mahkemesinin kararı, belli ki saray tarafından kaleme alınmış, partili
Cumhurbaşkanının açıklamalarından kopyalanıp karara yapıştırılmış, açıkça yerel
mahkemelere halkın seçtiği temsilcilerimize ceza verilmesi talimatı
verilmiştir. Anayasa Mahkemesi artık sarayın bir hukuk komisyonu olmuştur.
Koruma altına aldığı, Anayasa ve özgürlükler değil, bizzat OHAL rejiminin
kendisidir. Verdiği kararlarla bu rejimin devamını sağlamaktadır ama ne olursa
olsun özgürlükler ve taleplerimiz, hukuka aykırı mahkeme kararlarıyla yok
edilemeyecek kadar haklı ve meşrudur. Biz haklılığımızı saraya bağlı komisyon
kararlarından değil, bizleri seçen milyonların iradesinden alıyoruz.
Genel
Kurulu bu vesileyle saygıyla selamlıyorum. (HDP sıralarından alkışlar) 
BAŞKAN
– Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
V.- OTURUM BAŞKANLARININ KONUŞMALARI (Devam)
4.- Oturum Başkanı TBMM Başkan Vekili Ayşe Nur
Bahçekapılı’nın, Malatya’da bazı evlerin kapılarının işaretlenmesi olayıyla
ilgili olarak Malatya Valiliği ve İl Emniyet Müdürlüğünün çalışmalarının devam
ettiğine dair beyanlarına ilişkin konuşması
BAŞKAN
– Sayın milletvekilleri, Malatya’da olan istenmeyen olaylarla ilgili olarak hem
Malatya Valiliğinin hem de Malatya İl Emniyet Müdürlüğünün bir basın açıklaması
geldi. Biraz önceki konuşmamda da söylediğim gibi, hem Malatya Valiliği olarak
hem de İl Emniyet Müdürlüğü olarak olayın faillerinin en kısa zamanda
yakalanması ve adalet önüne çıkarılması yönünde hızlı bir biçimde çalışmaların
devam ettiğine dair bir beyan var. Bunu da sizlerle paylaşmak istedim. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/884) ve İstanbul
Milletvekili Mehmet Akif Hamzaçebi'nin 6306 Sayılı "Afet Riski Altındaki
Alanların Dönüştürülmesi Hakkında Kanun", 2981 Sayılı "İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı
İmar Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN
– Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 103’üncü
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Bülent Kuşoğlu  Bihlun
Tamaylıgil  Lale Karabıyık
 Ankara  İstanbul
 Bursa
 Musa Çam  Mehmet
Bekaroğlu  Dursun Çiçek
 İzmir İstanbul İstanbul
MADDE 103-
20/6/2012 tarihli ve 6331 sayılı iş Sağlığı ve Güvenliği Kanununun 30 uncu
maddesinde bulunan birinci fıkranın (ğ) bendi aşağıdaki şekilde
değiştirilmiştir. 
"ğ) Çevre
ve Şehircilik Bakanlığı ve Afet ve Acil Durum Yönetimi Başkanlığı ile
müştereken, büyük endüstriyel kazaların önlenmesi ve etkilerinin azaltılması
için alınacak tedbirler, büyük endüstriyel kaza oluşabilecek işyerlerinin
belirlenmesi ve sınıflandırılması, yeni kurulacak veya halen faaliyette bulunan
işyerleri için büyük kaza önleme politika belgesi veya güvenlik raporunun
hazırlanması, incelenmesi, güvenlik raporu olmaması durumunda işin durdurulması
veya işin devamına izin verilmesi ve büyük endüstriyel kazaların önlenmesi ve
etkilerinin azaltılmasına ilişkin diğer hususlar.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılmıyoruz Sayın Başkan.
BAŞKAN
– Önerge üzerinde İstanbul Milletvekili Sayın Dursun Çiçek konuşacak.
Buyurun
Sayın Çiçek. (CHP sıralarından alkışlar) 
DURSUN
ÇİÇEK (İstanbul) – Sayın Başkan, değerli milletvekilleri; yüce Meclisi sevgi ve
saygıyla selamlıyorum.
Tabii,
torba yasanın esas maksadı, bütçe gelirlerini artırmak ve giderler için ilave
kaynak sağlamak. Tabii, bunun, gelirleri artırmanın tersine bir de tasarruf
yönü var. Tasarruf yönünün söylemlerde özellikle Hükûmet tarafından sık sık
gündeme getirilmesine rağmen uygulamalarda pek dikkate alınmadığını vurgulamak
istiyorum. 
Bu
vesileyle söz almışken ertesi gün, biliyorsunuz, Öğretmenler Günü. Başöğretmen
Gazi Mustafa Kemal Atatürk ve çağdaş uygarlık yolunda eğitim emekçisi
öğretmenlerimizin Öğretmenler Günü’nü kutluyoruz. Önümüzdeki haftadan itibaren
görüşeceğimiz 2018 bütçesi dâhil, öğretmenlerin özlük haklarına yönelik
iyileştirmelerle ilgili her türlü öneriyi açıkça destekleyeceğimizi bu özel
günde öğretmenlerimize ifade etmek istiyorum.
Tasarruf
açısından ilave önerilerimiz var. Millî Savunma Bakanlığı çalışmaları yukarıda
devam ediyor, Plan Bütçede. Şimdi, Türkiye’de bir askerlik sistemi var. 5 çeşit
askerlik sistemi var. Bunu tek tip askerlik sistemine, uzman askerlik sistemine
çevirmemiz hâlinde ne bedelli askerlik diye bir gündemimiz olacak ne de Silahlı
Kuvvetlerin uzman askerlik ihtiyacının karşılanamaması diye bir sorun olacak.
Buradan sağlanacak kaynakla, tasarrufla, Millî Savunma projelerinin
gerçekleştirilmesi ve bu hizmeti isteyerek, severek yapan Mehmetçiklerin
harçlıklarının asgari ücret seviyesine çıkarılması mümkün olacaktır. Bu konuyu,
Millî Savunma Bakanına önerdik. Tabii, iktidar partisi grubuna da bu konuya
öncelik vermesini ve bütçeye tasarruf olarak girecek bu kaynağın uygulamaya
geçmesi için yasal düzenleme yapılması konusunda çalışma yapmasını öneriyoruz. 
Diğer
konu: Askerî öğrenciler var, Mehmetçikler var; bir kısmı tutuklu, bir kısmı
ihraç edilmiş durumda. Bunlar, devletten, millî savunma bütçesinden büyük
ölçüde kaynak harcanarak eğitilmiş, göreve hazır ama haklarında hiçbir
soruşturma yapılmadan, FETÖ’cü damgasıyla, görev dışında, mağdur durumda. Şayet
bunlar soruşturulursa, yetiştirdiğimiz, eğitimleri için kaynak harcadığımız bu
gençleri devlete, Silahlı Kuvvetlere kazandırırsak eğitim süreçleri dâhil
göreve hazır bu uzmanlarla yine tasarruf sağlayacağız. Bu da bu torba yasanın
dışında, bütçeye bir ilave katkı imkânı sağlayacaktır. 
Diğer
bir konu, tabii, sosyal devletin esas maksadı, zenginden alıp fakire vermektir
ama son dönemlerde biliyoruz, görüyoruz genelde fakirden alıyoruz, asgari
ücretliden alıyoruz zenginlere veriyoruz. Bu da siyasi iktidarın sanırım bir
tercihi. Sanırım bu tercih konusunda milletimiz ilk seçimlerde bir irade ortaya
koyacak, zenginden alıp fakire veren siyasi partileri iktidara getirecektir. 
Son
olarak bir konuya değinmek istiyorum, o da şu: Şehit ve gazilerimiz var.
Bunlar, parça parça yasalarla, ihtiyaca göre Meclisten çıkan yasalarla birtakım
haklar kazanmışlar. Bunların eşitlik ilkesinde, adalet ilkesinde
birleştirilmesi ve bir temel yasa olarak Meclisten çıkarılması, bu kesimde
yaşanan ayrıştırmaları, huzursuzlukları ortadan kaldıracak ve şehit ve
gazilerimiz, onların yakınları toplum nazarında ve devlet nazarında hak
ettikleri saygıyı ve sevgiyi görecekler, özlük haklarına kavuşacaklardır. 
Son
olarak da, yine katkı anlamında, Avrupa Şampiyonlar Ligi’nde birinci olan
Beşiktaş, buradan gelen kaynaklarla, özellikle döviz olarak söylüyorum, Türkiye
bütçesine katkı sağlayacaktır. Bu noktada da diğer spor kulüplerimizin
desteklenmesi… Bir Beşiktaş sakini olarak da Beşiktaşlıları ve Beşiktaş takımını
kutluyorum, yüce Meclisi sevgiyle saygıyla kucaklıyorum. 
Saygılar
sunuyorum. 
BAŞKAN
– Teşekkür ederim Sayın Çiçek. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 103’üncü maddesinde geçen “veya işin
devamına izin verilmesi” ifadesinin madde metninden çıkartılmasını arz ve
teklif ederiz.
 Mustafa Kalaycı Emin
Haluk Ayhan İsmail Faruk Aksu
 Konya Denizli İstanbul
 Muharrem Varlı Fahrettin
Oğuz Tor Erkan Haberal
 Adana Kahramanmaraş Ankara
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım. 
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Önerge
üzerinde Kahramanmaraş Milletvekili Sayın Fahrettin Oğuz Tor konuşacak. 
Buyurun Sayın
Tor. (MHP sıralarından alkışlar)
FAHRETTİN OĞUZ
TOR (Kahramanmaraş) – Sayın Başkan, değerli milletvekilleri; 502 sıra sayılı
Tasarı’nın 103’üncü maddesi üzerinde MHP adına söz almış bulunuyorum. Bu
vesileyle sizleri ve bizleri izleyen değerli vatandaşlarımıza selam ve
saygılarımı sunuyorum.
Değerli
milletvekilleri, görüştüğümüz tasarı, mahiyeti itibarıyla üç temel hususa
dayanmaktadır. Birincisi, borçlanma. Hazinenin borçlanma limitleri, ilk defa,
2009 yılından bugüne 37 milyar lira artırılmaktadır. İkincisi, üç iletişim
şirketinden alacağımızdan vazgeçilmektedir. Üçüncüsü de, vergileri artırıyoruz.
Neleri artıyoruz? Motorlu taşıtlar vergisini artırıyoruz, kurumlar vergisini,
gayrimenkul sermaye iradı vergisini artırıyoruz. Diğer yandan da, Maliye
Bakanlığına bağlı Kefalet Sandığının paralarını -bir kısmını veya tamamını,
bilemiyorum- Türk Patent ve Marka Kurumunun bir miktar parasını maliye
bütçesine aktarıyoruz. 
Bunları niçin
yapıyoruz? Mali disiplin bozulmuş maalesef, yeni yıl bütçesine bir buçuk ay
kala çare arıyor Hükûmet. Sorumlusu kim? Herhâlde vatandaş değil; sorumlusu, en
tabii, Hükûmet. Bozmadığı mali disiplinin ceremesi ödetilecek vatandaşa. Dolar
4 TL’ye dayandı, avro 4,6 seviyesine yükseldi, iki yıllık gösterge kâğıdında
faiz ilk defa yüzde 14 seviyesine yükseldi. Faiz, kur, enflasyon, işsizlik
oranları rekor kırıyor. Bunlar gidişatın iyi olmadığının göstergeleridir.
Gerçek budur. 
Hâl böyle olduğu
hâlde “İşsizlikte geriye doğru gidiş başlamıştır. Ekonomide sıkıntılı bir süreç
yoktur.” diyemeyiz, denmemesi lazım. Bunları söyleyebilmemiz için vergilere
bakmak lazım. Vergiler düşüyor mu? Hane halkı, firma, ülkenin toplam borcu, iç
borçlanma tahvil faizleri, faiz, kur, enflasyon, işsizlik oranları azalıyor mu?
Azalmıyor maalesef, keşke azalsa. Gerçekleri görmek zorundayız. Problemleri
yanlış edersek çözümünde de başarılı olamayız, olan herkese olur. 
Değerli
milletvekilleri, gelirleri artırmak çok önemlidir. Ancak bundan çok daha önemli
olan şey tasarruftur; israfı, kaçakları önlemektir, lüks giderleri azaltmaktır.
Bakınız, Sayıştayın 2016 yılı Raporu’na göre, “temsil ve tanıtım giderleri” altında
yapılan harcama 500 milyon lirayı aşmıştır. Bunca kronik problem varken biz har
vurup harman savuramayız, savurmamalıyız. 
Burada, çok
önemli olduğuna inandığım, ülke geleceğini ipotek altına alan bir
yap-işlet-devret örneğinden çok kısa olarak bahsedeceğim. Örneğimiz, Kütahya
Zafer Bölgesel Havaalanı’dır. Proje maliyeti 50 milyon avrodur. 24/11/2012
tarihiyle işletmeye açılan havaalanı otuz bir yıl, üç ay, yirmi yedi gün firma
tarafından işletilecektir. Firmaya avro üzerinden iç hatlarda yılda 500 bin,
dış hatlarda 350 bin yolcu garanti edilmiştir; her bir yurt içi yolcu için iç
hatlarda 2 avro, dış hat yolcusu için 10 avrodur. İlk on yılda garanti edilen
yolcu sayısı yüzde 5 artırılarak ödeme yapılacaktır. Açıldığı günden yani
2012’nin sonundan 2015 sonuna kadar, üç yıl içinde toplam 15,2 milyon avro
ödeme yapılmıştır. 2013 yılında gerçekleşen yolcu sayısı, 2014 ve 2015
yıllarında azalmıştır. Havayoluyla taşımacılık, trend olarak yükselişte olmakla
beraber, Ankara-İzmir yüksek hızlı treninin devreye girmesiyle gerçekleşecek
yolcu sayısı daha da azalacaktır. Garanti edilen yolcu sayısına göre
gerçekleşme, iç hatlarda yüzde 5, dış hatlarda yüzde 3 gibi düşük seviyede
kalmıştır. Başka bir ifadeyle, idare iç hatlarda yüzde 95, dış hatlarda ise
yüzde 97 yanılmıştır.
Değerli
milletvekilleri, mevcut verilere göre, her yıl garanti edilen yolcu sayısı
yüzde 5 artacağı için 2015’e kadar ödediğimiz 15,2 milyon avro bedel 2016
yılında 5,5 milyon avroyu geçecektir. 2017’de bu rakam 6 milyon avroya
yaklaşacaktır. Topladığımızda, en geç 2021 sonunda proje maliyeti amorti
edilecektir. Geriye kalan yirmi iki-yirmi üç yıl daha avro olarak ödeme
yapılacaktır. Her yıl 9-10 milyon avro ödendiği zaman toplam ödeme veya
firmanın toplam kârı 200-220 milyonu geçecektir. Bunun adı, yanlış hesap
yapanlar yüzünden dar gelirlilerden topladığımız vergilerin zenginlere
aktarılmasıdır. Yanlış yapanın yanına kâr kaldığı müddetçe bu ülke iflah
olmayacaktır.
(Mikrofon
otomatik cihaz tarafından kapatıldı)
FAHRETTİN OĞUZ
TOR (Devamla) – Diğer yap-işlet-devret projeleri de böyle ise vay hâlimize
diyorum.
Saygılar
sunuyorum. (MHP sıralarından alkışlar)
BAŞKAN –
Teşekkür ederim Sayın Tor.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Sayın Aydın
sisteme girmiş ama…
ERKAN AYDIN
(Bursa) – Ben bölümde konuşmak için girmiştim, şimdi değil.
BAŞKAN –
Efendim?
ERKAN AYDIN
(Bursa) – Beşinci bölüme girerkendi. 
BAŞKAN – Burada
soru-cevap için mi girdiniz?
ERKAN AYDIN
(Bursa) – Evet.
BAŞKAN – Tamam,
peki.
104’üncü maddede
üç adet önerge vardır, önergelerin ikisi aynı mahiyettedir. Aynı mahiyetteki
önergeleri birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 104’üncü maddesinin tasarı metninden
çıkarılmasını arz ve teklif ederiz.
 Erol Dora Dilek
Öcalan Mahmut Toğrul
 Mardin Şanlıurfa Gaziantep
 Feleknas Uca Mehmet
Ali Aslan Müslüm Doğan
 Diyarbakır Batman İzmir
Aynı mahiyetteki
diğer önergenin imza sahipleri:
 Mehmet Bekaroğlu Bülent
Kuşoğlu Bihlun Tamaylıgil
 İstanbul Ankara İstanbul
 Lale Karabıyık Utku
Çakırözer Musa Çam
 Bursa Eskişehir İzmir
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım. 
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Aynı
mahiyetteki önergelerde ilk olarak İzmir Milletvekili Sayın Müslüm Doğan konuşacak.

Buyurun Sayın
Doğan. (HDP sıralarından alkışlar)
MÜSLÜM DOĞAN
(İzmir) - Sayın Başkan, çok değerli milletvekilleri; cümlenizi saygıyla
selamlıyorum.
Değerli
milletvekilleri, Sayın Başkanın da ifade ettiği gibi Malatya ili Cemal Gürsel
Mahallesi’nde oturan Alevi inancından olan yurttaşlarımızın evleri
işaretlenmiştir. Alçakça ve korkakça hazırlanan ve bir süreci başlatmak üzere
yapılan bu provokasyonu şiddetle kınıyorum. Bu provokatörlere şunu hatırlatmak
isterim: Ülkemizde Alevi-Sünni çatışmasının önünde en büyük engel Alevilerdir.
Onların inancı, öğretisi ve bilinci sizin bu karanlık sürecinize izin
vermeyecektir.
Değerli
milletvekilleri, 502 sıra sayılı Yasa Tasarısı görüşülürken ülkemizin en önemli
sorunu olan, emekçileri çok yakından ilgilendiren taşeron sistemine değinmek
istiyorum. Bildiğiniz üzere, taşeron çalışma düzeni, çalışma hayatının
yıllardır kanayan bir yarası olarak önümüzde durmaktadır. Taşeron çalışma
sistemi veya düzeni, özellikle kamuda tam bir çözümsüzlüğe dönüşmüş durumdadır.
Bugünkü durumuyla aslında taşeron çalışma düzeni kamuya büyük bir yük
şeklindedir, yüktür hatta, aslında işçiye de emekçiye de yapılan bir
haksızlıktır. Bu sistem, emeğin üzerinde aracı asalak sistemi kuran ve
kurumsallaştıran bir sürecin adıdır. Bu asalak sistemin ne devlete ne işçiye ne
de topluma faydası vardır. 
Sayısı 750 bini
aşan ama kesin sayısı bir türlü açıklanamayan kamu taşeron işçileri kamuda
hizmet üretmektedirler. Konu incelendiğinde görüyoruz ki kamu hizmeti sürecinin
çalışanları anlamında beşte 1’i taşeron emekçilerinden oluşmaktadır. Kamu
hizmeti ürettikleri hâlde işçiler neden taşeron şirketler tarafından istihdam
edilmektedir? Söz konusu istihdam şirketleri, kamu hizmeti üretim sürecinin
hiçbir noktasında yer almayan bu şirketler, aracılık yani simsarlık üzerinden,
emeğin üzerinden gelir elde etmektedirler. Bu gerçeklik ortadayken bu aracı
sistemin ortaklıkta bulunması kabul edilemeyecek bir gerçekliktir, derhâl bu
sisteme son verilmelidir sayın milletvekilleri.
Değerli
milletvekilleri, bu sistemi birlikte sorgulamamız lazım. Kamu neden bu
şirketlere para ödemektedir? Devlet, aracıya para mı öder? Neden emeğin gerçek
değerini emekçiye, işçiye ödemeyelim? Aracıya ödenen miktarın işçiye ödenmesi,
bugünkü ağır ekonomik koşullarda işçilerin nefes almasını, hayatını
kolaylaştırmasını sağlamaz mı? Bakın arkadaşlar, bu şirketlerin çoğu işçilerin
üretim alanlarında bile faaliyetlerini sürdürmüyorlar. Taşeron işçiler, kadrolu
işçilerin yararlandığı hakların hiçbirisinden yararlanamıyor maalesef. Bu işçilerimiz
ayrımcılıkla da karşı karşıya kalmaktadırlar. Sendikalaşma hakkından, toplu
sözleşme hakkından, grev hakkından fiilen yararlanamamaktadırlar. Taşeron
sistemi, günümüzün çağdaş dünyasının kabul edemeyeceği bir tür kölelik düzeni
anlamına da gelmektedir. Acil olarak kamunun bu sistemden kurtulması
gerekmektedir. 
Taşeron
işçileri, üretim sürecinde işin en ağırını yapmakta, ücretinse en azını
almaktadır. Aynı iş yerindeki diğer çalışanlarla eşit işi yapmalarına rağmen
eşit ücreti alamamakta ve ayrımcılığa uğramaktadırlar. Aracı sistem, kamudan
aldığı işçi ücretlerini işçilere de zamanında ödememektedir. Taşeron işçilik
sistemi, iş cinayetlerini de artırmaktadır sayın milletvekilleri. Kâr hırsı,
işçilerin hayatının önüne geçmekte ve işçilerin en temel hakkı olan yaşam hakkı
göz ardı edilmektedir. İş cinayetlerinin önemli bir kısmı… 
Taşeron işçiler,
kadrolu işçilerin yararlandığı sosyal haklardan yeterince yararlanamamaktadır.
Kadrolu çalışanlara verilen yakıt, ulaşım, aile ve çocuk, yemek gibi sosyal
hakların tamamı taşeron işçilere verilmemektedir. Bu durum da toplumsal ve
sosyal ilişkilere olumsuz yansımaktadır.
Kamuda çalışan
taşeron işçiler yıllardır kadro vaadiyle umutlandırılmakta, ancak ciddi adımlar
henüz atılmamıştır. Kamuda istihdamı sürekli kılmayan hiçbir formül taşeron
işçisinin sorununu çözemez. Kamu hizmeti, üretim ve çalışma süreçlerinde
sürekli bir hizmettir; çalışanlar da elbette sürekli çalışmak zorundadır. Kamu
hizmetinin sürekli olduğu göz önüne alınarak kamu kurum ve kuruluşlarında çalışan
geçici işçiler de hak kaybına uğramaksızın, çalıştıkları iş yerlerinde kadroya
alınmalıdır. Devlet, emek üzerinden ucuz iş gücü ve güvencesiz çalışma rejimini
sürdüren değil, bunu önleyen konumda olmalıdır. Kamu hizmeti, piyasa işleyişine
terk edilemez. Kâr hırsı, kamu hizmetinin önünde engel olmamalıdır. 
Sonuç olarak
değerli milletvekilleri, taşeron işçilerinin kadrolu çalışması bir haktır.
Kadro, hukuken kazanılmış haklarıyla birlikte değerlendirilmeli, kadroya
geçişte tüm kazanılmış haklar korunmalıdır. Kamuda çalışan taşeron işçileri
ayrımsız, şartsız derhâl kadroya geçirilmelidir. 
(Mikrofon
otomatik cihaz tarafından kapatıldı)
MÜSLÜM DOĞAN
(Devamla) – Taşeron işçisine verilecek kadro emekçilerin doğal hakkıdır. 
Hepinizi
saygıyla selamlıyorum. (HDP sıralarından alkışlar) 
BAŞKAN –
Teşekkür ederim Sayın Doğan.
Aynı mahiyetteki
diğer önergenin konuşmacısı, Eskişehir Milletvekili Sayın Utku Çakırözer
olacak. 
Buyurunuz Sayın
Çakırözer. (CHP sıralarından alkışlar) 
UTKU ÇAKIRÖZER
(Eskişehir) – Sayın Başkan, değerli milletvekilleri, bizleri televizyonlarından
izlemekte olan değerli yurttaşlarımız; hepinizi saygıyla selamlıyorum. 
Öncelikle, az
önce bir trafik kazası geçiren Mahmudiye Belediye Başkanımız İshak Gündoğan’a
ve şoförü Mehmet Evlice’ye buradan hepimiz adına geçmiş olsun diyorum. 
Ben de
Malatya’daki Alevi yurttaşlarımızı hedef alan bu çirkin provokasyonu şiddetle
hepimiz adına kınıyorum. 
Değerli
arkadaşlarım, iki haftadır görüşmekte olduğumuz bu torba yasa neden geldi?
Çünkü kaynak ihtiyacı ortaya çıktı. Peki, neden ortaya çıktı? Demokrasinin yok
edildiği bir referandum için kamu kaynakları partizanca, sınırsızca harcandığı
için ortaya çıktı. Tüm itirazlarımıza rağmen, kamu-özel iş birliği adı altında
hepimiz müthiş bir borç yükü altına sokulduğumuz için ortaya çıktı. İşte bu
yüzden bugün bu kadar acil ve bu kadar derin bir kaynak arayışıyla karşı
karşıyayız. Bu torba, sarayın ve Hükûmetin hesapsız, kitapsız harcamalarının,
iktidarın zengin ettiği bir avuç rantçı sermayeyi kayıran politikaların bir
sonucu olarak karşımızdadır. 
Peki, bu torbada
ne var? Bu torbada çok açık bir tercih var arkadaşlar. Bu torba zenginden alıp
fakire vermek için değil, fakirden alıp zengine vermek için önümüzde. Bu torba
yasada vatandaşa sadece vergi yükü, sadece zam yükü var. 20 milyon vatandaşın
arabasına, motosikletine enflasyonun 2, hatta 3 katına, yüzde 35’lere varan
vergi artışı var. Bu torbada Türkiye’nin en fazla kazanan şirketleri olan
yabancı ortaklı TELEKOM şirketlerinin milyarlarca liralık alacağına getirilen
af var, bir kalemde eski parayla 5-6 katrilyon lira alacak bir anda silinmekte.
Peki, bu ülkede cep telefonu faturasını ödeyemeyen öğrencinin, emeklinin,
esnafın borcu siliniyor mu arkadaşlar? Milyonlarca kredi kartı mağdurunun,
çiftçinin borçları siliniyor mu? Hayır. Peki, Telekom şirketlerinin milyarlık
borçları silinirken ne yapılıyor? 50 milyon yurttaşımızın kullandığı, artık
vazgeçilmezimiz hâline gelen internetin vergisine yüzde 50 zam geliyor
arkadaşlar. 
Bu torbada
yıllardır pastadan en büyük payı alan inşaat sektörüne rant vergisi yok. Bu
torbada kayıt dışını önleyecek madde de yok. Peki, ne var? Vergisini düzenli
ödeyen, namuslu, dürüst iş insanlarına yüzde 10 daha fazla kurumlar vergisi
var. Bu torbada başka ne var? 80 milyon yurttaşımızın sırtına, hatta yeni
doğacak, yeni kuşaklarımızın sırtına yeni borç yükü var. 53 milyar liralık
rekor bütçe açığımız yetmezmiş gibi, hesapsız, kitapsız ve Anayasa’ya aykırı
bir biçimde 37 milyar lira daha borç yükü var bu pakette. Bu torba, hepimizin
millî zenginliği olan kıyıların, kamu taşınmazlarının, lojmanların satışını
içermekte arkadaşlar. 
Peki, bu torbada
neler yok değerli arkadaşlarım? Yüz binlerce taşeron işçisine kadro yok. Gelin,
asgari ücretlinin sırtındaki vergi yükünü tamamen kaldıralım diyoruz; yok.
Asgari ücreti açlık sınırı üstüne çıkaralım, 2 bin lira yapalım diyoruz; çıt
yok. 
Yakında Asgari
Ücret Komisyonu toplanacak. Göreceğiz bakalım, Telekom şirketlerinin
borçlarına, yol, havaalanı ve gökdelen müteahhitlerinin alacaklarına cömert
davranan, tek kalemde borçlarını silen bu Hükûmeti göreceğiz. Bakalım asgari
ücretle geçinen milyonlarca emekçimize nasıl davranacaklar. 
Bu torbada beş
ay yirmi dokuz gün çalıştırdığınız geçici işçilerimize kalan altı ay için
güvenli iş imkânı yok. Bu torbada 6 milyon işsizimize istihdam kapısı yok. Bu
paket, vergi adaletine, sosyal devlet ve eşitlik ilkelerine aykırı bir
çuvaldır. Emekçiyi, emekliyi, dar gelirliyi, çiftçiyi hiçe sayan bir koca
çuval. 
Değerli
arkadaşlarım, Türkiye bu kadar adaletsiz, bu kadar hukuktan uzak, bu kadar
pervasızca yönetilmeyi asla ve asla hak etmemektedir. Ekonomimizin düze çıkması
için her şeyden önce bu ülkeye demokrasi, bu ülkeye hukuk güvenliği, bu ülkeye
bağımsız yargı gerekmektedir. 
Gelin, bir torba
yasa da demokrasimiz için çıkaralım. 15 Temmuz darbecileriyle hesaplaşacağız
diye getirilen ancak ülkede muhalif herkesi hapse atan bu OHAL rejimi artık
bitmeli. Düşündüğü, konuştuğu, yazdığı ve eleştirdiği için cezaevine tıkılan
onlarca gazeteci, milletvekili özgür kalmalı. Mahkemelerin suçsuzluğunu ispat
eden kararlarına rağmen hâlâ zorla içeride tutulan Enis Berberoğlu serbest
kalmalı. Aynı Büyükada soruşturmasında olduğu gibi ayağı yere basmayan
suçlamalarla hapse atılan sivil toplumcu Osman Kavala serbest kalmalı. Bu
ülkede Kızılay’ın ortasında İnsan Hakları Heykeli polis kordonuna alınmamalı.
İşinden, aşından edilen gencecik öğretmenlerimiz hakkını aramak için açlık
grevinde bedenlerini ortaya koymak zorunda bırakılmamalı. Demokrasi ve hukuk
güvencesi altında daha çok çalışmalı, daha çok üretmeli; zenginliğimizi de
keyfîlikten uzak, partizanca değil, bilim temelli ekonomi politikalarıyla
ulusça, hakça paylaşmalıyız.
Hepinizi
saygıyla selamlıyorum. (CHP sıralarından alkışlar)
BAŞKAN –
Teşekkür ederim.
Aynı mahiyetteki
önergeleri oylarınıza sunuyorum: Kabul edenler… Kabul etmeyenler… Önergeler
kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 104’üncü maddesiyle 6331 sayılı Kanun’a
eklenmesi öngörülen geçici madde 10’da geçen “hazırlanması yükümlülüğü”
ibaresinin “hazırlanması sorumluluğu” şeklinde değiştirilmesini arz ve teklif
ederiz.
 Mehmet Parsak Baki
Şimşek Fahrettin Oğuz Tor
 Afyonkarahisar Mersin Kahramanmaraş
 Arzu Erdem Mehmet
Necmettin Ahrazoğlu
 İstanbul  Hatay
BAŞKAN – Sayın
Yıldırım, bir şey mi söyleyecektiniz?
AHMET YILDIRIM
(Muş) – Çok kısa bir açıklama…
BAŞKAN –
Buyurun.
IV.- AÇIKLAMALAR (Devam)
26.- Muş Milletvekili Ahmet Yıldırım’ın, Cizre’de Ruken
Cansırı adındaki bir çocuğa zırhlı araç çarpmasına ilişkin açıklaması
AHMET YILDIRIM
(Muş) – Teşekkür ederim Sayın Başkan.
Sayın Başkan,
bugün öğleden sonra saatlerinde Cizre’de oyun oynayan bir çocuğa yine zırhlı
araç çarpmış ve Ruken Cansırı adındaki çocuk yoğun bakıma alınmış. Şimdi, buna
ne kadar “tesadüf” denir, buna ne kadar “münferit” denir, artık kabul etmek
mümkün değil. Son bir yılda aynı bölgede zırhlı araçların çarpması sonucu 9’u
çocuk 30 insan yaşamını yitirmişse artık bu, sistematik ele alınması gereken
bir sosyal yara ve politik bir konudur. Buradan hareketle, daha bundan birkaç
ay önce gece yarısı evin içine giren panzer, uykusunda 2 çocuğu öldürdüğünde, o
zaman çok tutarsızca, panzeri kullanan kişinin sarhoş olduğu söylendi. Şimdi,
bu kadar taksirli ölümler neticesinde gece yarısı panzeri bir evin içine sokup
2 kişinin ölümüne sebep olunan bir olayda…
(Mikrofon
otomatik cihaz tarafından kapatıldı) 
AHMET YILDIRIM
(Muş) - …tutuklu bile yoksa bunun artık münferit, sıradan bir kaza olmadığı çok
açık ortadadır diyorum.
Teşekkür
ediyorum. 
BAŞKAN –
Teşekkür ederim. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/884) ve İstanbul
Milletvekili Mehmet Akif Hamzaçebi'nin 6306 Sayılı "Afet Riski Altındaki
Alanların Dönüştürülmesi Hakkında Kanun", 2981 Sayılı "İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı
İmar Kanununun Bir Maddesinin Değiştirilmesi Hakkında Kanun" ve 4706
Sayılı "Hazineye Ait Taşınmaz Malların Değerlendirilmesi ve Katma Değer
Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN – Biraz
önce okunan önergeye Komisyon katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım. 
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Önerge
üzerinde Mersin Milletvekili Sayın Baki Şimşek konuşacaklar.
Buyurun Sayın
Şimşek. (MHP sıralarından alkışlar) 
BAKİ ŞİMŞEK
(Mersin) – Sayın Başkan, değerli milletvekilleri; 502 sıra sayılı Kanun
Tasarısı’nın 104’üncü maddesi üzerinde Milliyetçi Hareket Partisi Grubu adına
söz almış bulunmaktayım. 
Tabii, öbür gün
Öğretmenler Günü, sözlerime başlamadan önce 1994 yılında Tunceli Mazgirt
Darıkent köyünde 4 öğretmen arkadaşıyla birlikte okulun lojmanında şehit edilen
hemşehrim Buminhan Temizkan’ı rahmetle anıyorum. Bütün şehit öğretmenlerimize
Allah’tan rahmet diliyorum. 
Tabii, evvelki
gün Dünya Çocuk Hakları Günü’nü kutladık. Maalesef yine Mersin’de bir okulun
bahçesinde öğrenciler arasında çıkan bir kavgada 11’inci sınıf öğrencimiz
bıçaklanarak öldürüldü, 2 öğrencimiz de ağır yaralandı. Sayın Bakanım -Millî
Eğitim Bakanıyla, Bakanlar Kurulunda- gerçekten okullarda kesici, delici alet
kullanan öğrenciler, bir okulda bıçakla bir öğrenciyi öldürebiliyor,
Bakanlığın, Emniyetin bununla ilgili gerekli tedbirleri almasını, bu tip üzücü
olayların bir daha yaşanmamasını temenni ediyorum. 
Tabii, biraz
önce Şile’yle ilgili ek bir teklif vererek Şile’deki köylülerin mağduriyetini
ortadan kaldırdık. Bunda emeği geçen başta İstanbul Milletvekillerimiz İzzet
Ulvi Yönter ve Semih Yalçın olmak üzere bütün siyasi partilere, destek
verenlere teşekkür ediyorum. Tabii, bu problem sadece Şile’de yok, Türkiye’nin
81 ilinde benzer sorunlarla karşı karşıyayız. Tabii, olay Şile olunca, İstanbul
olunca gündem teşkil etmesi daha kolay oluyor. Mersin’de Torosların eteğinde
Yörük köylerimiz var. 442 sayılı Köy Kanunu’na göre köy yerleşim alanları
yapılmış, içlerinde dedelerinden kalma evleri olan köylülerimiz var ama
maalesef yıllardır tapularını alamıyorlar. Erdemli Sarıkaya köyü var, Tarsus
Alibeyli köyü var, Taşobası köyü var, Aydıncık’ın köyleri var, Silifke’nin
Burunucu köyü var.
Sayın
Bakanım, bu konuları geçtiğimiz yılki bütçe görüşmeleri sırasında da bu
kürsüden sizlere aktarmıştık, bu köylülerin tapu sorunlarının çözülmesiyle
ilgili sizden yardım istemiştik ama maalesef geçen bir yıl içerisinde bu konuda
henüz bir mesafe katedemedik. Bununla ilgili de, nasıl İstanbul Şile’yi çözmüşsek
Mersin’i de… Türkiye’nin 81 ilinde hazine arazileri üzerinde yıllar önce bina
yapmış veya işgaliyesi bulunan insanların problemlerini, hep birlikte -sadece
Şile’ye özgü, bir ilçeye özgü bir kanun çıkarmayalım- Türkiye’nin her yerindeki
problemlerin tamamını çözelim. 
Tabii,
taşeron yasasını biz konuşmaktan, siz dinlemekten artık usandınız. Bunun
farkındayız. Biz de bu konunun artık Türkiye gündeminden düşmesini istiyoruz
ama şimdi düşünün, belediyelerde binlerce taşeron çalışıyor. Bu taşeronlar, bir
şirket adı altında bir firma ihale alıyor, bu firmada çalışıyorlar. En son,
yine seçim bölgemde yapılmış olan bir ihalede firmaların vermiş oldukları fiyat
teklifleri virgülden sonraki rakamlara kadar birbirine yakın. Bütün firmalar
asgari ücret artı KDV üzerinden teklif veriyorlar. Firmaların bütün derdi
-zaten asgari ücreti işçiye ödeyecekler, belediyede çalışana ödeyecekler- katma
değer vergisinden ne kadarını kendi cebimize aktarabiliriz? Firmaların bütün
hesabı bu. Gelin, bu yükü devletin sırtından kaldıralım. Bu taşeron işçilerin
tamamını kadroya alalım ve bu sorunu kökünden çözelim. 
100
bine yakın öğretmen açığı var. Yarından sonra Öğretmenler Günü. Bakanlar Kurulu
yarın öğretmenlerimize bir müjde versin. Bu 100 bin öğretmenimizin tamamını
atayalım. Bunlara da şunu söyleyelim: “Devletimizin bugünkü durumu size 2,5-3
milyar, 4 milyar maaş vermeye yetmiyor.” Bu çocukların birçoğu, özellikle kadın
öğretmenlerimizin birçoğu gerçekten bunalıma girmişler, evlerine kapanmış
durumdalar. “Gelin, size bir yıl, iki yıl, devletin ekonomik verileri biraz
düzelinceye kadar asgari ücret vereceğiz, sizleri asgari ücretle çalıştıracağız
ama atamanızı yapacağız, devlette görev yapacaksınız.” diyelim. Öğretmenler
Günü’nde bu müjdeyi bütün öğretmenlere verelim. Maliye Bakanı olarak bunu
gündeme almanızı ve Bakanlar Kurulunda diğer bakanlarla bunu paylaşmanızı,
Sayın Cumhurbaşkanına ve Başbakana bu konuyu iletmenizi bekliyoruz.
Öğrenci
kredileri ve öğrenci burslarıyla ilgili birçok şikâyet almaktayız. 2016 yılında
377 bin öğrenci burs alıyordu, 1 milyon 277 bin öğrenci de kredi
alıyordu. 3 öğrencisini üniversitede okutan bir veli beni arıyor, “Ben köyde
yaşıyorum. Tarım BAĞ-KUR’um var. 3 çocuk okutuyorum, devletten burs
alamıyorum.” diyor.
(Mikrofon
otomatik cihaz tarafından kapatıldı)
BAKİ ŞİMŞEK
(Devamla) – Allah aşkına, 3 çocuk okutan ve köyde yaşayan bir insan devletten
burs alamıyorsa burs alan bu 377 bin öğrencinin aileleri ne iş yapıyorlar, bunu
merak ediyorum. 
Bu kriterlerin
de tekrar gözden geçirilmesini temenni ediyor, yüce Meclisi saygıyla
selamlıyorum. (MHP sıralarından alkışlar)
BAŞKAN – Sayın
Şimşek, teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Sayın
milletvekilleri, dördüncü bölümde yer alan maddelerin oylamaları
tamamlanmıştır.
Şimdi beşinci
bölümün görüşmelerine başlıyoruz. 
Beşinci bölüm,
geçici madde 1 ve geçici madde 2 dâhil 105 ile 125’inci maddeleri kapsamaktadır.
Beşinci bölüm
üzerinde Cumhuriyet Halk Partisi Grubu adına İstanbul Milletvekili Sayın Bihlun
Tamaylıgil konuşacaktır.
Buyurun Sayın
Tamaylıgil. (CHP sıralarından alkışlar)
CHP GRUBU ADINA
BİHLUN TAMAYLIGİL (İstanbul) – Teşekkür ederim Sayın Başkan.
Sayın
milletvekilleri, tabii, 130 maddelik bir torba yasa ama görüştüğümüz saat de
çok geç bir saat değil ve içerisinde onlarca farklı kanunun düzenlemeleri var
ve gördüğümüz Meclis katılımlı çalışma tempomuz, gerçekten bizlerden beklenen
ve bizim de ortaya koymamız gereken performansı maalesef yansıtmıyor. 
Çok önemli
kanuni düzenlemeler yapıyoruz, bu bölümde de aynı şekilde. Biraz önce Sayın
Başkan dile getirdi, 105-125 arası, 2 geçici madde ama bu 105-125 arasındaki 20
madde 9 ayrı kanun; 2 geçici madde, bir de yürürlük.
Şimdi
arkadaşlar, temel kanun olarak görüştüğümüz bu tasarıda, baktığınızda, temel
kanunların bizim İç Tüzük’ümüzde belirlenmiş 91’inci maddeye göre olmazsa
olmazı var yani maddeler arasında uyum, maddeler arasında tutarlılık ve bu tutarlılığın
bir zorunluluk olarak, amir hüküm olarak konulduğu bir İç Tüzük’ümüz var ama
biz İç Tüzük’ü bile dikkate almadan -biraz önce dediğim gibi- pek çok kanunu
bir araya getirip, bir yerde de yıl sonları böyle –bunu Komisyonda da
söylemiştim, akvaryumlarda güzel göstermek için çöpçü balıkları akvaryumun
içini temizler- öyle bir kanun, torba yasa yapıyoruz ki kalmış, birikmiş,
gecikmiş ne varsa -veya anında, hemen yapılacak bir düzenleme veya çok
sıkışmış- hemen getirip bu torbaların içine atıyoruz. Böyle güven ve böyle
istikrar, yasamada güven... Yasamaya baktığımız zaman, bir vizyoner bakış
açısıyla yasama mantığını gerçekleştiremediğimiz zaman, maalesef, mevzuatta da
karmaşa, uygulamada da karmaşayla karşı karşıya kalırız. 
Şimdi, içeriğine
baktığımızda, Sermaye Piyasası Kanunu, yeni bir yatırım ortamının yaratılması,
bir finans kaynağının yaratılması, tüketici hakları, internet üzerinden
ticaret, pek çok başlık içeriğinde bir bölüm konuşacağız. Ama “güven” demiştim,
bugün Türkiye İstatistik Kurumu ve Merkez Bankasının beraberce yayınladığı bir
istatistikten size bahsetmek isterim, daha doğrusu Tüketici Güven Endeksi.
Tüketici Güven Endeksi’nde bu sene geldiğimiz nokta maalesef hızlı bir düşüş ve
bugün en düşük, bu yılın şubat ayındaki 65,7 puanın altına inen bir noktada.
Yani, Tüketici Güven Endeksi düşüyor da bu düşüşü hazırlayan diğer alt
faktörler ne diye baktığınızda, hanenin maddi durum beklentisi azalmış. Yani,
hane halkı artık “Benim gelirim artacak.” diye bir beklenti içinde değil. Nasıl
olsun? Getirdik torbayı, içinde motorlu taşıtlar var, içerisinde kurumlar var.
Vergiyle bir kaynak yaratacak düzenlemeler içerisinde olduk. Bir taraftan kur
artar, zorunlu masraflarını karşılayamama sıkıntısı ve hane halkı artık “Benim
maddi durumum iyileşecek.” beklentisini kaybetmiş durumda. 
Peki, işsiz
sayısı için beklenti ne? Artık iş bulmaktan ve işle ilgili bir gelecek
oluşturmaktan o kadar vazgeçmiş ki insanlar “Ne olursa olsun.” gibi bir cevap
veriyor. 
Diğer taraftan,
bakıyoruz tasarruf etme ihtimalinde ne var diye. Nerede tasarruf edecek, cep
delik cepken delik. Zaten tasarrufu ortaya koyacak bir eğilim yok. Ama, bizde,
malum, bir gecede bir millî gelir hesaplamasıyla ortaya çıkan tasarruf
hesaplamasında, orta vadeli planlarımıza bile koyduğumuz tasarruf oranlarımızı
bir anda artırabiliyoruz. Ama, gerçek şu: Bu ülkede vatandaş şu anda güven
olarak geriye giden bir ruh hâlinde ve tepkide ve önümüzdeki bir yıl için bunu
görüyor. 
Şimdi, ben bu
güveni konuşurken bir de tabii, bunun içerisinde önemli bir madde var Tüketici
Kanunu’yla ilgili. Tüketici Kanunu’na aykırı olarak hareket edenlere karşı bir
cezai sistem var. Biz bu sistemi bir uzlaşma noktasına getiren düzenlemeyi
ortaya koyduk ve cezaları en fazla yarı yarıya -ki bu daha fazlaydı da
Komisyonda bir düzelmeye uğradı- düşüren bir uzlaşı noktasına çekildi. Ancak,
burada çok önemli bir başlık var. Bu tür uzlaşıya konu olan eylemlerle ilgili,
tekrarını ortaya koyana bu içerikte hakların verilmemesi gerekiyor, bu
düzenlemede onun olması gerekiyor. Bir de tabii, oluşacak uzlaşma
komisyonlarında ilgili bakanlığın muhakkak ve muhakkak tüketicinin sesini
ortaya koyacak sivil toplum kuruluşlarının yer alması imkânını sağlaması
gerekiyor. 
Şimdi,
değerli arkadaşlar, bakın, son dönemde kur sürekli hareket ediyor. Merkez
Bankası birtakım önlemler alıyor ve Türkiye’de kırılganlık, bir enflasyon
gerçeği varken olay sadece faize bağlanıyor. Neden ve sonucu iyi görmek lazım,
uygulanan mali politikaları iyi değerlendirmek lazım, enflasyonun talep
kaynaklı olanını, bir de maliyet kaynaklı olanını iyi görmek lazım, Türkiye’nin
şu andaki o kırılgan rakamlarını iyi değerlendirmek lazım.
Bakın,
yeni açıklandı; dünyadaki servet, Türkiye’deki servet. Dünyada görülen şu ki
parası olanın üstüne para eklenmiş ve oransız eklenmiş, bizde de servet geriye
gitmiş, kişi başına servet geriye gitmiş ama dünya genelinde 65’inci sırada
olan ülkemizin dolar milyarderleri dünyanın ilk 10’unda; yani böyle bir
çarpıklık, böyle bir kırılganlık var. Bu çarpıklığı ve kırılganlığı görürken
aman ki aman… Şimdi Sermaye Piyasası Kurulunun bağlı kanununun bazı maddelerini
görüşeceğiz. O maddelerde de paylaşacağız ama ben size Sermaye Piyasası
Kurulunun Aralık 2016’daki bir raporunu sunmak istiyorum: “Vergi Cennetleri
Tarih mi Oluyor?” Bunu Sermaye Piyasası Kurulu hazırlamış: Vergi cenneti nedir?

Tabii,
vergi cenneti Panama belgeleri çıktı, şimdi Paradise çıktı; candaş, yandaş ve
kandaşlarla bütünleşti. (CHP sıralarından alkışlar) Şimdi karşımızda bir tablo
var. Ben sadece, vergi cenneti nedir, bir ülkeye zararı nedir diye -zamanım
aslında çok kısa ama- buna direkt Sermaye Piyasası Kurulumuzun tanımıyla
bakmanızı isterim. Vergi cennetine niye gidiyor? Yani servetler bu kadar
dengesiz, kişilerde dağılıyor ama niye gidiyorlar? Vergi avantajı var. Vergi
avantajının getirdiği o cazibeyle gidenler ne yapıyor biliyor musunuz? Bizim
gibi borcu olan ülkelere oradaki avantajlı değerlendirdikleri paralarını borç
olarak getirip veriyorlar; şimdi artık borç da değil, sıcak para olarak.
Türkiye 2012’den beri en yüksek sıcak parayı bu sene aldı; yüksek faiz de var
ya, hani “Dengelerimiz kırılgan.” diyoruz ya. 
Bu arada -Sayın
Maliye Bakanımız zaten bize bilgisini verir- biz 2016’da Antalya’da G20
Zirvesi’ni topladık. Orada ortaya konulan bir karar var, nihai metin var; o nihai
metinde de deniyor ki: Bir yeni Matrah Aşındırma ve Kâr Aktarma Eylem Planı -ki
daha önce de vardı- için kesin karar ortaya çıkıyor ve arkasından da, dünyadaki
vergi cenneti olan ülkeler de dâhil olmak üzere Otomatik Bilgi Değişim Sistemi
işlemeye başlıyor. 
Şimdi, 100’e
yakın ülkeden yarısı bunu uygulamaya başladı. 2017’den… Ki 2017’nin bütün
bilgilerini 2018’de Türkiye de vermeyi taahhüt etti, değil mi Sayın Bakanım?
2018’den itibaren Otomatik Bilgi Değişim Sistemi dâhilinde, OECD içerisinde
alınan ve vergi mükelleflerinin kazanç ve finansal bilgilerinin gelir sağlanan
kaynak ülkeden ikamet edilen ülkeye düzenli ve sistematik şekilde hem verilişi
olacak hem alınışı olacak. Ve artık bu ülkede -en önemli vergi etiği, vergi
ahlakı, vatandaşlık görevi olan- kazanıp bu ülkeye vergisini vereceğiz. Yani
benim gelir vergisiyle en yüksek ödemeyi yapan ücretli vatandaşım cehennem
azabı çekerken birileri vergi cennetinde cennetlik olmayacak arkadaşlar. 
Teşekkür
ediyorum. (CHP sıralarından “Bravo” sesleri, alkışlar)
BAŞKAN –
Teşekkür ederim Sayın Tamaylıgil.
Halkların
Demokratik Partisi Grubu adına İzmir Milletvekili Sayın Ertuğrul Kürkcü
konuşacak.
Buyurun Sayın
Kürkcü. (HDP sıralarından alkışlar)
HDP GRUBU ADINA
ERTUĞRUL KÜRKCÜ (İzmir) – Sayın Başkan, sevgili arkadaşlar; bu beşinci bölümle
ilgili olarak bizim bu bölümde yer alan hemen hemen bütün maddelerin çekilmesi,
tasarıdan çıkartılması önerimiz var çünkü bunlar ya öngördükleri işi yapmak
için elverişsiz ya da aslında, esasen yoksul kesimlere yük yükleyen maddeler.
Dolayısıyla bu bölüme ilişkin olarak bütünüyle olumsuz, eleştirel bir tutumumuz
var fakat bu, yasanın tümü, torba yasa çıkarma eğilimi karşısındaki tutumumuzu
da bütünleyen, onunla iç içe olan bir itiraz. 
Biz bu torba
yasayı aslında devletin mali krizinin derinleşmekte olduğunun habercisi olarak
görüyoruz. Bunu kaç zamandır tartışıyoruz ve olgular da bunu destekliyor.
Özellikle 2013’ten bu yana sermayeye ve sermaye kesimine verilmekte olan mali
ve sair desteklerin toplumun gözünde meşrulaştırılması için, halkın biatini
sağlamak için, sofuluk için ayrılmış olan harcamalarda, militarizmin
güçlendirilmesi için yapılan askerî harcamalarda ve iç güvenlik harcamalarında
bugüne kadar görülmemiş ölçüde bir artışla karşı karşıyayız. Seçmen desteğini
kaybetmemek için küçük, büyük sermaye gruplarından alınan vergilerde indirime
gitmek, vergi tahsilatlarının savsaklanması da, bunların hepsi bir arada kamu
borçlanma gereğinin artmasına yol açtı. Son bir yıl içinde bütçe açığı millî
gelir içindeki payı bakımından 2 katına çıktı, kamu borçlanma limiti aşıldı.
Kanunda öngörülen yüzde 10’a kadar, iki kez 5 ve 5, bu limitin aşılması da
yeterli olmadı, Hükûmet bu yasayla 37 milyar liralık bir limit artışı yoluna
girdi. Bu durum ülke tarihinde sık görülmeyen durumlardan biridir. Bu krizin
doğrudan doğruya sorumlusu aslında Hükûmetin kendi öz politik yönelimidir çünkü
birincisi, savaş konsepti, Hükûmetin mali yönden sürekli olarak şişen, büyüyen
harcamalarla yüz yüze gelmesine yol açtı. 2013 barış konseptinin terk edilmesi sonucunda
başlayan çöktürme planı, dışarıda da Suriye ve Irak’ta uluslararası denkleme
girme çabaları devletin askerî harcamalarını görülmedik ölçüde artırdı.
Yaklaşık üç yıldır, daima, her gün süregiden askerî harcamalar söz konusudur.
Cemaatle yaşanan kriz, bu “FETÖ askerî darbesi” denilen kriz sonrasında
olağanüstü hâl ilanıyla birlikte ortaya çıkan durum, bu, tabii, Türkiye'de
otoriterleşmenin kapısını açtı ve OHAL’le birlikte ekonomideki göstergeler de
kötüleşmeye başladı. Çünkü esasen uluslararası sermaye süreçlerinde olağanüstü
hâlin varlığı, Türkiye'de, sermayenin, uluslararası sermayenin yerli
ortaklarıyla sözleşmeleri yenilememesi ve askıya alması sonucunu yarattı, iş
yerleri kapanmaya başladı, özellikle de KDV tahsilatı hızla düştü. 
Ve nihayet otoriterleşme;
Hükûmet toplumsal muhalefeti, bütün bu gerilemeler dolayısıyla ortaya çıkacak
olan itirazları kontrol altına almak için de fiilen Anayasa’yı ve yasaları
askıya aldı. Tabii, bunu bir darbe girişimiyle gerekçelendirmeye,
meşrulaştırmaya çalıştı ama hepiniz çok iyi hatırlıyorsunuz, ayılana gazoz
bayılana limon usulü, grevlerden boşanmalara kadar her şeyin çaresi olarak
olağanüstü hâl, Cumhurbaşkanı tarafından gittiği her toplantıda o toplantının
konusunun devası olarak anlatıldı. Bunun sonucu, tabii, mali disiplinden kopuş
anlamına gelir. Hükûmetin de aslında bu yasayla yapmaya çalıştığı şey, bulduğu
her yerden gelir temin etmek; doğal gaz, petrol, elektrik, ulaştırma zamlarına
ilave olarak yeni kamu gelirleri yaratılmaya çalışılıyor. Bu torba yasada
yapılan düzenleme de bununla ilgilidir. Yani Maliye kazı yolmakla görevlidir
biliyorsunuz fakat kazda tüy kalmayınca kolunu kanadını kopartmaya da sıra
geldi.
Şimdi,
TELEKOM işletmecilerine getirilen brüt satış gelirlerinden hazine payları, şans
oyunlarından alınan payın yüzde 10’dan yüzde 20’ye çıkartılması, Varlık Fonu’na
hazineden kaynak aktarılması, hazine borçlanma limitinin 37 milyar liraya
çıkartılması, bütün bunların hepsi sonuçta bütçe açığının neredeyse 2 katına
yakın bir borçlanmaya gidilmesine yol açtı. 
Özelleştirme
gelirlerinin artırılması için yeni özelleştirme kapıları açıldı. Fakat bütün
bunlar yapılırken, halkın kemerleri sıkılırken sermayeye de kaynak aktarımı
yolu açıldı. 
Gelir
vergisi dilimi, vergi oranı 27’den 30’a çıkartılırken en üst gelir diliminin
yüzde 35 olan vergi oranı sabit tutuldu. Üst gelirliler muafiyet ve
istisnalardan yararlandırıldılar. Kira gelirleri vergi matrahından indirilen
yüzde 25’lik kısım, yasayla yüzde 15’e düşürüldü. Net kira gelirleri azalan ev
sahipleri bu kira farkını kiracıya yansıtma yolunu seçtiler. Netice olarak özel
tüketim vergilerinde de oranın yüzde 25’e çıkartılması, içimlik sigara üreten
üreticilere makaronda -tıpkı sigara gibi- ÖTV’ye yüzde 62 vergi ödemesi
dayatması, bunların hepsi kazın kolunun bacağının kopartılması ama devletin
gelirlerine de böylelikle zoraki katkıda bulunma çabasıyla ilgilidir. 
Şimdi,
öte yandan, bunun gerekçesi olarak, savaş harcamaları ve savaş hazırlıkları
için yapılan harcamaların başlıca neden olduğu hem Maliye Bakanımız hem de
Devlet Bakanı tarafından açıklandı, izah edildi. Esasında böyle bir askerî
harcamanın gerekliliği doğa tarafından ya da toplum tarafından değil, devletin
yanlış, hatalı, isabetsiz iç ve dış siyaseti tarafından dayatılmıştır. Bu kadar
çok askerî harcamanın bir yıl içerisinde devreye sokulacak olması, aslında
toplumdan destek bulmayan, uluslararası alanda da sonuç yaratmayan iç ve dış
politika girişimlerinin yaratmış bulunduğu, doğurmuş bulunduğu uluslararası ve
iç ihtilaflar karşısında Hükûmetin artan bir güvenlik paranoyasına, bir
güvenlik kuşkusuna kapılmış olmasıyla ilgilidir. 
Öte yandan,
ittifaksızlığa doğru sürüklenmenin sonucu olarak müttefik bulabilme çabası
içerisinde geleneksel müttefiklerin ötesinde yeni alanlara açılma ve onlarla
ballı anlaşmalar yoluyla ittifak kapısı açma çabaları, Rusya’dan aslında
herhangi bir askerî gereksinimle ilişkilendirilmeyen yüklü askerî siparişlerin
de kapısını açmıştır. Netice olarak, bu bütçe planlamasının gerisinde, bu torba
yasa teklifinin gerisinde, Hükûmetin iç ve dış politikasının başarısızlığı,
bunun yol açtığı gerilimler ve bütün bunların elde olan kaynakları aşması
dolayısıyla yeni vergi salma ihtiyacıyla ilgili olduğu apaçıktır. O nedenle,
bizim diyeceğimiz şey, yasanın bu bölümüne de, beşinci bölümüne de itiraz
ediyoruz. Halkın barış, güvenlik, özgürlük ve refah arayışıyla hiçbir ilgisi
olmayan, tam tersine, halkı yolunacak kazın da ötesinde bir tür köleliğe tabi
tutacak olan bu rejime topluca karşı çıkmamızı tavsiye ediyoruz. 
Hepinizi sevgi
ve saygıyla selamlıyorum. (HDP sıralarından alkışlar) 
BAŞKAN –
Teşekkür ederim. 
Milliyetçi
Hareket Partisi Grubu adına İstanbul Milletvekili Sayın İsmail Faruk Aksu
konuşacaklar.
Şahsı adına da
Sayın Aksu’nun konuşması olduğundan iki konuşmayı birleştiriyoruz.
Buyurun. (MHP
sıralarından alkışlar) 
Süreniz on beş
dakika. 
MHP GRUBU ADINA
İSMAİL FARUK AKSU (İstanbul) – Teşekkür ederim. 
Sayın Başkan,
sayın milletvekilleri; 502 sıra sayılı Kanun Tasarısı’nın beşinci bölümü
hakkında Milliyetçi Hareket Partisi Grubu adına söz aldım. Genel Kurulu ve aziz
Türk milletini saygıyla selamlıyorum. 
Tasarının genel
gerekçesinde, küresel gelişmeler karşısında ülkemiz ile diğer ülkeler
arasındaki ekonomik, sosyal ve teknolojik alanlarda önemli etkileşimlerin
meydana gelmekte olduğundan bahisle, mevzuatımızda çeşitli konularda düzenleme
ihtiyacı doğduğu belirtilmektedir.
Tasarıyla,
vergiye gönüllü uyumu artırıcı, vergi uygulamalarını kolaylaştırıcı, tahsilatta
etkinliği esas alan düzenlemelerin yanı sıra, kayıt dışılıkla mücadelede
verimliliğin artırılması, bazı sektörlerin kamusal yükümlülüklerine yönelik
yaşanan sorunların çözülmesi ve süresi biten kimi geçici düzenlemelerin
sürelerinin uzatılması öngörülmektedir.
Ayrıca, kanun
tasarısında, elektronik haberleşme sektöründen alınan vergi ve diğer mali
yükümlülüklerin hesaplanması, tahsili ve takibiyle ilgili yaşanan sorunların
giderilmesi; on yılını doldurmuş bulunan kamu konutları ile belediye ve mücavir
alan sınırları içerisinde yer alan hazineye ait tarım arazilerinin kiracısı,
kullanıcısı ya da paydaşları olan vatandaşlarımıza satılması; sanayi
sitelerinin dönüşümlerinin hızlandırılması için arazi temininin
kolaylaştırılmasına yönelik hükümler yer almaktadır.
Oldukça kapsamlı
bir kanun tasarısı olmakla birlikte, torbada, geniş toplum kesimlerinin umutla
beklediği birçok düzenleme ise maalesef yer almamaktadır. 
Değerli
milletvekilleri, Türkiye Büyük Millet Meclisi gündemine ne zaman bir torba yasa
tasarısı gelse, taşeron işçiden sözleşmeliye, öğretmenden yardımcı hizmetliye,
asgari ücretliden çiftçiye, esnafa, sanayiciden iş adamlarına, genç işsizlere,
nafaka ödeyenlerden denetimli serbestlik bekleyenlere, erken yaşta evlenenlere,
vergi ve cezalara ilişkin af isteyenlere kadar birçok kişi ve kurum beklenti
içerisine girmektedir. Doğrusu haksız da değiller. Zira, artık tüm düzenlemeler
torbalara sıkıştırıldığından doğal olarak her kesim kendisiyle ilgili
düzenlemenin torbada yer almasına ilişkin mücadele vermektedir. Bu durum Meclis
ihtisas komisyonlarını işlevsiz kıldığı gibi, çıkan kanunların yeterli teknik
destekten uzak ve eksik bir şekilde olmasına da yol açmaktadır. 
Esasen yapılan
birçok düzenlemeyle “teşvik” “destek” ve benzeri adlarla toplum kesimlerine
kaynak aktarılsa da bu torba mantığı ve münferit düzenlemeler nedeniyle,
yapılan desteklerden beklenen verim elde edilememektedir. Sorunlara günü
kurtarma anlayışıyla bakılmakta, bütüncül, kapsamlı ve kalıcı çözümler
üretilememektedir. 
Bugün genel
olarak bakıldığında Türkiye'nin üç sebeple birçok alanda yenilenme ihtiyacı bulunmaktadır.
Bunlardan birincisi, bölgesel ve küresel ölçekteki gelişmelere uyum sağlanması
zarureti; ikincisi, Türkiye'nin kendi iç dinamiklerine bağlı olarak ekonomik,
sosyal, idari ve hukuki alandaki iyileştirme çalışmaları ile Cumhurbaşkanlığı
hükûmet sistemine uyum; üçüncüsü de özellikle 15 Temmuz süreciyle birlikte
karşılaşılan ihanetin artıklarının temizlenmesinden ve etkin bir terörle
mücadele yürütülmesinden kaynaklı düzenleme ihtiyacıdır. Bu kapsamda, başta
FETÖ ve PKK olmak üzere, terörle mücadelenin devamı, üreten ve istihdam yaratan
bir ekonominin tesisi, herkesin güvendiği bir yargı sistemiyle vatandaşın
devletin müşfik elini hissedeceği hadim devlet anlayışının oluşturulması,
Türkiye'yi dünyada güç ve söz sahibi yapacak millî devlet anlayışının
güçlendirilmesi, toplumsal kalkınma, birlik ve beraberliğe katkı sağlayacak
uzlaşmacı bir siyasetin tesisi gerekmektedir. Bu ve benzeri hususlardaki
yenileşme ve iyileşme ise öncelikle sağlıklı ve isabetli hedeflerin tespiti,
ihtiyaç duyulan mevzuatın düzenlenmesi, idari ve beşerî kapasitenin
artırılması, fizikî ve teknolojik donanımın tesis edilmesiyle mümkün ve anlamlı
hâle gelebilecektir. Milyonları ilgilendiren düzenlemelerin yapılmasında esas
olan hız değil, kalite olması gerekmektedir, aksi takdirde ileride başka
sorunlar çıkması kaçınılmaz olacaktır. Şüphesiz ki torba kanun uygulaması bu
anlayışa hizmet etmeyen, desteklemeyen bir yöntemdir. Unutulmamalı ki hangi
boyutta torba olursa olsun, daima eksik kalan bir şeyler olacaktır. Kaldı ki
her şeyi bir arada yapma anlayışı kanun yapma tekniğine uygun olmadığı gibi
yasamada kalite beklentisini de boşa çıkarmaktadır. Nitekim, görüştüğümüz
tasarıda da ekonomik ve sosyal yapının temelini oluşturan esnaf ve sanatkâr
kesiminin faaliyetlerine dinamizm kazandıracak, çiftçinin alın terini
değerlendirecek, atanamayan öğretmene ve taşerona kadro temin edecek bir hüküm
de yoktur. 
Değerli
milletvekilleri, ilk maddeden itibaren, tasarıyla ilgili değerlendirmelerimizde
toplumsal yarar, milletimizin refahına katkı, kamu malının korunması, adalet,
hakkaniyet ve terörle mücadelede zafiyetin oluşmaması gibi temel önceliklerimiz
doğrultusunda hareket ettik, etmeye de devam edeceğiz. Doğru olan işleri
desteklerken doğru olmadığını ya da eksik olduğunu düşündüğümüz düzenlemeleri
de eleştirmekteyiz. Mesela, motorlu taşıtlar vergisi ve kurumlar vergisinde
artışa gidilirken bir yandan da belirli firmaların borçlarının silinmesi
anlamına gelebilecek bir düzenleme yapmanın tasarının gerekçesi ve ruhuna
aykırılık teşkil ettiği gibi, sosyal adalet ve vergi adaleti bakımından da
sorunlu olduğunu değerlendirdik. Yine, şehit yakınlarını dışarıda bırakan bir
kadro düzenlemesinin şehitlerimizin emanetlerine sahip çıkmak adına doğru
olmadığını ifade ettik. Elektronik haberleşme sektöründen alınan vergi ve diğer
mali yükümlülüklerin düzenlenmesinde operatörler ödüllendirilirken aynı
zamanda, mükellefiyetlerini yerine getirenlerin cezalandırılmış olacağına
dikkat çektik. Tasarıdaki hükümlerin çalışanlarımızın mali ve sosyal haklarının
iyileştirilmesi, çalışma hayatındaki haksızlıkların giderilmesi, gençlerimize
geniş iş imkânlarının sunulması, meraların korunması, iş kazalarının
azaltılması, kamu mallarının satışında haksızlık yapılmaması, şehit
yakınlarının mağdur edilmemesi yönüyle yeniden tanzimini önerdik ancak bu
anlamdaki girişimlerimiz, verdiğimiz önergeler maalesef kabul görmedi.
Değerli
milletvekilleri, görüşmekte olduğumuz beşinci bölümde, tüzel kişiliği
kaldırılan köylerden alınması gereken vergi ve harçlara ilişkin muafiyet ve
istisnaların süresinin uzatılması, kitle fonlamasına yönelik hükümlerin
getirilmesi, Kişisel Verilerin Korunması Kanunu’nda değişiklikler yapılması,
elektronik ticaretin düzenlenmesiyle ilgili hükümler yer almaktadır. 
Bilindiği
gibi büyükşehir belediyelerine ilişkin kanunda “köy” ve “kent” kavramı
birbirine karıştığı için kırsal kesimde yaşayan vatandaşlarımız bir anda yüksek
yükümlülüklerle karşı karşıya kalmış ve mağdur edilmişlerdi. Esas olan, söz
konusu kanunun toptan elden geçirilmesi zarureti ise de istisna ve
muafiyetlerin süresinin uzatılması da olumludur.
Tasarının
119 ve 122’nci maddeleri arasındaki hükümlerle Kişisel Verilerin Korunması
Kanunu’nda düzenleme yapılmaktadır. Bu maddelerle, veri sorumluları siciline
kayıt için ücret alınması ve bunun kurumun gelirleri arasına eklenmesi, ayrıca
kurumda hâkim ve savcıların geçici görevle çalıştırılabilmesi imkânı
getirilmektedir. 
Bu
düzenlemelerle, kurumda bir altyapı ve sicil sisteminin oluşturulmaya
çalışıldığı ve veri işlemeyi disiplin altına almanın hedeflendiği
belirtilmektedir. Kişisel verilerin korunması temel insan haklarından biridir.
Bilgi ve iletişim teknolojilerinin yaygınlaşması, bilgiye erişimin kolaylaşması
ve bilhassa internet ve telefon gibi teknolojilerin günlük hayatımızda artan
rolleriyle birlikte kişisel verilerin korunmasında ulusal ve uluslararası
birtakım standartların belirlenmesinin zorunlu hâle geldiği açıktır. Ancak bu
düzenlemenin, özellikle ilgili yasanın görüşüldüğü esas komisyon olan Adalet
Komisyonunda görüşülmesi gerekirdi. Zira konuya ilişkin müktesebata sahip olan
komisyon, Adalet Komisyonudur. 
Tasarının
107 ve 111’inci maddeleri arasında yer alan hükümlerde ise kitle fonlamasıyla
ilgili düzenlemeler yapılmaktadır. Temeli internet ortamında oluşturulan kitle
fonlama platformunda, proje anlatılarak yatırımcı çekmeye yarayan sistem
kapsamında 2015 yılında dünya genelinde 5 milyar dolarlık işlem hacmine
ulaşıldığı ifade edilmektedir. Projesi olan ancak kaynağı bulunmayan
girişimcilere finansman sağlanması amacıyla kitle fonlaması uygulaması hayata
geçirilmektedir. Kitle fonlamasının kolaylıkla yapılabilmesi ve hızla gelişmesi
için bu platformlar aracılığıyla para toplayanlar, halka açık ortaklık ve
ihraççı tanımı dışında bırakılmaktadır. Bununla birlikte, sisteme gerekli güvenin
sağlanabilmesi ve olası istismarlara meydan verilmemesi açısından temel ilke ve
esaslara yer verilmesi ve başta denetim olmak üzere önemli konuların kanunda
daha ayrıntılı yer alması gerekirdi. 
Değerli
milletvekilleri, tasarıyla idarenin ve ekonominin bazı ihtiyaçlarını giderecek
düzenlemeler yapılmakta ise de hem usul yönünden hem de yukarıda açıklanan ve
Komisyon görüşmelerinde de vurgulanan içeriğe ilişkin bazı hususlar bakımından
tasarı, eksik ve yanlışlıklar taşımaktadır. Tasarıda vergiye ilişkin düzenlemeler
yer almasına rağmen, bu düzenlemeler vergide adalet getirmemekte ve vergi
tabanını genişletmemektedir. Sanayiye ilişkin düzenlemeler, teşvik sistemini
iyileştiren, yatırımcının kalıcılığına hizmet eden bir anlayışta
bulunmamaktadır. Alacakların yeniden yapılandırılması suretiyle bazı
mükellefler ödüllendirilirken mükellefiyetlerini yerine getirenleri
ödüllendirecek bir yaklaşım öngörülmemektedir. 
Milliyetçi
Hareket Partisi olarak seçim beyannamemizde de ifade ettiğimiz gibi
Türkiye’nin, sürdürülebilir ve yüksek büyüme kapasitesini ortaya çıkartacak,
yatırım, istihdam ve ihracatı artıracak, gelir dağılımını düzeltecek yeni bir
modele; üretimin, rekabetin, ihracatın önünü açan, üreten bir ekonomi modeline
ihtiyacı vardır. Yapılan düzenlemelerin temelde, bütçe açığının kapatılması,
hazine yükümlülüklerinin karşılanabileceği bir yapının bugünden oluşturulması,
bu şekilde maruz kalınabilecek jeopolitik ve siyasi risklerin, konjonktürel
gelişmelerin ekonomi üzerindeki olumsuz etkilerinin azaltılmasına yönelik
olduğu bütçe sunuşları sırasında ilgili bakanlar tarafından da ifade
edilmiştir. Kuşkusuz bu amacı önemli buluyoruz ancak bunu gerçekleştirmek için,
vatandaşlarımızın külfetini artıran son dakika düzenlemeler yerine,
vatandaşımızı mağdur etmeyecek ve ilave yük getirmeyecek şekilde kalıcı
tedbirlerin alınması suretiyle düzenleme yapılması şüphesiz ki daha
öngörülebilir ve güvenilir bir ekonomi tablosu ortaya koyacak, sosyal adalete
de uygun olacaktır.
Değerli
milletvekilleri, konuşmamın bu bölümünde 24 Kasımda kutlayacağımız Öğretmenler
Günü münasebetiyle kısaca öğretmenlerimizin sorunlarına değinmek istiyorum.
Öncelikle tüm öğretmenlerimizin 24 Kasım Öğretmenler Günü’nü şimdiden
kutluyorum. Yine bir Öğretmenler Günü’nde bir yanda 50-60 kişilik sınıflar, bir
yanda atanmayı bekleyen binlerce öğretmen tablosu maalesef, son yılların
değişmeyen görüntüsüdür. Gelecek nesillerin en iyi şekilde yetiştirilmesi ve
gittikçe artan uluslararası rekabette Türkiye'nin ihtiyaç duyduğu kaliteli
insan gücünün temininde öğretmenlerimize, öğretmenlerimizin haklarının
korunması için de Maliye ve Millî Eğitim Bakanlığına büyük bir sorumluluk
düştüğü tartışmasızdır. Ülkemizin nitelikli öğretmenlere sahip olmasının
çocuklarımızın aldığı eğitim ve öğretim kalitesinin artırılması açısından büyük
önem arz ettiği de bir gerçektir. Eğitim sistemindeki sorunların çok boyutlu
olduğu ve bu sorunların tekrar nüksetmesine izin vermeyecek şekilde çözümü ve
ihyası için birçok düzenlemenin hayata geçirilmesi gerektiği de malumdur.
Bundan ötürü, öğretmenlerimizin yararlandığı bazı haklarda iyileştirmeye
gidilmesi, ayrıca kadrolu öğretmen sayısını artırmak suretiyle işsiz
öğretmenlerden bazılarına mesleklerini yapma fırsatı sunulmasının yanı sıra
öğretmen açığının da kısmen kapatılması gerekmektedir. Bu doğrultuda,
öğretmenlerimizin ek göstergelerinin artırılması, tazminatlarının
yükseltilmesi, iki yılda bir derece yükselmesi yapabilmesi ve atanamayan
öğretmenler için 50 bin kadro ihdasını öngören kanun teklifimizi Türkiye Büyük
Millet Meclisi Başkanlığına sunduk. Böylece daha önce de gündeme getirdiğimiz
öğretmenlerimizin mali ve sosyal haklarının iyileştirilmesine ilişkin
hususların güncellenerek tekrar Türkiye Büyük Millet Meclisinin gündemine
taşınmasını istedik. 
Bu
vesileyle Başöğretmen Gazi Mustafa Kemal Atatürk’ü ve şehit öğretmenlerimizi
rahmetle anıyorum. Milliyetçi Hareket Partisi olarak öğretmenlerimizin hak ve
hukukunun korunması için bugüne kadar olduğu gibi, bundan sonra da gayret
göstereceğimizi belirtmek istiyorum. 
Bu
düşüncelerle tasarının hayırlı olmasını diliyorum. Genel Kurulun siz değerli
üyelerini saygıyla selamlıyorum. (MHP sıralarından alkışlar)
BAŞKAN
– Teşekkür ederim Sayın Aksu. 
Sayın
Kılıç, sisteme girmişsiniz, bir açıklama mı yapmak istiyorsunuz?
İMRAN
KILIÇ (Kahramanmaraş) – Evet. 
BAŞKAN
– Buyurun. 
IV.- AÇIKLAMALAR (Devam)
27.- Kahramanmaraş Milletvekili İmran Kılıç’ın,
Malatya’da yaşanan provokasyonu kınadığına ve ayrılıkta azap, birlikte rahmet
olduğuna ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkan. 
Bugün
Malatya’da yaşanan provokasyonu kınıyorum. 
Ülkesinden
ayrılıp başka bir ülkeye sığınmak zorunda kalan bir Suriyeli şunları
anlatıyordu: “Biz Suriye’de ön yargılı yaşıyorduk. Birbirimize ayrım yapmaya
başladık ve ayrımcılık artınca Alevi’si iktidar, Sünni’si çoğunluk, Hristiyan’ı
zengin olduğu için kimseyi beğenmiyordu. Arap’ı, Türkmen’i, Kürt’ü, başka
başka, kimse kimseyi beğenmiyordu. Herkes, herkesten uzaklaşıyordu. Arada
fitneciler de vardı. Sonra olanlar oldu. Şimdi durum değişti. Hepimiz gurbet
ellerde birleştik. Artık, kimse kimseyle tartışmıyor. Birleşmeyi öğrendik ama
bir kere kaçan fırsat bir daha gelmez.”
Bizler
de olanlardan ders çıkarmalıyız. Ayrılıkta azap, birlikte rahmet vardır. 
BAŞKAN
– Teşekkür ederim. 
BEHÇET
YILDIRIM (Adıyaman) – Aynı konuda ben de…
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/884) ve İstanbul
Milletvekili Mehmet Akif Hamzaçebi'nin 6306 Sayılı "Afet Riski Altındaki
Alanların Dönüştürülmesi Hakkında Kanun", 2981 Sayılı "İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı
İmar Kanununun Bir Maddesinin Değiştirilmesi Hakkında Kanun" ve 4706
Sayılı "Hazineye Ait Taşınmaz Malların Değerlendirilmesi ve Katma Değer
Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN
– Şahsı adına son olarak Giresun Milletvekili Sayın Cemal Öztürk konuşacak. 
Buyurun
Sayın Öztürk. (AK PARTİ sıralarından alkışlar) 
CEMAL
ÖZTÜRK (Giresun) – Sayın Başkan, değerli milletvekilleri; 502 sıra sayılı Kanun
Tasarısı’nın beşinci bölümü üzerinde söz almış bulunuyorum. Muhterem heyetinizi
saygıyla selamlarım. 
105’inci
ve 125’inci maddeler arasında 20 maddeden ve 2 ek maddeden oluşan beşinci
bölümde çok sayıda düzenleme vardır. 105’inci maddeyle tüzel kişiliği
kaldırılan köylerden alınması gereken vergi ve harçlara ilişkin muafiyet ve
istisnaların uygulama süresi 31/12/2020 tarihine uzatılmaktadır. Ayrıca, tüzel
kişiliği kaldırılan köylerde içme ve kullanma suları için alınacak ücretin en
düşük tarifenin yüzde 25’ini geçmeyecek şekilde belirlenmesine dair uygulama
beş yıldan altı yıla çıkarılmaktadır. 
106’ncı
maddeyle, bankaların alacaklarıyla ilgili olarak ayırdıkları özel karşılıkların
vergi matrahında gider olarak kabul edilmesi uygulamasının finans sektöründe
faaliyette bulunan finansal kiralama ve finansman şirketlerini de kapsaması
sağlanmaktadır. 
107’nci,
108’inci, 109’uncu, 110’uncu ve 111’inci maddeler kitle fonlaması finans türüne
ilişkin yeni düzenlemeler getirmektedir.
112’nci
maddeyle, genel aydınlatma hizmetleri kapsamında yanmayan veya yerinde olmayan
armatür ve direkler için elektrik dağıtım şirketlerine eksiklerinin
giderilmesine yönelik ek süre verilmesi, süresi içinde onarılmayan her bir
direk veya armatür için 500 Türk lirası idari para cezası verilmesi
öngörülmektedir.
113’üncü
maddeyle, genel aydınlatma giderinin karşılanmasına ilişkin sürenin Bakanlar
Kurulu tarafından iki yıldan beş yıla uzatılması amaçlanıyor.
114’üncü
maddeyle, TCDD’nin yatırımlarının finansmanı, işletme bütçesinde yer alan
finansman açıkları ve TCDD Taşımacılık AŞ’ye yapılan sermaye transferi
nedeniyle doğan açıklarının sermayesine mahsuben 2020 yılı sonuna kadar Hazine
Müsteşarlığı tarafından karşılanmasına devam ediliyor.
116’ncı
maddeyle, Tüketicinin Korunması Hakkında Kanun’a uzlaşma müessesesinin dâhil
edilmesi ve kurulacak uzlaşma komisyonlarının çalışma usul ve esaslarının
belirlenmesine yönelik düzenleme yapılmakta. Bu kapsamda, Reklam Kurulu
tarafından verilen idari para cezaları hariç olmak üzere, Gümrük ve Ticaret
Bakanlığı tarafından verilen idari para cezaları ile valilikler tarafından
verilen idari para cezalarına karşı uzlaşma yolu açılmaktadır.
117’nci
maddeyle, elektronik ticaretin gelişiminin izlenmesi ve değerlendirilmesi
amacıyla kamu ile özel sektör gerçek ve tüzel kişilerinin Gümrük ve Ticaret
Bakanlığına gerekli bilgileri vermesine ve ticari elektronik ileti onaylarının
alınmasına veya reddedilmesine imkân veren bir sistem kurulması
amaçlanmaktadır. 
118’inci madde,
elektronik ticaretin gelişiminin izlenmesi ve değerlendirilmesi kapsamında
gerçek ve özel hukuk tüzel kişilerine Gümrük ve Ticaret Bakanlığına gerekli
bildirimlerde bulunmamaları durumunda 5 bin Türk lirasından 20 bin Türk
lirasına kadar para cezası verilmesi öngörmektedir. 
119, 120, 121 ve
122’nci maddelerle Kişisel Verilerin Korunması Kanunu’nda yeni düzenlemelere
gidilmektedir. 
123’üncü
maddeyle, belediyeler ve bağlı kuruluşları ile yüzde 50’sinden fazlası belediyelere
ait şirketler ve il özel idarelerinin TEDAŞ’a olan borçlarının yapılandırılması
amaçlanmaktadır. 
Geçici 1’inci
maddeyle, yargı harcından muaf tutulan kamu idareleri aleyhine hükmedilmiş
yargı harçlarının tahsil edilmemesi, tahsil edilmiş olanlar içinse başkaca bir
işlem yapılmaması sağlanıyor. 
Geçici 2’nci
maddeyle, Maliye Bakanlığına bağlı Kefalet Sandığında 2017 sonu itibarıyla
gerçekleşmesi öngörülen nakit fazlasının genel bütçeye gelir kaydedilmesi
amaçlanıyor. Yine, Kültür ve Turizm Bakanlığı bünyesinde bulunan özel hesap
uygulaması sonlandırılıyor ve özel hesaptaki tutarın genel bütçeye kaydedilmesi
sağlanıyor.
Kanunun
ülkemize, milletimize hayırlı olmasını diliyor, muhterem heyetinizi saygıyla
selamlıyorum. (AK PARTİ sıralarından alkışlar)
BAŞKAN –
Teşekkür ederim. 
Sayın
milletvekilleri, şimdi soru-cevap işlemi yapacağız ama soru için sisteme giren
sayın milletvekilleri var, söz almak isteyenler var yerlerinden bir dakika;
onlar biraz karıştı. 
Sayın Yıldırım,
siz söz almak için sisteme girdiniz.
BEHÇET YILDIRIM
(Adıyaman) – Evet. Daha sonra da sorum var. 
BAŞKAN – Hem
oraya hem buraya… 
Peki, bir
dakika… 
IV.- AÇIKLAMALAR (Devam)
28.- Adıyaman Milletvekili Behçet Yıldırım’ın,
Malatya’da Alevi yurttaşların evlerini işaretleme olayını nefretle kınadığına
ilişkin açıklaması
BEHÇET YILDIRIM
(Adıyaman) – Bugün basına da düşen, Malatya’da Alevi inancına mensup Alevi
yurttaşlarımızın evlerinin işaretlendiğini öğrenmiş bulunuyorum. Bu olayı
şiddetle ve nefretle kınıyorum, asla kabullenilecek bir durum değildir. Tüm
inançlara eşit yaklaşan bir partinin ve Malatya’nın fahri milletvekili olmam
dolayısıyla o işaretleri kendi alnıma çizilmiş olarak algılıyorum. İktidarın da
bu konuda bir soruşturma yapmasını talep ediyorum. Geçen yıl da benzer olaylar Adıyaman’da
meydana geldi, yeterince üstüne gidilmedi. Eğer o zaman bir araştırma
yapılsaydı, failler bulunsaydı bu tür olaylar yaşanmazdı diye düşünüyorum. 
Soruma gelince…
BAŞKAN – O
sorunuz sonra.
BEHÇET YILDIRIM
(Adıyaman) – Peki.
BAŞKAN – Sayın
milletvekilleri, bu konuda İçişleri Bakanımızın açıklamasını ilettim; yakından
takip ediliyor, soruşturuluyor. İnşallah, yarın faillerinin bulunduğu
şeklindeki bir haberi de alırız.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/884) ve İstanbul
Milletvekili Mehmet Akif Hamzaçebi'nin 6306 Sayılı "Afet Riski Altındaki
Alanların Dönüştürülmesi Hakkında Kanun", 2981 Sayılı "İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı
İmar Kanununun Bir Maddesinin Değiştirilmesi Hakkında Kanun" ve 4706
Sayılı "Hazineye Ait Taşınmaz Malların Değerlendirilmesi ve Katma Değer
Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN – Sayın
milletvekilleri, soru-cevap işlemini yapacağız ama öncesinde otuz dakika ara
veriyorum birleşime.
Kapanma Saati: 19.48
ALTINCI OTURUM
Açılma Saati: 20.27
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Fatma KAPLAN HÜRRİYET (Kocaeli), Fehmi KÜPÇÜ (Bolu)
-----0-----
BAŞKAN – Türkiye
Büyük Millet Meclisinin 27’nci Birleşiminin Altıncı Oturumunu açıyorum.
502 sıra sayılı
Kanun Tasarısı’nın görüşmelerine devam ediyoruz. 
Komisyon
yerinde, Hükûmet yerinde. 
Şimdi
soru-cevap işlemini yapacağız. 
Süremiz
on beş dakika. Bu sürenin yedi buçuk dakikasında sayın milletvekilleri
sorularını soracaklar, diğer kalan yedi buçuk dakikada da Sayın Bakan bu
sorulara cevap verecekler.
Sayın Özdemir,
buyurun.
SİBEL ÖZDEMİR
(İstanbul) – Teşekkür ederim Sayın Başkan.
Sayın Bakan,
Millî Eğitim Bakanı Sayın Yılmaz 2018 yılı içinde sadece 20 bin öğretmen
ataması yapılacağını, bu sayının da öğretmen açığını kapatmayacağını ve ayrıca
Maliye Bakanlığınızın ve Hükûmetin takdirinin ancak bu kadar olduğunu dile
getirdi. Bu durumdan hareketle, atanamayan öğretmen sorununun çözümü ve branş
öğretmensiz ders geçmemesi için 2018 yılında en az 40 bin öğretmen ataması
olacak mıdır?
Bu vesileyle de
zor ekonomik koşullarda yaşam mücadelesi veren, mesleklerini yapmaya çalışan
öğretmenlerimizin 24 Kasım Öğretmenler Günü’nü de huzurlarınızda kutluyorum ve
ataması yapılmayan öğretmenlerimize de bir müjde vermenizi bekliyoruz doğal
olarak. 
Teşekkür ederim.
BAŞKAN – Sayın
Kayışoğlu…
NURHAYAT ALTACA
KAYIŞOĞLU (Bursa) – Teşekkürler.
Sayın Bakan,
Bursa’da devam eden, üstelik vadedilen süreleri çoktan geçmiş yatırımlar söz
konusu. Sizler iktidara geldiğinizde proje çöplüğünden söz ediyordunuz ama
bugün gelinen noktada da proje çöplükleriyle karşı karşıyayız. Bursa’da 2016
yılında biteceği Başbakan Binali Yıldırım tarafından taahhüt edilen
Bursa-Ankara Yüksek Hızlı Tren Projesi’nde 450 milyon liranın çöpe gittiğini
-şimdi Antalya Valisi olan- o dönemin Bursa Valisi bizzat açıklamıştı. Projeyle
ilgili hâlâ kamuoyunu tatmin eden net bir açıklama söz konusu değil.
Türkiye’nin en
fazla katma değer üreten şehirleri arasında önde gelen şehirlerden olan
Bursa’ya 2018 bütçesinden nasıl bir pay ayırmayı düşünüyorsunuz? Yüksek hızlı
tren, İzmir-Bursa-İstanbul Otoban Projesi, şehir hastanesi gibi yatırımlar
önümüzdeki yıl bütçe içerisinde nasıl bir konumdalar?
Teşekkür ederim.
BAŞKAN – Sayın
Tanal…
MAHMUT TANAL
(İstanbul) – Teşekkür ederim Sayın Başkan.
Sayın Bakanım,
Birleşmiş Milletler dâhil olmak üzere birçok yerde Sayın Cumhurbaşkanı ve Sayın
Başbakan diyor ki: “Biz bu Suriyelilere 30 milyar dolar harcadık.” Bu 30 milyar
doların harcandığı yerler neresi, bunları bize belgeler hâlinde tek tek bir
gösterir misiniz veya kamuoyuyla paylaşır mısınız? Bu 30 milyar doların
harcandığı yerleri belgeleriyle biz de görmek istiyoruz.
Soru iki: Biraz
önce sizinle konuştuğumuzda dedik ki: “Efendim, Türkiye’de millî gelir olarak
kişi başına 11 bin dolar düşüyor.” Yani 11 bin dolar TL bazında bugün 44 bin TL
para yapar. Vatandaş asgari ücretle, 1.400 liraya, hadi diyelim 1.500 lira
yaptınız, 1.500 lira olsa yıllık 18 bin lira yapar, 18 bin lirayla bir adam,
eğer hakikaten bir insan –cinsiyet kavramını kullanmayalım- çalışıyorsa 44 bin
lira...
(Mikrofon
otomatik cihaz tarafından kapatıldı) 
BAŞKAN – Sayın
Aydın...
ERKAN AYDIN
(Bursa) – Teşekkür ederim Sayın Başkan.
Sayın Bakan,
Cumhurbaşkanlığı Sözcüsü İbrahim Kalın France 24 kanalına yaptığı açıklamada
“Biz dışarıdan aldığımız enerjiye bağımlıyız. İran’a yaptırımlar esnasında da
bu ticareti yapmak zorundaydık. Bunu başka yollarla denemek zorunda olduğumuzu
da söyledik. Bankalarımız, Ekonomi Bakanımız işin içine girdi.” dedi. Âdeta
itiraf niteliğinde olan bu durumla ilgili ne düşünüyorsunuz, kamuoyuna bir
açıklama yapar mısınız?
BAŞKAN – Sayın
Çamak...
HÜSEYİN ÇAMAK
(Mersin) – Teşekkür ederim Sayın Başkan.
Sayın Bakan, 15
Şubat 2017 tarihinde şu soruyu sormuştum: “Sayın Bakan, Şanlıurfa Siverek’e
bağlı Güvercin köyünde içme suyu sorunu yaşanmaktadır. Vatandaşlarımız
seslerini duyuramadıkları için bizlere ulaştılar.” Oturduğunuz koltukta oturan
Sayın Ekonomi Bakanı Nihat Zeybekci aynen şu cevabı vermişti: “Sayın Çamak’ın
söylemiş olduğu, Urfa’nın Güvercin köyü... Evet, 21’inci yüzyılın artık birinci
çeyreğine doğru hızla yaklaştığımız bu dönemde vatandaşımızın, Türkiye’nin neresinde
olursa olsun, en uzak yaylasında dahi olsa devletin tüm hizmetlerinden -yol,
su, elektrik- tabii, ruhsatlı olmak kaydıyla yani hukuki olmak kaydıyla
yararlanmak hakkıdır. Devletin ve yerel yönetimlerin de bu imkânı sağlamak
görevidir. Onun için ben bunu da takip edeceğim. Eski bir Belediye Başkanı
olarak...”
(Mikrofon
otomatik cihaz tarafından kapatıldı) 
BAŞKAN – Sayın
Arslan, buyurun.
KAZIM ARSLAN
(Denizli) – Sayın Bakan, ülkemizin ekonomik göstergeleri iyi gitmiyor, kurlar
hızla yükseliyor, paramız büyük değer kaybediyor, sizler ise Türkiye’de her
şeyin iyi gittiğini, ekonominin uçtuğunu söylüyorsunuz, piyasanın sıkıntılarını
görmezden geliyorsunuz. Ülkemizin darlığı içinde Suriyeliler için 30 milyar
dolar harcadığınızı söylüyorsunuz. Bu harcamaların nereye ve ne şekilde
yapıldığını açıklamıyorsunuz. Sayın Genel Başkanım bunu sorduğu hâlde yine
cevap vermediniz. Ben tekrar soruyorum: Bu parayı nerelere harcadınız, kimlere
verdiniz açıklar mısınız? 
Yarın, 24 Kasım
Öğretmenler Günü’dür, Büyük Önderimiz Mustafa Kemal Atatürk’ün
başöğretmenliğinin kabul tarihidir. Bu vesileyle Ata’mızı sevgiyle saygıyla
anıyor, tüm öğretmenlerimizin Öğretmenler Günü’nü candan kutluyor, atanamayan
öğretmenlerimiz için Maliye Bakanımızdan kadro verilmesini istiyorum. 
Teşekkür ederim.

BAŞKAN –
Teşekkür ederim ben de. 
Sayın Botan…
LEZGİN BOTAN
(Van) – Teşekkür ediyorum Sayın Başkan. 
Sorularımı ben
Sağlık Bakanımıza iletilmek üzere sorayım. Van’ın 24 bin nüfuslu ilçesi
Saray’da devlet hastanesi bulunmamaktadır. Aile sağlık merkezi ise yurttaşların
ihtiyaçlarına cevap vermemektedir. Yurttaşların yoğun talebine rağmen neden
Saray’da bir devlet hastanesi yok? Saray’da hastane ne zaman yapılacaktır, bu
konuda bir çalışma var mı? 
İkincisi: Yine,
30 bin nüfusu olan Gürpınar’da da devlet hastanesi bulunmuyor. Gürpınar
Belediyesi bizim belediyemiz, HDP belediyesi. Muharrem Taş Sağlık Merkezi
kayyum tarafından kapatıldı. Bu konuda da Gürpınar’ın devlet hastanesi
ihtiyacının acilen karşılanması gerekiyor. 
Yine, 2008
yılında Erciş’te yapımına başlanan devlet hastanesinin aslında 2011 yılında
bitirilmesi lazımdı, deprem dolayısıyla süre biraz uzadı; en son Recep Akdağ
Bakanlığı döneminde söz vermişti “Bir ay içinde bitireceğiz.” diye fakat hâlen
bu hastane bitirilmedi ve yurttaşlarımızın çok ciddi bir sıkıntısı söz konusu. 
Diğeri
Bahçesaray’la ilgili…
(Mikrofon
otomatik cihaz tarafından kapatıldı)
BAŞKAN – Sayın
Köksal… Yok. 
Sayın Aydın…
Yok. 
Sayın Yiğitalp…
SİBEL YİĞİTALP
(Diyarbakır) – Sayın Bakan, Diyarbakır Sur ilçesinde bulunan, yaklaşık otuz bir
yıldır kullanılmadığı için yıkılmaya yüz tutan, altı yüz elli bir yıllık Ermeni
Surp Giragos Kilisesi, Diyarbakır Büyükşehir Belediyesi ve Surp Giragos Ermeni
Kilisesi Vakfı ortaklığıyla 2011 yılında 5 milyon lira harcanarak yeniden ibadete
açılmıştı. Ermeni Surp Giragos Kilisesi’nin bulunduğu bölgede sokağa çıkma
yasağı hâlâ devam ederken, Kilise Vakıf Başkanı bile kiliseye izin almadan
giremezken hırsızlar nasıl girip kilise içindeki su tulumbası ve elektrik
panosu dâhil birçok malzemeyi çalmıştır? Kilise neden korunamamıştır? Çok büyük
hasar gören kilisenin onarımı neden henüz başlatılmamıştır? 
Teşekkür ederim.

BAŞKAN – Sayın
Bakan, buyurun lütfen. 
MALİYE BAKANI
NACİ AĞBAL (Bayburt) – Sayın Başkan, teşekkür ediyorum. 
Öncelikle, Sayın
Özdemir’in sormuş olduğu sorular münasebetiyle ben de bütün öğretmenlerimizin
24 Kasım Öğretmenler Günü’nü kutluyorum. Sağlık, huzur içerisinde,
evlatlarımızı yetiştirmelerini temenni ediyorum. 
Öğretmen
alımları konusunda Millî Eğitim Bakanlığımızla gerekli çalışmaları yaptık.
Aslında 2018 yılı bütçesinde kamuya alınacak toplam personel bakımından ve bu
alınacak personelin kurumlar itibarıyla dağılımı konusunda da bütün
bakanlıklarımızdan gelen talepleri birlikte değerlendirdik. Takdir edersiniz
ki, gerek eğitim hizmetleri sınıfında gerek sağlık hizmetleri sınıfında gerek
teknik hizmetler sınıfında ve genel idare hizmetleri sınıfında kamu
kurumlarımızın artan ihtiyaçlarına paralel olarak bir personel talepleri var.
Diğer taraftan, bütçemizin imkânlarını da dikkate almak durumundayız. Personel
harcamaları, yıllar itibarıyla bakıldığında bütçenin içerisinde artan bir
oranda yer kaplıyor. Şunu da ifade etmek lazım: AK PARTİ hükûmetleri döneminde
son on beş yılda Millî Eğitim Bakanlığının istihdam ettiği öğretmen sayısı
yaklaşık 550 bin ilave olarak geldi. Rakamları yanlış da söylemek istemem ama
500 bin civarındayken öğretmen sayısı, şimdi yaklaşık olarak 500 binin üzerinde
de öğretmen bu dönemde kamuya alındı. 40 bin öğretmen aldığımız yıllar da oldu.
Hatırlıyorum, 2010-2011 yıllarında ve bazı yıllarda bunu da yaptık. Millî
Eğitim Bakanlığımızla yaptığımız çalışmalarda öğretmen sayısındaki bu artışa
bakıldığında aslında norm açığının yıllar itibarıyla önemli ölçüde azaldığını
da görüyoruz. Burada belki de önemli konulardan bir tanesi mevcut
öğretmenlerimizin iller ve ilçeler itibarıyla dağılımının rasyonelleştirilmesi
konusu; bunun da kolay bir konu olmadığını biliyorum. Bu açıdan, Millî Eğitim
Bakanımızın yapmış olduğu açıklamada ifade etmiş olduğu 20 bin öğretmen alımı
konusunda iki bakanlık olarak bir taraftan bütçe imkânlarını dikkate alırken
diğer taraftan da özellikle Millî Eğitim Bakanlığımızın ihtiyaçları
doğrultusunda bu sene içerisinde alabileceğimiz öğretmen sayısı olarak
değerlendirdik. Bu konuda 2018 yılı bütçe kanunu yasalaştıktan sonra da gerekli
resmî yazışmalar da yapılacak ve bu karşılanacak. İnşallah, ümit ediyorum ki
önümüzdeki yıllarda da bütün gayretimizle bu norm açığını kapatacağız. Şunu da
ifade etmek lazım: Aslında yıllar itibarıyla öğretmen açığında hızlı bir azalma
var ama ilave olarak kalan kısımla ilgili de çalışmalar yapacağız. Tekrar, ben,
bütün öğretmenlerimizin Öğretmenler Günü’nü kutluyorum. 
Sayın Kayışoğlu
Bursa’daki yatırımlarla ilgili birtakım hususları gündeme getirdi, herhâlde
Bursa’da şu anda kendince önemli gördüğü konular ama müsaade ederseniz, şu anda
elimde bilgi yok... Ama bir konuda farklı düşünüyorum yani burada Hükûmet
olarak 2002 yılında göreve geldiğimizde kamu yatırım programında yer alan ve
yıllardır bitirilmeyen, yıllardır başlanılmayan, başlanılıp da mesafe
kaydedilmeyen birçok projeyi 2002 yılında göreve geldikten sonra hızlı bir
şekilde çalışıp projelerden doğru ve verimli olmayanlar çıkarıldı, yeni
projeler girdi ve 2002 yılında kamu yatırım projelerinin ortalama bitirme
süresi sekiz yıldı, şimdi biz bunu dört yıla kadar indirdik ve bu dönemde de
eğitimde, sağlıkta, altyapıda, ulaştırmada birçok alanda da önemli yatırımlar
yaptık ama Bursa’yla ilgili konularda ilgili bakanlarımızla da konuşurum. 
Merkezî yönetim
bütçesinde biz ödenekleri kurumlara veriyoruz, illere bütçe ödeneği dağıtma
şeklinde bir bütçe tekniği yaklaşımı yok. O açıdan bu konuda net bir rakam
veremeyeceğim. 
Sayın Tanal’ın
Suriyeli kardeşlerimize Hükûmetimiz tarafından, devletimiz tarafından burada
bulundukları süre zarfında bugüne kadar yapılan yardımlarla ilgili olarak
sordukları soruyla ilgili şunu söylemek gerekiyor: Burada merkezî yönetim
bütçesinden bu kardeşlerimizin gerek sağlık harcamaları için gerek eğitim
harcamaları için gerekse barınma harcamaları ve diğer sosyal yardım harcamaları
için gerek AFAD gerekse diğer bakanlıklarımızdan bütçeden kaynak ayırıyoruz ve
bunları harcıyoruz. Millî Eğitim Bakanlığımız da harcama yapıyor. Ama bizim
bütçemizin içinde özel olarak Suriyeli vatandaşlara dönük bir özel tertip
olmadığı için o bulunulan illerde veya bu kardeşlerimizin yaşadığı illerde
sağlanan bütün hizmetlerden ilave olarak bu talep geldiği için ayrıca
harcamalar yapılıyor. Sağlık harcamaları da aynı şekilde yapılıyor. Onun gibi
bugün birçok bakanlığımız gerek Millî Eğitim gerek Sağlık Bakanlığı gerek Çevre
ve Şehircilik Bakanlığı gerek TOKİ gerek yine bu kardeşlerimize doğrudan veya
dolaylı hizmet veren birçok bakanlığımız bu anlamda harcamalar yapıyor.
İlaveten merkezî yönetim bütçesi dışında yer alan kamu kurum ve kuruluşlarımız
var. Bu kamu kurum ve kuruluşlarımız da kendi bütçelerinden bu Suriyeli
kardeşlerimize dönük olarak harcamalar yapıyor. Yine mahallî idareler,
belediyeler, il özel idareleri yine harcamalar yapıyor. Dolayısıyla bütün bu
harcamalarla birlikte -bunlar nakdî harcamalar- ayrıca yine bu Suriyeli
kardeşlerimizin hizmetlerinin görülebilmesi için ilave personel tahsisatı
yapılıyor. Ülkelerin yapmış oldukları yardım harcamalarının maliyetlemesinin
nasıl olacağına ilişkin, bu mali hesaplarının nasıl belirleneceğine ilişkin
uluslararası metotlar var, yöntemler var, kurallar var. Her ülke sosyal yardım
anlamında göçmenlere veya mültecilere dönük yapılan harcamalar konusunda
yaptıkları harcamaları uluslararası anlamda belirlenmiş olan bu ölçütlere, bu
metotlara bağlı olarak yapıyor. Onun için Türkiye olarak, bugün yapmış
olduğumuz harcamaları, bütçeden çok önemli harcamalar yapıyoruz ama onun
dışında bir de uluslararası ölçüm ve metotlara uygun olarak tahsis ettiğimiz
kaynaklardan dolayı da yaptığımız harcamalar var. 
(Mikrofon
otomatik cihaz tarafından kapatıldı) 
BAŞKAN
– Sayın Bakan, tamamlayabilir misiniz lütfen.
KAZIM
ARSLAN (Denizli) – Kalem kalem bir açıklama yapın Sayın Bakan. 
MALİYE
BAKANI NACİ AĞBAL (Bayburt) – O açıdan, değerli arkadaşlar, yani burada
Hükûmetimizin, ilgili bakanlarımızın, Sayın Cumhurbaşkanımızın, Sayın
Başbakanımızın zaman zaman yapmış olduğu açıklamalarda ifade ettiği rakamlar,
büyüklükler bütün bu uluslararası metotlara ve ölçütlere göre yapılmış harcamalardır.

Dolayısıyla
burada rakamı bir tarafa bırakın, yani bizim konuşmamız gereken, bütün dünyanın
konuşması gereken rakamlardan daha başka bir şey. Türkiye olarak, devlet
olarak, millet olarak, ülke olarak dünyaya bir ders verdik, insanlık dersi verdik.
Herkes sınırlarını kapatırken, Avrupa’da, Avrupa topraklarında Suriyeli
kardeşlerimiz horlanırken, dışlanırken biz ilk andan itibaren bu kardeşlerimize
kapımızı açtık, evlerimizi açtık, bütün imkânlarımızı sunduk ve dünya tarihine
emsal oluşturacak bir örnek uygulama yaptık ve yapmaya devam ediyoruz.
Hepimizin millet olarak iftihar edeceği, tarihe çok örnek ve istisnai bir
uygulama olarak geçecek bir hadisede sanki rakamlar üzerinden bir evham
üretmeye çalışıyoruz; bu beni üzer. 
BARIŞ
YARKADAŞ (İstanbul) – Sayın Bakan, kalem kalem açıklayın rakamları. 
BAŞKAN
– Sayın Yarkadaş, lütfen…
MALİYE
BAKANI NACİ AĞBAL (Bayburt) – Yapmamız gereken şey, burada daha ne yapabiliriz,
onu konuşmamız lazım.
Teşekkür
ederim. 
BAŞKAN
– Teşekkür ederim. 
BARIŞ
YARKADAŞ (İstanbul) – Konuşalım da nereye harcanmış bu paralar Sayın Bakan?
Kalem kalem açıklamaktan neden imtina ediyorsunuz?
BAŞKAN
– Sayın milletvekilleri, beşinci bölüm üzerindeki görüşmeler tamamlanmıştır. 
MALİYE
BAKANI NACİ AĞBAL (Bayburt) – Niye imtina edeyim?
BARIŞ
YARKADAŞ (İstanbul) – Niye imtina ediyorsunuz? İmtina ediyorsunuz ama. 
MALİYE
BAKANI NACİ AĞBAL (Bayburt) – Neye benziyor o biliyor musunuz? Biraz önce
söylediğiniz rakamlara benziyor. 
BAŞKAN
- Şimdi, beşinci bölümde yer alan maddeleri, varsa o madde üzerindeki önerge
işlemlerini yaptıktan sonra ayrı ayrı oylarınıza sunacağım… 
BARIŞ
YARKADAŞ (İstanbul) – Hayır, nereye harcandı bu paralar? 
MALİYE
BAKANI NACİ AĞBAL (Bayburt) - İçi boş konuları getiriyorsunuz. Getirdiniz mi o
parselleri? Nerede o parseller? Nerede? 
BAŞKAN
- Sayın milletvekilleri, sayın milletvekilleri lütfen… Sayın Bakan… 
MALİYE
BAKANI NACİ AĞBAL (Bayburt) – Nerede o parseller? 
BAŞKAN – İşlem
yapıyorum, lütfen…
BARIŞ
YARKADAŞ (İstanbul) – Şimdi söyleyeyim hemen.
BAŞKAN - Hayır,
söz vermeyeceğim, hayır. 
BARIŞ YARKADAŞ
(İstanbul) – Hemen söyleyeyim, tek tek söyleyeyim. 
BAŞKAN
– Sayın Yarkadaş, biraz saygı rica ediyorum. Ben işleme başladım, lütfen… 
BARIŞ
YARKADAŞ (İstanbul) – O zaman söz hakkı verin. 
BAŞKAN
- O zaman gidin yanına konuşun Sayın Bakanla. İşlem yapıyorum burada. Lütfen… 
BARIŞ
YARKADAŞ (İstanbul) – Bakan laf atıyor bana!
BAŞKAN
– Siz attınız önce. 
MALİYE
BAKANI NACİ AĞBAL (Bayburt) – Yok canım, niye laf atayım size! İşim gücüm yok
da laf mı atacağım size!
MAHMUT
TANAL (İstanbul) – Sayın Başkan…
BAŞKAN
- 105’inci maddede üç adet önerge vardır, aykırılık sırasına göre okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 105’inci maddesinin tasarı metninden
çıkarılmasını arz ve teklif ederiz.
 Erol Dora Dilek
Öcalan Mahmut Toğrul
 Mardin Şanlıurfa Gaziantep
 Feleknas Uca Mehmet
Ali Aslan Meral Danış Beştaş
 Diyarbakır  Batman Adana
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım. 
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Önerge
üzerinde Adana Milletvekili Sayın Meral Danış Beştaş konuşacak. 
Buyurun Sayın
Danış Beştaş. (HDP sıralarından alkışlar)
MERAL DANIŞ
BEŞTAŞ (Adana) – Sayın Başkan, değerli milletvekilleri; hepinizi saygıyla
selamlıyorum.
105’inci madde
üzerine söz aldım ama teknik bir düzenleme olduğu için zaten görüşlerimizi
paylaşmıştık. Ben bugün size Anayasa Mahkemesi kararını kısaca bir özetlemek
istiyorum.
16 Kasımda
Anayasa Mahkemesi tutuklu milletvekilleriyle ilgili başvuru sonucunu açıkladı
ama nasıl? Şöyle: Demirtaş dosyası üzerinden aylardır Anayasa Mahkemesi yazışma
yapıyordu. Adalet Bakanlığından görüş istedi; Adalet Bakanlığı Demirtaş dosyası
için cevap verdi. Gülser Yıldırım başvurusu üç ay sonra yapılan bir başvuru ve
Yıldırım dosyasında Adalet Bakanlığından cevap gelmedi. Yıldırım’ın avukatları,
Adalet Bakanlığının cevabı gelmediği için, tabii ki bir savunma, bir karşı
cevap veremedi. Nasıl olduysa tam bir yıl sonra, daha doğrusu üç yüz altmış
dört gün sonra -çünkü 17 Kasımda başvuru yapmıştık- 16 Kasımda Anayasa
Mahkemesi bir karar açıkladı. Karar diyemiyorum, bir hukukçu olarak karar
diyemem, tam anlamıyla bir siyasi manifesto, bir siyasi metin; kararın 36
paragrafı Hükûmetin, Erdoğan’ın, AK PARTİ’li milletvekillerinin, bakanların
açıklamalarından oluşuyor. O kadar gayriciddi bir karar ki Murat Karayılan’ın
“tweet”i bile Anayasa Mahkemesi kararına girmiş. Şöyle bir araştırma yapma
gereği duymamış bile: “Bu ‘tweet’ doğru mu, ‘fake’ hesap mı? Gerçekten böyle
bir ‘tweet’ atıldı mı, atılmadı mı?” Yerel mahkemede bu “tweet”in sahte bir
hesaptan atıldığı belliyken Anayasa Mahkemesi kararıyla bu “tweet” dosyaya
dercedilmiş. 
Şimdi, Anayasa
Mahkemesi, normalde kanunun doğru uygulanıp uygulanmadığını denetlemez. Anayasa
Mahkemesi başvurucuların bir hakkının ihlal edilip edilmediğine karar verir;
yerel mahkemeler ise “Kanun doğru uygulandı mı, deliller doğru takdir edildi
mi, gerçekten bu ceza haklı mı, ceza verelim mi vermeyelim mi?” diye karar
verir; Yargıtay ve Danıştay ise bu kararın denetimini yapar “Doğru mu karar
vermiş, değil mi.” Ama Anayasa Mahkemesi esasa giremez, mahkeme yerine geçerek
“Bu suç vardır, bu suç oluşmuştur, bu suç oluşmamıştır.” diyemez. Hukuk
fakültesi 1’inci sınıfında olan biri bile bunu bilir, hukuktan anlamaya gerek
yok. 
Fakat Anayasa
Mahkemesi garip bir şekilde uzun uzun örgüt tarihlerini, FETÖ’yü, DHKP-C’yi,
PKK’yi, KCK’yi, herkesi kararında yazmış ve yerel mahkemelere şunu demiş: “Aman
ha, vekil dosyalarını da kaçırmayın, ceza verin. Bu bir siyasi tutumdur, ülke
meselesidir, vatan meselesidir.” Şimdi, kim bize “Anayasa Mahkemesi
tarafsızdır.” diyebilir? İktidar partisi aleyhine orada kapatma davası açılınca
feveran edenler, bas bas bağıranlar, bugün “New York mahkemesi bağımsız ve
tarafsız değildir.” diyenler Anayasa Mahkemesi kararı karşısında dut yemiş
bülbül gibiler. Nedir amaç? Demirtaş özgürlüğüne kavuşmasın, diğer tutuklu
milletvekilleri dışarı çıkmasın. Ortada Anayasa Mahkemesinin kararını
değiştirmesi için hukuki hiçbir gerekçe sıralama gereği bile duyulmamıştır.
Âdeta siyasi bir metin. İkiye ayırıyorum kararı, lütfen siz de okuyun. Bir
bölümü tümüyle siyasi olayları almış, 36 paragraf; diğer bölümü de geri kalan
bölümü de Adalet Bakanlığının dosyaya, Demirtaş dosyasına sunduğu savunmadan
ibaret. 
Şimdi, Anayasa
Mahkemesi bir ülkede en üst anayasa yargısı yapan mahkemedir. Anayasa
Mahkemesi, hukuk devleti olmanın, demokrasiyle yönetilmenin garantörüdür,
yürütmeyi sınırlar; yürütmenin Anayasa dışında bir kanun çıkarmasını, bir
tasarrufta bulunmasını engelleyen bir denetim organıdır ama Anayasa Mahkemesi
bu kararıyla iktidarın sözünden çıkamayacağını, o başın hep eğik olarak
kalacağını ilan etmiştir. Biz o başın kalkmasını istiyoruz; çünkü bu,
Türkiye’nin geleceğiyle ilgilidir, çünkü bu, Türkiye’nin özgürlük mü güvenlik
mi, barış mı savaş mı, demokrasi mi totaliter bir rejim mi tercihinden
kaynaklandığını söylüyoruz.
(Mikrofon
otomatik cihaz tarafından kapatıldı) 
MERAL DANIŞ
BEŞTAŞ (Devamla) – Uzatmıyorsunuz değil mi Sayın Başkan?
BAŞKAN – Bir
dakika vereyim size ek süre.
Buyurun.
MERAL DANIŞ
BEŞTAŞ (Devamla) – Ve son olarak şunu da söylemek istiyorum: Biz, yargının
görev sınırlarını gayet iyi biliyoruz. Anayasa Mahkemesi, Demirtaş dosyasından
yazışma yapıp Gülser Yıldırım dosyasından karar verirken bile kendi özgür
iradesiyle karar vermemiştir, bir siyasi metin çıkarmıştır ortaya ve bu siyasi
metin de HDP’ye yönelik saldırıların bir parçası hâline gelmiştir. Avrupa İnsan
Hakları Mahkemesi bunu düzeltmelidir, düzeltecektir de, inanıyoruz buna ama
“Türkiye'de artık yargı tarafsızlığı ve bağımsızlığı var.” diyenler,
“Amerika’da rehin.” diyenler buradaki binlerce rehini görmüyorlar. Kendi
cezaevinde on binlerce rehin olan bir ülkenin Hükûmeti başka bir ülkede “Rehin
var.” derse insanlar dönüp bize bakar, “Sen kendi rehinlerin hakkında önce bir
cevap ver.” der. Bu kararın gerçekten tanınacak hiçbir yönü yoktur diyorum.
Teşekkür
ediyorum. (HDP ve CHP sıralarından alkışlar)
BAŞKAN –
Teşekkür ederim Sayın Danış Beştaş ben de.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve
Kanun Hükmünde
Kararnamelerde Değişiklik Yapılmasına Dair Kanun Tasarısı’nın 105'inci
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Bihlun Tamaylıgil Bülent
Kuşoğlu Lale Karabıyık
 İstanbul Ankara Bursa
 Mehmet Bekaroğlu Erkan
Aydın Musa Çam
 İstanbul Bursa
 İzmir
MADDE 105-
12/11/2012 tarihli ve 6360 sayılı On Dört İlde Büyükşehir Belediyesi ve Yirmi
Yedi İlçe Kurulması ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanunun geçici 1 inci maddesinin onbeşinci fıkrasında bulunan;
"31/12/2017” ifadesi "31/12/2020" şeklinde, "beş yıl”
ifadeleri "altı yıl” şeklinde değiştirilmiştir.
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN
– Hükûmet?
BİLİM,
SANAYİ VE TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN
– Önerge üzerinde Bursa Milletvekili Sayın Erkan Aydın konuşacak. (CHP
sıralarından alkışlar) 
Sayın
Aydın, yetiştirdik sizi yayına.
Buyurun.

ERKAN
AYDIN (Bursa) – Sayın Başkanım teşekkür ediyorum. Yayının kesilmesine zaten
sekiz dakika var, biz tamamlayalım ondan sonrası Allah kerim diyelim.
Yüce
heyetinizi saygıyla selamlıyorum. 
Torba
yasanın 105’inci maddesi üzerine verilen önerge üzerine söz almış
bulunmaktayım. Bu önerge neyi içeriyor? Özellikle teknik bir konu ama bizim
Bursa’da da çok büyük sıkıntı yaşadığımız, köylerde yaşayan vatandaşlarımıza
vergi gelmesi, su parası ödemesi, meralarının ellerinden gitmesiyle ilgili
31/12/2017’de başlayacak olan sürenin muhalefet partilerinin verdiği önergeyle
–bakın, bunun altını çiziyorum- Plan ve Bütçe Komisyonumuzdaki
milletvekillerinin verdiği önergeyle 31/12/2020’ye kadar uzatılmasını
öngörüyor. Yani ne zamana kadar? 2019’daki seçimi atlatalım, hayırlısıyla
burayı geçelim, ondan sonra da köylünün sırtına parayı, vergiyi, su parasını
yükleyelim diye yapılmış bir önerge.
Şimdi,
duruma bakalım. 6360 sayılı Yasa’yla 17 büyükşehirde, 27 ilçede yapılan bu düzenlemeyle
bizim Bursa Karacabey’de sadece bir köyde bin dönüme yakın araziye gitti
büyükşehir el koydu; atalarından, dedelerinden, babalarından kalan araziyi de
internetten yandaşa bildiğiniz peşkeş çekiyor, satıyorlar. Biraz önce gene
Karacabey’den bir vatandaşımız aradı, Danişment köyünde 813 dönüm, bu köylünün
malı, köylünün kendi emekleriyle ayırdığı mera imara açılıyor ve buradan da
gene büyük bir rant hesabı yapılıyor. 442 sayılı Köy Kanunu hakkındaki bu
düzenlemeyle de vatandaş kendi imkânlarıyla dağdan getirdiği suyu hiçbir
şekilde devletin katkısı olmamasına rağmen gidecek, 31/12/2020 tarihinden
itibaren Bursa’da BUSKİ’ye, diğer illerde de diğer suyla ilgili kurumlara
paraları çatır çatır ödeyecek. Bununla kalsa iyi. Gene ziyaretlerimizde
Keles’in Kozağacı bölgesine -daha önce de defalarca gittiğim, benim seçim
bölgem, kendi memleketim- gittim, muhtarı sordum “Muhtar yok." dediler.
“Hayırdır, nerede muhtar?” dedim. “Muhtar içeride." dediler. “Hayırdır
-dağın başında- muhtar içeride ne yapıyor?” “Babadan, dededen kalma evine
birazcık tadilat yaptı, ev yıkılmak üzereydi, köyden birisi de şikâyet
etmiş." dediler. Bu çıkardığınız kanun tasarısı yüzünden altı ay içeride
yatmak zorunda kalmış. Bakın, bunları hiç düşünmüyorsunuz. Dağ köylüsü, orman
köylüsü de -bu yasayla birlikte sit alanı ilan edildiği için- yıkılmak üzere
olan evine bir çivi dahi çakamıyor. Bursa’nın merkezinde, Çekirge’deki vatandaş
emlak vergisiyle, ruhsatla, bunlarla ilgili nasıl işlem yapacaksa aynısını da
dağın başındaki köylüden istiyorsunuz. Ve adamcağız gidiyor, kuzu kuzu altı ay
hapiste yatıyor. Bunların vebalini ödeyeceksiniz. Oradaki köylü zaten geçim
sıkıntısı yaşıyor, zaten ektiği ürün, sebze, meyve para etmiyor, bir de üzerine
bunları ekliyorsunuz. Şimdi de 2019’daki seçimi düşünerek -bir üç yıllık-
“Seçimi atlatalım, ondan sonra ölen ölsün.” diye bir tasarı yapıyorsunuz,
etmeyin diyoruz. 
Aslında
yapılması gereken, Tarım Bakanlığıyla, Orman ve Su İşleri Bakanlığıyla,
İçişleri Bakanlığıyla bunun ayrı bir kanun olarak ele alınıp Büyükşehir Yasası
ve bu kanundan dolayı mağduriyetlerin tamamen önlenmesi. Gelin, hep birlikte
bir önerge verelim, 4 parti olarak o yaşanan mağduriyetlerin de ortadan
kaldırılması için birlikte çözüm üretelim. Yoksa boşalan hazinenin yerine para
koymak için getirdiğiniz bu 130 maddelik torbadaki ağır vergi yükleriyle
-Maliye Bakanı buradaydı ama- milletin sırtına yüklediğiniz ekstradan bu
bedellerle bu vatandaş daha fazla yaşayamaz, 2018’in sonunu göremez ama burada
gene tekrar söylüyorum: Bu yasadan dolayı en ezilen, en mağdur durumdaki kesim
olan, köylerde yaşayan -şimdi “mahalle” diyorsunuz, bildiğiniz beş yüz yıllık
köyleri mahalle yaptınız bir gecede- vatandaşların vebali, hakkı sizi 2019’da
götürür. Bir oy için yaptığınız her türlü etkinlikler boşa gider ve bu boşa
gitmenin hesabında da 2019’da da hayal kırıklığına uğrarsınız. Seçim bölgem
Bursa’da bu konuyla ilgili özellikle ova köylerinde de o kadar fazla… Adam
kendi imkânlarıyla otobüs almış, köye gidip getiriyor, mal getiriyor, otobüse
el koydunuz, minibüse el koydunuz, büyükşehirden de haraç mezat fiyatlarla
gidiliyor, yandaşa peşkeş çekiliyor. Bu uygulamalardan vazgeçin diyorum, yüce
heyetinizi saygıyla selamlıyorum. (CHP sıralarından alkışlar) 
BAŞKAN –
Teşekkür ederim Sayın Aydın. 
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 105’inci maddesinde geçen “beş yıl”
ibarelerinin “altı yıl” şeklinde, “31/12/2017” ibaresinin “2020 yılı sonuna
kadar” şeklinde değiştirilmesini arz ve teklif ederiz. 
 Mustafa Kalaycı  Erkan
Haberal Fahrettin Oğuz Tor
 Konya Ankara Kahramanmaraş
 Zihni Açba Ahmet
Selim Yurdakul Mehmet Erdoğan
 Sakarya Antalya Muğla
BAŞKAN –
Komisyon okunan önergeye katılıyor mu? 
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkan. 
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan. 
BAŞKAN – Önerge
üzerinde Muğla Milletvekili Sayın Mehmet Erdoğan konuşacak. 
Buyurun Sayın
Erdoğan. (MHP sıralarından alkışlar) 
MEHMET ERDOĞAN
(Muğla) – Sayın Başkan, değerli milletvekilleri; görüşmekte olduğumuz 502 sıra
sayılı Kanun Tasarısı’nın 105’inci maddesinde vermiş olduğumuz önerge üzerine
Milliyetçi Hareket Partisi Grubu adına söz almış bulunmaktayım. Bu vesileyle
yüce heyetinizi saygıyla selamlıyorum. 
105’inci maddede
getirilen düzenlemelere baktığınızda, 6360 sayılı Büyükşehir Kanunu’yla
özellikle köyden mahalleye dönüştürülen alanlardaki -31/12/2017 tarihinden
itibaren yürürlüğe girecek olan- vatandaşın sırtındaki bazı vergi ve harçların
yürürlük süresi üç yıllığına yani 31/12/2020 tarihine kadar ertelenmektedir. 
Yine, ayrıca,
kanun, bu söz konusu köylerde şu anda ucuz olarak verilmekte olan su indirimini
de bir yıl süreyle, beş yıldan altı yıla uzatmaktadır. Buna basitçe
baktığımızda, bu düzenlemeye, bu bir seçim düzenlemesidir yani 2019 seçimine
kadar vatandaşı bu vergilerden, bu yeni su fiyatlarından biraz uzaklaştırarak
2019 seçimlerinde köydeki vatandaşlarımızın gözünü boyama operasyonudur. 6360
bugün Türkiye'nin her yerinde kanayan bir yaradır. Bu konuda Milliyetçi Hareket
Partisi olarak verdiğimiz kanun teklifi Meclis raflarında sırasını
beklemektedir. Böyle pansuman tedbirlerle, 6360 içerisinde yapılacak
düzenlemeyle, torba kanun içeresinde bir maddeyle bu mesele geçiştirilemez.
6360’ın, On Dört İlde Büyükşehir Belediyesi ve Yirmi Yedi İlçe Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair
Kanun’un masaya yeniden yatırılması ve bu dönem uygulamada karşılaşılan
sorunların tamamını ortadan kaldıracak şekilde yeniden ele alınması lazımdır.
Bu manada, öncelikle, köylerdeki kültürümüzü yok eden, köylüyü birçok külfetin
altında inim inim inleten ve sahipsiz bırakan ve bu köy tüzel kişiliğini
kaldıran hükümlerin ortadan kaldırılması ve öncelikle, köylerin tüzel
kişiliğinin muhakkak geri verilmesi, köyün bir sahibinin olması lazım. 
Bakın,
köy tüzel kişilikleri kaldırıldı, şimdi, şu anda köy orta malları Yağma
Hasan’ın böreği gibi belediyeler tarafından satılıp savrulmuştur. Yıllardır
köylünün gözü gibi baktığı harman yeri, mera, yaylak, kışlak gibi birçok arazi
artık bugün başkalarının eline geçmiştir. Yarın, Özelleştirme İdaresi
tarafından, bizim Ortaca ilçemizin Ekşiliyurt köyünde belediyeden kaçırılmak
istenen 180 dönümlük arazinin satışı yapılacaktır. Hani, muhalefet belediyeler
olunca bir de onlardan kaçırmak için başka hüllelerle o mallar başka yerlere
gitmektedir.
Gene,
bakınız, seçim bölgem Muğla’da, Dalyan, Göcek, Turgutreis, Güllük, Ören, Akyaka
gibi bütün dünya tarafından bilinen çok önemli turizm merkezlerini, o beldeleri
bugün bir zabıta memuru temsil etmektedir. Dün, bu beldelerinin her birinin
seçilmiş belediye başkanları vardı, bu beldelerin her birinin ayrı bir kimliği,
özelliği vardı; bugün bu beldeler sahipsiz, terk edilmiş yerleşim yerlerine
dönmüştür. Bunların bir an önce düzeltilmesi lazım. 
Yine, 6360
sayılı Büyükşehir Belediyesi Kanunu, bugün ilçe belediyelerini iflasın eşiğine
getirmiştir, ilçe belediyeleri maaşlarını ödeyemez hâle gelmiştir. İlçe
belediyelerinin çoğu maaşları ödemek için yer satmakta, yurt satmakta,
hizmetlerini, personelini daraltmakta. Artık, ilçe belediyeleri öyle bir duruma
gelmiştir ki sanki büyükşehrin çöp toplama şubesi. Buna da bir “Dur.” denmesi
lazım, ilçe belediyelerinin de sesinin duyulması lazım.
Büyükşehir
Belediyesi Kanunu, başta su olmak üzere, birçok kamu hizmetini
pahalandırmıştır. Bugün 30 büyükşehrin tamamında su fiyatları, büyükşehir
olmayan diğer illere göre kat kat yukarıdadır. Bunların hepsinin tekrar masaya
yatırılması ve Büyükşehir Belediyesi Kanunu’nun yeniden düzenlenmesi
gerekmektedir. Aksi takdirde, birtakım ötelemelerle, birtakım kandırmacalarla,
birtakım seçime dönük düzenlemelerle torba kanunlar içerisinde bu meseleyi
çözmek mümkün değildir.
Bu duygu ve
düşüncelerle yüce heyetinizi saygıyla selamlıyorum. (MHP sıralarından alkışlar)

BAŞKAN –
Teşekkür ediyorum Sayın Erdoğan.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
V.- OTURUM BAŞKANLARININ KONUŞMALARI (Devam)
5.- Oturum Başkanı TBMM Başkan Vekili Ayşe Nur
Bahçekapılı’nın, Cizre’de Çevik Kuvvete ait URAL zırhlı aracının çarptığı Ruken
Cansırı isimli 5 yaşındaki kız çocuğuna geçmiş olsun dileğinde bulunduğuna
ilişkin konuşması
BAŞKAN – Sayın
Yıldırım, biraz önceki konuşmanızda Cizre’de Ruken Cansırı adlı kız çocuğumuzun
bir trafik kazasına uğradığını söylemiştiniz. Onu araştırdım, sordurdum. Evet,
bugün Cizre Çevik Kuvvete ait URAL zırhlı araca Terminal Caddesi ile Baniçift
Sokak kesişmesinde bulunan köprü civarında ara sokaktan koşarak çıkan Ruken
Cansırı isimli 5 yaşındaki kız çocuğu yandan çarpmış, yaralamalı bir trafik
kazası meydana gelmiş. Kız çocuğumuz Cizre Devlet Hastanesinde müşahede altına
alınmış. 
Bana gelen cevap
böyle, sizlerle paylaşmak istedim. Kızımıza, çocuğumuza geçmiş olsun
dileklerimizi sunuyoruz. Bir an evvel ailesine ve arkadaşlarına kavuşmasını
diliyoruz. 
BARIŞ YARKADAŞ
(İstanbul) – Sayın Başkan, “Çocuk araca çarptı." dediniz, tam tersinin
olması gerekiyor sanırım.
BAŞKAN – Bana
gelen açıklamayı söyledim. Bu konuyu tartışmak doğru bir şey değil burada. 
MURAT EMİR
(Ankara) – Araçta hasar var mıymış Sayın Başkan (!)
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/884) ve İstanbul
Milletvekili Mehmet Akif Hamzaçebi'nin 6306 Sayılı "Afet Riski Altındaki
Alanların Dönüştürülmesi Hakkında Kanun", 2981 Sayılı "İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı
İmar Kanununun Bir Maddesinin Değiştirilmesi Hakkında Kanun" ve 4706
Sayılı "Hazineye Ait Taşınmaz Malların Değerlendirilmesi ve Katma Değer
Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN – 106’ncı maddede üç adet önerge vardır,
aykırılık sırasına göre okutuyorum.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 106’ncı maddesinin tasarı metninden
çıkarılmasını arz ve teklif ederiz.
 Erol Dora Dilek
Öcalan Mahmut Toğrul
 Mardin Şanlıurfa Gaziantep
 Feleknas Uca  Mehmet
Ali Aslan  Lezgin Botan
 Diyarbakır  Batman
 Van
BAŞKAN – Okunan
önergeye Komisyon katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
üzerinde Van Milletvekili Sayın Lezgin Botan konuşacak. 
Buyurun Sayın
Botan. (HDP sıralarından alkışlar) 
LEZGİN BOTAN
(Van) – Teşekkür ediyorum Sayın Başkan.
Aslında az önce
ifade edilen trafik kazası olayı; zırhlı araçların şehir merkezinde hız limitini
aşarak kontrolsüz bir şekilde onlarca ölümle sonuçlanan bu vakalarda ciddi bir
siyasi sorumsuzluğun olduğunu ifade etmek istiyorum ve özellikle valilerin,
kaymakamların ve yetkililerin ciddi bir şekilde uyarılması gerektiğini burada
ifade etmek istiyorum. Çünkü bunlar artık istisnai olaylar veya sıradan trafik
kazaları olmaktan çıktı. Buna özellikle dikkatinizi çekmek istiyorum ve
kızımıza şimdiden geçmiş olsun diliyorum.
Değerli Başkan,
sayın milletvekilleri; öncelikle Genel Kurulu ve üç yüz seksen iki gündür rehin
alınan eş genel başkanımızı ve milletvekili arkadaşlarımızı saygıyla
selamlıyorum. 
Meclise sunulan
torba yasayla ekonominin en ağır vergi artışlarının yine halkın sırtına
yıkılacağını şimdiden öngörüyoruz. Özellikle ücretli emekçileri ağır vergi yükü
altında ezmesiyle; bütçe kaynaklarını savunma sanayisi başta olmak üzere yerli
ve yabancı sermayeye transfer etmeyi kolaylaştırmasıyla, yeni özelleştirmeleri
gündeme getirmesiyle ve her açıdan bakıldığında 2018 yılı, daha zor zamanların
kapıda olduğu sinyalini şimdiden vermektedir. 
Değerli
arkadaşlar, AKP Hükûmeti on beş yıllık iktidarı boyunca başarısız bir şekilde
süregelen ekonomi politikalarının çöktüğünü halktan gizlerken, aynı zamanda,
halkın sırtına yükleme hazırlığı içerisinde olduğu bu torba yasa, açıkça
durumun ne kadar vahim olduğunu gösteriyor. (Gürültüler)
BAŞKAN
– Sayın milletvekilleri, lütfen… Sayın milletvekilleri…
LEZGİN
BOTAN (Devamla) – Hükûmet, patronların elde ettiği kazanç ve kârlarıyla doğru
orantılı vergi artışları yapmak yerine her fırsatta onlara yüksek miktarda
vergi indirimi uyguluyor ya da “vergi uzlaşması” adı altında birikmiş vergi
borçlarının tamamına yakınını her kalemde siliyor. 
Değerli
arkadaşlar, biliyorsunuz, yakın zamanda, 2011 yılında Van’da 2 tane deprem oldu
ve Van esnafı ciddi bir ekonomik krizle karşı karşıya kaldı ve bu kriz hâlen
derinleşerek devam ediyor. O dönemin Hükûmeti, Van esnafına büyük sözler
vermişti; yazılan çekler, yazılan senetler ertelenecekti veya yok hükmünde
sayılacaktı. Ancak Van halkına verilen bir söz daha vardı, vergi terkini
konusunda o dönem olayın sıcağı sıcağına birtakım sözler verilmişti ve Van
esnafının toplam borcu o zaman 600 küsur milyar lira ediyordu ve defalarca bunu
gündeme getirmemize rağmen vergi terkinine yaklaşılmadı, hatta disiplin affına
dahi çok mesafeli davranıldı. Ancak bir holdingin, Cengiz Holdingin -neredeyse
bütün Van’ı, 1 milyon 200 bin kişilik bir kenti ve esnafı rahatlatacak bir
vergi terkini yerine- bir kişinin 470 milyar borcunu silmeyi tercih etti Hükûmet.
Dolayısıyla Hükûmet, sürekli, emekçilerden, ezilenlerden, çalışanlardan yana
değil, daha çok patronlara ve kendi rant çevrelerine yönelik politikalar
izlemektedir. Bu torba yasalarda da gördüğümüz olay budur. Bu torba yasalarda
da Hükûmet yine elini yoksulun cebine sokuyor; elini yine emekçinin, işçinin
cebine sokuyor. Yine gözünü asgari ücretlinin cebine dikmiş ve oradaki
insanlarımıza vergi borcunu, içeride ve dışarıda derinleştirdiği, dayattığı
savaş politikasının bütün yükünü bu yoksul kesimlerin sırtına yüklemekte; bu
torba yasayla da bunu yapmaya çalışmaktadır. 
Aslında,
evet, bütün arkadaşlar da açıkladılar, 24 Kasım yaklaşıyor. 24 Kasımda, şu an
binlerce üniversite mezunu değişik iş kollarında atanmayı bekliyor ve özellikle
öğretmenlerimiz. Ama maalesef kanun hükmünde kararnameler ile olağanüstü hâl
politikasıyla özellikle muhalif olan sendika KESK’e bağlı şubeler, KESK’e bağlı
iş kolları bu KHK’lerin en büyük hedefi hâline geldiler ve yüzlerce öğretmen
haksız bir şekilde, sadece MİT raporlarına, istihbarat raporuna dayalı olduğu
iddia edilen, ne olduğu belli olmayan ve yargı yolunun kapalı olduğu bir
şekilde… Âdeta devlet kendi yurttaşına, kendi memuruna kumpas kuruyor, şantaj
yapıyor. Bu, bir tür şantajdır arkadaşlar. Gizli tanıkmış, yok işte MİT
raporuymuş ve MİT raporunun ne olduğu kişi tarafına da verilmiyor ve ayın
24’ünde de biz bu şartlar altında Öğretmenler Günü’nü kutlamış olacağız. Bunu
hangi yüzle kutlayacağız? Ben buradan bu Meclise soruyorum: 100 bin, 200 bin
öğretmen açığı varken ve öğretmenler şu an âdeta Demokles’in kılıcı gibi
KHK’lerin sultası altında…
(Mikrofon
otomatik cihaz tarafından kapatıldı)
LEZGİN
BOTAN (Devamla) - …ne yapacaklarını bilmezken burada biz 24 Kasımı
karşılayacağız. Bu vesileyle 24 Kasımı buradan kutlarken öğretmenlerimiz
üzerindeki o KHK zulmünü kaldırın, yargı yolunu açın ve öğretmenler kendi
hakkını, hukukunu arayabilsin.
Genel
Kurulu saygıyla selamlıyor, teşekkür ediyorum. (HDP sıralarından alkışlar) 
BAŞKAN
– Teşekkür ederim Sayın Botan.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 106’ncı
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Bihlun Tamaylıgil  Bülent
Kuşoğlu  Mehmet Bekaroğlu 
 İstanbul  Ankara
 İstanbul 
 Lale Karabıyık  Musa
Çam  Haydar Akar
 Bursa  İzmir
 Kocaeli
MADDE 106 –
21/11/2012 tarihli ve 6361 sayılı Finansal Kiralama, Faktoring ve Finansman
Şirketleri Kanununun 16 ncı maddesine aşağıdaki fıkra ilave edilmiştir.
“(2) Finansal
kiralama ve finansman şirketleri tarafından bu madde uyarınca ayrılan özel
karşılıkların tamamı, ayrıldıkları yılda kurumlar vergisi matrahının tespitinde
gider olarak kabul edilir.”
BAŞKAN
- Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN – Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN
– Önerge üzerinde Kocaeli Milletvekili Sayın Haydar Akar konuşacak. 
Buyurun
Sayın Akar. (CHP sıralarından alkışlar) 
HAYDAR
AKAR (Kocaeli) – Sayın Başkan, değerli milletvekilleri; evet, bir vergi kanunu
görüşüyoruz aslında. Torba kanunun içerisinde, daha çok vatandaşı ilgilendiren,
vatandaşın daha çok sıkıntı çekmesine neden olacak vergi maddelerinin çok
olduğu torba kanunu görüşüyoruz. Araçları konuştuk, akaryakıtı konuştuk daha
önceki maddelerde, biraz da gelir vergisini konuşalım. Gelir vergisi,
bildiğiniz gibi birçok kurumdan, şahıslardan alınan bir vergi türü. Ancak, ben
burada taşerondan, işçiden, memurdan ve kısacası emeğiyle çalışan bordro
mahkûmlarının gelir vergisinden bahsetmek istiyorum. Türkiye'de toplanan her
100 liranın 22 lirası gelir vergisi yani yüzde 22’si gelir vergisi olarak
bütçeye, hazineye gidiyor. Bu yüzde 22’nin de yüzde 68’i, işte, biraz evvel
saydığım taşerondan, işçiden, memurdan ve bu meslek gruplarından yani bordro
mahkûmu dediğimiz meslek gruplarından toplanıyor. 
Şimdi,
elimde iki tane bordro var. Bir tanesi asgari ücretli bir vatandaşın ocak
ayındaki bordrosu, bir de ekim ayındaki bordrosu. Bir de, standartların
üzerinde maaş alan -genelde “beyaz yakalı” diye tabir ettiğimiz ama bu bordro
bir işçiye ait bordro- 4-5 bin lira civarında ücret alan bir vatandaşın
bordrosu. O da ocak ayı ve ekim ayı bordroları. Bakın, yüzde 14’le
başlıyorsunuz, SGK primi dediğimiz sosyal güvenlik primiyle başlıyorsunuz,
sonra yüzde 1 işsizlik primini koyuyorsunuz. Yüzde 1 işsizlik primini koyduktan
sonra, daha sonra da gelir vergisini düşüyorsunuz. Gelir vergisini neye göre
düşüyorsunuz? Önce yüzde 15 alıyorsunuz, belli bir matrahı var, daha sonra
yüzde 20, 27 ve 35 olarak bu devam ediyor. En üst seviyesi 35 ve bugünkü
fiyatla kümülatif, brüt 70 bin TL’yi geçtiği zaman yüzde 35’in üzerinde bir
rakamla karşılaşıyor. 
Şimdi,
yılbaşında 1.404 lira alan bir asgari ücretli, ekim ayında 1.328 lira alıyor.
Bakın, yılbaşında -biraz evvel bu maddelerin içerisinde bunun da
iyileştirilmesi var, asgari ücretliler için ama, diğerleri için bir şey yok-
398 dolar olan bir asgari ücretlinin ücreti 336 dolara düşüyor. Hadi 1.400
liraya tamamladığımızda bunu, bugünkü gelinen rakam 355 dolar. Birinci
rakamdaki kaybımız 62 dolar, ikinci rakamdaki kayıp -yani 1.400 liraya
eşitlerseniz- 43 dolar oluyor. Peki, enflasyon ne oluyor? Enflasyon da 9’larda,
10’larda. Yani bir taraftan alım gücünü enflasyon nedeniyle yitiren bir işçi
kardeşim, aynı zamanda maaşını da yavaş yavaş kaybetmeye başlıyor. 
Ocak ayında
asgari ücretli 10,7 gram altın alırken ekim ayında 8,6’ya düşüyor, 2 tane gram
altını kaybediyor. Yine, 268 litre benzin alabilirken bugün geldiği noktada 250
litre benzin alıyor. 2002’den önce, 2001’i, 2003’ü, 2005’i karşılaştırmıyorum,
yılbaşından bu yana geldiğimiz noktayı karşılaştırıyorum.
Bakınız, yine 4
bin lira seviyesinde ücret alan bir işçi, gecesini gündüzüne katmış, mesaisini
yapmış, her şeyini yapmış 9.483 TL brüte çıkmış, bunun yılbaşındaki ödediği
yasal kesinti 2.331 TL’yken ekimde ödediği yasal kesinti 3.233 lira. 
Şimdi, bu
vatandaşların enflasyon artarken, fiyatlar artarken maaşlarının düşmesi, garip
bir sistem bu sistem. Bu sistemi biz düzeltmeyeceğiz, bu sistemi siz düzelteceksiniz.
Maliye Bakanına söylediğinizde ne diyor? “Bu sistem bizden önce vardı.” diyor.
Ya, siz, halkın refah seviyesini artırmak için gelmediniz mi? Sistem yanlışsa
düzeltecek olan sizsiniz.
Yine, hiç
kimseye çaktırmadan yaptığınız bir Şark kurnazlığınız var, gelir vergisi
matrahlarını belirlerken yaptığınız bir kurnazlık var. Nedir? Çok basit bir şey
söylemek istiyorum burada. Bakın, 2015’ten 2016’ya geçerken 2016’da gelir
vergisi matrahlarını belirlerken birinci dilim için sadece yüzde 5 artış öngördünüz
yani 13 bin TL’ye kadar olan kısım için yüzde 5 artış öngördünüz, ikinci dilim
için yüzde 3,4 öngördünüz, dördüncü dilim için yüzde 4,4 gördünüz. Peki, o
yılbaşındaki enflasyon neydi? Yüzde 9,58. Öyle Şark kurnazısınız ki bindirdiniz
vergiyi, sadece matrah içerisinde bırakarak değil, ayrıca bu matrahları
daraltarak, mesafelerin aralarını daraltarak ikinci bir vergiyi de… Böylece
beyaz yakalıları, mavi yakalıları, çalışanları, bordroluları ne yapıyorsunuz? 
(Mikrofon
otomatik cihaz tarafından kapatıldı) 
HAYDAR AKAR
(Devamla) – Sayın Başkan, devam edebilir miyim?
BAŞKAN – Bir
dakika ek süre veriyorum size. 
Buyurun. 
HAYDAR AKAR
(Devamla) – Sağ olun. 
Tekrar
vergilendiriyorsunuz. 
Bakın, yine,
sadece enflasyon seviyesinde artırılmış olsa bugün birinci dilimin 14.360 lira
olması gerekiyor. Baktığınız zaman, sizde birinci dilim 12.600 lira. İkinci
dilimin 34.708 lira olması gerekiyor, dilim 30 bin lira. Yani bu aradaki farkı
da ayrıca yüksek katsayılarla vergilendiriyorsunuz diyorum. Böylece vatandaşın cebine
elinizi daldırmışsınız. Maliye Bakanımız burada olsaydı söyleyecektim; bir
gölge adam gibi, sabah yataktan kalkıp ışığı yaktığı andan yatana kadar
vatandaşı dolaylı vergisiyle, dolaysız vergisiyle, çalıştığı kurumdaki
vergisiyle izliyor, yalnız bırakmıyor; eli vatandaşın cebinde, başka bir şey
düşünmüyor diyor, hepinize sevgiler, saygılar sunuyorum. (CHP sıralarından
alkışlar)
BAŞKAN –
Teşekkür ederim Sayın Akar. 
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmemiştir.

Diğer önergeyi
okutuyorum: 
Türkiye Büyük
Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 106’ncı maddesinde yer alan “Finansal
kiralama ve finansman şirketleri” ibaresinin “Finansal kiralama, finansman ve
faktoring şirketleri” olarak değiştirilmesini arz ve teklif ederiz. 
 Erhan Usta İsmail
Faruk Aksu Kamil Aydın
 Samsun İstanbul Erzurum
 Mehmet Günal Baki
Şimşek
 Antalya Mersin
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım. 
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
üzerinde Samsun Milletvekili Sayın Erhan Usta konuşacak. 
Buyurun Sayın
Usta. (MHP sıralarından alkışlar) 
ERHAN USTA
(Samsun) – Sayın Başkan, değerli milletvekilleri; görüşülmekte olan 502 sıra
sayılı Kanun Tasarısı’nın 106’ncı maddesinde verdiğimiz önerge üzerinde söz
aldım. Genel Kurulu saygıyla selamlarım.
Şimdi, bu,
106’ncı maddede, esasında, önemli bir düzenleme yapılıyor. Yapılan düzenleme
nedir? Bizim vergi sistemimizde bankalara bir imkân tanınıyor. Nedir? Özel
karşılıkları gider yazma imkânı tanınıyor. Burada banka dışı finans
kuruluşlarına da bu imkânı tanımaya yönelik bir düzenleme. 
Aralık 2012’de
bu Meclis bir kanun kabul ediyor. Kabul edilen kanun Finansal Kiralama,
Faktoring ve Finansman Şirketleri Kanunu diye 6361 sayılı Kanun. Bu kanunda, az
önce ifade ettiğim gibi, 3 tane şirket türü, 3 tane bankacılık dışı finansman
kuruluşu tanımlanıyor. Şimdi, az önce, 106’da bankacılığa verilen bir imtiyazın
diğerlerine de verilmesi yönünde bir düzenleme yapılıyor ve “Bu olumlu.”
demiştim. Fakat burada bir şey yapılıyor -ki o çok olumsuz- 3 tane bankacılık
dışı finans kuruluşundan faktoring şirketleri bir kenara bırakılıyor; bu, diğer
2’sine veriliyor, faktoring şirketlerine verilmiyor.
Şimdi, bizim
devletimizin ve hükûmetlerin bütün dokümanlarında; kalkınma planlarında, seçim
beyannamelerinde, hükûmet programlarında şöyle hükümler vardır: “Finansal
sistemi derinleştireceğiz. Finansal sistemi çeşitlendireceğiz. Finansal
sistemde rekabeti engelleyen şeyleri ve rekabet eşitsizliklerini gidereceğiz.”
şeklinde temel amaçlar vardır. Şimdi, burada buna bu anlamda baktığımızda,
yapılan düzenleme ne kadar doğrudur diye baktığımızda, bu faktoring şirketleri
dışarıda tutularak aslında bu temel amaçla çelişen bir düzenleme yapılmaya
çalışılıyor. 
Şimdi, tabii,
diğer bir amaç da KOBİ’lerin ucuz ve kolay krediye erişiminin sağlanması, bu da
bütün dokümanlarda yazar. Şimdi, faktoring şirketleri niye ayrılıyor? Faktoring
şirketleriyle ilgili şöyle bir imaj var: İşte “Bunlar tefecilerdir.” şeklinde
bir düşünce var. Fakat bu 6361 sayılı Kanun’la aslında burada bir düzenleme
yapılmış, yani daha önce 90 sayılı Kanun Hükmünde Kararname çerçevesinde
yapılan ikrazatçılığa son veren bir düzenleme yapılmış. Meclis burada bir kanun
çıkartıyor fakat bugün yapılan düzenlemeyle bir unsur dışarıda tutuluyor. 
Şimdi, faktoring
firmaları, bu 6361 sayılı Kanun çerçevesinde esasında yeniden kurulması
şeklinde, yeni izin alması şeklinde, BDDK’nin otoritesi altına alınıyor yani
yeniden kuruluyor bu şirketler ve kurulum esnasında da 90 firma 60’a
indiriliyor. Yani ahlaki açıdan, sermaye artışı açısından, kurucuların gözden
geçirilmesi açısından konuya bakılıyor. Şimdi, dolayısıyla, BDDK tarafından bir
denetim başlıyor bunlarda. Bu çerçevede mesela ne yapılıyor bu faktoring
şirketleriyle? İşte, çek kırma kaldırılıyor, “Faturası olmayan hiçbir alacak
finansmana konu edilemez.” hükmü vardır, bu çerçevede hareket ediliyor. Yani bu
çerçevede aslında Finansal Kurumlar Birliği bünyesinde kurulan… Fatura kayıt
merkezi kuruluyor ve geçmişte tamamen faturasız yapılan, çek kırma, hatır çeki,
hatır senedi çerçevesinde yapılan ve kayıt dışı yapılan işlemlerin tamamı
burada kayıt altına alınıyor. Rakam vermek gerekirse Finansal Kurumlar
Birliğinin fatura kayıt merkezi verilerine göre -ki buradaki veriler Gelir
İdaresi Başkanlığının verileriyle de uyumludur, entegredir, birlikte çalışır-
130 milyar TL alacak temliki yoluyla finansman sağlanmış; bunun 6 milyar TL’si
18 banka tarafından verilmiş, çok düşük, 124 milyar TL’si 60 adet faktoring
şirketi tarafından verilmiş. Bu 60 faktoring şirketinde yapılan işlemlerin
yüzde 63’ü de banka iştiraki olan şirketler. 
Şimdi, ne kadar
burada KOBİ’ye finansman sağlamış? 139 bin KOBİ buradan kredi kullanıyor,
alacağı var, alacağını temlik göstererek buradan kredi kullanıyor. 5,6 milyon
adet fatura kesiliyor, bakın, hepsi fatura karşılığında ve kayıtlı. Yani
kayıtlılık artarken sistemde bir anda şimdi burada bu imtiyazı bu şirketlere
vermemek işi tabii başka bir noktaya götürecek dolayısıyla ekonominin kılcal
damarlarına kadar giren bu kuruluşları örselememek gerekiyor. 
Yine, son bir
yıldaki verilere göre –bunun çok önemli bir istatistik olduğunu düşünüyorum-
alacak temliki yoluyla yapılan finansmanın yüzde 53’ü açık hesap şeklinde
yapılıyor yani geçmişte bu şirketler çeki götürüyordu, üzerine bir de ipotek
teminat veriyordu, onun karşılığında çekini kırdırırken şimdi çek bile olmadan
alacak temliki geçiyor, yüzde 53’ü açık hesap şeklinde. Dolayısıyla, KOBİ’lerin
ciddi bir şekilde finansmana erişimini sağlayan bu şirketler burada örselenmiş
olacak. Ha burada…
(Mikrofon
otomatik cihaz tarafından kapatıldı)
ERHAN USTA
(Devamla) – Bir dakika daha…
BAŞKAN – Bir
dakika daha vereyim size, tamamlayın lütfen Sayın Erhan Usta.
ERHAN USTA
(Devamla) – Şimdi, burada tabii şundan kaygılanılabilir: “Efendim, faizler
yüksek olur.” Sistem şuna müsait yani Bankacılık Kanunu çerçevesinde buraya
faiz limiti konulabilir. Nasıl kredi kartlarında faiz limiti konuluyorsa bir
faiz limiti koyarsınız, bunların aşırı faiz almasının önüne geçebiliriz. Ancak,
sisteme entegre olmuş, KOBİ’leri finanse eden bir finansman türüne burada
negatif yönde bir ayrıcalık yapmanın ben çok ciddi sakıncaları olacağını
düşünüyorum. 
Üstelik bir de
şöyle bir tuhaflık daha var: Yani bu alacak temliki yoluyla bu düzenlemede
karşılıkların vergiden düşürülmesini bankalara veriyorsunuz, faktoring
şirketlerine vermiyorsunuz. Faktoring şirketleri bu alacakları alamayıp bunu
varlık yönetim şirketine devrederse varlık yönetim şirketine de veriliyor bu
imtiyaz. Burada sadece bir tanesini… Biraz siyasi olarak konuya, topa girmemek
için zannediyorum, burada bu şirketler dışarıda tutuluyor. Bunun ben ekonominin
geleceği açısından çok olumlu olacağını düşünmüyorum. Bunun bir daha gözden
geçirilmesi ve bu anlamda bizim önergemize destek verilmesini Genel Kuruldan
talep ediyoruz, arz ediyoruz.
Teşekkür ederim.
(MHP sıralarından alkışlar)
BAŞKAN – Teşekkür
ederim Sayın Usta.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Sayın
milletvekilleri, 107’nci maddede üç adet önerge vardır, aykırılık sırasına göre
okutuyorum:
Türkiye Büyük
Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 107’nci maddesinin tasarı metninden
çıkarılmasını arz ve teklif ederiz.
 Erol Dora Dilek
Öcalan Mahmut Toğrul
 Mardin Şanlıurfa Gaziantep
 Mehmet Ali Aslan Feleknas
Uca
 Batman Diyarbakır
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN
– Hükûmet?
BİLİM,
SANAYİ VE TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
MAHMUT
TOĞRUL (Gaziantep) – Gerekçe…
BAŞKAN
– Gerekçeyi okutuyorum:
Gerekçe:

107,
108, 109, 110, 111’inci maddelerle 6362 sayılı Sermaye Piyasası Kanunu'nda
değişikliğe gidilmiştir. Yapılan değişikliğin sermaye piyasasında köklü bir
yenilik getirmesi dolayısıyla konunun muhataplarının görüş sunabildiği,
kamuoyunun tartışma olanağı bulabildiği bir çerçevede temel kanun olarak
getirilmesi, komisyonda üzerinde detaylı bir çalışma yapılması gerekliliği ve
bu düzenlemelerle getirilen kitle fonlama platformlarının, YİMPAŞ ve KOMBASSAN
gibi mevcut kötü örnekler düşünüldüğünde denetimsiz ve büyük sorunlara gebe
olacağı kanaatiyle maddelerin tasarıdan çıkarılması gerekmektedir.
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 107'nci
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Bülent Kuşoğlu Bihlun
Tamaylıgil Lale Karabıyık
 Ankara İstanbul Bursa
 Mehmet Bekaroğlu Musa
Çam
 İstanbul İzmir
MADDE 107-
6/12/2012 tarihli ve 6362 sayılı Sermaye Piyasası Kanununun 3 üncü maddesinin
birinci fıkrasının (e) ve (h) bentleri aşağıdaki şekilde değiştirilmiş ve aynı
fıkraya aşağıdaki bent ilave edilmiştir.
"e) Halka
açık ortaklık: Kitle fonlaması platformları aracılığıyla para toplayanlar hariç
olmak üzere, payları halka arz edilmiş olan veya halka arz edilmiş sayılan
anonim ortaklıkları,” 
"h)
İhraççı: Kitle fonlaması platformları aracılığıyla para toplayanlar hariç olmak
üzere, sermaye piyasası araçlarını ihraç eden, ihraç etmek üzere Kurula
başvuruda bulunan veya sermaye piyasası araçları halka arz edilen tüzel
kişileri ve bu Kanuna tabi yatırım fonlarını,”
"z) Kitle
fonlaması: Bir projenin veya girişim şirketinin ihtiyaç duyduğu fonu sağlamak
amacıyla Kurul tarafından belirlenen esaslar dahilinde bu Kanunun yatırımcı
tazminine ilişkin hükümlerine tabi olmaksızın kitle fonlama platformları
aracılığıyla halktan para toplanmasını,”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkan. 
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN – Önerge
üzerinde İstanbul Milletvekili Sayın Bihlun Tamaylıgil konuşacak.
Buyurun Sayın
Tamaylıgil. (CHP sıralarından alkışlar) 
BİHLUN
TAMAYLIGİL (İstanbul) – Teşekkürler Sayın Başkan.
Değerli
milletvekilleri, yeni bir yatırım finansman kaynağı ve onun oluşturulması,
oluşturulması aşamasında da çerçevenin, çok geniş bir çerçevenin çizildiği
yasal düzenleme peş peşe birkaç maddeyle de devam edecek. 
Şimdi “Kitle
fonlaması nedir?” diye baktığınızda, özellikle 2008’de dünyada karşılaşılan
krizden sonra kaynak arayışları ve özellikle küçük sermayeyi bir araya
getirerek yeni girişimlere ve yatırımlara ön alıcı bir ortamın sağlanması için
kurgulanmış bir yatırım ortamı. Bu konuda da kitle finansmanı açısından, kitle
fonlaması açısından kullanılan zemin internet. Yani ağırlıklı olarak, internet
ortamında bir araya gelen küçük yatırımcıların kimi zaman bağış, kimi zaman
ortaklıkla ortaya koydukları birleşen kaynağın kullanılması. 
Şimdi, buraya
kadar o kadar güzel ki. Ben de okuduğumda, kitle fonlamasıyla ilgili
uluslararası yayınlardan takip ettiğimde çok ideal, idealistlerin bir arada
olacağı bir model olarak karşımıza çıkıyor. Sonra geliyorum, düşünüyorum,
burası Türkiye. Türkiye’de bu ideal kitle fonlaması modelini biz nasıl
oturturuz, küçük yatırımcı zarar görmeyecek noktada bir kanuni düzenlemeyi
nasıl yaparız ki geçmişte yaşananlar yaşanmasın? 
Ben size bir
hatırlatayım: Sene 2003, bir anda, Konya’da bir holding -adı holding, kendi
tabela- binlerce kişiyi mağdur ederek mahkeme süreci başladı. Sonra peş peşe
saadet zincirleri kopmaya ve o kopuşlardan sonra Türkiye’nin ilk motosikletini,
ilk arabasını, adına da imzalar koyarak “Üreteceğiz.” diye çıkan kişilerle
karşılaştık, hatta birisi milletvekili oldu ve sonrasında yurt dışına gittik.
Bakın, ben, aşağı yukarı iki yıl gitmediğim… Almanya, Avusturya, Belçika,
Fransa, pek çok yere gittim. Gerçekte ne oldu diye baktığımda -halkla konuştum
çünkü- insanların orada, özellikle yurt dışında millî ve manevi duyguları
kullanılarak birileri gitmiş, işte yine “Yatırım yapacağız, fabrikalar
kuracağız; çok güzel gelirler elde edeceğiz.” diyerek insanların bu yöndeki iyi
niyetini kullanarak büyük mağduriyetlere yol açılmıştı. Daha sonra, 2005
yılında burada, Meclisimizde bir araştırma komisyonu kuruldu ve netice ortaya
çıktı; giden milyarlarca mark -o zaman mark vardı- ve mağdur olan binlerce
insan. 
O
zaman bir de saadet zincirleri kurulmuştu yine böyle internet üzerinden.
Hatırlayın, saadet zincirinin içerisinde büyük kârlar deniyordu. O yetmedi,
yine geçmişin o imzayı atanı bu sefer oteller kurmaya başladı. Yine o zaman
ilgili Bakanlık ve idareye “Bakın, burada bir yanlışlık var. Kendi adıyla
reklam yapıp ablası ve eniştesinin şirketine para topluyor. Sonu batak gelir.”
dedik, yine kimse inanmadı ve sonrasında binlerce mağdur, yine hukuk kapısı. 
Sonra,
baktığınız zaman, karşımıza yine farklı farklı uygulamalarla gelen bir FOREX
uygulaması; kaldıraçlı işlem. Nedir? 10 liranız var, 100 liralık iş
yapıyorsunuz, yüzde 10 -aldığınız neyse- değer kaybetsin, sıfırsınız.
Türkiye’de binlerce küçük yatırımcı yok oldu. 
Şimdi,
bakın yeni bir uygulama; küçük yatırımcı. Burada birinci risk, dolandırıcılık.
İkinci risk, patent hakkı ve fikrî mülkiyet hakları. Üçüncüsü de burada
toplanan para, başarıya ulaşmadığı zaman küçük yatırımcının nasıl korunacağı. O
yüzden, geçmişten iyi dersler almak şart. 
Yine
söyleyeceğim bir şey Türkiye’deki kırılganlıkla ilgili. Sayın Bakan, bakın,
Türkiye’de bugün resmî olarak farklı kur rakamları kullanılıyor. Birincisi, 683
sayılı Kararname’nin 6’ncı maddesine göre bir karar alındı ve kamunun
alacakları… Buna Özelleştirme İdaresi, diğer kamu kurumları da dâhil olmak
üzere bir kur verildi; 3 lira 553 kuruş. 
(Mikrofon
otomatik cihaz tarafından kapatıldı) 
BİHLUN
TAMAYLIGİL (Devamla) – Bir dakika verirseniz hemen tamamlarım. 
BAŞKAN
– Tabii ki. 
Buyurun,
bir dakika ek süre.
BİHLUN
TAMAYLIGİL (Devamla) – Kamu alacakları bu kur üzerinden tahsil ediliyor. Geçen
de Merkez Bankası tekrar reeskont kredilerine bir kur tayin etti, “3,70 dolar;
4,30 euro.” dedi, bugünkü kur ortada. Artı, yetmedi, şimdi, Meksika ve
Brezilya’nın bir zamanlar uyguladığı, vadeli, TL kontrollü döviz işlemine
girdik, orada da yeni bir kur. Türkiye sabit kur sistemine mi geçti? 
Bu
arada oluşan, bakın, aralık ayında sadece ve sadece özelleştirme taksit
ödemelerinden ne kadar bir rakam geliyor, sizler onu kamuoyuyla paylaşırsınız
ama sadece şunu söyleyeyim: Enerji özelleştirmelerinin büyük bir taksit miktarı
aralıkta ödenecek, rakam 3.553 ama ne hikmetse buna taksiti 3.553’ten alıyoruz
ama vatandaş, kur arttı, petrol fiyatı arttı, tıkır tıkır otomatik
fiyatlandırmayla cebinden parasını ödüyor. 
(Mikrofon
otomatik cihaz tarafından kapatıldı)
BİHLUN
TAMAYLIGİL (Devamla) - Ona kim ne zaman kur garantisi verecek, vatandaş adına
merak ediyorum diyorum.
Hepinizi
saygıyla selamlıyorum.
Teşekkür
ederim. (CHP sıralarından alkışlar)
BAŞKAN
– Teşekkür ederim Sayın Tamaylıgil.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 107’nci maddesinin (h) bendinde geçen
“hariç olmak üzere” ibaresinin “hariç olmak kaydıyla” şeklinde değiştirilmesini
arz ve teklif ederiz.
 Mehmet Parsak Arzu
Erdem Baki Şimşek
 Afyonkarahisar İstanbul Mersin
 Fahrettin Oğuz Tor Mehmet
Necmettin Ahrazoğlu
 Kahramanmaraş  Hatay
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN
– Hükûmet?
BİLİM,
SANAYİ VE TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN
– Önerge üzerinde Mersin Milletvekili Sayın Baki Şimşek konuşacak.
Buyurun
Sayın Şimşek. (MHP sıralarından alkışlar)
BAKİ
ŞİMŞEK (Mersin) – Sayın Başkan, değerli milletvekilleri; 502 sıra sayılı Kanun
Tasarısı’nın 107’nci maddesi üzerinde söz almış bulunmaktayım.
Küçük
miktarlarda da olsa birçok kişiden toplanan kaynakların, yöntemi ne olursa
olsun projeye aktarılıp aktarılmayacağı veya öncesinden vadedilen projelerin
süresinde yapılıp yapılmayacağı belirsizdir. Onun için, geçmişteki saadet
zincirlerine benzer küçük yatırımcılardan toplanan paraların kaynaklarının yerinde
kullanılıp kullanılmayacağının bir garantisi yoktur. Şu anda Emlak Konut-TOKİ
iş birliğiyle yapılan projeler bile süresinde bitirilememektedir. Sorduğumuz
zaman müteahhit firmaya “Efendim, OHAL var, darbe oldu. Bunun için bu projeyi
bir yıl erteledik, bir buçuk yıl erteledik.” Vatandaşa verilen sözleri devlet,
Emlak Konut-TOKİ yapı ortaklıklarında bile yerine getirememektedir.
Tabii,
Türkiye’de bir yasayı çıkartırken boşluk bırakmamak gerekiyor. Şu anda
insanlarımızın en çok mağdur olduğu, telefon dolandırıcılığı, internetten,
hesaplarından para çekilmesi veya insanların şantajla kandırılarak ellerinden
mallarının alınması gibi toplumda birçok olayla karşı karşıya kalıyoruz.
Geçtiğimiz hafta benim yakın bir arkadaşımın hesabından bir saat içerisinde 24
defa para çekiliyor ve banka bir devlet bankası, Ziraat Bankası. 500’er TL para
çekiliyor, paranın dolandırıcılar tarafından çekildiği belli. Bankalardan
vatandaş üç kuruş para kullanmaya kalktığı zaman, kredi kullanacağı zaman ya
ipotek isteniyor ya kefil isteniyor ya teminat isteniyor ya da yirmi otuz sayfa
evrak imzalattırılıyor. Vatandaş bankaya karşı her türlü sorumluluğun altına
giriyor ama bankanın vatandaşlara karşı bir sorumluluğu yok. Üçkâğıtçı hesaba
giriyor, şifresini kırıyor, hesabından para çekiyor, banka diyor ki: “Efendim,
gidin dava açın. Gidin bankayı mahkemeye verin, hırsızı yakalatın.” Şimdi,
çıkardığımız yasalarda boşluk bırakmamamız gerekiyor. Aksi takdirde, bu
dolandırıcılar her zaman bir boşluk bulup geçmişte yaşanan saadet zincirleri gibi,
titan zincirleri gibi insanlarımızı dolandırmaya devam edecektir. Her gün bu
mağduriyetlerle ilgili birçok şikâyet almaktayız. Türkiye’nin her yerinden,
profesör olmuş, doktor olmuş, belli bir düzeyde eğitim almış insanlar bile
internet aracılığıyla dolandırılabilmektedir. Onun için bununla ilgili daha
köklü yasalar çıkarmamız lazım ve tedbir almak gerekmektedir. 
Sayın Başkan,
değerli milletvekilleri; aslında, ben Maliye Bakanımız burada olsaydı özellikle
onun dinlemesini istiyordum ama tabii, Meclis ilk başta adaletin dağıtılacağı
yer. Türkiye Büyük Millet Meclisinde çalışan insanlara ilk başta Meclis adil
davranacak. 550 milletvekilinin danışmanı var, hepimizin danışmanları var. Bu
danışmanların, milletvekilinin süresi bittikten sonra hiçbir sosyal hakkı yok.
Milletvekilinin süresiyle beraber danışmanların da görev süresi sona eriyor.
Şimdi, işçiye tazminat verelim diyoruz, doğru; çalışana sosyal hak verelim,
doğru; izin hakkı verelim, doğru. Peki, Türkiye Büyük Millet Meclisinde
milletvekilliği gibi önemli bir görev yapan insanların danışmanlığını yapan
insanların hiçbir sosyal hakkı olmaz mı? Görev süreleri bittiği zaman bu
insanlara “Güle güle.” mi diyeceğiz hep? Mecliste çalışan, hemen burada bize
hizmet eden çaycılardan 4/C’li var, taşeron var, devlet memuru var; 2.000 lira
maaş alan var, 3.000-3.500 lira maaş alan var, 4.000-4.500 lira maaş alan var.
Bunların hepsinin yaptıkları iş aynı, hepsi çay servisi yapıyorlar, Türkiye
Büyük Millet Meclisinde milletvekillerine hizmet ediyorlar ama bunlar arasında
bile bir adalet yok maalesef. Onun için, çıkardığımız yasaları daha iyi gözden
geçirmemiz ve vatandaşlarımıza karşı adil davranmamız gerekiyor.
Sayın Başkan,
tabii, benim -sözlerimin son kısmında- seçim bölgem olan Mersin’de -Maliye
Bakanımızın aslında buna cevap vermesi gerekiyor ama- 2007 seçimlerinde
Kazanlı’nın turizm bölgesi ilan edileceği söylendi, orası turizm bölgesi ilan
edildi ve 8 tane firmaya buradan yer tahsisi yapıldı. Yalnız 2007 yılından 2017
yılına kadar Kazanlı turizm bölgesinin altyapısı yapılamadı. 2017 yılının
sonlarına geliyoruz, Kazanlı turizm bölgesinin asfaltı bitirilebildi, yeni yol
yapıldı, yalnız bu defa yatırım yapacak firmaların 8’i birden yatırımdan
vazgeçti, “Şu anda biz buraya otel yapmayacağız, yatırım yapmayacağız; Türkiye
krizde. Turizm yatırımı yapmaktan vazgeçtik.” diyorlar. Acaba Bakanlığınızın
veya Hükûmetinizin Kazanlı turizm bölgesiyle ilgili yeni bir projesi var mı?
İnsanlar bekliyorlar. Kürşad Tüzmen geldi buraya, söz verdi; Zafer Çağlayan
geldi, söz verdi; Dengir Fırat geldi buraya, söz verdi; Sayın Lütfi Elvan
geldi, millete söz verdi: “Burada beş yıldızlı oteller yapacağız, on bine yakın
insan çalışacak.” dediler. Ben, Hükûmetin Kazanlı turizm bölgesiyle ilgili
-çünkü buranın tahsisi Maliyeye aittir, Maliye buradaki firmalara buranın
tahsisini yapmıştır- şu anda ne yapmayı düşündüğünü Mersinli hemşehrilerime
anlatmasını istiyorum.
Yüce Meclisi
saygıyla selamlıyorum. (MHP sıralarından alkışlar) 
BAŞKAN –
Teşekkür ederim Sayın Şimşek.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
108’inci maddede
üç adet önerge vardır, ikisi aynı mahiyettedir. İlk okutacağım önergeler aynı mahiyette
olduğundan birlikte işleme alacağım. 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 108’inci maddesinin tasarı metninden
çıkarılmasını arz ve teklif ederiz. 
 Erol Dora Dilek
Öcalan Mahmut Toğrul
 Mardin Şanlıurfa Gaziantep
 Mehmet Ali Aslan Feleknas
Uca Ali Atalan
 Batman Diyarbakır
 Mardin
Aynı mahiyetteki
diğer önergenin imza sahipleri:
 Mehmet Parsak Baki
Şimşek Arzu Erdem
 Afyonkarahisar Mersin İstanbul
 Fahrettin Oğuz Tor Mehmet
Necmettin Ahrazoğlu Deniz Depboylu
 Kahramanmaraş Hatay Aydın
BAŞKAN – Aynı
mahiyetteki önergelere Komisyon katılıyor mu? 
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkan. 
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN – Aynı
mahiyetteki önergeler üzerinde ilk olarak Mardin Milletvekili Sayın Ali Atalan
konuşacaklar. (HDP sıralarından alkışlar)
Buyurun Sayın
Atalan. 
ALİ ATALAN
(Mardin) – Sayın Başkan, değerli milletvekilleri; Genel Kurulu saygıyla
selamlıyorum.
Değerli
arkadaşlar, müsaadenizle, bugün, temsilcisi olduğum Ezidilere ilişkin konuşmak
istiyorum. 
Şengal ve
Afrin’den başlayayım. Öncelikle ve ilkesel olarak sormak lazım: Ne zamandan
beri diğer ülkelerin iç işlerine karışmak Türkiye’nin dış politikası hâline
gelmiştir? Son Millî Güvenlik Kurulu kararlarında Şengal ve Afrin’e yönelik
olası bir müdahaleden söz ediliyor. Belki çoğunuz bilmiyor olabilirsiniz,
Afrin’de de onlarca Ezidi köyü vardır ve son dönemde birçok Ezidi köyü top ve
havan atışlarına maruz kalmıştır. 
Hükûmete buradan
seslenmek istiyorum: Orada sivillere karşı herhangi bir yönelimden hem siyasi
hem hukuki açıdan siz sorumlu olacaksınız. Öte yandan, burada belirtmeme gerek
yoktur, Şengal Ezidilerin bilinen ana yurdudur. IŞİD de dâhil bin yıllardır
hiçbir güç Ezidileri Şengal’den çıkaramamış ve onları Şengal’den
vazgeçirememiştir. Siz sürekli mazlumların yanında olduğunuzu iddia ediyorsunuz
sayın AKP’li vekiller. Mademki Şengal’de kalan Ezidilerin mazlum olduğunu hepimiz
kabul ediyoruz, öyleyse mevcut sınırlar içinde bu halkın kendi kaderini
serbestçe tayin etme hakkına saygı duyulmalıdır. Bu halk, kendi özgünlüğünü
koruyacak, özgürlüğünü elde edecek ve özerkliğini sağlayacaktır. Bize düşen
görev ise buna destek olmaktır.
Biraz da on
yıllarca yurt dışında yaşamak zorunda bırakılmış Ezidilerin kendi köylerine
dönüş çabalarının nasıl sabote edildiğini anlatmak isterim. Aslında bu konuya
ilişkin araştırma önergesi vermiştim. Maalesef, önergede bulunan “asimilasyon”
kelimesinden dolayı önergem geri çevrildi. Ezidilerden bahsederken zaten ilk
akla gelecek kelimeler baskıdır, zulümdür, asimilasyondur. Dolayısıyla, hem
ayrımcı hem de inkârcı olan bu tutumu anlamakta güçlük çekiyoruz.
Yeniden altını çizmek gerekir ki Ezidilerin tek talebi,
bu konuda gereken yasal güvencelerin sağlanması, eşit yurttaşlık temelinde hak
ve özgürlüklerin tesis edilmesidir. Ancak, onların geri dönüşü için uygun
olanakların ve zeminin hazırlanması bir yana, kendi olanaklarıyla dönmeye
çalışan insanların önü kesiliyor, tehdit ve şantajlarla karşılaşıyorlar.
Esas olarak bu tür sorunları ihtiva eden birçok köy,
yerleşim yeri olmasına rağmen sembolik de olsa üç köyün ismini burada zikretmek
isterim. Viranşehir’in İşhan yani Altınbaşak, Beşiri’nin Kelhoke yani
Kuşçukuru, Nusaybin’in Efşe yani Kaleli köyleri.
Konunun çok güncel olması ve zamanımın da darlığı
dolayısıyla size yalnızca bir köyü yani Efşe (Kaleli) köyünü anlatacağım. Bu
köyün yüz yıllardan beri Ezidilere ait olduğunu bütün Süryani ve Müslüman civar
köylerdeki insanlar bilir, kime sorarsanız bunun böyle olduğunu tereddütsüz
söyler. Avrupa’dan gelip bu köyü yeniden inşa etmek isteyen, başta burada
bulunan muhtar olmak üzere köylüler, oradan yani o köyden en az 6-7 kilometre
uzakta bulunan bazı kesimler tarafından tehdit ve şantajla karşılaşıyorlar.
Ayrıca açık ve aleni bir şekilde “IŞİD Şengal’de sizin başınıza ne getirdiyse
burada da aynısını yaşayacaksınız.” tehdidi savrulmuş ve söylenmiştir. 
(Mikrofon
otomatik cihaz tarafından kapatıldı) 
ALİ
ATALAN (Devamla) – Bir dakika daha rica ediyorum Sayın Başkan.
BAŞKAN
– Bir dakika ek süre vereyim, bitirin lütfen.
ALİ
ATALAN (Devamla) – Bunun münferit bir vaka olmadığını, arkasında organize bir
ekip ve gücün olduğunu ne yazık ki söylemem gerekiyor. Bunlardan birisi
-dikkatiniz çekmek isterim, siz dinlerseniz sayın AKP’li vekiller ve özellikle
Hükûmet yetkilileri de burada- AKP Nusaybin eski ilçe başkanı, diğeri ise
oğlunun desteğini açık ve seçik aldığı belli olan Mardin Vali Yardımcısının
babasıdır. Bu bağlamda, Genel Kuruldan bir inceleme heyetinin oluşturulmasını,
ayrıca yetkili mercilerden adli ve idari soruşturmanın açılmasını talep
ediyorum.
Saygılar
sunuyorum. (HDP sıralarından alkışlar) 
BAŞKAN
– Teşekkür ederim.
Aynı
mahiyetteki önergelerin diğer konuşmacısı...
MEHMET
MUŞ (İstanbul) – Sayın Başkan, 60’a göre söz talep ediyorum.
BAŞKAN –
Buyurun, peki, yerinizden bir dakika söz veriyorum. 
IV.- AÇIKLAMALAR (Devam)
29.- İstanbul Milletvekili Mehmet Muş’un, Mardin
Milletvekili Ali Atalan’ın 502 sıra sayılı Kanun Tasarısı’nın 108’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
MEHMET MUŞ
(İstanbul) – Sayın Başkan, Türkiye Cumhuriyeti devletinin hiçbir ülkenin ne
içişlerine karışmak gibi bir niyeti vardır ne de başka bir devletin toprağında
gözü vardır. Türkiye için önem arz eden konu, Türkiye Cumhuriyeti’nin ve
vatandaşlarının can ve mal güvenliğidir. Sınır ötesinde yürütülen operasyonlar
terör örgütü ve örgütlerine karşı yapılan operasyonlardır. Buradaki
operasyonların maksadı -az önce de söyledim- ülkemizin ve milletimizin bekası
ve güvenliği içindir. 
Bir diğeri, bazı
iddialar ortaya atıldı. Bizim eski bir ilçe başkanımızın bazı yerlerde yaşayan,
bazı köylerde yaşayan vatandaşlarımızla alakalı Suriye’dekiyle bir benzetme
yapmak suretiyle “Burada da bu tip faaliyetleri bu isimler yapıyor.” gibi bir
şey söyledi. Buradan şunu özellikle rica ediyorum: Bunlarla alakalı derhâl,
bakın, derhâl savcılığa hemen bir suç duyurusunda bulunsun. Bu isimlerin ne yaptığını,
iddia ettikleri neyse iddialarını…
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen. 
MEHMET MUŞ
(İstanbul) – Sabah ilk işi konuşmacının bu olsun. 
Bakın, Suriye’de
halkları yerinden edenler DEAŞ terör örgütü ile PYD terör örgütüdür. Bunlar
beraber senkronize şekilde çalışırlar. Yani, insanların yıllardır, yüz
yıllardır yaşadığı yere önce DEAŞ saldırır, arkasından PYD terör örgütü gelir;
insanlar oradan çıktıktan sonra DEAŞ onlarla mücadele etmeden orayı terk eder,
PYD’ye bırakır ve şu an Suriye’nin kuzeyinde, Türkiye’nin güneyinde oluşan
bölgenin tamamı bu şekilde boşaltılmıştır ve milyonlarca insan bu şekilde
buraları terk etmek zorunda kalmıştır. Bunun son örneğini Rakka’da gördük.
Rakka’da DEAŞ terör unsurları, terör mensupları, PYD’nin açtığı koridordan
onlarca kamyon, otobüs silahlarla beraber oradan onlara bir çıkış koridoru
sağlanmış ve oradan tahliye edilmişlerdir. Bu örnek bile aslında PYD ve DEAŞ’ın
ortak şekilde Suriye’yi nasıl istikrarsızlaştırdığının açık bir göstergesidir.
Bizim mücadelemiz bu her iki terör örgütüyle sonuna kadar olacaktır. 
Teşekkür ederim.

BAŞKAN –
Teşekkür ederim. 
MERAL DANIŞ
BEŞTAŞ (Adana) – Sayın Başkan, biz de yerimizden bir dakika…
BAŞKAN –
Buyurun, size de yerinizden bir dakika vereyim. 
30.- Adana Milletvekili Meral Danış Beştaş’ın, İstanbul
Milletvekili Mehmet Muş’un yaptığı açıklamasındaki bazı ifadelerine ilişkin
açıklaması
MERAL DANIŞ
BEŞTAŞ (Adana) – Sayın Başkan, bir düzeltme yapmak lazım. 
Suç duyurusu
yapmayı şüphesiz biliyoruz, savcıların yolunu da biliyoruz ama suç duyurusunu
kime yapacağız? Savcıların bu konudaki uygulamalarını biliyoruz. Demin kürsüden
en üst düzeydeki mahkemenin kararını açıkladık. Bugün tümüyle siyasallaşan bir
yargı söz konusu maalesef. Bunu yapacağız, yapıyoruz da. Ama şu güne kadar bu
suç duyurularından tek bir netice alabilmiş değiliz, tümüyle iktidardan yana
bir tutum var. 
Diğeri de
“Suriye’de içişlerine karışmıyoruz.” dedikleri meselede yani Türkiye'nin
oradaki yaşayanlara, halklara karşı “Terör örgütüdür.” adı altında Kürtleri
hedeflediğini sağır sultan bile duydu.
BAŞKAN –
Yapmayın Allah’ınızı severseniz. 
ZEKERİYA BİRKAN
(Bursa) – Ne alakası var? Böyle bir şey yok.
MERAL DANIŞ
BEŞTAŞ (Adana) – Yani orada Suriye’de Fırat’ın…
BAŞKAN –
Yapmayın lütfen.
MERAL DANIŞ
BEŞTAŞ (Adana) – Sayın Başkan, siz niye yanıt veriyorsunuz, onu anlayamadım
doğrusu. Yani, IŞİD…
BAŞKAN – Ama
yani böyle bir yanlışa ben de buradan müdahale etmek zorunda kalıyorum. Lütfen…
MERAL DANIŞ
BEŞTAŞ (Adana) – Ama tamam da yani biz bir gerçeği ifade ediyoruz. 
(Mikrofon
otomatik cihaz tarafından kapatıldı) 
BAŞKAN –
Buyurun, dinliyorum Sayın Danış Beştaş, tamamlayın lütfen.
MERAL DANIŞ
BEŞTAŞ (Adana) – “Emevi Camisi’nde namaz kılacağız.” diyen biz değildik yani.
Burada bizim
için önemli olan Suriye’de yaşayan herkesin demokratik ve özgür bir ortamda
yaşamasıdır ve Suriye’ye müdahaleye Türkiye'nin de hakkı yoktur. Buradaki
tutum, Kürtlere karşıtlıktır. Nerede olursa olsun Kürt karşıtı bir politika dış
politikaya damgasını vurmaktadır ve IŞİD terör örgütünün de bu konuda
yaptıkları hepimizin hafızasında canlıdır. Suruç sınırında IŞİD’çilerin nasıl
kameralar tarafından görüntülendiğini de hatırlatmak istiyorum.
Teşekkür
ediyorum. 
MEHMET MUŞ
(İstanbul) – Sayın Başkan…
BAŞKAN – Sayın
Muş…
MEHMET MUŞ
(İstanbul) – Sayın Başkan, bakınız, ben açık bir şey ortaya koydum fakat yine…
BAŞKAN –
Mikrofondan söyleyin lütfen. 
MEHMET MUŞ
(İstanbul) – Kürsüden söz talep ediyorum. Bu bize bir sataşmadır Sayın Başkan.
Bu anlamda uygun görürseniz…
MAHMUT TOĞRUL
(Gaziantep) – Niye size sataştı, hangi cümleyle sataştı?
BAŞKAN –
Gerekçelerinizi söyler misiniz?
MEHMET MUŞ
(İstanbul) – Şunu söylüyor: Suriye’de Türkiye Cumhuriyeti’nin ve iktidarda olan
AK PARTİ olarak… Tartışma buradan çıktı, oradaki operasyonların teröre karşı
olduğunu söyledim ama hayır…
BAŞKAN –
Buyurun, iki dakika… (AK PARTİ sıralarından alkışlar) 
MAHMUT TOĞRUL
(Gaziantep) – Sayın Başkan, Hükûmet cevap versin, niye…
MERAL DANIŞ
BEŞTAŞ (Adana) – Hükûmet cevap versin Sayın Başkan. 
VII.- SATAŞMALARA İLİŞKİN KONUŞMALAR (Devam)
3.- İstanbul Milletvekili Mehmet Muş’un, Adana
Milletvekili Meral Danış Beştaş’ın yaptığı açıklaması sırasında Adalet ve
Kalkınma Partisine sataşması nedeniyle konuşması
MEHMET MUŞ
(İstanbul) – Sayın Başkan, değerli milletvekilleri; bakın, açık bir şekilde
görüşlerimizi ifade ettim. Terör örgütlerine karşı yapılan her operasyonda, her
müdahalede maalesef sayın milletvekili tarafından Kürtlere yapılıyormuş gibi
bir yaygara kopartılıyor. Bakın “Bizim hedefimiz terör örgütleridir.” diyoruz,
Sayın Beştaş “Hayır, bu Kürtlere karşı yapılmıştır.” diyor. Bir kere, Kürtler
bizim Türkiye Cumhuriyeti devletimizde yaşayan milletimizin bir parçası, bizim
vatandaşımız ama terör örgütleri değil. Siz, terör örgütlerine yapılan her
hamleyi vatandaşlarımıza karşı yapılıyor gibi bir algı oluşturmaktan lütfen
vazgeçin. Bu ayrımı ortaya koymamız lazım: Birileri bizim vatandaşımız, öbür
tarafta ayrılıkçı bir terör örgütü var ve onunla Türkiye Cumhuriyeti devleti
mücadele etmektedir. Bu ikisini bir kere ayırt etmek lazım. Kaldı ki bakın,
Suriye’de yapılan çok açık bir şeydir, DEAŞ terör örgütü temizlenmeye
çalışılmaktadır. DEAŞ terör örgütüne en büyük darbeyi Türkiye Cumhuriyeti
devleti vurmuştur. 
Bakın, bir şey
daha söyleyeyim Sayın Beştaş, eski Genel Başkanınız diyor ki: “Biz sırtımızı
PYD’ye dayadık.” Peki, bu sırtınızı dayadığınız PYD ne yaptı Rakka’da, ne
yaptı? Sıkışmış olan DEAŞ’a tahliye koridoru açtı, tahliye koridoru açtı,
onlarca silah, onlarca kamyonla beraber oradan çıktılar. (HDP sıralarından
gürültüler) Nereye gidecekler biliyor musunuz? Olay şu: Başka bir bölgeye
gidecekler, insanlar oradan gidecek, PYD gidecek, DEAŞ oradan yine çıkacak,
onlar oraya yerleşecekler. Suriye’yi istikrarsızlaştırmak için yapılan bir
operasyondur bu, uluslararası bir operasyondur bu ve burada PKK’nın kankası,
kuzeni PYD bu işin elebaşıdır. Onlarca Arap bizim sınırımızda yaşıyordu, hepsi
yerlerinden edildi, bakın, hepsi yerlerinden edildi ve oraya terör örgütü
unsurları şu an hâkim vaziyetteler. Ama şunu unutmayın: Su akar, yatağını
bulur. 
Bu arada, sadece
bu terör örgütü değil Sayın Beştaş, DHKP-C’ye olan teşekkürünüzü de unutmayın.
(AK PARTİ sıralarından alkışlar) 
BAŞKAN –
Teşekkür ederim. 
MERAL DANIŞ
BEŞTAŞ (Adana) – Sayın Başkan… 
BAŞKAN – Nedir
talebiniz? 
MERAL DANIŞ
BEŞTAŞ (Adana) – Sataşma var açıkça Sayın Başkan. 
BAŞKAN – Bir
müsaade edin, usulü uygulayayım. 
MERAL DANIŞ
BEŞTAŞ (Adana) – Tamam, söyleyeceğim. 
BAŞKAN - Sizi
dinliyorum. 
MERAL DANIŞ
BEŞTAŞ (Adana) – Zaten bana direkt söyledi de eş genel başkanımıza sataşmada
bulundu.
BAŞKAN –
Buyurun, iki dakika.
4.- Adana Milletvekili Meral Danış Beştaş’ın, İstanbul
Milletvekili Mehmet Muş’un sataşma nedeniyle yaptığı konuşması sırasında
şahsına ve HDP Eş Genel Başkanına sataşması nedeniyle konuşması
MERAL DANIŞ
BEŞTAŞ (Adana) – Sayın Muş, ben birilerine teşekkür edersem bunu gelir buradan
da söylerim, rahat olun. Her gün bunu sakız gibi çiğnemeye devam edin. Teşekkür
ettiklerimi söylerim.
MEHMET MUŞ
(İstanbul) – Ettiniz, inkâr etmeyin.
MERAL DANIŞ
BEŞTAŞ (Devamla) – İkincisi: Bu klişe laflara artık yanıt vermekten rahatsızız
ama mecburuz çünkü halkın bu konuda bilgilenmeye ihtiyacı var.
Afrin, Türkiye
Cumhuriyeti devleti tarafından bombalanmıyor mu Sayın Muş? Süleyman Şah
Türbesi’ni Türkiye Cumhuriyeti kolluk gücü askerleri ve YPG, YPJ güçleri
yerinden taşıyıp getirmedi mi? 
MEHMET MUŞ
(İstanbul) - Ne alakası var ya! Türk Silahlı Kuvvetleri girdi oraya, dünyadan
haberiniz yok.
MERAL DANIŞ
BEŞTAŞ (Devamla) - Çözüm süreci devam ederken YPG ve PYD’yle iş birliği yapan
Türkiye, çözüm sürecini bitirdikten ve savaş başlatıldıktan sonra bir anda
terör örgütü oldu. Bugüne kadar PYD’nin Türkiye’ye karşı tek bir müdahalesi,
ateş açması söz konusu olmamıştır. Türkiye niye PYD’ye düşmanlık yapıyor? Şu
anda da Rusya’yla, Amerika’yla, uluslararası güçlerle Cenevre’de ve diğer
Astana görüşmelerinde ve son yapılacak görüşmede PYD olmasın diye en üst
düzeyde diplomasi faaliyetleri yürütülüyor.
BAŞKAN – Sayın
Danış Beştaş, PYD bir terör örgütüdür. Lütfen, bu kürsüde onun savunmasını
yapmayın, buna izin veremeyeceğim. Lütfen… (AK PARTİ sıralarından alkışlar)
MERAL DANIŞ
BEŞTAŞ (Devamla) – Sayın Başkan, sizin böyle bir yetkiniz yok. Lütfen… 
BAŞKAN – Benim
böyle bir yetkim var.
MERAL DANIŞ
BEŞTAŞ (Devamla) – Ben şu anda Suriye’nin dış diplomasisinde nelerin
konuşulduğunu anlatıyorum. Şu anda Rusya’yla bu pazarlık yapılıyor mu
yapılmıyor mu? Bu yapılıyor değil mi?
ZEKERİYA BİRKAN
(Bursa) - PYD terör örgütü mü değil mi? Terör örgütü.
MERAL DANIŞ
BEŞTAŞ (Devamla) – Bu yapılıyor sayın milletvekilleri. Şu anda sizin her
söylediğinize “evet” demek zorunda değiliz. Biz hayata sizin gözünüzle bakmak
zorunda değiliz. (AK PARTİ sıralarından gürültüler)
ZEKERİYA BİRKAN
(Bursa) - Böyle bir şey söylemiyoruz ki.
MERAL DANIŞ
BEŞTAŞ (Devamla) – Biz Suriye’de, Rojava’da oradaki halkların özgür bir yaşam
tesis ettiklerini ve bundan, kendi Kürtlerine vatandaş dedikleri hâlde hiçbir
hakkı vermeyen Türkiye’nin rahatsız olduğunu söylüyoruz. (AK PARTİ sıralarından
gürültüler) IŞİD’le iş birliğinizi bütün dünya biliyor, IŞİD terör örgütünü
nasıl desteklediğinizi biz de biliyoruz. (HDP sıralarından alkışlar)
BAŞKAN – IŞİD de
terör örgütüdür, PYD de terör örgütüdür. Lütfen, bunları hep birlikte aynı
dille ifade etmemiz gerekiyor.
MAHMUT TOĞRUL
(Gaziantep) – Bakın Sayın Başkan, siz tartışmalara… Başkan olarak
tarafsızlığınızı korumak zorundasınız.
BAŞKAN – Ben
tartışmalara katılırım. 
MAHMUT TOĞRUL
(Gaziantep) – Hayır.
BAŞKAN - Çünkü
açıp bakın, Anayasa’nın 94’üncü maddesi, İç Tüzük’ün 64’üncü maddesi görevimin
gerekli kıldığı durumlarda benim müdahale etme durumumu, hakkımı bana tanıyor. 
MAHMUT
TOĞRUL (Gaziantep) – Sayın Başkan…
BAŞKAN
– Bu kürsüde eğer bir terörist örgütün, terör örgütünün savunmasını yaparlarsa,
ben bunu benim için görevimin kıldığı yetki ve durumlar olarak değerlendiririm.
(AK PARTİ sıralarından alkışlar)
MAHMUT
TOĞRUL (Gaziantep) – Sayın Başkan, subjektif şeylerle değerlendirme yapmayın.
BAŞKAN
– Lütfen…
MAHMUT
TOĞRUL (Gaziantep) – Siz de taraf olmayın lütfen. 
BAŞKAN
– Birleşime on dakika ara veriyorum. 
Kapanma Saati: 22.01
YEDİNCİ OTURUM
Açılma Saati: 22.15
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Fatma KAPLAN HÜRRİYET (Kocaeli), Fehmi KÜPÇÜ (Bolu)
-----0-----
BAŞKAN – Türkiye
Büyük Millet Meclisinin 27’nci Birleşiminin Yedinci Oturumunu açıyorum.
502 sıra sayılı
Kanun Tasarısı’nın görüşmelerine devam ediyoruz. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/884) ve İstanbul
Milletvekili Mehmet Akif Hamzaçebi'nin 6306 Sayılı "Afet Riski Altındaki
Alanların Dönüştürülmesi Hakkında Kanun", 2981 Sayılı "İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı
İmar Kanununun Bir Maddesinin Değiştirilmesi Hakkında Kanun" ve 4706
Sayılı "Hazineye Ait Taşınmaz Malların Değerlendirilmesi ve Katma Değer
Vergisi Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN –
Komisyon yerinde. 
Hükûmet yerinde.

108’inci madde
üzerinde aynı mahiyetteki diğer önerge üzerinde Aydın Milletvekili Sayın Deniz
Depboylu konuşacaktır.
Buyurun
Sayın Depboylu.
DENİZ
DEPBOYLU (Aydın) – Sayın Başkan, değerli milletvekilleri; üzerinde görüştüğümüz
torba kanun tasarısının 108’inci maddesi üzerinde grubumuz adına söz almış
bulunmaktayım. Konuşmama başlamadan önce aziz Türk milletini ve Gazi Meclisi
saygıyla selamlıyorum.
Değerli
milletvekilleri, Milliyetçi Hareket Partisi olarak Türk milletine mensubiyetin
gurur ve şuuruna sahip, manevi ve kültürel değerlerimizi özümsemiş, düşünme,
algılama ve problem çözme yeteneği gelişmiş, yeni gelişmelere açık, sorumluluk
duygusu ve toplumsal duyarlılığı yüksek, bilim ve teknoloji üretimine yatkın,
girişimci, demokrat, kültürlü, erdemli ve inançlı nesillerin yetiştirilmesi
eğitim politikamızın temel amacıdır. Bu tanım içinde saydığım pek çok hedef
aynı zamanda rehberlik ve psikolojik danışmanlık tanımı ve görevleri
içerisindedir. 
Geçtiğimiz
günlerde Millî Eğitim Bakanlığı bu hizmetleri sunan okul rehberlik servisleri
için bir yönetmelik çıkardı, 10 Kasım 2017’de. Rehberlik Hizmetleri
Yönetmeliği’nde, bu servislerde görev alacak meslek mensuplarıyla ilgili
tanımlamalar var ki burada psikolog, psikometrist, fizyoterapist, ergoterapist,
çocuk gelişimcisi ve eğitimcisi, eğitim programcısı, sosyal çalışmacı meslek
tanımları var; psikolojik danışman yok. Oysa bu servislerde en çok görev
alanlar onlar. “Rehberlik öğretmeni” tanımı var. 
Peki,
nasıl o tanım? Şöyle: “Eğitim kurumlarındaki rehberlik servisleri ile rehberlik
ve araştırma merkezlerinde rehberlik hizmetlerini yürüten personeli…” Ne
personeli, hangi lisans mezunu? Belli değil. Peki, “rehberlik öğretmenliği”
diye bir meslek var mı? Yok. Böyle bir diploma var mı? Yok. “Rehberlik
öğretmeni” diye tanımlanan grupta şu anda kimler çalışıyor? Psikoloji mezunları
ile psikolojik danışmanlar. “Rehberlik öğretmenleri” diye kastedilen kişiler
rehberlik ve psikolojik danışmanlık mezunlarıysa, eğer bu şekilde yapıldıysa
biz bu ayıbı binlerce mezun vermiş alanın eğitimcilerine ve bu alanın meslek mensuplarına
yönelik kasıtlı yapılmış bir saygısızlık ve hakaret olarak kabul ediyoruz.
Mesleki Yeterlilik Kurumunun kabul ettiği Ulusal Meslek Standartlarına göre
psikolojik danışmanlık ve rehberlik mezunu olmuş kişilere, bu meslek
mensuplarına “psikolojik danışman” denmektedir. 
Peki,
yönetmelikte rehberlik öğretmeninin görevleri arasında neler var? Her türlü
rehberlik hizmetleri tanımlanmış, psikolojik danışman yok, kaldırılmış. Yerine
ne konmuş? Sınavlarda görev alabilir, belleticilik ve nöbet görevi yapar. Okul
psikolojik danışmanları nöbet görevi alamaz, derse giremez, idari sorumluluk
alamaz. Peki, neden? Çünkü çocuklarla disiplin ilişkisi içerisine giremez. Zira
onlar kendilerinden destek alan öğrencileri kınayamaz, yargılayamaz,
azarlayamaz, eleştiremez. Öğrenci ve psikolojik danışmanlar arasında bu şekilde
bir ilişki ya da iletişim gerçekleşirse çocuklar hiç kimseye anlatamadıkları,
utandıkları, korktukları yaşantılarını, sıkıntılarını “rehberlik öğretmeni”
diye adlandırdıkları okul psikolojik danışmanlarına da anlatamazlar. 
Unutulmamalıdır
ki bugüne kadar başta cinsel istismarlar olmak üzere çocuklara yönelik yapılmış
her türlü istismarların ortaya çıkarılması daha çok okul psikolojik
danışmanlarının yaptığı hizmetler sayesinde gerçekleşmiştir. Yine bunun temel
nedeni nedir? Psikolojik danışmanların öğrencilerle kurdukları iletişim
becerileri, karşılıklı anlayış, koşulsuz kabul, empati, güven ve saygı
çevresindeki ilişkileri kurabilmeleridir. Disiplin ilişkisi ise bu süreci
tamamen bozar. 
Peki, yönetmelik
niye değişti? Millî Eğitim Bakanı Müsteşarı diyor ki: “Gezdiğimizde okullarda
bazı öğretmenler rehber öğretmenlerin çalışma koşullarıyla ilgili şikâyetlerde
bulundu. Bu sebeple biz yeni bir yönetmelik hazırladık.” Bu açıklamayı dikkate
alırsak, yönetmelikle getirilen yeni düzenlemelerde öğrencinin iyiliği,
çalışmaların verimliliği mi yoksa rehberlik ve psikolojik danışmanlık
hizmetlerinin anlamı ve amaçlarını henüz kavrayamamış olan kişilerin şikâyeti
sebebiyle psikolojik danışmanların çalışma koşullarının ortadan kaldırılması mı
hedeflenmiştir? Aynı zamanda bir meslek ve bir mesleğin mensupları yok
sayılmıştır. 
Bu yönetmelik,
belirli bir meslek grubunu hedef alan, geleceğimizin teminatı olan
çocuklarımızın iyiliği ve yüksek yararı dikkate alınmadan hazırlanmış,
hatalarla dolu bir yönetmeliktir. Bu hataların sebebini, umarım, bizim kadar
Millî Eğitim Bakanımız da merak edecek, sorgulayacak ve nihayetinde
öğrenecektir. Bu yönetmelik, acilen yürürlükten kaldırılmalı, hataları telafi
edilmelidir. 
(Mikrofon
otomatik cihaz tarafından kapatıldı) 
DENİZ DEPBOYLU
(Devamla) – Tamamlayabilir miyim?
BAŞKAN – Lütfen
tamamlayın.
DENİZ DEPBOYLU
(Devamla) – Tekrar etmek istiyorum: “Rehberlik öğretmeni” diye bir meslek
yoktur, bu, gayriciddi bir yaklaşımdır, Millî Eğitim Bakanlığına
yakışmamaktadır. Doğrusu, bu mesleğin adı psikolojik danışmandır.
Ben 24 Kasım
Öğretmenler Günü nedeniyle -yarından sonra bu günü kutlayacağız- tüm öğretmen
arkadaşlarımın Öğretmenler Günü’nü kutluyor ve başta Başöğretmenimiz Gazi
Mustafa Kemal Atatürk ve ebediyete intikal eden başta şehit öğretmenlerimiz
olmak üzere tüm şehitlerimize de Allah’tan rahmet diliyorum.
Teşekkür ederim.
(MHP ve CHP sıralarından alkışlar)
BAŞKAN –
Teşekkür ederim.
Aynı mahiyetteki
önergeleri oylarınıza sunuyorum: Kabul edenler… Kabul etmeyenler… Önergeler
kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve
Kanun Hükmünde
Kararnamelerde Değişiklik Yapılmasına Dair Kanun Tasarısı’nın 108'inci
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Bihlun Tamaylıgil Bülent
Kuşoğlu Lale Karabıyık
 İstanbul Ankara Bursa
 Mehmet Bekaroğlu Selin
Sayek Böke Musa Çam
 İstanbul İzmir
 İzmir
MADDE 108- 6362
sayılı Kanunun 4 üncü maddesinin birinci fıkrasına aşağıdaki cümle ilave
edilmiştir. 
"Diğer
kanunların yardım ve bağış toplanmasına ilişkin hükümleri saklı kalmak kaydıyla
kitle fonlaması suretiyle halktan para toplanması, Kurulca faaliyet izni
verilen kitle fonlama platformları aracılığıyla gerçekleştirilir ve bu Kanunun
izahname ya da ihraç belgesi hazırlama yükümlüğüne ilişkin hükümlerine tabi
değildir.”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN
– Hükûmet?
BİLİM,
SANAYİ VE TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN – Önerge
üzerinde İzmir Milletvekili Sayın Selin Sayek Böke konuşacaklardır.
Buyurun Sayın
Sayek Böke. (CHP sıralarından alkışlar) 
SELİN SAYEK BÖKE
(İzmir) – Sayın Başkan, değerli milletvekilleri; görüşülmekte olan torba
kanunun 108’inci maddesine ilişkin Cumhuriyet Halk Partisi Grubu adına söz
aldım, yüce Meclisimizi saygıyla selamlıyorum.
Bu madde, kitle
fonlamasına dair bir düzenleme yapıyor. Kitle fonlamasını bir tarif etmek
gerekiyor. Kitle fonlaması, kalabalıkların bireysel olarak katkı yapıp bir
kitle oluşturup kitlenin ortak bir karar vermesiyle hangi projeleri
fonlayacağına dair ileriye dönük adımlar attığı bir platformdur. Yani proje
finansmanı yapar. Bireysel katkıda bulunursunuz ama kitle olarak karar
verirsiniz ve bu ortak karar sonucunda bir projenin kaynağa erişip erişmeyeceği
belirlenir.
Şimdi, bu
platformlar normalde internete dayanırlar. Yani internet üzerinden işlerler.
Şimdi, zaten daha başından maddenin çelişkisi ortaya çıkıyor. Öyle bir iktidar
ki internete özgürlüğü kısıtlıyor, ondan sonra dönüyor internet üzerinden bir
fonlama mekanizması öneriyor. Daha geçtiğimiz haftaydı “Freedom House”
Özgürlükler Evi’nin yayınladığı uluslararası kıyaslamalarda Türkiye'de internet
özgürlüğü olmadığı yeniden dünyaya duyurulmuş oldu. Şimdi, bu, ne yaman
çelişki. Özgür olmayan bir zeminde projelere kaynak aktarılacağı iddia
ediliyor. 
Dolayısıyla,
akla şu soru geliyor: Esasında bu kitle fonlaması ne? Bu kitle fonlaması, bir
hayal satmanın ötesine geçmeyecek ve gerçekten amacına ulaşmayacak bir fonlama
mekanizması. Yani özünde hayal ticaretinin ötesine geçmiyor. Şimdi, aradan
bankaları çıkardığınız zaman sahtekârlık, yanlış projelere kaynak aktarılması,
hile ve dolayısıyla mağduriyet ortaya çıkması ihtimali özellikle de küçük
yatırımcılar için çok artmış oluyor. Üstelik de bu ülke hayal ticaretinden,
emeklilerin paralarını kaybettiği, nice insanın gelecek hayalinin ve
umutlarının yok olduğu deneyimleri çok iyi biliyor. İyi düzenlenmediği, iyi
denetlenmediği takdirde para aklamaya kadar gidebilecek bir araç olduğunu da
uluslararası çalışmalar çok açık ortaya koyuyor. 
Şimdi, bir
mucize yaratması beklenen kitle fonlamasının mucize yaratıp yaratmayacağına
dair dünyada birçok çalışma yapılmış. Soru şu, uluslararası çalışmalarda: Bu
fonlarda kitle bir araya geldiğinde gerçekten doğru projeyi buluyor mu?
Hakikaten ürün inovasyonunu destekliyor mu? 
Bakın,
Amerika’da çok yaygın olarak 2009’dan beri kullanılan “Kickstarter” var. Daha
geçtiğimiz hafta “Kickstarter”ın 50 bin projesi üzerinden bir üniversitenin
yaptığı araştırmanın sonuçları yayınlandı, okumamışsınızdır, ben sizinle
paylaşayım, sonuç şunu gösteriyor: 50 bin proje içerisinde kitlenin fonlamayı
seçtiği projeler, kitleye faydalı gelmiş olan ama esasında özgün olmayan
projeler. Kendisine faydalı gözüken ama esasında çok da yenilikçi olmayan yani
inovasyonu olmayan projeleri seçmişler. Daha da ötesinde insana özgün gelmiş
ama hiçbir faydası yok, “Ya, ne değişik fikirmiş, verelim parayı.” demişler, o
paradan bir fayda çıkmamış. Tam tersine, hem faydalı hem yenilikçi olan
projelere finansmanın azaldığı, bu projelerde yapılmış olan çalışmada ortaya
çıkmış. 
Şimdi, iddia
ediyorsunuz ki kitle fonlamasını getireceksiniz ve Türkiye bir anda inovasyon
yapmaya başlayacak. Böyle olmadığını çok gelişmiş bir finansal piyasadan örnek
dahi gösterirken Türkiye’de mucize beklemek hiç gerçekçi değil. Oysa neye
ihtiyacı var Türkiye’nin? İyi bir ekosisteme ihtiyacı var. “Startup”
girişimciler için en iyi 20 şehre bakıyorsunuz dünyada, İstanbul yok, İzmir
yok, Ankara yok, Trabzon yok, Hatay yok, Bursa yok, Türkiye’den hiçbir şehir
yok çünkü Türkiye’de sayenizde iyi bir ekosistemi bırakın, bir yaşam alanı dahi
kalmamış durumda. 
İyi bir
girişimcilik ekosistemi için bilgi gerekiyor, eğitim gerekiyor. Çocuklar “Acaba
sınav nasıl olacak?” endişesinden bilgi öğrenmeyi bırakmışlar. Bilimden
korktuğunuz için bütün üniversitelerin içini boşaltmışsınız. İyi bir ekosistem
için dijital altyapı gerekiyor. Oysa biz hâlâ kara yolları ve köprüler yapmakla
övünen bir iktidarla karşı karşıyayız. Oysaki rekabet içinde bulunduğumuz
ülkeler fiber optik ağla örüyorlar kendi ülkelerini. Girişimcilik ekosistemi
hukuk gerektiriyor. Türkiye’ye bakın, sizin iktidarınızda 2007’den bugüne
mülkiyet haklarının korunması sıralamasında 126 ülke içinde 38’incilikten
78’inciliğe gerilemiş Türkiye. Nasıl girişim yapsın? Mülkiyetinin hakkının
savunulmayacağını düşünen insanlar var bu ülkede.
Hukukun
Üstünlüğü Endeksi’nde 113 ülke arasında 99’uncu sıradayız. Ekosistemin
kurulabilmesi için bir kültürel…
(Mikrofon
otomatik cihaz tarafından kapatıldı) 
BAŞKAN –
Toparlayın Sayın Sayek Böke. 
SELİN SAYEK BÖKE
(Devamla) – …yapı ve sosyal algı gerekiyor, bunda da risk iştahı gerekiyor.
Herkesi korkuttuğunuz, baskı yarattığınız ortamda risk iştahı da girişimcilik
de olmaz.
Güçlü bir
ekosistem için sağlıklı işleyen bir piyasa, sağlıklı işleyen bir finansal
sektör gerekiyor. Sağlıklı işleyen bir finansal sektör için de istikrar ve
öngörülebilirlik gerekiyor, bunun için de karşılıklı güven gerekiyor. Ama,
öngörülebilirlik için “Kurumlar vergisini azaltacağız.” deyip iki ay sonra
artıran bir iktidar değil, Merkez Bankasına sürekli siyasi gölge yapan bir
iktidar değil, mali disiplini çöpe atan bir iktidar değil, güven yaratacak bir
iktidar gerekiyor.
Saray rejiminin
tercihi ortada. Eğitimi bir ideolojik alan olarak gören, bilimden korkan,
hukuku OHAL’le yok eden bir yaklaşım, korkarım ki Türkiye’de girişimciliği
öldüren yaklaşımın ta kendisi olur. 
Hepinizi
saygıyla selamlıyorum. (CHP sıralarından alkışlar) 
BAŞKAN –
Teşekkür ederim Sayın Sayek Böke. 
ENGİN ALTAY
(İstanbul) – Önergemizin oylanmasından önce karar yeter sayısı talep etmekteyiz
efendim. 
BAŞKAN – Peki,
efendim, yerine getireyim. 
Önergeyi
oylarınıza sunacağım ve karar yeter sayısı arayacağım. 
Önergeyi kabul
edenler… Kabul etmeyenler… Karar yeter sayısı yoktur. 
Birleşime on
dakika ara veriyorum. 
Kapanma saati: 22.29
SEKİZİNCİ OTURUM
Açılma Saati: 22.42
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Fatma KAPLAN HÜRRİYET (Kocaeli), Fehmi KÜPÇÜ (Bolu)
-----0-----
BAŞKAN – Türkiye
Büyük Millet Meclisinin 27’nci Birleşiminin Sekizinci Oturumunu açıyorum. 
502 sıra sayılı
Kanun Tasarısı’nın 108’inci maddesi üzerinde İzmir Milletvekili Selin Sayek
Böke ve arkadaşlarının önergesinin oylamasında karar yeter sayısı
bulunamamıştı. Şimdi önergeyi tekrar oylarınıza sunacağım ve karar yeter sayısı
arayacağım.
Kabul edenler…
Kabul etmeyenler… Karar yeter sayısı vardır, önerge kabul edilmemiştir.
Komisyon ve
Hükûmet yerinde.
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
Sayın
milletvekilleri, 109’uncu maddede dört adet önerge vardır. İlk okutacağım üç
önerge aynı mahiyette olduğundan birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 109’uncu maddesinin tasarı metninden
çıkarılmasını arz ve teklif ederiz.
 Erol Dora Dilek
Öcalan Mahmut Toğrul
 Mardin Şanlıurfa Gaziantep
 Feleknas Uca Mehmet
Ali Aslan Müslüm Doğan
 Diyarbakır Batman İzmir
Aynı mahiyetteki
ikinci önergenin imza sahipleri:
 Baki Şimşek Mehmet
Günal Ahmet Selim Yurdakul
 Mersin Antalya Antalya
 Mehmet Necmettin Ahrazoğlu Mehmet
Erdoğan Muharrem Varlı
 Hatay Muğla Adana
Aynı mahiyetteki
üçüncü önergenin imza sahipleri:
 Bihlun Tamaylıgil Mehmet
Bekaroğlu Lale Karabıyık
 İstanbul İstanbul Bursa
 Musa Çam Bülent
Kuşoğlu Niyazi Nefi Kara
 İzmir Ankara Antalya
BAŞKAN – Aynı
mahiyetteki önergelere Komisyon katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan. 
BAŞKAN – Aynı
mahiyetteki önergelerin ilk konuşmacısı İzmir Milletvekili Sayın Müslüm Doğan
olacak.
Buyurun Sayın
Müslüm Doğan. (HDP sıralarından alkışlar) 
MÜSLÜM DOĞAN
(İzmir) – Sayın Başkan, çok değerli milletvekilleri; biraz önceki tartışmalarda
görülüyor ki arkadaşlar, birbirimizi anlamaya çalışmıyoruz. Bu Meclisin ne iş
yaptığını hemen hemen hepimiz biliyoruz. Birbirimizi anlayıp birbirimizi
dinlemezsek bu zor şartlardan geçemeyeceğimizin bilincinde olmamız gerekiyor.
Bu ülkenin insanlarıyız biz, elbette ki farklılıklarımız olacak, elbette ki
Hükûmetin de yanlışları vardır, yanlışları burada ifşa edilecektir. Her
yanlışın ifşa edilmesinde türkü söyler gibi bazı tekrarlar olursa burada yasama
faaliyetlerini yerine getiremeyiz. Aslında, tüm bu sorunların nedeni de,
ülkemizin içerisinde bulunduğu ve bu ülkenin buraya kadar gelmesinin temel
nedeni, bu ülkedeki gerçeklikleri yeterince ortaya koyamamamızdan kaynaklı bir
husustur ve bunu da bir anayasal düzleme getiremedik değerli milletvekilleri.
Bakın, bugün eğer ülke tekçi bir anlayıştan kurtulsaydı, bu tekçi anlayışın
ifadeleri burada kullanılmasaydı, bu tekçi ifadeyi demokratik bir zemine çekme
mücadelemiz olmasaydı burada zaten tartışmalar olmazdı. Demek ki bir mesele
var, bu meseleyi çözelim.
Ben size kısaca,
bu kısa zaman aralığında, bu işi nasıl çözebiliriz diye, nasıl bir anayasal
sistem kurarız, nasıl bir Anayasa değişikliği… Biliyorsunuz, işte referandum
sonucunda Anayasa değişikliğiyle gelinen bir sistem değişikliği var, ancak hâlâ
bu Parlamentonun yapabileceği işler var, müsaadenizle buna kısaca bir değinmek
istiyorum.
Değerli
milletvekilleri, Osmanlı Devleti’nin Birinci Dünya Savaşı’yla birlikte
emperyalistlerce parçalanması Anadolu halklarının ortak tarihinde en önemli
gelişmelerden bir tanesidir. Yeni kurulacak sistemin iktidarını halklarla
paylaşması konusundaki ortak proje, temsil konusunda ortak karar alınmışken,
1919-1924 yılları arasındaki bu süreçte çok değerli olan bu ortak irade, ortak
vatan ve farklı ulusların Türkiye ulusu olarak tanımlanması, demokratik ulus
olarak tanımlanması, maalesef, tekçi bir ideolojiye teslim olarak sonuçlanmış
durumdaydı. Cumhuriyet fikriyatı önceleri, dil, din, ırk ve cinsiyet ayrımı
gözetmeksizin Türkiye'de yaşayan tüm insanların bir arada eşit şekilde
yaşayabileceği bir düzen tasarlamıştı. Aynı fikriyat, siyasal yaşam ve devlet
işlerinin tümüyle ya da bir bölümüyle dine ve din kurallarına
dayandırılamayacağı, dinin, inancın bireysel bir tercih olduğu hususları da her
defasında, özellikle cumhuriyeti bilmeyen vatandaşlara anlatılmıştı. 
Yine, farklı
ulus ve halkların özgürce bir arada yaşadığı cumhuriyetin de bütün
yurttaşlarının etnik ya da ulusal kökenlerine bakılmaksızın eşit haklardan
yararlanacağı… Anadolu’da yapılan kongrelerde alınan tüm kararlarda da bu söz
konusudur. Ancak İttihatçı anlayışın bir ideoloji olarak devlet yapılanmasına
yansıması sonucu tekçi bir anlayış 1924 Anayasası’nın tasarlanması sürecine
girerek ülkemizin bugünkü sorunlarının temel kaynağı hâline dönüşmüştür.
Ülkemizin içerisinde bulunduğu bu atmosferden ülkeyi kurtarmamız lazımdır. Bu
olumsuz atmosferin nedenleri hepimizin malumları, biraz önceki tartıştığımız
konularda olduğu gibi. 
Tekçilik
olarak ifadesini bulan bu sürecin en önemli ihtiyacı yeni bir toplum
sözleşmesidir değerli milletvekilleri. Nasıl bir anayasa, nasıl bir toplum
sözleşmesi dediğimizde, kısaca onu da size arz edeyim. Cumhuriyetin tüm
yurttaşları, etnik veya toplumsal köken, ırk veya dil, cinsiyet, cinsel tercih,
eğitim, dinsel inanç, meslek veya görev ayrımı gözetilmeksizin yasalar önünde
eşit olarak ifadesini bulmalıdır. Yani eşit yurttaşlık olarak ifade
edebileceğimiz kapsayıcı bir kimlik gerekmektedir çünkü mevcut Anayasa ve
yasalara yansıyan tek kültürcü ve otoriter milliyetçi yaklaşımına karşılık yeni
bir vatandaşlık anlayışının ve toplumun farklı kesimlerinin ihtiyaç duyduğu
koşulların gerçekleşmesi zorunlu bir görev olarak Parlamentonun önündedir. 
Değerli
milletvekilleri, ana dilde yaşama hakkı, kişinin içine doğduğu ortamdaki dili
öğrenmesi, söz konusu dilin kullanıldığı çevreyle ve kültürle bu dil üzerinden
ilişki kurması doğal hakkı iken bu kültür içinde büyümesi ve gelişmesi ve bu
dili sosyal ve mesleki yaşamında kullanabilmesi, kısaca maddi ve manevi
varlığını geliştirirken bu dile ve bu dil esaslı kültüre dayanarak yaşaması,
halkların toplamına ana dilde yaşama hakkının kesinlikle sağlanması
gerekmektedir. Ana dilde yaşama hakkı kişinin doğumuyla birlikte elde ettiği ve
sınırlanamayacak bir haktır. 
(Mikrofon
otomatik cihaz tarafından kapatıldı) 
MÜSLÜM
DOĞAN (Devamla) – Bu hakkın içinde eğitimden savunmaya ve kamu hizmetine
erişime kadar birçok alt başlık yer alabilir ancak bu hakkın bir bütün olarak
Anayasa’da yer alması gerekmektedir. 
Sayın
Başkan, bir dakika daha verir misiniz.
BAŞKAN
– Sayın Doğan, lütfen, bir dakika da size vereyim. 
MÜSLÜM
DOĞAN (Devamla) – Teşekkür ederim.
Özellikle
toplumsal çeşitliliğin ve küresel hareketliliğin arttığı günümüz dünyasında ana
dilde yaşama hakkı tartışılmaz bir hak olarak karşımızda durmaktadır.
Yaşadığımız dünyada toplumların etnik çeşitliliğine ve bireylerin kendi
dilleriyle yaşama hakkına sınırlamalar getirmek artık mümkün değildir. Bu
şekilde ele alındığında ana dilde yaşama hakkının gelecekte duyulacak ihtiyaç
ve talepleri de karşılayacak bir düzenleme olarak Anayasa’da temel bir ilke
olarak yer alması gerekmektedir.
Yine, Diyanet
İşleri Başkanlığının yapılacak anayasada mevcut kurumsal yapısıyla yer almaması
ya da çoğulcu bir anlayışla yapılandırılarak tüm inanç sistemlerine hizmet
verecek bir tür koordinatörlüğe dönüştürülmesi farklı inançların da aslında
talebi durumundadır. Diyanet İşleri kurumu, devletin tüm inançlar karşısında
eşit mesafede, tarafsız durmasını sağlayan idari bir kuruluş olmalıdır.
Devletin inanç sistemleri karşısında nasıl konumlanacağının esaslarını
belirleyecek olan yeni bir laiklik tanımı da kurumun nasıl düzenleneceğinin de
esasını belirleyecektir diyorum.
Hepinizi
saygıyla selamlıyorum tekrardan. (HDP sıralarından alkışlar) 
BAŞKAN –
Teşekkür ederim Sayın Doğan.
Sayın
milletvekilleri, lütfen, konuşmalarınızı süresi içinde bitirmenizi rica
ediyorum.
Aynı mahiyetteki
önergeler üzerinde şimdi de Antalya Milletvekili Sayın Niyazi Nefi Kara
konuşacaklar.
Buyurun Sayın
Kara. (CHP sıralarından alkışlar) 
NİYAZİ NEFİ KARA
(Antalya) – Sayın Başkan, değerli milletvekilleri; 502 sıra sayılı Kanun
Tasarısı’nın 109’uncu maddesi üzerine söz almış bulunuyorum. Yüce Meclisi
saygıyla selamlıyorum.
Bu torba yasa,
adı üstünde, torbayı doldurmak üzere hazırlanmış bir kanunlar zinciridir.
Biliyoruz ki bu torbanın dibi delik, dolmuyor çünkü o deliğin altında bekleyen
uluslararası tekeller ve onların yerli iş birlikçileri ve yandaş sermayeler
var. Bunların çoğunluğu da ülkenin her tarafına sadece beton döküyorlar. Nereye
giderseniz karşınıza bu çıkar. 
Manavgat’ın sahilinden
geçen yolun ortasından dev beton zincirleri geçiyor. Antalya’ya girerken, o
tertemiz gördüğünüz havada, Döşemealtı’ndan neredeyse Antalya’nın sahiline
kadar dev betonlar oluşuyor, şehirleri bölüyor. Oysaki bu betonlar petrol
ürünüdür, hani dolara benzer. Şu sizin çok sevdiğiniz, saymakla bir türlü baş
edemediğiniz dolarlar. Petrol yeşili, dolar yeşili… Sürekli artan borç ve şimdi
fırlayan dolar. Biliyoruz ki çıkarttığınız bütün yasalarda çevreyi, doğayı,
ormanın yeşilini, yaylaların yeşilini, zeytinin yeşilini hep yok ettiniz. Bir
de buğdayın yeşilini yok ettiniz. İçinde yürürken boyumuza kadar uzanan
buğdaylarımızın, arpalarımızın, yulaflarımızın yeşilini yok ettiniz. Bir yıl
önce tonu 910’a satılan buğdayı bir yıl sonra 940’a satıyor çiftçimiz. Aradaki
fark yüzde 3 kârdır yani kazancıdır. Oysa, aynı bir yılda mazota, ilaca,
gübreye zam yapılarak, yüzde 40 zam yapılarak çiftçinin cebine el attınız ve bu
çiftçilerin çocuklarının hâlini düşünebiliyor musunuz? Bu iktidara ne dersiniz
ki? “Önce buğdayı bile dışarıdan alırdık, şimdi ipekliyi bile memlekette
yapıyoruz.” denilen 1940 Türkiyesinden buğday, saman ithal ettiğimiz 2017
yılına bakın. 
Üretim
yerine tüketimi körüklediniz, üretmek ve hakça bölüşmek yerine birilerini
zengin ettiniz. Asgari ücretle geçimini sağlamaya çalışan milyonlarca
işçimizin, BAĞ-KUR’unu ödeyemeyen çiftçimizin, esnafımızın ekim ayı açlık
sınırı 1.544 lira; asgari ücreti ve emeklinin maaşını siz düşünün. Her gün,
işsizlik yüzünden intihar eden, “Amca bana bir iş buluver.” diyen, hâlâ
anasından babasından harçlık alan, avuç açan ve sürekli kıvranan gençlerimizden
bahsetmeye gerek var mı? Gençlerde işsizlik oranı yüzde 44. Hatırlar mısınız,
yolsuzluk, yoksulluk ve yasaklara karşı kurulduğunu söylediğiniz AK PARTİ’nin
ilk dönemlerini? Bir yandan AB için her şeyi yapmaya hazır, bir yandan dünyayı
dolaşan iktidar, bütün yasakları kaldırmak için çabalayan bir iktidar, toplumun
her kesimiyle barışmaya çalışan, işçinin, çiftçinin, ötekileştirilenlerin
yanında umut olmaya çalışan bir iktidar; gelinen noktadan memnun musunuz? Şimdi
yolsuzlukla, yoksullukla, işsizlikle, yasaklarla özdeşleşmiş ama neredeyse
toplumun yarısı ötekileştirilmiş, alabildiğince ayrışmış, Avrupa’yla küsmüş,
Amerika, Rusya’yla bir dargın bir barışık, komşu ülkelerle bir dargın bir
barışık, ne yapacağı belli olmayan, bir rest bir mest olan iktidar
konumundasınız. Tabii ki bu durumunuzdan bir muhalefet milletvekili olarak
memnun olmamızı bekleyebilirsiniz ama öyle değil, üzgünüm; halkımız,
emekçilerimiz, ötekileştirdikleriniz, ülkemiz ve çocuklarımızın geleceği adına
kaygılıyız. 
Görüştüğümüz
109’uncu maddede kitle fonlamasıyla ilgili düzenleme de yatırımcılardan
toplanan paraların halka arzını önleyen bir düzenleme. Ekonomiye güvenin olduğu
bir ortamda girişimler de daha güvenli bir şekilde yapılabilir. Bunun için,
bilim ve teknolojinin takip edildiği, özgürce fikirlerin geliştirilebildiği bir
ortama ihtiyaç var. Peki, siz ne yapıyorsunuz? Bilimin ve teknolojinin olduğu
bütün ülkelerle iletişimimizi koparmışsınız. Toplanılacak bu fonların nasıl
kullanılacağı, nasıl denetleneceği, istenilen talebe ulaşılamadığı takdirde
iadelerinin yapılıp yapılmayacağı gibi bütün konular muallakta. 
Bu kanunun torba
yasada değil de bir kod kanun olarak tüm detaylarıyla güvenli bir yatırım ortamı
sunacak ve denetleme koşullarını açıkça belirtecek bir şekilde düzenlenmesi
gerektiğini düşünüyoruz.
Saygılar
sunuyorum. (CHP sıralarından alkışlar) 
BAŞKAN –
Teşekkür ederim Sayın Kara.
Aynı mahiyetteki
önergenin son konuşmacısı Adana Milletvekili Sayın Muharrem Varlı olacak.
Buyurun Sayın
Varlı. (MHP sıralarından alkışlar) 
MUHARREM VARLI
(Adana) – Sayın Başkan, değerli milletvekilleri; hepinizi saygıyla
selamlıyorum.
Daha önce de
konuşmalarımızda bahsettiğimiz gibi, bu torba yasayla yeni vergi yükleri
getirilirken bir taraftan da GSM firmalarının borçları siliniyor. Burada her
zaman çiftçi haklarından söz ettik, çiftçinin haklarının verilmesinden söz
ettik ama kulak arkası yapıldı, hiç dinlenmedi. 
Şimdi, bu yasada
çiftçinin lehine bir tek düzenleme var, bir madde; o da büyükşehir sınırları
içerisinde kalan hazine arazilerinin satışıyla alakalı. Onu da burada, kürsüde
söyleye söyleye yıllarca, artık demek ki yer etti, onunla ilgili bir düzenleme
yapılıyor. Ama çiftçinin sadece bu değil ki sıkıntıları. 
Yani ecrimisil
fiyatları çok yüksek. Gidiyor adam, kahveye oturuyor, orada ziraat odası, ilçe
tarım müdürlüğü ve sivil toplum kuruluşlarından, çiftçilerden kimse yokken
kahvede herhangi birine “Ya, buradaki tarla fiyatları ne kadar, tarla kirası?”
“500 bin lira.” “Yaz, 500 bin lira.” Yani, bu anlayışla çiftçinin hakkını
korumak, çiftçinin hakkını teslim etmek mümkün değil arkadaşlar. Yani orada
ziraat odası var, ilçe tarım müdürlüğü var, çiftçiler var, sayılı çiftçiler
var. Yani bunlarla istişare edilerek bu fiyat belirlenmiş olsa makul bir rakam
ortaya çıkacak ama şu anda ecrimisil fiyatları çok yüksek. Bu fiyatlar
çiftçinin kaldırabileceği fiyatlar değil. 
Bakın, her
defasında söyledik, dedik ki: “Hasat dönemi başladığında şu ithalatı kesin.”
Ya, sanki biz bunu söylememişiz de tam tersini söylemişiz gibi, buğday
hasadında buğday ithalatı, mısır hasadında mısır ithalatı, pamuk hasadı
başladı, pamuk ithalatı. Yani ne yapmaya çalışıyoruz, ben bunu anlamakta
zorlanıyorum. Siz anlayabiliyorsanız eğer bana anlatın lütfen arkadaşlar. Yani,
mısır bir önceki yılın altındaki fiyattan satıldı, buğday bir önceki yılın
altındaki fiyattan satıldı, pamuk yine öylesine, bir önceki yıl fiyatının
altında satılıyor bu yıl. Şimdi, çiftçi çalışıyor, çabalıyor, üretiyor. Ürettiğinden
para kazanmaya çalışıyor ama ne yazık ki bunların hiçbirisini
gerçekleştiremiyor. 
Mazot fiyatları,
bakıyorsunuz, şu anda 5 liranın üzerinde. Dünyanın en pahalı mazotunu
kullanıyor Türk çiftçisi. Gübre, yine öylesine. 
Ya, şimdi, böyle
bir yükün altında ezilmiş çiftçi, borçlarını ödeyemez duruma geldi. Yani
diyorum ki buradan -geçen defa da söyledim- toplamda Türkiye genelinde Ziraat
Bankasına çiftçilerin borcu 50 milyar TL yeni rakamla, eski rakamla 50
katrilyon. Yani bunun faizi de 3 milyar, 4 milyar lira falan yapıyor. Gelin, bu
faizini silelim, çiftçilerin borçlarını taksitlendirelim, erteleyelim on yıl,
on yıla bölelim. “E, ek yük getirir.” GSM firmaları ek yük getirmiyor mu
arkadaşlar?
MUSTAFA ILICALI
(Erzurum) – Vekilim, düzenlenecek, düzenlenecek, merak etmeyin. 
MUHARREM VARLI
(Devamla) – Sayın Ilıcalı, düzenlenmesi yetmiyor. 
Bakın, buradan
Tarım Komisyonundaki değerli iktidar milletvekili arkadaşlarıma sesleniyorum:
Lütfen, bu konuda katkı verin. Yarın hep birlikte bir önerge verelim burada “çiftçi
borçlarının faizlerinin silinmesi ve çiftçi borçlarının taksitlendirilerek
bölünmesi” diye, gelin bunu çözelim. Eğer bu konuda samimiysek bunu halledelim
arkadaşlar yani bunu halletmemiz lazım. Bu insanlar bizim insanlarımız yani
bunlar ne Arap şeyhi ne soyadı Hariri ne de soyadı bilmem ne; Arap ülkesinin
insanı değil bunlar, Türk çiftçisi, Türk insanı bunlar, bizim sofralarımıza
yiyecek getiriyorlar bunlar. 
Dünyaya
yaptığımız ihracatı en fazla temin eden ve bugüne kadar cari açık vermemiş tek
kurum çiftçi. Yani onun için eğer burada samimiysek, iktidar milletvekilleri ve
Değerli Tarım Komisyonu Başkanıyla da -buradaysa, bilmiyorum- hep birlikte bu
işe bir çözüm bulalım, yarın burada, birlikte güzel bir önerge hazırlayıp
verelim, bu işi çözelim arkadaşlar. Yani bu işi çözmek bizim boynumuzun borcu.
Tabii, ben
isterdim ki Sayın Maliye Bakanı keşke burada olsaydı -yani bu torba yasanın
sahibi odur- onunla bu konuyu paylaşabilseydik. Ama bunu çözmemiz lazım. Eğer
bunu çözemezsek çiftçi -gün geçtikçe batağın içerisine giriyor- ne tarım
krediye olan borcunu ödeyebilecek ne Ziraat Bankasına olan borcunu
ödeyebilecek, gidip ya tefeciye düşecek, faizciye düşecek ya da bir başka
bankadan alıp oradaki borcunu kapatmaya çalışacak ki bu da çok yüksek bir
faizle çiftçinin sırtına binecek başka bir maliyet olacak. 
MUSTAFA ILICALI
(Erzurum) – İnşallah çözülecek.
MUHARREM VARLI
(Devamla) – Arkadaşlar, çiftçinin şu anda oturduğu evi, traktörü, her şeyi
bankalara ipotekli durumda. Yani bunu eğer incelemek isteyen arkadaşlarımız
varsa bir komisyon kuralım. Gelin, gidelim Adana’ya, Karataş’a, Ceyhan’a,
Yüreğir Ovası’na; oturalım kahvelerde, soralım. Eğer yanlışım, yalanım varsa da
bana istediğinizi söyleyebilirsiniz bu konuda. Ama ben çiftçiyim kardeşim ya,
benim yüreğim yanıyor, ben bu insanlarla iç içe yaşıyorum.
BURCU KÖKSAL
(Afyonkarahisar) – Türkiye’nin her yerinde çiftçi kan ağlıyor.
MUHARREM VARLI
(Devamla) – Onun için bu meseleyi çözelim. Hariri’ye değil, Türk çiftçisine
fayda sağlayalım. (MHP ve CHP sıralarından alkışlar) 
BAŞKAN –
Teşekkür ederim Sayın Varlı.
BAKİ ŞİMŞEK
(Mersin) – Karar yeter sayısı isteyeceğiz Sayın Başkanım.
BAŞKAN – Aynı
mahiyetteki önergeleri oylarınıza sunacağım ve karar yeter sayısı arayacağım:
Kabul edenler… Kabul etmeyenler… 
Karar yeter sayısı
yoktur, birleşime on dakika ara veriyorum. 
Kapanma Saati: 23.02
DOKUZUNCU OTURUM
Açılma Saati: 23.13
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Fatma KAPLAN HÜRRİYET (Kocaeli), Fehmi KÜPÇÜ (Bolu)
-----0-----
BAŞKAN – Türkiye
Büyük Millet Meclisinin 27’nci Birleşiminin Dokuzuncu Oturumunu açıyorum. 
502 sıra sayılı
Kanun Tasarısı’nın 109’uncu maddesi üzerinde aynı mahiyetteki önergelerin
oylamasında karar yeter sayısı bulunamamıştı. Şimdi önergeleri tekrar
oylarınıza sunacağım ve karar yeter sayısı arayacağım.
ENGİN ALTAY
(İstanbul) – 33 kişi eksik var Başkanım, biz saydık.
MERAL DANIŞ
BEŞTAŞ (Adana) – Biz saydık.
GÜLAY YEDEKCİ
(İstanbul) – Evet, tek tek saydık.
BAŞKAN - Kabul
edenler… Kabul etmeyenler… Karar yeter sayısı vardır, önergeler kabul
edilmemiştir. (CHP, HDP ve MHP sıralarından gürültüler)
GÜLAY YEDEKCİ
(İstanbul) – Yok Sayın Başkan!
MERAL DANIŞ
BEŞTAŞ (Adana) – Yok, yok!
ENGİN ALTAY
(İstanbul) – Sayın Başkan…
MEHMET GÜNAL
(Antalya) – Elektronik yapın. Öyle şey mi olur ya?
BAKİ ŞİMŞEK
(Mersin) – Kâtip üyelere sordunuz mu?
BAŞKAN - 502
sıra sayılı Kanun Tasarısı’nın görüşmelerine devam ediyoruz.
Komisyon ve
Hükûmet yerinde.
ENGİN ALTAY
(İstanbul) – Sayın Başkan…
ERHAN USTA
(Samsun) – Sayın Başkan…
BAŞKAN - Diğer
önergeyi okutacağım ancak okutmadan önce Sayın Altay’a söz veriyorum.
Buyurun.
ENGİN ALTAY
(İstanbul) – Sayın Başkan, Meclisi yöneten Başkan Vekili olarak Parlamentonun
çalışmasını isteme arzunuzu saygıyla ve anlayışla karşılıyorum.
BAŞKAN –
Teşekkür ederim.
ENGİN ALTAY (İstanbul)
– Lakin kâtip üyelere bile sorma gereği duymadan, keyfî olarak karar yeter
sayısının olduğunu müşahede etmiş olmanız çok açıkça –üzülerek söylüyorum-
oturduğunuz makama verilen yetkileri kötüye kullanmaktır. Burada 3 siyasi parti
de ayrı ayrı Genel Kurulu saydı, siz girmeden 33 eksik vardı. 
SALİH CORA
(Trabzon) – Hayır, sonradan girenler vardı, Başkanın kararı doğru.
ENGİN ALTAY
(İstanbul) - Bunun tutanaklara geçmesini istiyorum. Görevinizi bu şekilde
kullanmanızı yadırgadığımı üzülerek belirtmek istiyorum ama madem tutumunuz
budur, biz de İç Tüzük’ün bize verdiği bütün obstrüksiyonları kullanırız ama bu
doğru bir hâl değildir. Lütfen…
Hep söylüyorum:
Kanunların, Anayasa’nın, İç Tüzük’ün çiğneneceği en son yer burasıdır ve en son
merci orasıdır.
Arz ederim
efendim. (CHP sıralarından alkışlar)
BAŞKAN – Sizi de
dinleyeyim Sayın Usta.
ERHAN USTA
(Samsun) – Sayın Başkan, oylamada hiçbir şekilde karar yeter sayısı yoktu, bu
çok açık bir şekilde ortada. Aslında, aynı durum dün akşam da cereyan etti.
Yine biz karar yeter sayısı istemiştik, olmadığı hâlde “Var.” dediniz. Ama eğer
bir endişe varsa burada, bunu elektronik oylamayla yapıp çok rahat bulabiliriz.
Burada karar yeter sayısını bilip bilmemek çok büyük bir şey gerektirmiyor;
şurada saydığınız zaman kaç kişi olduğunu herkes görebiliyor. Dolayısıyla
tutumunuzun -lütfen- bu anlamda gözden geçirilmesi lazım. Tarafsızlığınızı
lütfen koruyun, lütfen. 
BAŞKAN –
Teşekkür ederim sayın grup başkan vekilleri.
Ben böyle
müşahede ettim, eğer emin olmadıysanız benim bu müşahedemden, diğer önergelerde
aynı, karar yeter sayısını istersiniz, elektronik oylama yaparız, gerçekle
karşılaşırız. (MHP ve CHP sıralarından gürültüler)
ERHAN USTA
(Samsun) – Kâtip üyelere bir sorun. 
BAŞKAN - Ayrıca,
sayın grup başkan vekilleri, hepimiz bir gerçeği biliyoruz: Bazı
konuşmalarımız, vardığımız bazı mutabakatlar var; ben onları yerine
getiriyorum. Sizi de aynı anlayışla davranmaya davet ediyorum. (AK PARTİ
sıralarından alkışlar)
ERHAN USTA
(Samsun) – Hiçbir mutabakat yok! Hiçbir mutabakat yok!
BARIŞ YARKADAŞ
(İstanbul) – Sayın Başkan, 139 kişi nerede var burada? 
GÜLAY YEDEKCİ
(İstanbul) – Nasıl mutabakat var? Hangi konuda mutabakatınız var, kiminle var?
BAŞKAN – Diğer
önergeyi okutuyorum…
MUSTAFA ILICALI
(Erzurum) – Sayın Başkan…
BAŞKAN – Sayın
Ilıcalı, buyurun, nedir talebiniz?
MUSTAFA ILICALI
(Erzurum) – Başkanım, ben biraz önceki MHP’li milletvekilinin çiftçi
borçlarıyla ilgili konuşmasına bir açıklık getirmek istiyorum. Konuyla yakından
ilgilendiğim için Hükûmetin bu konudaki düşüncesini izah etmek istiyorum.
BAŞKAN – Bir
dakika size süre veriyorum.
IV.- AÇIKLAMALAR (Devam)
31.- Erzurum Milletvekili Mustafa Ilıcalı’nın, Adana
Milletvekili Muharrem Varlı’nın 502 sıra sayılı Kanun Tasarısı’nın 109’uncu
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
MUSTAFA ILICALI
(Erzurum) – Çok teşekkür ederim Değerli Başkanım.
Az önce konuşan
MHP’li Değerli Milletvekili Muharrem Karslı Bey çiftçi borçlarının
ertelenmesiyle ilgili konuştu. (MHP sıralarından “Varlı” sesleri)
BAŞKAN –
Muharrem Varlı.
MUSTAFA ILICALI
(Erzurum) – Muharrem Varlı… Özür dilerim. 
Bu vesileyle
bilgilendirmek için, konuyu Sayın Başbakanımıza, ilgili bakanlarımıza, Maliye
Bakanımıza, Tarım Bakanına arz ettik. İki formül var ortada, bunlardan bir
tanesinin yarın gerçekleşeceğini, on binlerce çiftçimize bir müjde
olabileceğini biliyorum, düşünüyorum, inanıyorum.
Bunu paylaşmak
istedim, çok teşekkür ederim.
BAŞKAN – Ben
teşekkür ederim 
Diğer önergeyi
okutuyorum…
BURCU KÖKSAL
(Afyonkarahisar) - Peki çiftçinin hak ettiği desteklemeleri ne zaman
vereceksiniz? 
BARIŞ YARKADAŞ
(İstanbul) – Sayın Başkan, 106 kişi var salonda, şimdi saydım 106 kişi var.
ENGİN ALTAY
(İstanbul) – Tutanaklara geçsin. 
BAŞKAN – Evet, o
konuyu geçtik, ben gerekli açıklamayı yaptım.
BURCU KÖKSAL
(Afyonkarahisar) – Niye geçiyoruz?
BAŞKAN – Ben
böyle müşahede ettim, kararımı verdim, çalışmalarımıza devam ediyoruz. Belli
bir mutabakatımız var, ona uyuyorum. Lütfen... (MHP sıralarından gürültüler)
ENGİN ALTAY
(İstanbul) – Ya, yok mutabakat!
ERHAN USTA
(Samsun) – Mutabakatınızın ne olduğunu söyler misiniz? Mutabakatımız yok.
MEHMET ERDOĞAN
(Muğla) – Kiminle var?
BAŞKAN –
Lütfen... Lütfen...
MEHMET GÜNAL
(Antalya) – Mutabakatı bilelim, biz de bilelim.
BAŞKAN – Grup
başkan vekilinize sorun.
BAKİ ŞİMŞEK
(Mersin) – Hayır...
MEHMET GÜNAL
(Antalya) – Soruyoruz işte, burada grup başkan vekili…
BAŞKAN – Diğer
önergeyi okutuyorum...
ERHAN USTA
(Samsun) – Sayın Başkan, bir grup başkan vekiline...
BAŞKAN – Hayır,
söz vermeyeceğim.
Diğer önergeyi
okutuyorum...
ERHAN USTA
(Samsun) – Sayın Başkan, söz istiyorum. 
BAŞKAN – Ben
sonra size söz vereceğim, şimdi işlem yapıyorum Sayın Usta. Lütfen...
ENGİN ALTAY
(İstanbul) – Grup başkan vekiline nasıl söz verilmez ya? Ne ayıp şey ya!
ERHAN USTA
(Samsun) – Sayın Başkan...
BAŞKAN – Sayın
Usta, aynı oturumda istediğim zaman size söz verme hürriyetine sahibim.
ERHAN USTA
(Samsun) – Elbette sahipsiniz ancak...
MEHMET GÜNAL
(Antalya) – Grup başkan vekiline söz vereceksin Başkan.
BAŞKAN – Şimdi
ben işlem yapacağım, işlemi bitirdikten sonra gerekirse söz vereceğim.
Lütfen...
ERHAN USTA
(Samsun) – İşiniz başlamadan önce ben söz istedim.
BAŞKAN – Ben
takdir edeceğim size ne zaman söz verileceğini, zamanını, öyle bir yetkim var.
Lütfen...
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/884) ve İstanbul
Milletvekili Mehmet Akif Hamzaçebi'nin 6306 Sayılı "Afet Riski Altındaki
Alanların Dönüştürülmesi Hakkında Kanun", 2981 Sayılı "İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı
İmar Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN –
Okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın çerçeve 109’uncu maddesinin aşağıdaki
şekilde değiştirilmesini arz ve teklif ederiz.
 Mustafa Elitaş Mehmet
Naci Bostancı Mehmet Doğan Kubat
 Kayseri Amasya İstanbul
 Hilmi Bilgin Hurşit
Yıldırım Tülay Kaynarca
 Sivas İstanbul İstanbul
 Bülent
Turan
 Çanakkale
“MADDE 109-
30/12/2012 tarihli ve 6362 sayılı Sermaye Piyasası Kanununun 16 ncı maddesinin
birinci fıkrasının birinci cümlesi aşağıdaki şekilde değiştirilmiş ve maddeye
aşağıdaki (3) numaralı fıkra eklenmiştir.
“Payları borsada
işlem gören ortaklıklar ile kitle fonlaması suretiyle halktan para toplayan
ortaklıklar hariç olmak üzere pay sahibi sayısı beş yüzü aşan anonim
ortaklıkların payları halka arz olunmuş sayılır.”
"(3) Pay
sahibi sayısı en az beş yüz olan kooperatif veya kooperatif birliklerinin
payların çoğunluğuna sahip olduğu anonim ortaklıkların payları halka arz
olunmuş sayılır. Bu ortaklıklar halka açık ortaklık hükümlerine de tabi
olurlar. Bu fıkra kapsamına giren anonim ortaklıklarla ilgili olarak; pay
sahibi kooperatif veya kooperatif birliği aynı olmak koşuluyla, her bir
ortaklık için ayrı ayrı veya ortaklıkların tamamı bakımından yıllık en az elli
milyon Türk Lirası satış hasılatı yapmış olma şartı aranır. Bu fıkra kapsamına
giren ortaklıklara ikinci fıkra hükümleri uygulanmaz.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Takdire bırakıyoruz Sayın Başkan. 
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılıyoruz Sayın Başkan.
RAMAZAN CAN
(Kırıkkale) – Gerekçe...
BAŞKAN –
Gerekçeyi okutuyorum:
Gerekçe:
Son dönemlerde
çok ortaklı kooperatiflerin pay sahibi olduğu anonim ortaklıklarda yönetim ve
denetim yetkilerinin kötüye kullanıldığı, 1163 sayılı Kooperatifler Kanunu ve
6102 sayılı Türk Ticaret Kanunu'nun bu kötüye kullanımlar karşısında yetersiz
kaldığı görülmüştür. Bu bağlamda, kooperatif veya kooperatif birliğinin pay
sahibi olduğu anonim ortaklıklardan kooperatif veya kooperatif birliğinin
ortaklarıyla birlikte toplam pay sahibi sayısı 500’ü aşan ve kooperatif veya
kooperatif birliğinin payların çoğunluğuna sahip olduğu anonim ortaklıkların paylarının
da halka arz edilmiş sayılmasına yönelik düzenleme yapılarak bu ortaklıkların
faaliyetlerine Sermaye Piyasası Kurulunun denetim ve gözetimi altında devam
etmesi amaçlanmıştır. Yapılan düzenlemede, söz konusu anonim ortaklıkların
yıllık en az 50 milyon TL satış hasılatı yapmış olması şartı da aranacaktır.
Söz konusu satış hasılatına bakılırken bir kooperatif veya kooperatif
birliğinin paylarının çoğunluğuna sahip olduğu ortaklıkların ayrı ayrı veya
ortaklıkların tamamı bakımından durumuna bakılacaktır. 
ENGİN ALTAY
(İstanbul) – Sayın Başkan…
BAŞKAN –
Buyurun, Sayın Altay.
ENGİN ALTAY
(İstanbul) – Gerekçesi okunan önergenin oylamasından önce de karar yeter sayısı
talep ediyoruz efendim. 
BAŞKAN – Peki
efendim, yerine getireceğiz. 
Önergeyi
oylarınıza sunuyorum: Kabul edenler…
ERKAN AYDIN
(Bursa) – Elektronik oylama istiyoruz. 
BARIŞ YARKADAŞ
(İstanbul) – 106 kişi var.
GÜLAY YEDEKCİ
(İstanbul) – Elektronik oylama istiyoruz.
BAŞKAN –
Elektronik oylamayla yapalım, kâtip üyeler arasında bir anlaşmazlık var. 
Pusula veren
sayın milletvekilleri ayrılmasınlar Genel Kuruldan lütfen. 
Üç dakika süre
veriyorum ve süreyi başlatıyorum. 
(Elektronik
cihazla oylama yapıldı) 
BAŞKAN – Karar
yeter sayısı yoktur. 
Birleşime on
dakika ara veriyorum. 
Kapanma Saati: 23.24
ONUNCU OTURUM
Açılma Saati: 23.38
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli), Fehmi KÜPÇÜ (Bolu)
-----0-----
BAŞKAN – Türkiye
Büyük Millet Meclisinin 27’nci Birleşiminin Onuncu Oturumunu açıyorum.
502 sıra sayılı
Kanun Tasarısı’nın 109’uncu maddesi üzerinde Kayseri Milletvekili Mustafa
Elitaş ve arkadaşlarının önergesinin oylamasında karar yeter sayısı
bulunamamıştı. Şimdi önergeyi tekrar oylarınıza sunacağım ve karar yeter sayısı
arayacağım.
Oylamayı elektronik
cihazla yapacağım ve üç dakika süre veriyorum.
Buyurun, süreyi
başlatıyorum.
(Elektronik
cihazla oylama yapıldı)
BAŞKAN – Karar
yeter sayısı yoktur.
Birleşime otuz
dakika ara veriyorum.
Kapanma Saati: 23.43
ON BİRİNCİ OTURUM
Açılma Saati: 00.15
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli), Fehmi KÜPÇÜ (Bolu)
-----0-----
BAŞKAN – Türkiye
Büyük Millet Meclisinin 27’nci Birleşiminin On Birinci Oturumunu açıyorum.
502 sıra sayılı
Kanun Tasarısı’nın 109’uncu maddesi üzerinde Kayseri Milletvekili Mustafa
Elitaş ve arkadaşlarının önergesinin ikinci oylamasında da karar yeter sayısı
bulunamamıştı. Şimdi önergeyi tekrar oylarınıza sunacağım ve karar yeter sayısı
arayacağım.
Oylamayı
elektronik cihazla yapacağız… 
ENGİN ALTAY
(İstanbul) – Gerek yok Başkanım, çok açık seçik var.
BAŞKAN – Beş
dakika süre veriyorum.
ENGİN ALTAY
(İstanbul) – Sayın Başkan, çok açık şekilde karar yeter sayısının var olduğu
görülüyor. 
BAŞKAN – Ama siz
de ikna olun da problem olmasın diye. 
ENGİN ALTAY
(İstanbul) – Hayır, çok açık var yani göz var izan var. 
BAŞKAN – Olsun,
olsun Sayın Altay. 
ENGİN ALTAY
(İstanbul) – Ne gerek var ya? Allah Allah!
BAŞKAN – Problem
olmasın. 
(Elektronik
cihazla oylama yapıldı)
BAŞKAN – Önerge
kabul edilmiştir, karar yeter sayısı vardır.
502 sıra sayılı
Kanun Tasarısı’nın görüşmelerine kaldığımız yerden devam ediyoruz.
Komisyon
yerinde, Hükûmet yerinde.
Kabul edilen
önerge doğrultusunda maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.
110’uncu madde
üzerinde üç adet önerge vardır, aykırı önergeden itibaren okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 110’uncu maddesinin tasarı metninden
çıkarılmasını arz ve teklif ederiz.
 Erol Dora Dilek
Öcalan Mahmut Toğrul
 Mardin Şanlıurfa Gaziantep
 Mehmet Ali Aslan Feleknas
Uca Mahmut Celadet Gaydalı
 Batman Diyarbakır Bitlis
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN – Önerge
üzerinde Bitlis Milletvekili Sayın Mahmut Celadet Gaydalı konuşacak.
Buyurun Sayın
Gaydalı. (HDP sıralarından alkışlar) 
MAHMUT CELADET
GAYDALI (Bitlis) – Sayın Başkan, değerli milletvekilleri; görüşülmekte olan 502
sıra sayılı Kanun Tasarısı’nın 110’uncu maddesi üzerine söz almış
bulunmaktayım. Sizleri ve kamuoyunu saygıyla selamlarım.
Değerli
milletvekilleri, Türkiye'de AKP iktidarları döneminde çıkarılan her yasa, her
çalışma ve her söylem sermayenin çıkarlarını korumuştur. Meralar, tarım
alanları, yaylalar sermayeye peşkeş çekilmiştir. İşçinin, emekçinin hakkını
savunmak yerine en temel haklarını ellerinden alarak grevi bile demokratik bir
direniş olarak, hak olarak değil, sermaye sahibine saldırı olarak gördünüz.
Sermayeyi bu kadar zengin etmeye çalışırken oluşan her ekonomik kaybın
faturasını fakirin, fukaranın omuzlarına yüklediniz. Sizlerin yaptığı her mega
proje halka yüklenen bir mega vergi hâline dönüştü. Holdinglerin, şirketlerin
vergisini sıfırlayan Hükûmet, oluşan vergi açığını halktan dolaylı vergilerle
kapatmaya çalışıyor. Halk artık geçinemeyecek duruma geldi.
Bakın, TÜİK
verilerine göre, sabit gelirlilerin yılbaşına göre dokuz ayda alım gücü yüzde
10 düştü. Emekçilerin satın alma gücü enflasyon nedeniyle hızla eriyor.
Ekonomik sorunun temel nedeni devletin obez yapısıdır. Bir yandan, “İtibarda
tasarruf olmaz.” diyerek devletin bütün kademelerindeki harcamaları meşrulaştırıp
diğer yandan, toplumun ekmeğindeki gramajı israf olarak değerlendiriyorsanız
burada ciddi anlamda problemler var demektir.
Değerli
milletvekilleri, bu ülkede ekonominin yanında demokrasi alanında da bir garabet
yaşanmaktadır. AKP iktidarı aynı ülkede doğu ve batı demokrasisi diye iki
farklı yaklaşım sergilemiştir. İstanbul ve Ankara gibi büyükşehirlerde belediye
meclisi kendi başkanını seçerken kayyum illerinde bunu bir hak olarak
görmemektedir. Birçok il kayyuma teslim edilmiş, toplum kayyum insafına terk
edilmiştir. Batı demokrasisinde yasalar esas alınırken doğu demokrasisinde
saray esas alınmıştır. Belediye binalarının önü küçük karakollara çevrilmiş,
halka hizmetle yükümlü alanlar âdeta askerî bir sığınak olmuştur. Kayyumların
meşruluğunu korumak adına masum birçok belediye başkanını cezaevlerine attınız.
Hepsinin dosyası fotokopiyle çoğaltılmış gibi "gizli tanık” ibareleriyle
dolu. Ekonomik hiçbir usulsüzlük bulamadığınız, haklarında hiçbir suç
üretemediğiniz başkanlarımız OHAL gücüyle tasfiye edildi. Yetmedi, ailesinde
memur varsa KHK'lerle ihraç edildi. Cezaevine gönderilen belediye başkaları F
tipi hücrelerde tutuldu. Yine, OHAL yetkisiyle anne, baba, eş, çocuk ve kardeş
dışında aileden kimseyle görüşmesine izin verilmedi. Hatta, ailelerinden uzak
illere gönderilerek aileleriyle bile görüşmeleri engellendi.
Sizlerin atadığı
kayyumların ilk hedefi, bugün hâlâ meşruluğu tartışmalı olan referanduma
yönelik devlet gücünü kullanarak “hayır” diyenleri tehdit etmek oldu. Adilcevaz
Belediyesi AKP'nin olduğu için kayyum atanmadı ama kaymakamı bir kayyum gibi
hizmet verdi. Köy muhtarlarını çağıran kaymakam “hayır” çıkarsa ellerinden
mühürlerini alacağını söylemişti. Ben bunu sekiz ay önce İçişleri Bakanına
sordum. Ben bu önergeyi verdiğimde muhtarlar hâlâ görevdeydi. Muhtarlar bugün
kaymakam tarafından görevden alındı, İçişleri Bakanı lütfedip bir cevap dahi
vermedi. Toplum iradesinin sizlere ne ifade ettiği de bu uygulamalarınızla açık
bir şekilde görülmektedir.
Hani sizin daha
önce bir çağrınız vardı ya "Çok hevesliysen çıkar cübbeni, siyasete
soyun.” diyordunuz. Bu kayyum belediye başkanlarına da çağrım, kendinize çok
güveniyor ve kendinizi çok başarılı buluyorsanız ilk seçimde aday olun,
yapılacak adil bir seçimle halk sizi sıfırlamasını bilir.
Değerli
milletvekilleri, Mısır'da Sanae Al-Beltage adında bir kadının kocası rejim
güçleri tarafından El-Akrab hapishanesine atılmış, 17 yaşındaki kızları keskin
nişancılar tarafından öldürücü bir darbe almış, 4 oğlu da hapse atılmış, doktor
olan kocasının hastane ve mal varlığına el konulmuş. Adalet arıyor ve bizlerin
adalet için sesimizi yükseltmemizi bekliyor. Zannedersem bu yazı hepinize
gelmiştir, kısaca değineceğim: “Merhamet masum bir duygudur, sadece temiz
kalplere misafir olur.” 
Hepinizi
saygıyla selamlıyorum. (HDP sıralarından alkışlar)
BAŞKAN –
Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 110’uncu
maddesinde geçen “eklenmiştir” ifadesinin “ilave edilmiştir” şeklinde
değiştirilmesini arz ve teklif ederiz. 
Saygılarımızla. 
 Bihlun Tamaylıgil Bülent
Kuşoğlu Lale Karabıyık
 İstanbul Ankara Bursa
 Mehmet Bekaroğlu Burcu
Köksal  Musa Çam
 İstanbul Afyonkarahisar
 İzmir
BAŞKAN –Komisyon
önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim. 
BAŞKAN – Önerge
üzerinde Afyonkarahisar Milletvekili Sayın Burcu Köksal konuşacak. 
Buyurun Sayın
Köksal. (HDP sıralarından alkışlar) 
BURCU KÖKSAL (Afyonkarahisar)
– Sayın Başkan, değerli milletvekilleri; yine akçeli işler söz konusu olunca
hazırlanan torba yasayla karşı karşıyayız ama bu torba yasalar vatandaşın
mağduriyeti, vatandaşın haklı talepleri söz konusu olunca nedense işlemiyor.
Örneğin ilkokul, ortaokul veya ilköğretim mezunu şehit yakınları son derece
haklı olan bir taleplerini dile getirmişlerdi. Bunlar hizmetli olmak yerine
memur olarak atanmak istiyorlardı ama ne yazık ki torba yasada yerlerini
bulamadılar. 
Özelleştirme
mağduru 4/C’lilere defalarca kadro sözü verildiği hâlde torbada onlara da yer
verilmedi. 2015 toplu sözleşmesinde 4/C’lilere kadro çalışması kararı alındı.
Süresi 31/12/2017 tarihinde biteceği hâlde hâlâ daha bunlara ilişkin hiçbir
adım atılmadı, umurunuzda da değil gözüküyor. 
Seçim
meydanlarında “Kadro vereceğiz.” dediğiniz taşeron işçilere de torba yasada yer
verilmedi. Kamuda çalışan tüm taşeron işçilere kadro sözü verdiğiniz hâlde ne
yazık ki torba yasada yer vermediniz. 
Emeklilikte yaşa
takılanlar, bunlar da yok torba yasada. Hâlbuki o kadar haklı ve yerinde
talepleri var ki birçoğu mağdur olmuş, geçim sıkıntısı çekiyor. Devlet genç
olduğu için emekli etmiyor, öte yandan özel sektör “Siz yaşlısınız.” diye iş
vermiyor ama siz de bunların seslerine kulaklarınızı tıkamış durumdasınız.
Yaklaşık bir yıl önce onlarla ilgili bir yasa teklifi verdim. Buradan
sesleniyorum: Gelin, hep birlikte Genel Kurulda bu yasa teklifini kabul edelim
ve onların mağduriyetlerini bitirelim. 
Türkiye’de son
beş yılda yaklaşık 5 bin Suriyeli şirket kurulmuş. Kayıt dışı faaliyet gösteren
10 binden fazla Suriyeli şirket var. Bunlar vergi vermiyorlar. Ama iş bizim
yurttaşlarımıza gelince torba yasada onlara ekstra vergiler yüklemeyi
biliyorsunuz. Ama kayıt dışı şirketlerle ilgili hiçbir şey yapmıyorsunuz. 
Bakın, 24 Kasım
-yani yarın çünkü bugün itibarıyla saat on ikiyi geçtiği için 23 Kasımdayız-
Öğretmenler Günü. Ama torba yasada maalesef öğretmenlerin sıkıntılarını çözecek
hiçbir hüküm yok; bilakis bugüne kadar yaptığınız düzenlemelerle öğretmenleri
kadrolu, ücretli, sözleşmeli gibi kategorilere ayırdınız. Arkadaşlar, öğretmen
öğretmendir. Öğretmeni ücretliydi, sözleşmeliydi, kadroluydu, şuydu buydu diye
ayırmaktan vazgeçin. 
Bir de tabii
atanamayan öğretmenler var. Yıllarca eğitim görüp üniversitelerde dirsek
çürütüp çok istediği, sevdiği mesleğini yapamayan öğretmenler. Onların
sıkıntılarını bu Mecliste defalarca dile getirdiğimiz hâlde “Atamalarını yapın,
onları öğretmenlik hayaline kavuşturun.” dediğimiz hâlde onlarla ilgili de
hiçbir adım atmıyorsunuz ve birçok atama bekleyen öğretmen adayı maalesef bu
ülkede canına kıyıyor arkadaşlar. 
Rehber
öğretmenler, bunlar gerçekten son derece önemli eğitim isteminde. Neden? Çünkü
çocuklara psikolojik danışmanlık yapıyorlar. Özellikle, istismar gibi çocuğa
karşı işlenen suçların tespitinde, çocukların okul başarılarında, psikolojik
durumlarının değerlendirilmelerinde son derece etkin bir role sahipler. Fakat
yeni bir yönetmelik getirdiniz, bu yönetmelikle rehber öğretmenlerin rehber
öğretmenlik dışında… Yani hatta öğretmenlik mezunu olması şartını bile
kaldırıyorsunuz, herhangi bir lisans mezunu rehber öğretmen olarak
atanabilecek. Düşünebiliyor musunuz, çocukların psikolojisiyle ilgilenen bir
alanda herhangi bir lisans mezunu görev yapabilecek ve yine getirdiğiniz bu
yönetmeliğe göre rehber öğretmenler kendi uzmanlık alanları dışında örneğin,
sınav gibi ya da nöbet gibi, büro işleri gibi kendi alanlarıyla ilgili olmayan
konularda çalıştırılabilecek. 
Allah
aşkına, siz ne yapıyorsunuz ya? Eğitim sistemiyle o kadar çok oynuyorsunuz,
ülkenin temeline dinamit koyuyorsunuz. 
(Mikrofon
otomatik cihaz tarafından kapatıldı)
BAŞKAN
– Teşekkür ederim Sayın Köksal.
BURCU
KÖKSAL (Devamla) – Lütfen Sayın Başkan, sözlerimi bitireceğim, sadece bir
dakika ek süre istiyorum. 
BAŞKAN
– Bakın, size bir dakika ek süre veriyorum ama bundan sonraki konuşmacılar
lütfen süresi içinde konuşmalarını bitirsinler; ek süre verme taraftarı
değilim. 
Buyurun.
BURCU
KÖKSAL (Devamla) – Teşekkürler Sayın Başkan.
Öğretmenler
çok önemli, gerçekten. Mustafa Kemal Atatürk, büyük önderimiz “Milletleri
kurtaranlar yalnız ve ancak öğretmenlerdir.” diyor ama siz bundan bile ders
çıkarmamışsınız çünkü öğretmenler şu anda bu ülkede hak ettikleri gibi
yaşayamıyorlar. Bir kere, size yandaş olan bir sendikaya, belli bir sendikaya
üye olmayan öğretmenler maalesef arkadaşlar, istedikleri gibi istedikleri
göreve getirilmiyorlar.
“Millî”
her yerde olduğu gibi millî eğitimde de maalesef liyakati kaldırdınız. Ben
buradan şunu söylüyorum, hani “Milletleri kurtaranlar yalnız ve ancak
öğretmenler” ya, 2019 seçimlerinde de öğretmenler sayesinde bu ülkede sizin
iktidarınızdan kurtulacağız. 
Herkese
saygılarımla. (CHP sıralarından alkışlar) 
BAŞKAN
– Teşekkür ederim Sayın Köksal.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum. 
ENGİN
ALTAY (İstanbul) – Sayın Başkan…
BAŞKAN
– Buyurun Sayın Altay. 
ENGİN
ALTAY (İstanbul) – Çok kısa bir izahatta bulunmak istiyorum. 
BAŞKAN –
Buyurun.
ENGİN ALTAY
(İstanbul) – Sayın milletvekilimizin konuşmasıyla ilintisiz olarak, gün içinde
veya daha önce de grubumuza mensup milletvekilleri kürsüden “Siz kırdınız
döktünüz, incittiniz, mahvettiniz, hayal kırıklığı yarattınız.” vesaire
ithamlarda bulunuyorlar. Kürsü, tabii, AK PARTİ Grubuna dönük olduğu için,
buradaki “siz”den anlaşılması gereken AK PARTİ’nin sayın milletvekilleri
değildir -öyle anlarlarsa diye söylüyorum- buradaki “siz”den kasıt Hükûmettir.
Arz ederim
efendim.
BAŞKAN –
Teşekkür ederim.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 110’uncu maddesinde geçen
“kurulabilmesi” ibaresinin “kurulması” şeklinde değiştirilmesini arz ve teklif
ederiz.
 Mustafa Kalaycı Erkan
Haberal Fahrettin Oğuz Tor
 Konya 
Ankara Kahramanmaraş
 Zihni Açba Ahmet
Selim Yurdakul Mehmet Günal
 Sakarya Antalya Antalya
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim. 
BAŞKAN – Önerge
üzerinde Antalya Milletvekili Sayın Mehmet Günal konuşacak.
Buyurun Sayın
Günal. (MHP sıralarından alkışlar)
MEHMET GÜNAL
(Antalya) – Sayın Başkan, değerli milletvekilleri; gecenin bu saatinde hepinizi
saygıyla selamlıyorum.
Tabii, bu saatte
konuşulanlar böyle suya yazılır gibi geliyor ama yine… (AK PARTİ sıralarından
“Tutanaklara geçiyor.” sesi)
SEBAHATTİN
KARAKELLE (Erzincan) – O zaman konuşmayın.
MEHMET GÜNAL
(Devamla) – Tutanaklara geçiyor tabii, doğru söylüyorsunuz, bravo, okuyan
olursa tutanaklara geçiyor. Okuyan arkadaşlarımız var gerçi; Sayın Aşkın Bak
burada, o yine “torba kanun” deyince “Okudum ben Hocam.” diye geldi az önce. 
Yine bir torba
kanun yapıyoruz. Kalınlığını da şöyle, tekrar, okuyan arkadaşlara göstereyim.
Maalesef bu kötü alışkanlıklar devam ediyor ama Sayın Başkana da buradan
sitemlerimizi iletiyoruz az önceki uygulamadan dolayı. Ben, açıkçası, bir
süredir yoğunluk nedeniyle… Bazı şeylerde geliyorum ama, bütçeye de geldim.
Yine kötü alışkanlıklar sanki zuhur etmeye başlıyor gibi geldi. Yani,
saydığımız zaman olmadığını gördük. Bunların olmamasını temenni ediyoruz.
Burada sataşma için söylemiyorum ama on yıldır hep beraber olduğumuz
arkadaşların tutumlarını biliyoruz. Burada gereksiz tartışma yaratmak ve usule
ilişkin şeylerle vakit geçirmek doğru değil. O nezaheti bozmadan devam
etmemizde fayda var diyorum.
Bu maddede,
değerli arkadaşlar, kitle fonlama platformları kuruluyor ve bununla ilgili de
elektronik ortamda kurulan bu fonlar diğer bazı düzenlemelere tabi değil.
Tabii, bu söylediğim şey “Borsalar, piyasa işleticileri ve teşkilatlanmış diğer
pazar yerleriyle ilgili hükümlere tabi değildir.” diyor. Arkadaşlarımızın geniş
bir şekilde Komisyon sonrası muhalefet şerhinde de belirttikleri gibi bu gibi
düzenlemelerin esaslarının kanunla belirtilmesi gerekir. “Niye?” diye
sorarsanız… 
Arkadaşlar
herhâlde yoklama derdine düştüler gibi, okuyanlar var ama dinleyenler yok
herhâlde.
RAMAZAN CAN
(Kırıkkale) – Dinliyoruz, dinliyoruz.
MEHMET GÜNAL
(Devamla) – Yok, Ramazan biraz karıştırdı. Yoklama için sorun yok, daha vakit
var.
Değerli
arkadaşlar, bu ülkede Kombassan, Yimpaş olaylarını yaşadık. Para toplayanların
nelere yol açtığını biliyoruz. Dolayısıyla burada elektronik ortamda da olsa
sadece kuruldan izin almanın dışında bir şey yok. “Efendim, düzenleyecek.”
Bunların kanunla düzenlenmesi lazım. Arkadan gelen maddede sadece “Bilgi
Teknolojileri ve İletişim Kurumuna iletilsin, web sitesi kapatılsın.” diyor.
Peki, bunun başka cezası ne olacak? “Genel hükümlere tabi.” Şimdi, genel
hükümler ayrı bir şey. Burada insanlara güven esasına dayalı olarak belli bir
yatırım projesini de ortaya koysak para toplama söz konusu. Ee, ne yapacağız? O
suistimali önlemek için bu düzenlemelerin burada yer alması gerekiyor, nasıl ki
diğer şirketlerle ilgili, diğer finansal kuruluşlarla ilgili yapıyoruz. Bir
taraftan bir düzenleme yapıyoruz, faktöring şirketlerini -az önce Sayın Usta
konuştu burada, arkadaşlar önerge verdiler- dışarıda bırakıyoruz, öbür taraftan
başka bir kurum kuruyoruz, onların düzenlemelerini de “Biz sonra SPK’da
yapacağız.” diyoruz. Yani suistimalleri önlemek için bunun esaslarının,
usullerinin, temel şartlarının kanunda belirlenmesi gerekiyor. Dolayısıyla mali
piyasalarda istikrarın sağlanması, güvenin sağlanması, yatırımcı güveninin
sağlanması ancak doğru düzenlemelerle olur. Tabii birçok kurum, birçok kurul
bunlarla ilgili düzenleme yapıyor. İşte SPK ayrı, BDDK ayrı, diğer şeyler…
Şimdi Finansal Kuruluşlar Birliği kurduk -demin dediğim gibi- leasing,
forfaiting, faktöring kurduk ama farklı yere gidiyor. Dolayısıyla bir
yeknesaklık sağlanması lazım. Biz Milliyetçi Hareket Partisi olarak bu
piyasalardaki düzenlemelerin bir elden yürütülmesi için -seçim beyannamelerimizde
de vardır- bir mali piyasalar üst kurulu, bir tane kurul olsun, bunun
içerisinde düzenleme daireleri olsun dedik. Birçok da koordinasyon kurulu var
ve bunların da tek bir mali piyasalar yüksek kurulu olarak düzenlenmesi ve bu
piyasalarda da kontrolün sağlanması gerekir. Niye dedik? Güven esasına dayalı.
En küçük bir şey olduğu zaman o piyasalardan fon çekilmesi oluyor. Türkiye gibi
de açığı olan, pozisyon açığı olan, dış açığı olan bir ülkede de bunların
çekilmesi için bu piyasalarda güvenin tesis edilmesi gerekiyor. Bu kapsamda, bu
çalışmaların gözden geçirilmesi ve bu verilen önergelerle aslında aceleye
getirilmeden düzenlemenin içine esasların, usullerin konulması gerekiyordu,
maalesef, şimdi yine geniş bir şekilde tebliğlerle, yönetmeliklerle düzenlenecek.
Sonra ne oluyor? Onun bir tanesini Danıştay iptal ediyor, yönetmeliği,
geliyoruz yeniden kanunla düzeltmeye kalkıyoruz. Onlarca defa bunu gördük. Onun
için bu düzeltmelerin yapılması gerekir diyorum. 
Tekrar hepinize
hayırlı geceler diliyorum. Başkanı da yormadan, dakika uzatımı istemeden de
bitirmiş oluyorum. (MHP ve CHP sıralarından alkışlar)
BAŞKAN – Çok
teşekkür ederim Sayın Günal. 
Önergeyi
oylarınıza sunuyorum: Kabul edenler… Kabul etmeyenler… 
Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Sayın
milletvekilleri, 111’inci madde üzerinde ikisi aynı mahiyette olmak üzere üç
adet önerge vardır. İlk okutacağım iki önerge aynı mahiyettedir, birlikte
işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 111'inci maddesinin tasarı metninden
çıkarılmasını arz ve teklif ederiz.
 Erol Dora Dilek
Öcalan Mahmut Toğrul
 Mardin Şanlıurfa Gaziantep
 Mehmet Ali Aslan Feleknas
Uca Behçet Yıldırım
 Batman Diyarbakır Adıyaman

Aynı mahiyetteki
diğer önergenin imza sahipleri: 
 Erhan Usta Baki
Şimşek Mehmet Parsak
 Samsun Mersin Afyonkarahisar
 Mehmet Necmettin Ahrazoğlu Mehmet
Günal Mehmet Erdoğan
 Hatay Antalya Muğla
BAŞKAN
– Aynı mahiyetteki önergelere Komisyon katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN – Aynı
mahiyetteki önergeler üzerinde ilk olarak Adıyaman Milletvekili Sayın Behçet
Yıldırım konuşacak.
Buyurun Sayın
Yıldırım. (HDP sıralarından alkışlar) 
BEHÇET YILDIRIM
(Adıyaman) – Teşekkürler Başkanım.
Sayın Başkan,
değerli milletvekili arkadaşlarım; şimdi, bu 120 maddelik torba yasanın en
önemlisi yine Adıyaman, Adıyaman’ın da tütünü. Yine tütün, tütün, tütün diyerek
sözlerime başlayacağım. 
Tütün
yasaklamaları tarım politikasından bağımsız değerlendirilemez. Üretmeyen
tüketen ülkeyi dışarıya bir pazar hâline getiriyoruz. Nasıl et ithalatı varsa,
saman ithal eden bir ülkeye dönüştüysek, aynı şekilde tütün ithal eden bir ülke
olacağız. Ancak kendi tütünümüzün doğallığında oluşmuş marka değeri ve pazarını
bitirmeye çalışıyoruz. Sarmalık kıyılmış tütüne yasal güvence getirilmeden
atılacak her adım, her an tütün üretimini bitirme noktasına getirebilir. Yasal
güvence de düşük vergi ve teşvik politikalarıyla olur. Yoksa “Alın kooperatif
kurun, tütününüzü buradan satın, ben sizden yüzde 83 vergi alırım.” derseniz,
makarona da çok fahiş vergiler getirirseniz, bunun adı yasal güvence değil,
yasal engelleme olur.
Pratikte olanı
ben buradan tekrar izah edeyim size. Sarmalık kıyılmış tütünün şu anda oluşmuş
bir piyasası var. Yasal bir durum, yasal bir güvence yaratamazsak, sadece
geleceği belirsiz kooperatif seçenekleriyle değerlendirirsek tütün üretimi
zamanla yok olacaktır. Adıyaman daha da yoksullaşacak, daha da ırgatlaşacaktır.
Bu duruma halk, haklı olarak tepki gösterdi. Tasarının ilk hâline çok tepki
oldu. Adıyaman’da yürüyüşler oldu. Her kesimden, her görüşten insanlar beraber
hareket etti. Tasarı, ilk hâli biraz makyajlanarak tekrar Meclis gündemine
geldi. Şimdi, bu, yarın öbür gün Mecliste oylanıp yürürlüğe girecek. İktidar
yine buna bir kılıf uyduracak. Yok kooperatifle, yok “Kayıt altına alacağız.”
yok “Yeni teknolojiyle biz tütünün önünü açıyoruz.” diyecekler, bunlar külliyen
yalan. Artık halk da buna inanmıyor. Yarın öbür gün bu cezaları biraz
erteleyebilirler. İşte, olası bir erken seçim veya yerel seçimden dolayı bu
cezaları biraz erteleyebilirler ama bu seçimler gündemde olmasa tamamen
yasaklanacak. 
Uluslararası
güçler, tütün baronları iktidara baskı yaparak istediklerini yaptırıyorlar.
Adıyaman tütün yasaklarıyla mağdur olacak. Bu durumu kavrayan halkımız 24 Kasım
2017 tarihinde -yani yarın diyelim artık, 23’ündeyiz- demokratik tepkilerini
dile getirmek için bir araya gelip basın açıklaması yapmayı planlarken Adıyaman
Valiliği hemen “Otuz gün süreyle tüm toplantı, gösteri, yürüyüş ve basın
açıklaması yapılmasına izin verilmeyecektir." şeklinde bir yazılı açıklama
yapmıştır.
Halkımızın
ekmeğini elinden alın, malına göz koyun, sonra da “Vatandaşlarımızın can ve mal
güvenliklerini korumak amacıyla...” deyip halkın demokratik tepkilerini ortaya
koymalarını engellemeye yönelik bir yasak getirin. Adıyaman Valiliğinin yaptığı
da tam budur. 
Az önce bir
haber aldım, Adıyaman basınına düşmüştü; sosyal medyada bu yürüyüşe davet yapan
2 kişi gözaltına alınmış. İşte demokrasi anlayışınız bu. Adıyaman’ın can
damarını yasaklıyor... Halk demokratik tepkisini dile getirecek, onu da
şimdiden yasaklıyorsunuz. Bu durumu ben buradan kınıyorum. Bırakın halk
demokratik tepkisini barışçıl bir şekilde haykırsın. Niye korkuyorsunuz? Kimden
korkuyorsunuz? Adıyaman halkıyla birlikte tüm kesimler, valilik dâhil resmî kurumlar,
tüm siyasi partiler birlikte hareket ederse kime ne zararı olur? Kazanan
Adıyaman olur. Valiliğin bu tutumundan dolayı ben de yarın Adıyaman’a
gidiyorum, bu basın açıklamasına gideceğim, coplanma pahasına, gazlanma
pahasına bu yürüyüşü destekleyeceğim, bu olaya sahip çıkacağım.
Bir de aynı
şekilde tarımla ilgili... Adıyaman, biliyorsunuz, tarım kenti ama yanı
başımızdaki devasa baraj gölünden yararlanamıyoruz. Bu gölü besleyen, baraj
gölüne 2-3 kilometre uzaklıktaki bir yere, Adıyaman'ın Kâhta Çayı üzerine
kurulması planlanan bir HES var. BU HES’e civar köylerin hepsi karşı çıktı,
olay mahkemeye intikal etti, “Bilirkişi gelecek." dendi. Daha bilirkişi
raporu tamamlanmadan oradaki firma, iktidara güvenen firma gitmiş, orada yine
çalışmalar yapmış. Halk buna tepki gösterince olaylar olmuş. İki üç kişi
gözaltına alınmış, bunlardan biri de muhtar. Yöre halkı bu barajın yapılmasına
karşı çıkıyor; dava yoluyla, basın açıklamasıyla iradesini ortaya koyuyor. Bu
nedenle, Kâhta Çayı üzerinde yapılması düşünülen bu HES’ten yöre halkının
hassasiyeti gözetilerek, vazgeçilmeli diyorum. 
Genel Kurulu
saygıyla selamlıyorum. (HDP sıralarından alkışlar) 
BAŞKAN –
Teşekkür ederim Sayın Yıldırım. 
Aynı mahiyetteki
önergeler üzerinde şimdi de Samsun Milletvekili Sayın Erhan Usta konuşacak. 
Buyurun Sayın
Usta. (MHP sıralarından alkışlar) 
ERHAN USTA
(Samsun) – Teşekkür ederim Sayın Başkan. 
Sayın Başkan,
değerli milletvekilleri; görüşmekte olduğumuz 502 sıra sayılı Kanun
Tasarısı’nın 111’inci maddesi üzerine verdiğimiz önerge üzerinde söz aldım.
Genel Kurulu saygıyla selamlarım. 
Şimdi, bugün
-aslında dün- gündüz vakitlerinde yolsuzlukla ilgili grup önerisi üzerinde
konuşurken şunu ifade etmiştik: Malum, Türkiye’nin son üç yılda bu Uluslararası
Şeffaflık Örgütü’nün yaptığı Yolsuzluk Algı Endeksi’nde 22 basamak
kötüleştiğini söylemiştik. Ülkede yolsuzluğa neden olan hususlardan bir
tanesinin rant olduğunu söyledik ama nedenlerini bir miktar belki açıklamak
gerekecektir veya nasıl geliştiğini. 
Şimdi, kabaca,
bir ekonomide rant -bunun bir sürü çeşitleri var belki ama- burada konuştuğumuz
rant iki şekilde oluşuyor; bunlardan bir tanesi, imar düzenlemeleri yoluyla.
Yani, işte, bir arsayı, araziyi alıyorsunuz, oranın imarıyla ilgili, emsaliyle
ilgili birtakım değişiklikler yapılıyor ve orada ciddi bir rant oluşuyor,
birincisi bu. 
İkincisi de bir
yere -bu, eski bir yerleşim merkezi olabilir veya yeni bir yerleşim yeri
yerleşime açılıyor- oraya ciddi bir kamu hizmeti götürülüyor. Ne yapıyorsunuz?
Diyelim ki üçüncü havalimanını yapacaksınız. Orada bir kısım insanlar arsaları,
arazileri topluyor. Orada arsa fiyatları astronomik bir şekilde artıyor, burada
böyle bir rant oluşuyor. “Rant oluşsun, fena mı?” denilebilir. Fakat, tabii, bu
rant oluşumunun ekonomide, sosyal hayatta birtakım etkileri oluşuyor. Şimdi,
bizim sistemimizde, burada oluşan rantın vergilendirilmesine yönelik bir şey
var mı? Yok. Şöyle bir örnek verelim: Yani, sizin kapınızın önüne belediye bir
kaldırım yapsa, oraya bir asfalt dökse, bir şey yapsa “harcamalara katılma payı”
adı altında -ki bununla da karşılaştık, kameralara da yansımış bir kısım
olaylar oldu, bir kısım “harcamalara katılma payı” adı altında çok yüksek
miktarlar talep edildi- sizden para talep edebiliyor. Ancak, 100 dönüm araziniz
var, orada ciddi bir kamu yatırımı yapılıyor, orada oluşan şerefiyeden veya
oluşan değerden devlet hiçbir şey alamıyor, hukuken bunu alma imkânı yok. Veya,
az önceki imar rantı şeklindeki bir durumda yani emsali 1’den 5’e
çıkarıyorsunuz, diyelim ki 100 daire yerine 500 daireye çıkıyor, ancak hukuki
olarak oradan devletin bir şey alma imkânı yok; ne belediye alabiliyor ne de
merkezî yönetim alabiliyor. Dünyada nasıl? Dünyanın birçok ülkesinde burada
oluşan rantlar vergilendiriliyor. Şimdi, bu vergilendirilmediği zaman ekonomide
ciddi sorunlara yol açıyor. Yani, şunu da söyleyeyim: Aslında bu aksaklığı
Adalet ve Kalkınma Partisi Hükûmeti gördü ve Onuncu Kalkınma Planının
-Arkadaşlar Onuncu Kalkınma Planını açın, okuyun- birçok bileşeninde, hem
öncelikli dönüşüm programında hem de politikalarında ekonomide bu şekilde
oluşan rantın vergilendirilmesine yönelik tedbirler vardır. Dönemin Sayın
Başbakanı 2 defa bu konuyla ilgili basın toplantısı yapmıştır “Bu
vergilendirmeyi getireceğiz.” şeklinde fakat bu bir türlü yapılamıyor. 
Şimdi,
bir iktisatçı olarak… Yani, kentleşme açısından ciddi sorunlara yol açıyor. Ne
oluyor? Altyapı yok. Yani, şu Çukurambar’ı bir düşünelim, yeni bir yerleşim
yeri. Oradaki emsallerin yüksekliği… Şu anda trafik tıkalı zaten Çukurambar’da,
daha yeni yerleşim yerlerinden. Yani, dünyada şehirler böyle yapılmıyor. İşte,
İstanbul’a bakın, silueti bozuyorsunuz, şehirler betonlaşıyor çünkü bunun önünü
almak mümkün değil. Yani, 1 emsali 5 emsale çıkardığınız zaman orada ona
ilişkin bir altyapı olmadığı hâlde bir sürü işlem yapılıyor. 
Şimdi,
iktisadi açıdan neye yol açıyor? Bir defa, kaynakların etkin olmayan dağılımına
yol açıyor. Bakın, Türkiye'nin en büyük elektronikçisi, AR-GE yapması gereken,
yüksek teknoloji üretmesi gereken firmaları gidiyor konut inşa ediyor, AVM inşa
ediyor. Böyle olursa kim yapacak AR-GE’yi, kim elektronikte üretim yapacak? 500
sanayi firmamızın, 500 büyük sanayi firmasının sadece 12 tanesi yüksek
teknolojili ürün üretiyor arkadaşlar; Türkiye'nin en büyük 500’ünde sadece 12
firma yüksek teknolojili ürün üretiyor. Dolayısıyla “Ya, varsın olsun, ne
olacak? İşte, inşaatlarımız var, binalarımız var.” diyemeyiz. Bu rantın
vergilendirilmesi lazım. Bu rantı vergilendirmediğimiz sürece kaynak
tahsisindeki bu çarpıklığa dur deme imkânımız yok. Cari açık da bundan
oluşuyor, ekonomideki ısınmanın, makroekonomik dengelerdeki bozulmanın
temelinde de bu var. Buradaki detayları, yolsuzluğa yol açma kısmını da ayrıca
ifade edeceğim, onları da ilerleyen maddelerde izah etmeye çalışacağım.
Genel Kurulu
saygıyla selamlarım. (MHP sıralarından alkışlar) 
BAŞKAN –
Teşekkür ederim.
ENGİN ALTAY
(İstanbul) – Karar yeter sayısı istiyoruz Sayın Başkanım.
BAŞKAN – Aynı
mahiyetteki önergeleri oylarınıza sunacağım, karar yeter sayısı arayacağım.
Kabul edenler...
Kabul etmeyenler... 
MUSTAFA ELİTAŞ
(Kayseri) – Var, var Sayın Başkanım. Elektronik yapın.
ENGİN ALTAY
(İstanbul) – Yok. 
MÜSLÜM DOĞAN
(İzmir) – Yok, yok.
BAŞKAN – Karar
yeter sayısı vardır, önergeler kabul edilmemiştir.
Diğer önergeyi
okutuyorum…
ENGİN ALTAY
(İstanbul) – Olmaz böyle şey ya! Böyle bir şey olamaz ya! Nerede var ya?
MUSTAFA ELİTAŞ
(Kayseri) – Geliyor, görmüyor musun?
ENGİN ALTAY
(İstanbul) – Sen görmüyor musun? Geleni bırak. 
BAŞKAN – Sayın
milletvekilleri, sakin olun lütfen.
MUSTAFA ELİTAŞ
(Kayseri) – Sen dışarıdan gelip karar yeter sayısı istiyorsun.
ENGİN ALTAY
(İstanbul) – Buradan istedim ben. 
MÜSLÜM DOĞAN
(İzmir) – Yok Başkanım, yok.
ŞAHİN TİN
(Denizli) – Karar yeter sayısı var. 
MEHMET GÜNAL
(Antalya) – Allah aşkına, şuna bak, 65 kişi var!
BAŞKAN – Sakin
olun lütfen.
ENGİN ALTAY
(İstanbul) – Böyle bir yetki kullanamazsınız Sayın Başkan, orayı keyfî
yönetemezsiniz. 
BAŞKAN – Ben
burayı keyfî yönetmiyorum. 
ENGİN ALTAY
(İstanbul) – Ben de keyfî, geleyim, burada konuşayım. 
BAŞKAN – E,
gelin yanıma, buradan bakın bakalım, var mı karar yeter sayısı, yok mu.
ENGİN ALTAY
(İstanbul) – Sen İç Tüzük’ü işgal edersen, ben de gelir burada konuşurum. Olmaz
ya!
ŞAHİN TİN
(Denizli) – Niye provoke ediyorsun sen?
MUSTAFA ELİTAŞ
(Kayseri) – Sayın Başkanım, siz devam edin.
BAŞKAN – Sayın
Altay, gelin buraya, gelin, beraber bakalım, var mı karar yeter sayısı, yok mu.
Haydi, gelin. 
ENGİN ALTAY
(İstanbul) – Şimdi var.
MUSTAFA ELİTAŞ
(Kayseri) – E, şimdi zaten önemli olan. Dışarıdan geliyorsun, karar yeter
sayısı arıyorsun.
ENGİN ALTAY
(İstanbul) – Hakikaten ayıp ya!
BAŞKAN – Sayın
milletvekilleri, Sayın Altay…
ENGİN ALTAY
(İstanbul) – Şimdi, sayın milletvekilleri, ben diyorum ki -siz de şahitsiniz-
burada karar yeter sayısı yok. 
BAŞKAN – Sayın
Altay, lütfen yerinize oturur musunuz.
MUSTAFA ELİTAŞ
(Kayseri) – Sayın Başkan, lütfen Genel Kurulun vaktini boşa harcamasına müsaade
etmeyin.
ENGİN ALTAY
(İstanbul) – Neye göre beni yerime çağırıyorsunuz? İç Tüzük’e göre. 
BAŞKAN – Çünkü
sizi buraya davet etmedim.
ENGİN ALTAY
(İstanbul) – İç Tüzük’e göre ben şimdi bir yanlış yapıyorum.
MUSTAFA ELİTAŞ
(Kayseri) – Doğru.
ENGİN ALTAY
(İstanbul) – Evet. 
Siz de İç
Tüzük’e göre bir yanlış yapıyorsunuz. 
BAŞKAN – Yanlış
yapmıyorum. 
MUSTAFA ELİTAŞ
(Kayseri) – Var mı, yok mu karar yeter sayısı?
MEHMET GÜNAL
(Antalya) – Yarısı yok.
BAŞKAN –
Buyurun, geçin yerinize. 
ENGİN ALTAY
(İstanbul) – Geçmiyorum.
BAŞKAN -
Yerinize geçin lütfen Sayın Altay, ne yapıyorsunuz?
ENGİN ALTAY
(İstanbul) - Siz keyfî iş yaparsanız ben de yaparım. 
BAŞKAN – E,
geçmiyorsanız ben de beş dakika ara veriyorum. 
Kapanma Saati: 00.54
ON İKİNCİ OTURUM
Açılma Saati: 00.59
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli), Fehmi KÜPÇÜ (Bolu)
-----0-----
BAŞKAN – Türkiye
Büyük Millet Meclisinin 27’nci Birleşiminin On İkinci Oturumunu açıyorum.
502 sıra sayılı
Kanun Tasarısı’nın görüşmelerine devam ediyoruz. 
Komisyon
yerinde.
Hükûmet
yerinde. 
111’inci
madde üzerindeki diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 111'inci
maddesinin aşağıdaki şekilde değiştirilmesini arz ve teklif ederiz. 
Saygılarımızla.
 Bihlun Tamaylıgil Mehmet
Bekaroğlu Bülent Kuşoğlu
 İstanbul İstanbul Ankara
 Erkan Aydın Musa
Çam Lale Karabıyık
 Bursa İzmir Bursa
MADDE 111- 6362 sayılı Kanunun 99 uncu maddesinde yer
alan dördüncü fıkra aşağıdaki şekilde değiştirilmiştir.
"(4) Kuruldan izin alınmaksızın kitle fonlama
platformları aracılığıyla halktan para toplandığına veya Türkiye'de yerleşik
kişilere yönelik olarak internet aracılığıyla yurtdışında kaldıraçlı işlem ve
kaldıraçlı işlemlerle aynı hükümlere tabi olduğu belirlenen türev araç
işlemleri yaptırıldığına ilişkin bilgi edinilmesi halinde, Kurulun başvurusu
üzerine Bilgi Teknolojileri ve İletişim Kurumu, ilgili internet sitesine
erişimi engeller. "
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ SAMİ ÇAKIR (Kocaeli) –
Katılmıyoruz Sayın Başkanım.
BAŞKAN – Hükûmet?
GENÇLİK VE SPOR BAKANI OSMAN AŞKIN BAK (Rize) –
Katılmıyoruz Sayın Başkan.
BAŞKAN – Önerge üzerinde Bursa Milletvekili Sayın Erkan
Aydın konuşacak.
Buyurun Sayın Aydın. (CHP sıralarından alkışlar) 
ERKAN AYDIN (Bursa) – Teşekkür ederim Sayın Başkan.
Gecenin bu saatinde 502 sıra sayılı Tasarı’nın 111’inci
maddesi üzerine verdiğimiz önerge için söz almış bulunmaktayım. 
Tabii, bu saatte, sağ olsun, grup başkan vekilimiz
biraz hareketlendirdi, hem de iktidar partisi de buraya gelmiş. (AK PARTİ
sıralarından “Görevi. Görevini yapıyor.” sesi) Görevini çok iyi yapıyor. 200
kişi yok bakıyorum burada. Sağ olsun, biz de onlarla birlikte mücadeleye devam
ediyoruz. (AK PARTİ sıralarından gürültüler) 
HÜSNÜYE ERDOĞAN (Konya) – Sizde kaç kişi var?
ERKAN AYDIN (Devamla) – Şimdi, ben size söyleyeyim… 
BAŞKAN – Sayın milletvekilleri, lütfen… Sayın
milletvekilleri…
ERKAN AYDIN (Devamla) – Bakın, ne güzel, herkesin biraz
daha maddeye ilgisini çekmek için bu işte güzel bir yöntem oldu. 
Bu 111’inci madde ne diyor? Kitle fonlaması… Nedir bu
efendim? Muhtemelen okumadınız, ben size okuyayım, hem bilginiz olsun, madem bu
saatte buradasınız. Diyor ki: “Girişimcilerin bir fikri hayata geçirmesi ya da
bağış alması için internet üzerinden çok sayıda kişiden fon çağrısı yapması
kitle fonlaması olarak niteleniyor.” Nereden çıkmış bu? 2008 krizinde
Amerika’da, işte Avrupa’da bakmışlar para toplayamıyorlar, böyle bir yöntem
icat etmişler; 2015 yılında da 5 milyar dolar gibi bir para bu yöntemle toplanmış.
Yani bildiğiniz bağış toplamanın başka bir modelini elin oğlu icat etmiş,
kullanmış, sağ olun sizler de herhâlde “Bizde de bu işler olur.” demişsiniz,
kopyala-yapıştır bir kanun tasarısı olarak torbaya atmışsınız. Ama bu işler
öyle oluyor mu, bir bakalım.
Şimdi, bunları yapabilmek için öncelikle bunların bir
riskine bakmak lazım. Bizim memlekette hepimizin bildiği saadet zincirleri, Jet
Fadıllar, yurt dışında kurulan, dini sömürerek saadet zincirleriyle toplanan
paralarla holdingler oluşturulduğu ve bu şekilde nerelere gittiği belli olmayan
bir sürü yapı olmuş. Eğer burada gerekli önlemler alınmazsa buradan internet
üzerinden toplanan paralarla yeni Jet Fadıllar, Banker Kastelliler ortaya
çıkabilir. O yüzden de bunların hukuki olarak açıklarının iyi kapatılması
gerekiyor. Kapatılmazsa gene bir sürü mağdurlar, gene bir torbaya yasa, hadi
bakalım bu mağdurları -işte İhlas mağdurları gibi- nasıl engelleyebiliriz… Bu,
işin yasal boyutu. 
Şimdi, SPK da diyor ki: “İzinsiz internet sitesi
yaparsa buna el koyarız. BTK de bunları kapatır.” Bunlar güzel. 
Peki, fiiliyatta
ya da gerçek hayatta nasıl oluyor? Yapılan bir değerlendirmede, insan
kaynaklarında Türkiye, 47 ülke arasında sondan 5’inci. Yani bunları yapacak
kaynağınız yok. Eğitim ortada. Siz “İnternetten bir şey icat edelim.”
diyorsunuz ama bunu yapacak genç yetiştiremiyorsunuz. Arada çıkan az uz
beyinler de beyin göçü olarak Amerika’ya, Avrupa’ya gidiyor. Bu sistemle,
eğitimin olmadığı bir modelle, OHAL’in hüküm sürdüğü, hukukun olmadığı,
demokrasinin olmadığı bir ortamda istediğiniz kadar torbaya yasa atın,
istediğiniz kadar madde koyun, sonuç nafile olacaktır. Bunları gördük, bu
filmleri. 
O yüzden bu
yasaları yaparken gelin öncelikle, o ülkemizdeki bu inovasyon yapabilecek,
düşünebilecek, üretebilecek, sorgulayabilecek çocuklar, gençler yetiştirelim. O
gençler, eminim ben, bundan çok daha iyisini yapabilecek kapasiteye sahip. Türk
milleti zekidir, çalışkandır ama bu eğitim sistemiyle o zeki çocuklar, o
çalışkan beyinler, maalesef, sizlerin sayesinde, her gelen Millî Eğitim
Bakanının, bir önceki bakanı kötülemesi sayesinde yapboz tahtasına dönen
TEOG’larla, SBS’lerle, SMS’lerle, ismini karıştırdığım sistemlerle gidip şu
fonlama, kitle fonlaması, internet üzerinden para toplama gibi modellerle para
toplayabileceğinizi umuyorsanız, şimdiden söyleyeyim, koca bir hayal kırıklığı
olacaktır. O yüzden, öncelikle OHAL’in kaldırılması, eğitim sisteminin
gerçekten araştırıcı, sorgulayıcı, düşündürücü bir sisteme dönmesi, hukukun
tekrar egemen olması ve tam demokrasiye geçerek bunları yapmasak da bunlardan
çok daha iyisini bizim gençlerimiz, bizim ülkemiz yaratabilir ve içine düşülen
bu darboğazdan… Biliyoruz hazine tamtakır kuru bakır, para yok. O yüzden,
türlü…
BAYRAM ÖZÇELİK
(Burdur) – Önerge neydi, önerge?
ERKAN AYDIN (Devamla)
– İşte, önerge bu. Hazineye para toplama önergesi. O yüzden diyorum ki:
Bunlarla uğraşmayın, gelin asıl sorunlarla uğraşın ki bu sorunlar da, bu tali
sorunlar çözülsün diyorum.
Gecenin bu
saatinde hepinize saygı ve selamlarımı sunuyorum. (CHP sıralarından alkışlar) 
BAŞKAN –
Teşekkür ederim Sayın Aydın. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
112’nci maddede
üç adet önerge vardır, aykırılık sırasına göre okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 112’nci maddesinin tasarı metninden
çıkarılmasını arz ve teklif ederiz. 
 Erol Dora Dilek
Öcalan Mahmut Toğrul
 Mardin Şanlıurfa Gaziantep
 Mehmet Ali Aslan Feleknas
Uca
 Batman Diyarbakır
BAŞKAN -
Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılmıyoruz Sayın Başkanım. 
MAHMUT TOĞRUL
(Gaziantep) – Gerekçe…
BAŞKAN –
Gerekçeyi okutuyorum: 
Gerekçe:
Yapılan
düzenleme ile 6446 sayılı Elektrik Piyasası Kanunu’nda değişiklik yapılmıştır.
Tasarının komisyona sevk edilen ilk hâlinde, elektrik piyasası ile çok sayıda
değişiklik öngörülmekteydi. Yapılan tartışmalar sonrası bu maddelerin bir kısmı
çıkarıldı, ancak 112 ve 113’üncü maddeler ile bu kanuna dair yeni maddeler
ihdas edildi. Buradaki temel sorun, bu maddelere konu olan düzenlemelerin Plan
ve Bütçe Komisyonu ihtisas alanına girmediği hâlde, apar topar o komisyondan
geçirilmesi durumudur. Torba tasarıların en temelde yarattığı sorun, ilgili
ihtisas komisyonlarında görüşülmeyen düzenlemelerin, çoğunluk tahakkümü
nedeniyle geçirilmesi ancak uygulamada bu düzenlemelerin çok sayıda problem
yarattığı gerçeğidir. Dolayısıyla, bu düzenlemenin ilgili ihtisas komisyonunda
görüşülmek üzere tasarıdan çıkarılmasını öngörmekteyiz.
BAŞKAN
- Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum. 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 112’nci
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Mehmet Bekaroğlu Bülent
Kuşoğlu Bihlun Tamaylıgil
 İstanbul Ankara İstanbul
 Lale Karabıyık Musa
Çam Haydar Akar
 Bursa İzmir Kocaeli
MADDE 112-
14/3/2013 tarihli ve 6446 sayılı Elektrik Piyasası Kanununun 16’ncı maddesinin
yedinci fıkrasından sonra gelmek üzere aşağıda yer alan fıkra ilave edilmiş ve
sonraki fıkra buna göre teselsül ettirilmiştir. 
"(8)
Elektrik dağıtım şirketlerinin denetimleri haricinde de genel aydınlatma
kapsamında tespit edilen yanmayan, yerinde olmayan armatür ve/veya direklere
ilişkin eksiklerin giderilmesine ilişkin süre verilir. Belirlenen sürelerde
eksikliklerin giderilmemesi durumunun tespiti ile belirlenen her bir direk veya
armatür için Bakanlığın Kurula bildirmesine müteakip Kurul tarafından beş yüz
Türk Lirası idari para cezası verilir. Tespit edilen eksikliklerin
giderilmesine ilişkin verilecek süreler ve eksikliklerin tespit esasları
yönetmelikle belirlenir. Bu Kanuna göre verilen idari para cezaları tebliğinden
itibaren bir ay içinde ödenir.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılmıyoruz Sayın Başkan.
BAŞKAN – Önerge
üzerinde Kocaeli Milletvekili Sayın Haydar Akar konuşacak.
Buyurun Sayın
Akar. (CHP sıralarından alkışlar) 
HAYDAR AKAR
(Kocaeli) – Sayın Başkan, değerli milletvekilleri; evet, dağıtım şirketlerinin
genel aydınlatma üzerindeki eksikliklerinin giderilmesi, giderilmezse cezai bir
durumla karşılaşmasıyla ilgili bir kanun teklifi bu. Tabii, kanun teklifi bu
olunca elektrikten biraz bahsetmek gerekiyor.
Geçenlerde
Maliye Bakanı buradayken kendisine sordum, bu kadar vergi topluyorsunuz, ne
yapıyorsunuz bu vergileri dedim. Cari açık artmış, bütçe açığı dayanılmaz
boyutlara gelmiş, dolar her gün artıyor. Bana “Yatırım yapıyoruz, sosyal
yardımlar yapıyoruz. Halkın refahını artırmak için kullanıyoruz.” diye bir
ifade kullandı. Şimdi, bir başka şey daha söyledi, “Bu vergilerin tümü 2002’den
önce vardı. Biz yeni vergi getirmedik.” dedi. Ben hemen burada söyleyeyim yeni
vergiyi: İletişim vergisi diye bir vergi vardı, geçici vergi. Deprem nedeniyle
konulmuştu ve bu verginin süresi zannediyorsam bir üç yıl, depremdeki yaraları
gidermek için konulmuştu. Sonra sizin Hükûmetinizde bu kalıcı hâle getirildi ve
bugüne kadar iletişim vergisinden 54 milyar lira para topladınız, 54 milyar
lira para topladınız. Bu da sizin ilave etmiş olduğunuz vergi. Yeni vergiler
koymaya gerek yok, zaten her getirdiğiniz kanunda vergilere ilave yükler
getiriyorsunuz vatandaşlara. Bu mevcut vergileri artırarak yaşamınızı
sürdürüyorsunuz. 
Hepimizin
bildiği bir şey vardı yetiştirilirken gençlik çağımızda, vergi veren insanlara
veya vergiyi teşvik etmek için “Bu vergiler yol, su, elektrik olarak size geri
dönecek.” denirdi. Ben geçen günkü konuşmamda yolları, tünelleri konuştum.
Kimler tarafından yapıldığını, nasıl yapıldığını, nasıl ödendiğini, hangi
kredilerin alındığını söyledim. Şimdi biraz da elektriğe bakalım isterseniz. 
Elektriğe
baktığımızda, bakın, elektrik, üretim tesislerinde ortalama 7 kuruşa mal
oluyor, 7 kuruşa, 2 cent veya 8 kuruş diyebiliriz, dolara 4 lira dersek 8
kuruşa diyebiliriz. 8 kuruşa mal olan elektriği dağıtım şirketlerine TEDAŞ 16
kuruşa veriyor arkadaşlar. Bunu verme gerekçesi, işte sizin yine
yap-işlet-devret projeleriniz devreye giriyor. Doğal gazla garanti alım,
elektrik alımı verilen bu garanti projeler nedeniyle 16 kuruşa çıkıyor elektrik
otomatikman 7 kuruştan. 16 kuruşa dağıtım şirketine verilen elektrik,
vatandaşın faturasına 21 kuruş olarak yansıyor. Sadece sade bedel, net bedeli
21 kuruş olarak yansıyor. 
Şimdi, ben size
bu 21 kuruş yansıyan elektriğin ilave bedellerle kaç lira olduğunu anlatmak
istiyorum. 200 kilovat standart… Bunlar normal bir aile, ayda 200 kilovat
elektrik yakıyor. Normal aile standardı bu. Elektrik ücreti 43 lira 23 kuruş
tutuyor, 43 TL tutuyor. Hemen peşinden dağıtım bedeli geliyor: 23,72 lira.
Neredeyse yarısı kadar dağıtım bedeli geliyor. Dağıtım bedelinin içinde ne var
arkadaşlar? O elektrik dağıtım şirketlerinin yatırım yapıyoruz diye 1 metre
kablo çektiği zaman, 1 direk diktiği zaman aldığı para. Bakın, bizim verdiğimiz
vergilerle yatırım yapmıyorsunuz. Eğer vatandaşa elektrik gidecekse, vatandaşa
kablo lazımsa, vatandaşa direk lazımsa ne yapıyor? Parasını vatandaş ödüyor
bunun, bu yatırımın parasını vatandaş ödüyor. 
Dağıtım
bedelinin içerisinde kayıp kaçak bedeli de var arkadaşlar. Tabii, bu, Yargıtaydan
bozulduğu için, “Alamazsınız.” dediği için burada bir kanunla, yine alavereyle
bunu dağıtım bedelinin içerisine tek bir madde olarak koydunuz. Burası,
topladığınız zaman, 200 kilovatı 66,95 TL yapıyor. 
Bir de Enerji
Fonu var arkadaşlar. Enerji Fonu, aslında dağıtım şirketlerinden alınması
gereken bir para, dağıtım şirketlerinden. Niye, biliyor musunuz? Yasa 1984’te
çıkmış, o zaman dağıtım şirketleri yok, özelleşmemiş; oradan AR-GE ve
yatırımlar için yüzde 1’lik bir para alınıyor. Şimdi okuyorum size: “Enerji
Fonu nihai tüketiciye elektrik enerjisi satışı yapan lisans sahibi tüzel
kişilerin sektörün altyapı giderlerine…” Nokta, nokta, devam ediyor. Peki, bu
parayı dağıtım şirketleri vermesi gerekirken parayı kimden alıyoruz?
Vatandaştan alıyoruz, vatandaştan alıyoruz yüzde 1’i; aslında bunu dağıtım
şirketleri vermek zorunda. Burada da dağıtım şirketlerini koruyorsunuz. Zaten
kasalarındaki paraları, okunmayan sayaçları özelleştirmede koruduğunuz gibi
korumaya devam ediyorsunuz. Bunların vermesi gereken parayı yine vatandaşın
faturasına yüklüyorsunuz. 0,43’lük bir bedel geliyor. 
Hemen peşinden
TRT payı yüzde 2 diyor. 
Enerji tüketim
vergisi koymuş yüzde 5 de. Bu da hani direk dikildiği zaman, kablo çekildiği
zaman eğer kaldırıma zarar verirseniz belediyelere gidiyor otomatikman. Oldu mu
size 70,41.
(Mikrofon
otomatik cihaz tarafından kapatıldı)
HAYDAR AKAR
(Devamla) – KDV’yi koyuyorsunuz yüzde 18; 12 lira 67 kuruş da bu yapıyor. 43
liralık fatura…
BAŞKAN – Bana mı
söylüyorsunuz? Talep ediyorsanız vereyim. 43 liralık faturayı ben ödemiyorum.
HAYDAR AKAR
(Devamla) – 43 liralık fatura 83 liraya vatandaşa mal oluyor arkadaşlar, 83
lira. İşte, bunları çözmeniz gerekiyor.
BAŞKAN – Peki,
bir dakika daha süre verelim Sayın Akar’a.
HAYDAR AKAR
(Devamla) – İşte, Bakana soruyorum, diyorum ki: Ne yaptınız? Diyor ki: “Yatırım
yaptık.” Elektrik faturasını ödeyen vatandaş kendi yatırımını yapıyor, tünelden
geçen vatandaş kendi parasını ödüyor, köprüden geçen vatandaş kendi parasını
ödüyor. 21 tane dağıtım şirketini 12,9 milyar dolara özelleştirdiniz. Soruyorum
şimdi: 1 tane hidroelektrik santral mi yaptınız? Şimdi soruyorum: 1 tane termik
santral mi yaptınız? 1 tane dere üzerine 1,5 megavatlık enerji üreten 1 tane
santral mi yaptınız? Ne yaptınız? Her şeyi vatandaşa yaptırıyorsunuz, bütün
parayı vatandaştan alıyorsunuz, benzine zam gelince “Otomatik, bilgisayar
yapıyor.” diyorsunuz. Ama bunların tümünü sizin yaptığınızı iddia ediyorsunuz,
değil mi? Yazık bu vatandaşa. 
Arkadaşlar,
oturalım bunları konuşalım, vatandaşın üzerindeki yükü nasıl rahatlatacağız
diye konuşalım. Yapmayın bunları, vatandaşa bu kadar yüklenmeyin, gerçekten
vatandaşın durumu perişan diyor, hepinize sevgiler saygılar sunuyorum. (CHP
sıralarından alkışlar)
BAŞKAN –
Teşekkür ederim Sayın Akar.
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 112’nci maddesinde geçen "beş yüz
Türk Lirası” ibaresinin "bin Türk Lirası” şeklinde değiştirilmesini arz ve
teklif ederiz.
 Mustafa Kalaycı Erkan
Haberal Fahrettin Oğuz Tor
 Konya Ankara Kahramanmaraş
 Zihni Açba Ahmet
Selim Yurdakul Mustafa Mit
 Sakarya Antalya Ankara
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkan.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılmıyoruz Sayın Başkan.
BAŞKAN – Önerge
üzerinde Ankara Milletvekili Sayın Mustafa Mit konuşacaklar.
Buyurun Sayın
Mit. (MHP sıralarından alkışlar)
MUSTAFA MİT
(Ankara) - Sayın Başkan, değerli milletvekilleri; 502 sıra sayılı Bazı Vergi
Kanunları ile Diğer Bazı Kanunlarda Değişiklik Yapılmasına Dair Kanun
Tasarısı’nın 112’nci maddesi üzerinde Milliyetçi Hareket Partisinin görüşlerini
anlatmak için söz almış bulunmaktayım. Genel Kurulu saygıyla selamlıyorum. 
Değerli
milletvekilleri, ülkemiz çeşitli ağır sorunlarla karşı karşıyadır. Vatandaşın
gündemi işsizlik, enflasyon ve geçim sıkıntısıdır. Vatandaşımızın geçim
sıkıntısının yanında, diğer iç ve dış sorunlarla mücadele etmek ve çare bulmak
zorundayız. Ülke olarak karşı karşıya kaldığımız sorunlar, günlük siyasi çıkar
çatışmalarının çok ötesinde, devletin ve milletin bekasını tehdit edecek
boyuttadır. İstiklal Harbi’ni yürüten bu Gazi Meclis, bugün karşı karşıya
kaldığımız sorunların üstesinden gelebilecektir. Çünkü bu Meclis, milletin
Meclisidir ve gücünü milletten almaktadır. 
Değerli
milletvekilleri, işsizlik artık millî güvenlik meselesi hâline gelmiştir. Çift
haneli rakamlarda sürekli olan işsizlik, aynı zamanda ekonominin bir ayağı olan
iş gücünün atıl kalması demektir. İşsizlik, geleceğimizi tehdit etmektedir.
Enflasyon, iki haneli rakamlarda seyretmektedir. Zaten geçim sıkıntısı olan
sabit ve dar gelirli kesim daha da fakirleşirken bu gidişat artık milleti
tehdit etmekte, bütün değer yargılarını da bozmaktadır. Ekonomi, kendi
dengeleri içerisinde yön arayışına devam etmektedir. Fonlama maliyetinin
oranının yüzde 12 civarında, gösterge faizinin yüzde 14 ve on yıl vadeli hazine
tahvil faizinin yüzde 13’ü aştığı bir ekonomik tabloda enflasyon yüksek
olacaktır ve bu durum karşısında mutlaka acil ve radikal tedbirlerin alınması
gerekecektir. 
Net 400 milyar
dolar dış borcu olan Türk lirasının iki günlük kur artışından dolayı kaybı 40
milyar civarındadır. Merkez Bankası, yeni bir uygulama olarak uzlaşmalı vadeli
dolar satışında bir aylıkta ortalama 3,94; üç aylıkta 4,02; altı aylıkta
ortalama 4,13 lira olarak teklif almıştır. Merkez Bankası bugün itibarıyla bankaların
borç alabilme limitlerini gecelik vadede yapılan işlemler için sıfıra
düşürmüştür. Gündüz işlemlerde ise 2 katına çıkarmıştır. Merkez Bankasının bu
iki ayrı enstrümanla müdahale etmesine rağmen doların kuru 3,97 civarındadır.
Değerli
milletvekilleri, dövizdeki artış iğneden ipliğe bütün hayatı etkileyecektir.
Gıda arzında ciddi sorun yaşayan ülkemizdeki üretici enflasyonu, faiz ve kur
baskısı karşısında daha da savunmasız kalmıştır. 
2004 yılında
tarıma verilen destek 3 milyar lira iken kullanılan nakdî kredi miktarı 5,5
milyar liradır. 2016 yılı verilerine göre, tarıma verilen destek 11 milyar lira
olup kullanılan kredi 72 milyar lirayı bulmuştur yani on iki yılda tarım
destekleri 4 kat artarken nakdî kredi miktarı 13 kat artmıştır. Bu tablo
karşısında söylenecek söz kalmamıştır. Acilen buna çare bulmamız gerekmektedir.
Değerli
milletvekilleri, son yıllarda makine ve teçhizat yatırımları neredeyse sıfıra
inmiştir; bu durum, faiz ve kurda meydana gelen istikrarsızlık sebebiyledir.
Ekonominin öncelikli amacı üretim, sermayesi ise güvendir. Güvenin olmadığı bir
ortamda ekonominin düzgün seyretmesini beklemek hayaldir. Finans sektörünün
neredeyse bütün katma değeri kâr hanesine yazdığı bir modelde Dördüncü Sanayi
Devrimi’ni gerçekleştirmemiz mümkün değildir. Kalkınma planı ve eylül ayında
ortaya konulan orta vadeli plandaki öngörülerin neredeyse tamamı bugünden
çökmüştür. Planların hazırlanmasında kullanılan parametreler ve metotların
realiteden uzak olduğu açıktır. 
Ciddi tedbirleri
şimdiden düşünmemiz gerektiğini söylüyor, yüce heyetinizi saygıyla
selamlıyorum. (MHP sıralarından alkışlar)
BAŞKAN –
Teşekkür ederim Sayın Mit.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
Sayın
milletvekilleri, 113’üncü maddede üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 113’üncü maddesinin tasarı metninden
çıkarılmasını arz ve teklif ederiz.
 Erol Dora Dilek
Öcalan Mahmut Toğrul
 Mardin Şanlıurfa Gaziantep
 Mehmet Ali Aslan Feleknas
Uca
 Batman Diyarbakır
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkan.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılmıyoruz Sayın Başkan.
BAŞKAN – Önerge
üzerinde Mardin Milletvekili Sayın Erol Dora konuşacak. 
Buyurun Sayın
Dora. (HDP sıralarından alkışlar)
EROL DORA
(Mardin) – Sayın Başkan, değerli milletvekilleri; 502 sıra sayılı Kanun
Tasarısı’nın 113’üncü maddesi üzerine Halkların Demokratik Partisi adına söz
aldım. Genel Kurulu saygıyla selamlıyorum. 
Değerli
milletvekilleri, yapılan düzenlemeyle 6446 sayılı Elektrik Piyasası Kanunu’nda
değişiklik yapılması öngörülmektedir. Takip edebildiğimiz kadarıyla, tasarının
Komisyona sevk edilen ilk hâlinde elektrik piyasasıyla ilgili çok sayıda
değişiklik öngörülmekteydi. Yapılan tartışmalar sonrası bu maddelerin bir kısmı
tasarıdan çıkarıldı ancak daha sonra 112 ve 113’üncü maddelerle bu kanuna dair
yeni maddeler ihdas edildi. Buradaki temel sorun, bu maddelere konu olan
düzenlemelerin Plan ve Bütçe Komisyonunun ihtisas alanına girmediği hâlde apar
topar o Komisyondan geçirilmesi durumudur. 
Değerli
milletvekilleri, torba tasarıların en temelde yarattığı sorun, ilgili ihtisas
komisyonlarında görüşülmeyen düzenlemelerin çoğunluk tahakkümü nedeniyle
geçirilmesi ve uygulamada bu düzenlemelerin çok sayıda problem yarattığı
gerçekliğidir. Dolayısıyla bu düzenlemenin ilgili ihtisas komisyonunda
görüşülmek üzere tasarıdan çıkarılmasını önermekteyiz. 
Değerli
milletvekilleri, şimdi, konu enerji piyasası kanunu olunca halkın en temel
gider kalemlerinden birisi olan elektrik faturaları meselesine özellikle
değinmek istiyorum. Bakınız, dikkatinizi bir konu üzerine çekmek isterim. Bir
elektrik faturasının yüzde 51’i yani yaklaşık yarısı tüketilen enerji
bedeliyken kalan yarısı ise devletin çeşitli adlar altında halktan tahsil
ettiği vergi kalemlerinden oluşmaktadır. Bu vergi kalemleri ise bir elektrik
faturasında şu adlar altında tahsil edilmektedir: Kayıp kaçak bedeli, dağıtım
bedeli, perakende satış bedeli, iletim bedeli, sayaç okuma bedeli, Enerji Fonu,
TRT payı, tüketim vergisi, KDV. 
Değerli milletvekilleri,
şimdi, bu vergi kalemlerinden de açıkça gördüğümüz gibi, halkın en temel
tüketim ihtiyaçlarından birisi olan elektrikte bile vergi üstüne vergi
bindirilmekte, halk ağır vergileri âdeta zorla ödemeye mecbur bırakılmaktadır. 
Elektrikte
dağıtım şirketlerinin kayrıldığı, faturanın ise doğrudan ve dolaylı yöntemlerle
yurttaşlara yüklendiği çeşitli manipülatif yöntemlerle kurgulanan sistem,
yurttaşlara ne yazık ki katmerli yük olarak geri dönmektedir. Kayıp ve kaçak
enerji bedelleri faturalarda âdeta gizlenip üzerleri örtülünce, yurttaşların
hukuki yollara başvurma ve dava açma hakları da ellerinden alınmaktadır. 
Diğer taraftan,
dağıtım şirketlerini sürekli yükseltilen hedefleri doğrultusunda tahsilatına
devam ettikleri kayıp ve kaçak enerji üzerinden fonladıkları yetmezmiş gibi,
“genel aydınlatma bedeli” adı altında da kamu üzerinden dağıtım şirketlerine
kaynak aktarımı yapılmaktadır. 
Sayın Başkan,
değerli milletvekilleri; Türkiye Büyük Millet Meclisinde kabul edilen Üretim
Reform Paketi’yle elektrik faturalarından kesilen TRT payı sanayici patronlar
için kaldırılırken, yoksul yurttaşlar TRT payı ödemeye devam edeceklerdir. 
17 Haziran
2016’da yürürlüğe giren yeni yasayla elektrikte kayıp kaçak bedeli dâhil birçok
vergi gizlenirken, faturalara “dağıtım” adı altında büyük yük bindirilmiştir.
Faturalara yansıtılan “dağıtım” adı altındaki bedel, elektrik abonesinin
tükettiği enerji bedelinin yarısını aşmaktadır. Örneğin, gelen bir faturada 72
liralık enerji bedeline 36 lira gibi yüksek bir dağıtım bedeli yansıtılmasının
gerekçesi mutlaka yurttaşa, kamuoyuna açıklanmalıdır. 
Değerli
milletvekilleri, elektrik enerjisi arzının kamusal bir hizmet olduğu dikkate
alınarak günübirlik siyasal çıkarlardan ve siyasetçi-yandaş ilişkisinden uzak
bir anlayışla ve tamamen kamu yararı gözetilerek yönetilmesi gerekmektedir.
Sanayicilere olduğu kadar, ağır vergi yükleri altında her geçen gün daha da
yoksullaştırılan, giderek geleceğe ilişkin umutları azalan ve sesini duyurmak
için herhangi bir örgütlü yapıya sahip olmayan geniş halk kesimlerini de
koruyacak bir politika geliştirilmeli, elektrik enerjisi hizmetini alanlara
yapılan mağduriyetlere son verilmelidir diyor, bu duygularla tekrar hepinizi
saygıyla selamlıyorum. (HDP sıralarından alkışlar) 
BAŞKAN –
Teşekkür ederim Sayın Dora. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 113’üncü
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Bülent Kuşoğlu Bihlun
Tamaylıgil Mehmet Bekaroğlu
 Ankara İstanbul İstanbul
 Lale Karabıyık Musa
Çam Mahmut Tanal
 Bursa İzmir İstanbul
MADDE 113- 6446
sayılı Kanunun geçici 6 ncı maddesinin birinci fıkrasının ikinci cümlesinde yer
alan “iki yıla kadar” ibaresi “dört yıla kadar” ibaresi şeklinde
değiştirilmiştir.
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkan.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (İstanbul) – Katılmıyoruz Sayın Başkan.
BAŞKAN - Önerge
üzerinde İstanbul Milletvekili Sayın Mahmut Tanal konuşacaklar.
Buyurun Sayın
Tanal. (CHP sıralarından alkışlar)
MAHMUT TANAL
(İstanbul) – Sayın Başkan, değerli milletvekilleri; hepinizi saygıyla
selamlıyorum.
Konuşacağım
konu, değerli arkadaşlar, bu tasarıyla getirilen tütüncülükle ilgili, tütünle
ilgili. Burada bu maddede ne var mesela? Maddeyi aynen okuyorum ben size:
“Tütün ve Alkol Piyasası Düzenleme Kurumundan yetki belgesi almadan veya
bildirimde bulunmadan tütün ticareti yapanlar ile ticari amaçla; makaron veya
yaprak sigara kâğıdını, içine kıyılmış tütün, parçalanmış tütün ya da tütün
harici herhangi bir madde doldurulmuş olarak satanlara, satışa arz edenlere,
bulunduran ve nakledenlere üç yıldan altı yıla kadar hapis cezası verilir.” 
Şimdi, içimizde
hukukçu arkadaşlarımız var, suçta ve cezada orantılılık ilkesi deriz. Mesela,
uyuşturucu madde kullanmak veya bulundurma suçunun cezası da Sayın Başkan, üç
yıl ile yedi buçuk yıl arası, burada da yine taban ceza üç yılla başlıyor. Yani
siz sarmalık bir sigarayı bulundurursanız verilecek ceza üç yıldır ve bunun
karşılığında siz uyuşturucu madde kullanmazsanız, bulundurursanız Sayın Bakanım
-tabii, Spor Bakanının aynı zamanda Anayasa’nın 58’inci maddesi uyarınca
gençliği uyuşturucudan koruması gerekiyor- burada uyuşturucunun cezası üç yıl.
Bir sigaralık tütün buldu üstünde yani tütün sigarası, üç yıl değerli hocam, üç
yıl, sarmalık. Bunun neresinde vicdan, neresinde adalet, neresinde hukuk var
arkadaşlar? Bir tütün sigarası ya. 
Ben size diğer
suçlarla karşılaştırayım. Göçmen kaçakçılığında, insan kaçıracaksınız, cezası
bir sigaralıktan daha düşük. İki: İntihara yönlendireceksiniz, cezası daha
düşük. Eziyet edeceksiniz, cezası daha düşük. Tehdit ve şantajı
kullanacaksınız, daha düşük. Siyasi hakları kullanmaktan mahrum edeceksiniz,
cezası daha düşük. 
ORHAN DELİGÖZ
(Erzurum) – Ama kaçakçılık, nihayetinde kaçakçılık…
MAHMUT TANAL
(Devamla) – Arkadaşlar, siz bu tütüne, bu bir sarmalık tütüne bu cezayı niçin
getiriyorsunuz? 
ERKAN AYDIN
(Bursa) – Kimin için?
MAHMUT TANAL
(Devamla) – Kimin için? Şirketler için. 2010 yılında bu tütünün ve bu
sigaraların, yabancı sigaraların vergisini yüzde 80’e çıkardılar, vatandaş buna
yönlendi. Yurt dışındaki bu yabancı sigaraların vergisi yüzde 35, yüzde 40
Sayın Başkan. 
Sayın Bakan,
yani, siz madem bununla mücadele etmek istiyorsunuz… Vallahi arkadaşlar, Allah
sizin çocuklarınızın başına getirmesin. Eğer bu sigara, bir tane sigara bir
çocuğunuzun üzerinde yakalanırsa alacağınız ceza bu ve bu cezada, aynı zamanda
seçenekli yaptırımlar arasında hükmün açıklanması dahi uygulanamıyor. Mesela,
eğer uyuşturucu madde bulundurulursa cumhuriyet savcısı davanın açılmasını beş
yıl erteleyebiliyor ama bir sigara üzerinde bulunursa cumhuriyet savcısının
kamu davasını erteleme yetkisi yok arkadaşlar. Yani, bunu ben Mahmut Tanal,
Cumhuriyet Halk Partisi, muhalefet partisi söylediğimiz için karşı çıkmayın.
Elinizi vicdanınıza koyun, daha treni kaçırmış değiliz. Gayet rahat, bu madde
tekrar tekririmüzakereyle gözden geçirilebilir ve bu anlamda sizin
vicdanlarınıza sesleniyorum: İçimizdeki hukukçu arkadaşlarımızın isyan etmesi
lazım, isyan! 
BURCU KÖKSAL
(Afyonkarahisar) – Hukukçu mantığıyla bakın. 
MAHMUT TANAL
(Devamla) – İsyan etmesi lazım. Bunun siyaseti yok. Göçmen kaçakçısı insan
kaçıracak, verilecek olan ceza bir sigarayla aynı ya.
ERKAN AYDIN (Bursa)
– Philip Morris’e mi kıyak?
BURCU KÖKSAL
(Afyonkarahisar) – Kıyak Amerika’ya. 
MAHMUT TANAL
(Devamla) – Onun için, benim sizden istirhamım, ne olur treni kaçırmamışken bu
maddeyi tekrar gözden geçilerek cezayı orantılı, ölçülü, Ceza Kanunu’ndaki
diğer yaptırımlarla bağlantıyı, uyumu sağlayarak yapmamız lazım. Aksi takdirde
bu yasa yine, tekrar önümüze gelecek yani kanun koyucunun, daha doğrusu
parlamenterlerin, bizim “Ya, bir daha gelsin.” deme gibi bir lüksümüz yok,
insanları mağdur etmeye hakkımız yok, yargıyı meşgul etmeye hakkımız yok,
adliyeyi meşgul etmeye hakkımız yok. Bu anlamda yol da yakınken bu yoldan
dönmenizi istirham ediyorum. 
Hepinize selam
ve saygılarımı iletiyorum. (CHP sıralarından alkışlar) 
BAŞKAN –
Teşekkür ederim Sayın Tanal.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 113’üncü maddesinde geçen “beş yıla
kadar” ibaresinin “2020 yılı sonuna kadar” şeklinde değiştirilmesini arz ve
teklif ederiz.
 Mustafa Kalaycı Erkan
Haberal Fahrettin Oğuz Tor
 Konya Ankara Kahramanmaraş
 Zihni Açba Ahmet
Selim Yurdakul Baki Şimşek
 Sakarya Antalya Mersin
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılmıyoruz Sayın Başkan.
BAŞKAN – Önerge
üzerinde Mersin Milletvekili Sayın Baki Şimşek konuşacaklar. 
Buyurun Sayın
Şimşek. (MHP sıralarından alkışlar)
BAKİ ŞİMŞEK
(Mersin) – Sayın Başkan, değerli milletvekilleri; 502 sıra sayılı Kanun
Tasarısı’nın 113’üncü maddesinde verdiğimiz önerge üzerinde Milliyetçi Hareket
Partisi Grubu adına söz almış bulunmaktayım. Bu vesileyle yüce Meclisi saygıyla
selamlıyorum.
Değerli
milletvekilleri, genel aydınlatma giderleri, 6446 sayılı Elektrik Piyasası
Kanunu’na eklenen geçici madde kapsamında 31/12/2017 tarihine kadar Enerji ve
Tabii Kaynaklar Bakanlığı bütçesine konulacak ödenekten ve ilgili belediyeler
ile il özel idarelerinin genel bütçe vergi gelirleri payından karşılanmaktadır.
6446 sayılı Kanun’a eklenmesi öngörülen ek maddeyle söz konusu uygulamanın
devamı sağlanmaktadır. Maddeyle, halkın ücretsiz kullanımına açık ve kamuya ait
park, bahçe, tarihî ve ören yerleri ile trafik lambaları genel aydınlatma
tanımından çıkarılmakta ve buraların aydınlatma giderlerinin artık genel
bütçeden değil, belediyeler ile ilgili kuruluşlar tarafından ödenmesi, sınır
aydınlatmalarının İçişleri Bakanlığı tarafından ödenmesi ve ibadethanelerin
genel aydınlatmasının da Diyanet İşleri Başkanlığı tarafından karşılanması
düzenlenmiştir. TEDAŞ genel aydınlatma kapsamında elektrik enerjisini TETAŞ’tan
tedarik ederek ilgili abonelere fatura edecek ve söz konusu bedellerin bir
kısmı Bakanlık bütçesine konulacak ödenekten ve maddede belirtilen oranlarla
ilgili belediye ve il özel idarelerinin genel bütçe vergi gelirleri payından
karşılanacaktır. 
Burada
belki büyükşehir belediyeleri bu ücretleri ödeyebilecektir. Yalnız, ilçe
belediyelerinin sokak aydınlatma paralarını ödeyebilmesi çok mümkün
görülmemektedir. Şu anda genel bütçeden bu sokak aydınlatma giderlerinin
ödendiği bilinmektedir. 
Ben
buradan soruyorum yetkililere, Hükûmete soruyorum: Acaba bu sokak
aydınlatmalarında kullanılan elektriği nasıl tespit ediyorsunuz? Direklerde ya
da sokak başlarında konulan saatler mi var? Yoksa kaçak elektriğin bir kısmı da
buralara yüklenerek genel bütçeden mi ödenmektedir? Bu mutlaka tekrar gözden
geçirilmeli ya da ilçe belediyelerine güneş enerjisi santralleri kurulmasıyla
ilgili prosedür farklı bir şekilde değerlendirilerek ilçe belediyelerinin sokak
aydınlatmalarını kendi imkânlarıyla yapabilmesi sağlanmalıdır. 
Yoksa
-geçtiğimiz yıl birçok kez dile getirdiğimiz konu- güneş enerjisi santralleri
kuruldu, lisanssız olarak 1 megavatlık santrallere izin verildi ve Türkiye bir
enerji çöplüğüne dönüştü. Birer megavatlık santraller birkaç kilometre
aralıklarla kuruldu ve çok sayıda yüksek gerilim hatları, bağlantı hatları ve
çevre kirliliği birçok bölgede; Türkiye’nin her yerinde, yol boyu gittiğimiz
zaman şu anda güneş enerjisi santralleri görmekteyiz. Bu yanlıştan dönüldü şu
anda, toplu olarak güneş enerjisi santrallerine izin veriliyor ama geçmişte yapılan
hatanın maalesef tedavisi mümkün değil. 
Elektrikle
ilgili vatandaşlarımızın en büyük sorunu elektrik kesintileri. Bugün
Türkiye’nin her yerinde, 81 ilin tamamında sık sık elektrik kesintileri
yaşanmaktadır. Özelleştirme yapılmış, firmalar gerekli yatırımı yapmamış.
Vatandaşın elektriğini, suyunu karşılamak devletin görevidir. Müteahhit bina
yapıyor, elektrik abonesi olacak, Enerjisa diyor ki: “Trafonu koyarsan abone
olabilirsin.” Müteahhit trafo koyacak, trafo koyacak bir yer yok. İmar planında
bitişikte bir yeşil alan ya da trafo alanı konulmamışsa müteahhit trafoyu
koyacak yer bulamıyor. Devletin görevi, vatandaşın elektriğini vatandaşın
ayağına götürmektir. Maalesef sistem düzgün işlemiyor ve vatandaş sürekli
mağdur oluyor. Onun için, daha köklü bir planlama yapmamız lazım.
Yani ben seçim
bölgem olan Mersin’de kafamı kaldırdığım zaman, etrafıma bir baktığım zaman 10
tane yüksek gerilim hattı geçiyor. Bazen öyle şeylerle karşılaşıyoruz ki aynı
arazinin içerisinden 2 tane enerji hattı geçiyor. Hem vatandaşın arazisini kat
irtifakıyla, irtifak hakkıyla ya da kamulaştırmayla kullanılamaz hâle
getiriyorsunuz hem de çevre kirliliği ve görüntü kirliliğine sebebiyet
veriyorsunuz. Bunlarla ilgili daha doğru düzgün planlamaların yapılması lazım,
Türkiye’nin doğru düzgün bir enerji politikasının olması lazım.
Eğer
2017 yılında biz vatandaşın evindeki lambayı yakamıyorsak, hafta sonları, her
hafta sekiz on saat -pazar günleri, cumartesi günleri- elektrik kesintisi
yapıyorsak bizim enerji politikamızın doğru olduğunu söylememiz mümkün değil.
Bu kadar baraj yaptık, bu kadar termik santral yaptık, bu kadar doğal gazdan
dönüşüm yaptık diyoruz, Güney Afrika’dan kömür getirip termik santralde
elektrik enerjisi üretiyoruz ama maalesef hâlâ Türkiye’nin enerji ihtiyacını karşılayamıyoruz.
Bu
duygu ve düşüncelerle yüce heyetinizi saygıyla selamlıyorum. (MHP sıralarından
alkışlar)
BAŞKAN
– Teşekkür ederim Sayın Şimşek. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Sayın
milletvekilleri, 114’üncü maddede üç adet önerge vardır, önergelerden ikisi
aynı mahiyettedir, birlikte işleme alacağım.
Önergeleri
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 114’üncü maddesinin tasarı metninden
çıkarılmasını arz ve teklif ederiz.
 Erol Dora Dilek
Öcalan Mahmut Toğrul
 Mardin Şanlıurfa Gaziantep
 Feleknas Uca Mehmet
Ali Aslan
 Diyarbakır Batman

Aynı mahiyetteki
diğer önergenin imza sahipleri:
 Baki Şimşek Mehmet
Günal Erkan Haberal
 Mersin Antalya Ankara
 Mehmet Parsak Mehmet
Necmettin Ahrazoğlu Kamil Aydın
 Afyonkarahisar Hatay Erzurum
BAŞKAN – Aynı
mahiyetteki önergelere Komisyon katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkan.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılmıyoruz Sayın Başkan.
BAŞKAN – Aynı
mahiyetteki önergelerden bir tanesinin gerekçesini okutuyorum: 
Gerekçe: 
Yapılan
düzenlemeyle Türkiye Demiryolu Ulaştırmasının Serbestleştirilmesi Hakkında
Kanun’da değişiklik yapılmıştır. Bu düzenleme de -5, 40, 41’inci maddeler gibi-
Plan ve Bütçe Komisyonunun ihtisas alanına girmediği gibi Komisyonda
düzenlemeye ilişkin tatmin edici bilgiler verilmemiştir. Bu düzenlemenin
detaylı incelenmesi, düzenlemeden etkilenecek kişilerin Komisyona davet
edilerek teknik bir çalışma yapılması için, maddenin Ulaştırma Komisyonuna sevk
edilmesi için tasarı metninden çıkarılmasını öngörmekteyiz.
BAŞKAN – Aynı
mahiyetteki diğer önerge üzerinde Erzurum Milletvekili Sayın Kamil Aydın
konuşacaklar.
Buyurun Sayın
Aydın. (MHP sıralarından alkışlar) 
KAMİL AYDIN
(Erzurum) – Sayın Başkan, değerli milletvekilleri; Milliyetçi Hareket Partisi
adına ilgili önerge hakkında konuşmak üzere söz almış bulunmaktayım. Gecenin bu
saatinde yüce heyetinizi saygıyla selamlıyorum.
Bugün Komisyon
çalışmalarımız da bir taraftan –Bütçe Komisyonu çalışmalarımız- devam etti. En
önemli başlıklarımızdan Savunma Bakanlığı bütçesi çalışmaları vardı ama orada,
özellikle 15 Temmuz sonrası kurumsal bir hedef hâline gelen Türk Silahlı
Kuvvetlerinin içinde olduğu birtakım sorunları detaylı bir şekilde konuşma
fırsatı çok fazla bulamadık. Onun için ben bunu bir fırsat bilerek gündüz ifade
etmeye fırsat bulamadığım bir iki şeyden bahsetmek istiyorum. 
Malumunuz, 15
Temmuz adi bir kumpas ve saldırıydı ve Türk Silahlı Kuvvetleri içerisinde mikro
bir grup tarafından -bugün Bakan Bey’in açıkladığı rakamlar ışığında- 8.500
civarında bir personel tarafından planlanıp eyleme dönüştürülen bir darbe
girişiminden geçtik. Allah’a şükür, çok sağ bir şekilde ülkemizi ve göz
bebeğimiz, iki bin iki yüz yılın üzerinde geçmişi olan kurumumuzu da bu pisliğe
bulaştırmadan bugünlere geldik. Fakat, tabii, bunun tortuları, bunun kurum
içerisinde yarattığı travmalar hâlâ geçerliliğini korumaktadır. 
Bu anlamda,
özellikle hem kurum içerisinde oluşan bu sosyal ve mesleki travmanın üstesinden
gelme adına hem de gerçekten bugüne kadar birikmiş sorunların çözümü adına bir
iki şeyi gündeme almakta yarar var. Ben, öncelikle, bir kesimini bu kısa sürede
ifade etmek isteyeceğim. Ülkemizin bulunduğu bu kritik dönemde, özellikle Türk
Silahlı Kuvvetlerindeki astsubaylar, emeklileri ve aileleri huzursuzdur.
Seçimler öncesi Sayın Başbakanın “Astsubayların intibakları yapılıp
tazminatları verilecek, sorunları çözülecek.” sözüne rağmen intibakları
dışında, verilen sözlerin pek de tutulmadığı şeklinde bize bilgiler
ulaşmaktadır. 
Şimdi, gerçekten
Türk Silahlı Kuvvetlerinin asıl yükünü taşıyan bu kardeşlerimizin sıkıntıları
çok da öyle hani ağır şeyler değil, zor şeyler değil; çok rahat bir şekilde,
eğer bir çözücü, bir yardım edici irade konulursa halledilecek meselelerden
oluşmaktadır. Bunların başında, özellikle 6 farklı kalem adı altında diğer ordu
mensuplarına ödenen tazminatların bunlara da ödenmesi ve bunların da
emekliliklerine yansıması konusunda bir talepleri var. Nedir bunlar? İşte,
emekli olmaya pek cesaret edemiyorlar çünkü emekli olduklarında… Aslında, bu
bütün kolluk kuvvetlerinin genel bir sıkıntısı; bir polis kardeşi olarak bunu
ben biliyorum, bire bir yaşadım ağabeyimde. Gerçekten, çalışırken aldıkları
maaşın neredeyse yarı yarıya düştüğünü görüyoruz emekli olduklarında; bunun
için, nasıl emekli olacaklarının düşüncesi içerisindeler. 
Bir diğer şey,
meslek yüksekokul mezunu bir astsubay, ataması yapılırken, 657’ye tabi diğer
memurlarda 9’a 2 başlangıç noktası tespit edilirken bunlarda niyeyse 9’a 1’den
başlatılıyor. Bu da onların çok önemli bir talebi. Yani, neden? Hadi, pozitif
ayrımcılık yapmıyoruz, bari, hiç değilse haklarının gasbına ortak olmayalım.
Diğer önemli bir
şey, yine baktığımız zaman, efendim, astsubayların bazıları gerçekten çok
sofistike meslekleri icra ediyorlar aynı zamanda, Hava Kuvvetlerinde olsun,
Kara Kuvvetlerinde olsun. Emekli olduktan sonra ikinci bir iş yapma ihtiyacı
duyduklarında askerdeki o yeterli oldukları uzmanlık alanlarıyla ilgili
herhangi bir sertifika, herhangi bir referans mektubu dahi verilmiyor. Yani,
iyi bir uçak teknisyeni, iyi bir tank teknisyeni ama bunu icra etmek için
emeklilik sonrası bir özel sektöre başvurduğunda bu konuda kurumsal bir
sahiplenme, onun uzmanlığını tescil edecek bir referans maalesef yok.
Şimdi, burada
gerçekten eğri oturup doğru konuşalım. Halisdemir ismini hepimiz biliyoruz
değil mi? 15 Temmuzun simge ismi, Allah gani gani rahmet eylesin; şahsına,
bütün şehitlerimize rahmet diliyoruz, Allah mekânlarını cennet eylesin.
(Mikrofon
otomatik cihaz tarafından kapatıldı) 
KAMİL AYDIN
(Devamla) – Sayın Başkan…
BAŞKAN –
Buyurun, bir dakika daha süre veriyorum Sayın Aydın.
KAMİL AYDIN
(Devamla) – Teşekkür ederim Sayın Başkan.
Şimdi, Ömer
Halisdemir’in hemen hemen her ilde anıtları, heykelleri yapıldı, anısına
birtakım şeyler yapıldı ama ne olur unutmayalım, onun manevi hatırasına saygı
babından, o bir astsubaydı, onun şahsında -gerçekten çok Ömer Halisdemirler
var, çok Ömer Halisdemir olmaya namzet bu teşkilat içerisinde kardeşlerimiz
var- bunların ne olur bu isteklerine kulak kabartalım ve sorunlarını çözelim diyorum.
Gecenin bu
saatinde yüce heyetinizi saygıyla selamlıyorum. (MHP sıralarından alkışlar) 
BAŞKAN –
Teşekkür ederim Sayın Aydın. 
Aynı mahiyetteki
önergeleri oylarınıza sunuyorum: Kabul edenler…
BAKİ ŞİMŞEK
(Mersin) – Karar yeter sayısı istiyoruz Sayın Başkan. 
BAŞKAN – Biraz
geç kaldınız, bir sonrakinde…
Kabul
etmeyenler… 
BAKİ ŞİMŞEK
(Mersin) – “Kabul edenler” demediniz ki Sayın Başkan.
MEHMET GÜNAL
(Antalya) – Daha oylamaya sunmadınız ki Başkan.
BAŞKAN – Kabul
edilmemiştir.
BAKİ ŞİMŞEK
(Mersin) – Daha oylamayı başlatmadınız. 
BAŞKAN – Ama
“Kabul edenler” dedikten sonra ayağa kalktınız Sayın Şimşek.
MEHMET GÜNAL
(Antalya) – Ondan önce kalktı, bekledi, siz bakmadınız. 
BAŞKAN – Lütfen…

Bakın, Engin
Altay önceden tedbir alıyor, güzel bir örnek veriyor karar yeter sayısı
isterken.
ERHAN USTA
(Samsun) – Yapmayın böyle!
BAKİ ŞİMŞEK
(Mersin) – Bunları yazıyoruz Sayın Başkan. 
MEHMET GÜNAL
(Antalya) – Bir dakika önce kalktı, bekledi, siz bakmayınca tekrar kalktı Sayın
Başkan. 
BAŞKAN –
Söyleyebilir, ben duyarım o zaman. 
Bir dahaki
sefere istersiniz. 
Diğer önergeyi
okutuyorum…
MEHMET GÜNAL
(Antalya) – Bu önergenin sonunda istiyoruz, şimdiden söyleyeyim de. 
BAŞKAN – Yine
erken oldu, biraz sonra... Ben soracağım size. 
ERHAN USTA
(Samsun) – Keyfinize göre yürütüyorsunuz, helal olsun! 
BAŞKAN – Sizinle
polemiğe girmeyeceğim Sayın Usta, hiç zorlamayın. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 114’üncü
maddesinin aşağıdaki şekilde değiştirilmesini arz ve teklif ederiz. 
Saygılarımızla. 
 Bihlun Tamaylıgil Bülent
Kuşoğlu Lale Karabıyık
 İstanbul Ankara Bursa
 Mehmet Bekaroğlu Musa
Çam Barış Yarkadaş
 İstanbul İzmir İstanbul

MADDE 114 -
24/4/2013 tarihli ve 6461 sayılı Türkiye Demiryolu Ulaştırmasının
Serbestleştirilmesi Hakkında Kanunun geçici 3 üncü maddesinin birinci
fıkrasında yer alan "beşinci yılın yıl sonuyla" ifadesi "2020
yılı sonuyla” şeklinde, “Bakım ve onarım" ifadesi "İşletme"
şeklinde değiştirilmiştir
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan. 
BAŞKAN – Önerge
üzerinde İstanbul Milletvekili Sayın Barış Yarkadaş konuşacak. 
Buyurun Sayın
Yarkadaş. (CHP sıralarından alkışlar) 
BARIŞ YARKADAŞ
(İstanbul) – Sayın Başkan, Değerli Genel Kurul; TCDD yatırımlarının finansmanı
ve işletme açıklarının hazine tarafından karşılanmasına ilişkin sürenin 2020
yılı sonuna kadar uzatılmasını öngören madde üzerinde söz almış bulunmaktayım. 
Görülüyor ki
Haydarpaşa Garı’nın arazisini yandaşlara peşkeş çekmek için bu tarihî binayı
çürümeye terk edenlerin yanlışları sürüyor ve bu yanlışların bedeli de yine
yoksul halkımıza ödetilmek isteniyor. Bu maddenin aslında özeti budur. Eğer siz
Haydarpaşa Garı gibi tarihî binaları çürümeye terk etmemiş olsaydınız bugün
Türkiye Cumhuriyeti Devlet Demiryollarının finansmanı için de bu tür maddeleri
“torba” adı altında aslında çorba yasalarla çıkartmaya çalışmazdınız. 
İktidarın ne
yazık ki yanlışları sadece “torba yasa” adı altında çorba yasalar çıkartmakla
bitmiyor. Bakın, 24 Kasıma çok az bir süre kaldı. 24 Kasım Öğretmenler Günü
yaklaşırken Millî Eğitim Bakanlığı 8 Kasım tarihinde yayınladığı bir genelgede
24 Kasımda neler yapılacağını anlatıyor. Ama o genelgeye baktığınızda her şey
sıralanırken Atatürk’ün adı dahi geçmiyor ve aynı yanlış yine Millî Eğitim
Bakanlığının kamu spotunda da devam ediyor. Bugün yayınlanmaya başlanan kamu
spotunda Mustafa Kemal Atatürk’ün yani Başöğretmenimizin bir saniye görüntüsü
dahi yer almıyor. Bunun NATO’da Atatürk’e yönelik saldırıdan Allah aşkına
söyler misiniz ne farkı var? 
AYŞE SULA
KÖSEOĞLU (Trabzon) - Olur mu öyle şey ya! Abartmayın! Olur mu öyle şey ya!
BARIŞ YARKADAŞ
(Devamla) - Onlar da Atatürk’ü hedef hâline getiriyor, Millî Eğitim Bakanlığı
da Atatürk’ün adını silerek bir anlamda zihinlerden çıkartmaya, silmeye
çalışıyor. O yüzden diyorum ki: Millî Eğitim Bakanlığı bu yanlıştan bir an önce
dönmeli ve NATO’da yapılanın tekrarına düşmemelidir. Atatürk’ten korkmayın,
Atatürk bu ülkenin çimentosudur, herkesi bir arada tutacak millî bir değerdir,
önemli bir değerdir. Ülkemizin kurucusudur ve Başöğretmenimizdir. 24 Kasımı
kutlarken Atatürk’ü yok saymak Atatürk’e karşı saygısızlıktır, bu ülkenin
kurucu liderine saygısızlıktır. Bu saygısızlığı hiçbir şekilde kabul etmiyoruz.
(CHP sıralarından alkışlar)
AYŞE SULA
KÖSEOĞLU (Trabzon) - Hâlâ Atatürk üzerinden rant elde etmeye çalışıyorsunuz.
Düşün artık Atatürk’ün yakasından ya! Düşün Atatürk’ün yakasından ya! Nedir bu
ya!
BARIŞ YARKADAŞ
(Devamla) – Yanlışlarınız ne yazık ki bunlarla sınırlı değil. Bakın bugün elimize
ulaşan bir habere göre Silivri Cezaevinde tutuklu bulunan Habertürk gazetesi
editörü Oğuz Usluer’in saçları bir genelgeye dayanılarak zorla kesildi. Elâzığ
Cezaevinde hak gasplarına karşı açlık grevi yapan tutukluların süresi yirminci
güne ulaştı. Bafra T Tipi Cezaevinde günlerdir gazete ve dergi verilmiyor.
Gelin bu uygulamalardan vazgeçin. Bunlar 12 Eylül artığı uygulamalardır. 12
Eylülle güya hesaplaştığını söyleyenler ne yazık ki bu uygulamalarla Kenan
Evren’in sıkı bir takipçisi olduklarını da göstermişlerdir. 
Sorunlar sadece
cezaevleriyle sınırlı değil, yargı da aynı durumda. Bakın, dün hem bir gazeteci
hem de bir milletvekili olarak bir utanç davasına tanık oldum. Cumhuriyet
gazetesinin internet sitesinin sorumlu Müdürü Oğuz Güven hiçbir suçu olmadığı
hâlde Twitter’da sadece elli iki saniye kalan bir haberden dolayı üç yıl hapis
cezasına çarptırıldı ve Oğuz Güven tam iki buçuk yıl önce paylaştığı, hakkında
herhangi bir soruşturma açılmamış, kovuşturma yürütülmemiş bir röportajı
paylaştığı için Türk Ceza Kanunu’nun tüm maddeleri ayaklar altına alınarak üç
yıl hapis cezasına çarptırıldı. 
Talimatla
verilen bu kararlar yargının sefaletidir. Hâkimin elli iki saniyede okuduğu bu
karar aslında adaleti yerle bir etmiş, hukuku çürütmüş ve hukuku biçmiştir.
Sırf muhalif oldukları için yandaş medya tarafından hedef gösterilen ve ağır
hapis cezalarına çarptırılan bu gazeteciler ülkenin tarihine altın harflerle
yazılacaktır ama o kararları verdirtenler, talimatla karar aldırtanlar,
talimatla aldıkları kararları uygulayanlar ise tarihin çöplüğündeki yerini
derhâl alacaktır.
Saygılar
sunuyorum, iyi akşamlar diliyorum. (CHP sıralarından alkışlar)
BAŞKAN
– Teşekkür ederim. 
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Yarkadaş’ın konuşmasında “Kamu spotunda, bugün
dönmeye başlayan kamu spotunda Atatürk yoktur.” dedikten sonra bunu NATO’daki
olaya benzeştirmesi, aynı sınıfa koyması çirkin bir eleştiridir; şiddetle telin
ediyoruz. (AK PARTİ sıralarından alkışlar) 
BAŞKAN
– Teşekkür ederim. 
SEBAHATTİN
KARAKELLE (Erzincan) – Aynen öyle. 
AYŞE
SULA KÖSEOĞLU (Trabzon) – Aynen, kınıyoruz. 
SEBAHATTİN
KARAKELLE (Erzincan) – Saygısızca bir eleştiri.
BAŞKAN
– Önergeyi oylarınıza sunacağım…
MEHMET
GÜNAL (Antalya) – Karar yeter sayısı istiyorum peşin peşin.
BAŞKAN
- …ve karar yeter sayısı arayacağım. Tam zamanında! 
Önergeyi
kabul edenler… Önergeyi kabul etmeyenler… 
Peki,
kâtip üyeler arasında anlaşmazlık olduğundan elektronik cihazla oylama
yapacağız.
Oylama
için üç dakika süre veriyorum ve süreyi başlatıyorum.
(Elektronik
cihazla oylamaya başlandı) 
ENGİN ALTAY
(İstanbul) – Pusulaları kontrol edin.
BURCU KÖKSAL
(Afyonkarahisar) – Evet, pusulalar kontrol edilsin.
(Elektronik
cihazla oylamaya devam edildi)
BAŞKAN – Karar
yeter sayısı vardır, önerge reddedilmiştir, kabul edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
ENGİN ALTAY
(İstanbul) – Sayın Başkan…
BAŞKAN – Buyurun
Sayın Altay.
ENGİN ALTAY
(İstanbul) – Biraz önce, oylamadan önce, grubumuza mensup İstanbul
Milletvekilimiz Barış Yarkadaş’ın yaptığı konuşmadan sonra AK PARTİ Grup Başkan
Vekili Naci Bostancı ayağa kalkmak suretiyle söz alarak milletvekilimizin
yaptığı konuşmayla ilgili “çirkin” nitelemesinde bulunmak suretiyle
milletvekilimize sataşmış olmaktadır. Bu sebeple söz talep ediyoruz efendim.
SEBAHATTİN
KARAKELLE (Erzincan) – Çirkinliğin de ötesinde bir konuşmaydı, yanlış.
MEHMET NACİ
BOSTANCI (Amasya) – Yapılan benzetme çirkin bir benzetmedir. NATO’daki…
ENGİN ALTAY
(İstanbul) – O sana göre öyle canım.
MEHMET NACİ
BOSTANCI (Amasya) – Hayır, bana göre değil, her aklı başındaki insana göre
öyledir Engin Bey.
SEBAHATTİN
KARAKELLE (Erzincan) – Bu ağır bir benzetmedir.
MEHMET NACİ
BOSTANCI (Amasya) – NATO’daki durum ile kamu spotunu mukayese ediyorsunuz.
Dilin bir ayarı var.
AYŞE SULA
KÖSEOĞLU (Trabzon) – Kesinlikle.
ALİM TUNÇ (Uşak)
– Çirkin benzetmedir, doğru.
BAŞKAN – Sayın
milletvekilleri, bir dakika, sakin olun.
ENGİN ALTAY
(İstanbul) – Efendim, bu…
MEHMET NACİ
BOSTANCI (Amasya) – Buradan gelip her türlü eleştiriyi yapabilirsiniz ama dilin
adabına dikkat edeceğiz Engin Bey.
ENGİN ALTAY
(İstanbul) – Sen adabına dikkat et Sayın Bostancı.
MEHMET NACİ
BOSTANCI (Amasya) – Edeceğiz, herkes edecek.
BAŞKAN – Sayın milletvekilleri,
bir dakika…
ENGİN ALTAY
(İstanbul) – Milletvekilimizin söylediği, bu ifadeyle kamuoyunda da ayrıca
yanlış algılanabilir. Milletvekilimizin meramını bu sataşmadan kaynaklı olarak
izah etmesi gerekir.
SEBAHATTİN
KARAKELLE (Erzincan) – Meramı belli, NATO’daki gibi düşünüyor.
MEHMET NACİ
BOSTANCI (Amasya) – Meramını anlatacaksa yerinden anlatabilir.
ENGİN ALTAY
(İstanbul) – Ne demek canım?
BAŞKAN – İzah
edecekse yerinden bir dakika süre vereyim.
ENGİN ALTAY
(İstanbul) – Efendim, bu bir sataşmadır, söz talep ediyoruz. Allah Allah!
BAŞKAN –
Bağırmayın! Bağırmayın!
MUSTAFA ELİTAŞ
(Kayseri) – Sayın Başkan, “yerinden sataşma” diyor.
AYŞE SULA
KÖSEOĞLU (Trabzon) – Biz meramını anladık, biz onun meramını anladık.
MUSTAFA ELİTAŞ
(Kayseri) – Sayın Başkan, “sataşma yerinden” diyor. Bu, sataşma değil.
BAŞKAN – Şimdi
“İzah etmek istiyor.” dediniz.
ENGİN ALTAY
(İstanbul) – “Sataşma var.” dedim ben. 
BAŞKAN – Şimdi,
birinci cümlenizde…
ENGİN ALTAY
(İstanbul) – Sonra Bostancı yeniden müdahale edince…
BAŞKAN – Sayın
Altay, bakın, sakin sakin konuşuyorum.
ENGİN ALTAY
(İstanbul) – Konuşalım.
BAŞKAN – Önce
dediniz ki: “Sataşma var.”
ENGİN ALTAY
(İstanbul) – Evet, var.
BAŞKAN – Sonra
Sayın Bostancı dedi ki: “Ben bu ‘çirkin’ lafını benzetmesi için kullandım.”
ENGİN ALTAY
(İstanbul) – Evet.
BAŞKAN – Ondan
sonra siz dediniz ki: “Kamuoyunda böyle bir algı oluşabilir. İzah etmek
istiyor.” Karar verin.
MEHMET NACİ
BOSTANCI (Amasya) – “Meramını anlatmak istiyor.” dedi.
MUSTAFA ELİTAŞ
(Kayseri) – Yerinden konuşsun o zaman.
ENGİN ALTAY
(İstanbul) – Efendim, sakin sakin konuşalım.
BAŞKAN – Tamam.
ENGİN ALTAY
(İstanbul) – Ben dedim ki: “Bir sataşma var.”
BAŞKAN – Önce
öyle söylediniz.
ENGİN ALTAY
(İstanbul) – Evet, arkasındayım sözümün. Sonra, ilaveten, Sayın Bostancı
yeniden bu benzetmeyle ilgili olarak yeni bir değerlendirme yapınca bu da izaha
muhtaçtır. Dolayısıyla sataşma var, artı Bostancı’nın son açıklamasından sonra,
Barış Yarkadaş’ın söyledikleri Barış’ı o anda dinlemeyen ahali açısından farklı
değerlendirilebilir.
HALİL ETYEMEZ
(Konya) – “Ahali” ne demek ya? “Ahali” nedir?
ENGİN ALTAY
(İstanbul) – Dolayısıyla hem sataşma durumu var hem izah durumu var.
BAŞKAN – Hem
izahat durumu var. Önce bir sataşmadan söz vereyim, sonra bir dakika yerinden
açıklama veririm. 
ENGİN ALTAY
(İstanbul) – Evet, önce sataşma, sonra istemiyoruz efendim, sataşmadan… 
BAŞKAN – Buyurun
Sayın Yarkadaş. (CHP sıralarından alkışlar) 
VII.- SATAŞMALARA İLİŞKİN KONUŞMALAR (Devam)
5.- İstanbul Milletvekili Barış Yarkadaş’ın, Amasya
Milletvekili Mehmet Naci Bostancı’nın yerinden sarf ettiği bazı ifadeleri
sırasında şahsına sataşması nedeniyle konuşması
BARIŞ YARKADAŞ
(İstanbul) – Değerli üyeler, ortada bir çirkinlik varsa bu çirkinlik, Mustafa
Kemal Atatürk’ün adını yok saymak, onu hafızalardan silmeye çalışmaktır. (CHP
sıralarından alkışlar)
SEBAHATTİN
KARAKELLE (Erzincan) – O senin kendi düşüncen.
BARIŞ YARKADAŞ
(Devamla) – Eğer Millî Eğitim Bakanlığı Mustafa Kemal Atatürk’ü kamu spotunda
bir saniye dahi göstermiyorsa, çirkinlik arayanlar, dönüp Millî Eğitim
Bakanlığının spotuna bakmalıdır; çirkinlik arayanlar, Millî Eğitim Bakanlığının
8 Kasım tarihli genelgesinde 24 Kasım Öğretmenler Günü’nün nasıl kutlanacağını
anlatırken Başöğretmen Atatürk’ün adını tek kelime dahi geçirmemektir;
çirkinlik arayanlar, önce kendi iktidarlarının ne yaptığına baksınlar, acaba
benim bu durum tespitim mi çirkinlik yoksa yapılan mı çirkinlik ona bir karar
versinler.
AYŞE SULA
KÖSEOĞLU (Trabzon) – Ya, arkadaşlar, ne zaman bıkacaksınız bu Atatürk’ün
arkasına sığınmaktan? Bırakın artık yakasını ya! Bırakın adamı…
BARIŞ YARKADAŞ
(Devamla) – “Laf olsun, torba dolsun; CHP’nin her söylediğine karşı çıkalım.”
diye alınan sözler burada toplumu meşgul etmekten başka hiçbir işe yaramıyor. 
AYŞE SULA
KÖSEOĞLU (Trabzon) – Başka bir sermayeniz yok, sadece Atatürk’ü
kullanıyorsunuz, yapmayın!
BARIŞ YARKADAŞ
(Devamla) – Ben sayın grup başkan vekilinden bana sataşma yerine, Sayın Bakanı
arayıp “Efendim, siz nasıl bu yanlışı yaparsınız? Biz son on-on beş gündür
Atatürkçüyüz. Bu yanlıştan bir an önce dönün.” demesini beklerdim. 
AYŞE SULA
KÖSEOĞLU (Trabzon) – Biz Atatürk’ü istismar etmiyoruz, gerektiği yerde
hatırlarız.
BARIŞ YARKADAŞ
(Devamla) – Ama belli ki Atatürkçülük politikası hâlâ içselleştirilememiş;
içselleştirilemediği için Millî Eğitim Bakanlığının bürokratları da son on beş
yıllık politika doğrultusunda hem genelge yayınlıyor hem de bir yandan da
çektikleri kamu spotunda Mustafa Kemal Atatürk’e, o yüce insana bir saniye dahi
yer vermiyor. Ben eğer bunu Meclis kürsüsünden anlatmayacaksam, bu çirkinliği
tarihe geçirmeyeceksem, benim burada, Mustafa Kemal Atatürk’ün partisinin bir
milletvekili olarak bu sıralarda oturmaya bir saniye dahi hakkım yoktur.
Teşekkür ederim.
MEHMET NACİ
BOSTANCI (Amasya) – Sayın Başkanım…
BAŞKAN – Sayın
Bostancı, buyurun.
AYŞE SULA
KÖSEOĞLU (Trabzon) – Atatürkçü olmak, Atatürk’ü muasır medeniyetler seviyesine
çıkarmakla olur ama Atatürk’ü kullanmakla değil.
BAŞKAN – Sayın
Köseoğlu, lütfen…
Buyurun, sizi
dinliyorum Sayın Bostancı.
MEHMET NACİ
BOSTANCI (Amasya) – Sayın Başkanım, Millî Eğitim Bakanlığının kamu spotunu
hazırlama biçiminden hareketle, Atatürk’ü unutturmaya çalıştığımız, tarihten
silmeye çalıştığımız eleştirisi bir kere yakışıksız bir eleştiridir. 
İkincisi: Benim
itiraz ettiğim, bize bir eleştiri yapılabilir ama siz, NATO’daki olay ile Millî
Eğitim Bakanlığının kamu spotunu aynı kefeye koyarsanız, bu, işte kabul
edilemez, yakışıksız ve çirkin bir eleştiridir. Benim söylediğim bu.
BAŞKAN – Evet.
MEHMET NACİ
BOSTANCI (Amasya) - Diyebilirsiniz ki: “Kamu spotunda yer alması gerekir.” Bu
sizin görüşünüz. Buna dayalı olarak bir eleştiri de dile getirebilirsiniz ama
bu benzetmeyi yapamazsınız. (AK PARTİ sıralarından alkışlar)
AYŞE SULA
KÖSEOĞLU (Trabzon) – Aynen. 
BAŞKAN –
Teşekkür ederim.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/884) ve İstanbul
Milletvekili Mehmet Akif Hamzaçebi'nin 6306 Sayılı "Afet Riski Altındaki
Alanların Dönüştürülmesi Hakkında Kanun", 2981 Sayılı "İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı
İmar Kanununun Bir Maddesinin Değiştirilmesi Hakkında Kanun" ve 4706
Sayılı "Hazineye Ait Taşınmaz Malların Değerlendirilmesi ve Katma Değer
Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN – Sayın
milletvekilleri, 115’inci maddede ikisi aynı olmak üzere üç adet milletvekili
vardır.
ENGİN ALTAY
(İstanbul) – Önerge… Sayın Başkan, belli ki yorulmuşsunuz. Bir ara verin
efendim, bir dinlenin, bir çay için. Yani dil sürçmeleri başladı, o bakımdan
dedim.
BAŞKAN – Yok,
yok vermeyeceğim ara, iyiyim, iyiyim.
AYŞE SULA
KÖSEOĞLU (Trabzon) – Başkanım yorulmaz.
BAŞKAN - Üç adet
önerge vardır, aykırılık sırasına göre okutuyorum.
Aynı mahiyetteki
önergeleri birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 115'inci maddesinin tasarı metninden
çıkarılmasını arz ve teklif ederiz.
 Erol Dora Dilek
Öcalan Mahmut Toğrul
 Mardin Şanlıurfa Gaziantep
 Mehmet Ali Aslan Feleknas
Uca
 Batman Diyarbakır
Aynı mahiyetteki
diğer önergenin imza sahipleri: 
 Erhan Usta Baki
Şimşek Mehmet Parsak
 Samsun Mersin Afyonkarahisar
 Mehmet Necmettin Ahrazoğlu Mehmet
Günal Erkan Haberal
 Hatay Antalya Ankara
BAŞKAN – Aynı
mahiyetteki önergelere Komisyon katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim.
MAHMUT TOĞRUL
(Gaziantep) – Gerekçe…
BAŞKAN – Aynı
mahiyetteki önergenin ilkinin gerekçesini okutuyorum:
Gerekçe:
Yapılan
düzenlemeyle Türkiye Demiryolu Ulaştırmasının Serbestleştirilmesi Hakkında
Kanunda değişiklik yapılmıştır. Bu düzenlemede 5, 40, 41 ve 114’üncü maddeler Plan
ve Bütçe Komisyonunun ihtisas alanına girmediği gibi, Komisyonda düzenlemeye
ilişkin tatmin edici bilgiler verilmemiştir. Bu düzenlemenin detaylı
incelenmesi, düzenlemeden etkilenecek kişilerin Komisyona davet edilerek teknik
bir çalışma yapılması için maddenin Ulaştırma Komisyonuna sevk edilmesi için
tasarı metninden çıkarılmasını öngörmekteyiz.
BAŞKAN – Aynı
mahiyetteki önergelerin son konuşmacısı Hatay Milletvekili Sayın Mehmet
Necmettin Ahrazoğlu olacak.
Buyurun Sayın
Ahrazoğlu. (MHP sıralarından alkışlar) 
MEHMET NECMETTİN
AHRAZOĞLU (Hatay) – Sayın Başkan, değerli milletvekilleri; günün bu ilk
saatlerinde hepinizi saygıyla selamlıyorum. 
502 sıra sayılı
torba Kanun Tasarısı’nın 115’inci maddesi üzerinde Milliyetçi Hareket Partisi
Grubu adına vermiş olduğumuz önergeyle ilgili söz almış bulunuyorum.
Sözlerime
başlamadan önce, Milliyetçi Hareket Partisinin kurucu Genel Başkanı, Türk
milliyetçiliği fikriyatını siyasi sisteme dâhil eden, Türk dünyasının şahsına
“Başbuğ” unvanını layık gördüğü, Ahmet Yesevi Hazretlerinin kutlu düşüncesini,
Yunus’un sevgi anlayışını, Anadolu’nun fethini gerçekleştiren alperenlerin
ruhunu, Atatürk'ün "Ne Mutlu Türk’üm diyene” veciz sözünü Türk gençliğinin
ülkü edinmesini sağlayarak milyonlarca milliyetçi, ülkücü Türk gencinin
yetişmesini sağlamış, Türk dünyasının Başbuğu ve Başbuğ’umuz rahmetli Alparslan
Türkeş Bey'i doğumunun 100’üncü yılında rahmetle yâd ediyorum, ruhu şad, mekânı
cennet olsun.
23 Kasım 1970
tarihinde yani bundan kırk yedi yıl önce Ankara Teknik Öğretmen Okulunda
okuyan, Beşevler’de işkenceyle solcular, komünistler tarafından katledilen
Ertuğrul Dursun Önkuzu’nun da ruhu şad, mekânı cennet olsun ve şahsında tüm
ülkücü şehitleri minnetle yâd ediyorum. 
Ayrıca, 24 Kasım
Öğretmenler Günü’nü kutluyor, başta Gazi Mustafa Kemal Atatürk olmak üzere tüm
öğretmenlerimizi ve vatan uğrunda canlarını seve seve veren ve ahirete intikal
etmiş öğretmenlerimizi de minnetle yâd ediyorum. 
Değerli
milletvekilleri, son yıllarda sıklıkla getirilen ve AK PARTİ’nin klasiği hâline
gelen torba yasalar, yasama faaliyetlerinin düzensiz, eksik bir yapıda
yürütülmesine neden olmakta, yasama kalitesini maalesef bozmaktadır.
Kanun
tasarısında yer alan maddelerin pek çoğunun ayrı bir kanun düzenlemesi şeklinde
kendi ihtisas komisyonlarında değerlendirilmesi gerekirken torba kanunun içine
alınmıştır.
Kanun
tasarısının 115’inci maddesinde 6461 sayılı Türkiye Demiryolu Ulaştırmasının
Serbestleştirilmesi Hakkında Kanun’un “Türkiye Cumhuriyeti Devlet Demiryolları
Taşımacılık A.Ş.’nin desteklenmesi” başlıklı geçici 4’üncü maddesinde
değişiklik yapılarak Türkiye Cumhuriyeti Devlet Demiryolları Taşımacılık
A.Ş.’nin doğrudan kamu hizmeti yükümlüsü olarak öngörülen süresinin 31/12/2020
tarihine kadar uzatılması istenmektedir.
Geçici 4’üncü
maddeyle, Türkiye Cumhuriyeti Devlet Demiryolları Taşımacılık A.Ş.’nin yatırım
programlarında yer alan yatırımlarının finansmanı, işletme bütçesinde yer alan
finansman açıkları, fiilî finansman açığı ile işletme bütçesinde öngörülen
arasındaki fark, sermayesine mahsuben Türkiye Cumhuriyeti Devlet Demiryolları
tarafından karşılanması, kanunun kabul tarihi olan 24/4/2013 tarihinden beş yıl
sonra, 2018 yılında son bulacağı için, 2020 yılına uzatılması amaçlanmaktadır.
Yani işin özü, şirket zarar ediyorsa bu zararın 2020 yılına kadar devlet
tarafından karşılanması amaçlanmaktadır. Diğer bir değişiklik de kamu hizmeti
yükümlülüğünün 2020 yılına kadar devamını sağlamaktır. 
Değerli
milletvekilleri, 502 sayılı Kanun Tasarısı’yla 60’ın üzerinde kanunda
değişikliğe gidilmektedir. Asıl yapılmak istenen bu tasarıyla, bütçe
açıklarının kapatılması amacıyla bazı vergi oranlarında değişikliğe
gidilmesidir. İşçiden, memurdan hatta işsizlerden dolaylı olarak alınan
vergiler artırılmakta ancak kamuda tasarrufu sağlayacak, üretimi artıracak
tedbirler maalesef yoktur. Başta GSM operatörleri olmak üzere, bazı şirketlerin
borçlarına af ve vade uzatımı varken çiftçiye, memura, emekliye, esnafa nefes
aldıracak hiçbir madde bu kanun tasarısında yer almamaktadır diyor, yüce
heyetinizi saygıyla selamlıyorum. (MHP sıralarından alkışlar)
BAŞKAN –
Teşekkür ederim Sayın Ahrazoğlu. 
Aynı mahiyetteki
önergeleri oylarınıza sunuyorum: Kabul edenler… Kabul etmeyenler… Önergeler
kabul edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 115’inci
maddesinin aşağıdaki şekilde değiştirilmesini arz ve teklif ederiz. 
Saygılarımızla. 
 Mehmet Bekaroğlu  Bihlun
Tamaylıgil  Lale Karabıyık
 İstanbul İstanbul
 Bursa
 Bülent Kuşoğlu  Musa
Çam Haydar Akar
 Ankara  İzmir
 Kocaeli 
Madde 115 –
24/4/2013 tarihli ve 6461 sayılı Türkiye Demiryolu Ulaştırmasının
Serbestleştirilmesi Hakkında Kanun’un geçici 4’üncü maddesinin birinci
fıkrasında yer alan “beşinci yılın yıl sonuyla” ibaresi “2020 yılı sonuyla”
şeklinde ve ikinci fıkrasında yer alan “beş yıl süreyle” ibaresi “31/12/2020
tarihine kadar” şeklinde değiştirilmiştir. 
BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkan. 
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkanım. 
BAŞKAN – Önerge
üzerinde Kocaeli Milletvekili Sayın Haydar Akar konuşacak. 
Buyurun
Sayın Akar. (CHP sıralarından alkışlar)
HAYDAR AKAR
(Kocaeli) – Sayın Başkan, değerli milletvekilleri; bu madde, TCDD’nin finansman
açıklarının ana sermayesinden karşılanmasıyla ilgili bir madde. Tabii, bu
maddeye neden ihtiyaç duyulmuştur? Şöyle TCDD’ye bir baktığınızda, bu ihtiyacın
ne kadar zorunlu olduğu çok açık ve net görülebilir. İnanın, Devlet
Demiryollarında yapılan tüm projeler Google haritası üzerinden çiziliyor yani
böyle, fizibilitesi yapılmadan, gelişigüzel, Google haritasının üzerinden
çiziliyor, sonra 1,5-2 milyarlık ihaleler 300-400 milyon liraya yapılıyor ve
ondan sonra da başımızı taşlara vuruyoruz “Niye bitmedi? Niye gerçekleşme yüzde
7’lerde? Ödenek bitti.” diyoruz. Buna en güzel örnek Bursa-Yenişehir hattı, daha
önce bunu anlatmıştım. Ama ben size hızlı tren hikâyesini bir anlatayım. 
“1.213
kilometre hızlı tren hattı yaptık.” diyorsunuz, her tarafta da böyle büyük
reklamlar yapıyorsunuz. Ya, Ankara-İstanbul arasını topluyorum, 400 küsur
kilometre; Polatlı-Konya arasını topluyorum, 200 küsur kilometre; bir türlü
1.213 kilometreyi bulamadım. Meğer 2’yle çarpıyormuşsunuz toplam rakamı, gidiş
geliş diye ayrı ayrı hesaplıyormuşsunuz, sonunda onu öğrendik. Bu da güzel bir
taktik aslında; aslında olmayan bir şeyi gösteriyorsunuz, yapıyorsunuz. Yol bir
kez gider ve tektir onun kilometresi, toplamda 684 kilometre hızlı tren hattı. 
Hızlı tren
projesi, hepinizin bildiği gibi, bir Oktay Vural projesidir aslında. Oktay
Vural’ın Ulaştırma Bakanlığı döneminde projelendirilmiştir, Faik Öztrak’ın 600
milyon euroluk İspanyol kredisiyle 2003’te temelini atmak size nasip olmuştur.
Aslında 2005’te bitirilecekti bu proje, Eskişehir hattı, 2009’da ancak
bitirebildiniz. Olsun, iyi bir şey, bitirilmiş olsun, bitirilmesi kötü bir şey değil.
Oradan bir
hikâye daha anlatayım ben size. İkinci etap yapıldı, Eskişehir-Köseköy etabı
-Pendik değil, Köseköy etabı- bir T26 Tüneli var orada. Bilir misiniz T26
Tüneli’ni? Bilirsiniz değil mi? 6,1 kilometre uzunluğundaki bu tünelin 600
metresinde “TBM” denilen makine battı. Bu makinenin fiyatı 33 milyon euro. Bu
makine kime ait biliyor musunuz? Bu milletin anasına küfreden Cengiz var ya,
onun makinesi. Çünkü yapılan analizlerde, zemin etütlerinde eksiklik olduğu
için veya zemin etütlerine uygun makine şartlarında ihale edilmediği için,
Cengiz’in elinde bu makine bulunduğu için buna uygun şartname hazırlandı ve 600
metreye gelince, TBM makinesi yerin dibine doğru gitmeye başlayınca durdu.
Sonra ne yaptılar biliyor musunuz? Bunun 49-50 milyon civarında bir masrafı
oldu, Cengiz bu parayı aldı oradan. Sonra, orada bir baypas hattı yapıldı 8
kilometrelik. Baypas hattını… Süleyman Kahraman Genel Müdür, “tape”lerde
vardır, o dönemin TÜRGEV Başkanıyla sürekli diyalog hâlindeydi. “Ne zaman
bitiyor ihale? Kim yapacak ihaleyi? Bize verecek misiniz?” hatta başka bir şey
daha söylüyor, biraz kızacaksınız ama bugün AKP Genel Başkanı olan kişi de o
ihalenin sonucunu bekliyor diye Süleyman Kahraman’a TÜRGEV Başkanı “tape”lerde
söylüyordu. Ve müjdeyi Süleyman Kahraman verdi o gün TÜRGEV Başkanına, ihale
onlarda kalmıştı. 
Şimdi,
arkadaşlar, bu hızlı trene baktığımızda Eskişehir’e kadar 200 kilometre okey,
Eskişehir’den sonra bu T26 Tüneli’nin olduğu yerde baypasla 30 kilometre hızla
gidiyoruz. Bir de Bilecik-Sapanca-Doğançay var ki eski konvansiyonel hat
kullanılıyor, 18 kilometrelik tünel yapılması gerekiyor, orada da 35
kilometreyle gidiyoruz. Sadece Köseköy-Derbent arasında 17-18 kilometrelik veya
20 kilometrelik bir alanı -Eskişehir’den sonra- 240 kilometre hızla gidebiliyoruz
ki İzmit’ten sonra da gidemiyoruz. Adı “yüksek” falan değil, adı “hızlı tren”
çünkü 250’nin üzerine çıkınca yüksek hızlı tren oluyor, onu da yutturdunuz bu
millete.
Şimdi,
arkadaşlar, Devlet Demiryollarının bu hâle gelmesinin tek nedeni, işte bu plansız,
programsız ve borçlanmayla yapılan işler. Biliyor musunuz bu Ankara-İstanbul
hızlı trenin maliyetinin yüzde 86’sı dış borçla karşılandı. TCDD borçlanamadığı
için Hazine onun adına borçlanıyor. Artık o imkân da ortadan kalktı, işte Sivas
hattı duruyor, işte tamamlanmayan hatlar hepimiz tarafından biliniyor.
ERKAN AYDIN
(Bursa) – Bursa hattı…
BURCU KÖKSAL
(Afyonkarahisar) – Afyon hattı da var. 
HAYDAR AKAR
(Devamla) – Bursa-Yenişehir’i bir sonraki konuşmamda anlatayım istersen, neler
olduğunu. Çok fazla zamanım kalmadı. 
Onun için,
Google’dan yapılan çalışmalar değil, projeler değil, adam gibi, düzgün projeler
yaparak, düzgün maliyetlendirerek ve ihaleleri de Devlet İhale Kanunu’nun açık
ihale şekline dönüştürerek yapmakta fayda var. İşte TCDD’yi 2 milyar zararla
aldınız, bugün 13,8 milyar zarara getirdiniz. Yük taşımacılığında yüzde 1’e
düştünüz, yolcu taşımacılığında da yüzde 4,3’tesiniz. Bu kafayla ne TCDD
kurtulur ne de Türkiye kurtulur diyor, hepinize sevgiler, saygılar sunuyorum.
(CHP sıralarından alkışlar) 
ENGİN ALTAY
(İstanbul) – Sayın Başkan, karar yeter sayısı istiyoruz.
BAŞKAN – Peki. 
Önergeyi
oylarınıza sunacağım ve karar yeter sayısı arayacağım. 
Kabul edenler…
Kabul etmeyenler…
Kâtip
üyeler arasında anlaşmazlık var, elektronik cihazla oylama yapalım. 
Oylama
için üç dakika süre veriyorum ve süreyi başlatıyorum. 
(Elektronik
cihazla oylama yapıldı)
BAŞKAN – Karar
yeter sayısı vardır, önerge kabul edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
116’ncı maddede
dört adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 116’ncı maddesinin tasarı metninden
çıkarılmasını arz ve teklif ederiz.
 Erol Dora  Dilek
Öcalan  Mahmut Toğrul
 Mardin  Şanlıurfa
 Gaziantep
 Mehmet Ali Aslan  Feleknas
Uca
 Batman Diyarbakır
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkan.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (İstanbul) – Katılmıyoruz Sayın Başkan.
BAŞKAN – Önerge
üzerinde Gaziantep Milletvekili Sayın Mahmut Toğrul konuşacak.
Buyurun Sayın
Toğrul. (HDP sıralarından alkışlar) 
MAHMUT TOĞRUL
(Gaziantep) – Sayın Başkan, değerli milletvekilleri; gecenin bu saatinde,
sabahın bu saatinde sizleri, hepinizi saygıyla selamlıyorum.
Değerli
arkadaşlar, dün ve bugün cumhuriyet tarihinin en kanlı katliamının davası
görülüyor Ankara’da, Ankara Gar patlamasının, 102 yurttaşımızı kaybettiğimiz
patlamanın duruşması görülüyor. Ve duruşmada, aslında birçok olayın polis
tarafından bilindiği bilgileri bir bir ortaya saçılıyor.
Bakın,
sanıklardan Suphi Alpfidan, katliam öncesinde Gaziantep’te, benim vekili
olduğum Antep’te 3 polis müdürüyle görüştüğünü söylüyor. Daha sonra, bu 3 polis
müdüründen birisi, maalesef, katlediliyor. O zaman gerekçesini şöyle açıkladı
Hükûmet: “IŞİD’in hücre evini tespit etmek amacıyla terör örgütü militanını
takip ederken başından vurularak, ağır yaralanarak yaşamını yitirmiştir.”
Hâlbuki bugünkü ifadede açığa çıkıyor ki tam öyle değil. Söz konusu polisimiz
Hüseyin Gümüş, katilin -kendisi de bir muhbir- evine gidiyor ama muhbir iki
taraflı çalıştığı için, hem IŞİD’e hem polise çalıştığı için maalesef,
polisimiz bu katilin evinde otururken yakın mesafeden katlediliyor. 
Değerli
arkadaşlar, hem Suphi Alpfidan hem Hanifi Çelik, ikisi polisle çalıştıklarını
ifade ediyorlar. Gaziantep Emniyet Müdürünün tüm bilgileri daha öncesinden
paylaştıklarını, bakın, bugün basına düşen ifadelerinde açık açık söylüyorlar.
Biz, öteden beri şunu söyledik: IŞİD belası ülkemiz için büyük bir tehdittir,
bugün de büyük bir tehdittir, yarın da büyük bir tehdittir. Bakın, Rakka’nın
düşmesinden sonra 900 üst düzey IŞİD militanının Türkiye’ye geçtiğini birçok
uluslararası kuruluş ifade ediyor.
NİHAT
ÖZTÜRK (Muğla) – Kim serbest bıraktı onları?
BAŞKAN
– Sayın milletvekilleri, lütfen… 
MAHMUT
TOĞRUL (Devamla) - Bunun üzerine, İçişleri Bakanlığı Türkiye’de 13 ili
tehlikeli iller olarak gösteriyor, bununla ilgili genelge gönderiyor, bilginiz
var mı? Bu kentlerden bir tanesi de Gaziantep. 
Değerli
arkadaşlar, yine Rakka’da Konya Belediyesine ait bir aracın bulunduğu tespit
ediliyor. Konya Belediyesi…
MEHMET
BABAOĞLU (Konya) – Yalan, yalan! 
ALİM
TUNÇ (Uşak) – Montaj, montaj!
MAHMUT
TOĞRUL (Devamla) – Dinlerseniz arkadaşlar… Çıkar, burada söylersiniz. 
MEHMET BABAOĞLU
(Konya) – Ne olduğu belli oldu, hâlâ yalan söylüyorsun! 
MAHMUT
TOĞRUL (Devamla) – Konya Belediyesi bu aracın daha önce ihale edilen bir araç
olabileceğini söylüyor. 
Değerli
arkadaşlar, Konya Belediyesi eski araçlarını kime ihale ettiğini bilmiyor mu?
Nasıl böyle bir açıklama yapabiliyor? Bunların hepsi gerçekten, önümüzdeki
süreçte çok ciddi sıkıntılar yaratacak olan meselelerdir. 
NİHAT ÖZTÜRK
(Muğla) - HDP’li belediyeler ne yapıyor, HDP’li belediyeler? Kendine bak sen!
MAHMUT TOĞRUL
(Devamla) - Eğer Diyarbakır İstasyon Meydanı’ndaki mitingimizde kendisini
patlatan şahıs, o olay araştırılmış olsaydı Suruç olmayacaktı. 
ABDULLAH BAŞÇI
(İstanbul) – Artık bitti. 
MAHMUT TOĞRUL
(Devamla) - Suruç araştırılmış olsaydı Ankara Gar patlaması olmayacaktı, Ankara
araştırılmış olsaydı Antep’teki düğün patlaması olmayacaktı. (AK PARTİ
sıralarından gürültüler)
ABDULLAH BAŞÇI
(İstanbul) – PKK yaptı.
MAHMUT TOĞRUL
(Devamla) - İstediğiniz kadar bağırabilirsiniz, size cevap vermiyorum.
SABRİ ÖZTÜRK
(Giresun) – Utanmadan konuşuyorsun!
BAŞKAN – Sayın
milletvekilleri…
MAHMUT TOĞRUL
(Devamla) – Bu olay, bugün hepimize, Ankara katliamı davasının özellikle
Hükûmet tarafından yakın olarak takip edilmesi gerçeğini bir kez daha
gösteriyor.
ABDULLAH BAŞÇI
(İstanbul) – Beraberdiniz, DEAŞ’la beraberdiniz!
MAHMUT TOĞRUL
(Devamla) - Bakın, eğer bu olayın üstüne gidemezsek yarın çok daha büyük
olaylarla karşı karşıya kalma durumumuz, riskimiz vardır. Ben bunu Genel
Kurulun bilgisine sunuyorum, ilgilileri buradan uyarma gereği duyuyorum ve…
NİHAT ÖZTÜRK
(Muğla) – Sen önce PKK’lıların cenazelerine gidenlere bak.
ABDULLAH BAŞÇI
(İstanbul) – Beraberdiniz…
MAHMUT TOĞRUL
(Devamla) – Ben IŞİD’den bahsediyorum, IŞİD’den. Siz de o zaman IŞİD’in
arkasında mı duruyorsunuz? (AK PARTİ sıralarından gürültüler)
Değerli
arkadaşlar…
ABDULLAH BAŞÇI
(İstanbul) - Beraberdiniz, DEAŞ’la beraberdiniz.
BAŞKAN – Sayın
milletvekilleri, hiçbir şey anlamıyoruz konuşmacıdan, lütfen…
NİHAT AKDOĞAN
(Hakkâri) – Sayın Başkan, müdahale edin.
MAHMUT TOĞRUL
(Devamla) – Sayın Başkan, müdahale etmiyorsunuz ama konuşuyorlar buradan.
BAŞKAN – Sayın
Toğrul, lütfen…
MAHMUT TOĞRUL
(Devamla) – Burada, biz çıkıp gerçekleri uyardığımız için…
(Mikrofon
otomatik cihaz tarafından kapatıldı)
MAHMUT TOĞRUL
(Devamla) - …sizin bundan ders almanız lazım diyor, saygılar sunuyorum. (HDP
sıralarından alkışlar) 
BEHÇET YILDIRIM
(Adıyaman) – Müdahale edin Sayın Başkan.
BAŞKAN – Aşağı
mı ineyim kürsüden yani?
MEHMET NACİ
BOSTANCI (Amasya) - Sayın Başkan…
BAŞKAN – Sayın
Bostancı…
MEHMET NACİ
BOSTANCI (Amasya) - Sayın Başkanım, Konya Belediyesine dolayısıyla siyasi
olarak AK PARTİ’ye yönelik açık bir sataşma oldu. Bu çerçevede söz talep
ediyorum.
MAHMUT TOĞRUL
(Gaziantep) – Basında olanları söyledim Sayın Bostancı.
BAŞKAN – Buyurun
Sayın Bostancı, iki dakika. (AK PARTİ sıralarından alkışlar) 
VII.- SATAŞMALARA İLİŞKİN KONUŞMALAR (Devam)
6.- Amasya Milletvekili Mehmet Naci Bostancı’nın,
Gaziantep Milletvekili Mahmut Toğrul’un 502 sıra sayılı Kanun Tasarısı’nın
116’ncı maddesiyle ilgili önerge üzerinde yaptığı konuşması sırasında Adalet ve
Kalkınma Partisine sataşması nedeniyle konuşması
MEHMET NACİ
BOSTANCI (Amasya) - Sayın Başkanım, değerli arkadaşlar; bu daha önce de gündeme
gelmişti, Konya Belediyesinin açıklaması var. Açıklamada bunun açık bir
fotomontaj olduğu, esasen mevcut durumda, dijital ortamda bu tür montajların ne
kadar kolaylıkla yapılabildiğini herkes bilir. Bunu ifade etti Konya
Belediyesi. Ayrıca, envanterinde böyle bir araç olmadığını da ifade etti. 
MAHMUT TOĞRUL
(Gaziantep) – İlk açıklaması öyle değildi Sayın Başkan. 
MEHMET NACİ
BOSTANCI (Devamla) – Dolayısıyla burada açıklama yapılmış, envanterde böyle bir
araç yok. Dijital mecralarda bu tür fotomontajlar mümkün. Şimdi kalkıp bunun
üzerinden bunu gündeme getirmek ve eleştirmek bence doğru bir tavır değil. 
İkincisi, şimdi,
bu DEAŞ dediğimiz terör örgütü kimin cebinden çıktı, o ayrı bir bahis;
Rakka’dan çıkarken YPG’yle anlaşarak çıktılar. Oradan nasıl çıktığını dünya
âlem biliyor. Problem şu… 
MUSTAFA ELİTAŞ
(Kayseri) – YPG kim?
MEHMET NACİ
BOSTANCI (Devamla) – YPG’nin kim olduğunu herkes biliyor, benim ayrıca
anlatmama gerek yok. YPG ve PKK kol kola. 
Bu DEAŞ
militanlarının esasen epey bir kısmı yabancı savaşçılardan oluşuyor. Bunlar da
çok çeşitli ülkelerden geldiler ve şimdi Rakka’dan çıkanlar muhtemelen yine
Avrupa’da ve dünyanın başka yerlerine, başka ülkelere dönecekler ve oraya terör
taşıyacaklar. Herkes tedbirini almaya çalışıyor, Türkiye de dâhil elbette. Ama
şimdi, Avrupa’ya ve başka yerlere bu DEAŞ terörü ihraç edilirken Rakka’daki
çıkışta kimlerin sorumluluğu var, buna herkes altını çizerek dikkat etsin.
Bundan sonra dökülecek kanın vebali de kimlerin omuzlarında olacak, o resim
geçmişe yönelik illiyet bağlarıyla çok açık bir resimdir. 
Bu durumu ifade
etmek için söz aldım. 
Teşekkür
ediyorum. (AK PARTİ sıralarından alkışlar) 
BAŞKAN –
Teşekkür ederim. 
MAHMUT TOĞRUL
(Gaziantep) – Sayın Başkan…
BAŞKAN – Sayın
Toğrul…
MAHMUT TOĞRUL
(Gaziantep) – Sayın Başkanım, ben konuşmamda, bakın, 2 IŞİD militanının verdiği
ifadeden bahsettim. 
BAŞKAN – Evet. 
MAHMUT TOĞRUL
(Gaziantep) – Benim Hükûmetimi uyarmak, benim yaşadığım ülkeyi uyarmak… (AK
PARTİ sıralarından gürültüler)
BAŞKAN – Ben
sizi dinliyorum Sayın Toğrul. Lütfen…
MAHMUT TOĞRUL
(Gaziantep) – Sayın Başkan…
BAŞKAN – Ben
dinliyorum sizi. 
MAHMUT TOĞRUL
(Gaziantep) – …benim yaşadığım ülkenin güvenliğini uyarmak benim görevimdir.
Şimdi, dolayısıyla Sayın Başkanın kalkıp… YPG ile IŞİD’in nasıl, ne yaptığını
ben burada ifade etmedim. Dolayısıyla kalkıp bunun üzerinden cevap verilmesi…
Hüseyin Gümüş’ün nasıl öldürüldüğüne cevap verin arkadaşlar. Madem, Sayın
Başkan, cevap verdiriyorsunuz…
BAŞKAN – Tamam,
kayıtlara geçmiştir, teşekkür ederim.
MAHMUT TOĞRUL (Gaziantep)
– …Hüseyin Gümüş nasıl öldü, buna cevap verin. (AK PARTİ sıralarından
gürültüler) 
BAŞKAN –
Kayıtlara geçti Sayın Toğrul, tamam, teşekkür ederim, lütfen.
MAHMUT TOĞRUL
(Gaziantep) – Nasıl emniyetin müdürleriyle görüştüklerini ve buna rağmen şehit
olduğunu açıklasınlar.
BAŞKAN – Tamam,
hepsi kayıtlara geçti.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/884) ve İstanbul
Milletvekili Mehmet Akif Hamzaçebi'nin 6306 Sayılı "Afet Riski Altındaki
Alanların Dönüştürülmesi Hakkında Kanun", 2981 Sayılı "İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı
İmar Kanununun Bir Maddesinin Değiştirilmesi Hakkında Kanun" ve 4706
Sayılı "Hazineye Ait Taşınmaz Malların Değerlendirilmesi ve Katma Değer
Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
MEHMET NACİ
BOSTANCI (Amasya) – Sayın Başkanım…
BAŞKAN – Sayın
Bostancı…
MEHMET NACİ
BOSTANCI (Amasya) – Ben burada cevap verirken Sayın Toğrul Rakka’dan çıkıştan,
DEAŞ’ın çıkışından bahsetti. Ben de onun sözleri üzerine zaten Rakka’dan hangi
şartlarda çıktı, buna dikkat çekmek istedim. Bunu böyle konuşmama sebep olan
bizatihi kendi açıklamalarıdır.
Teşekkür
ediyorum.
BAŞKAN – Tamam,
siz de konuştunuz, siz de konuştunuz, tutanaklara geçti.
MAHMUT TOĞRUL
(Gaziantep) – Sayın Başkan, Rakka’dan çıkmış olabilirler ama Türkiye’ye giriş
yaptıklarına dair önemli kuruluşlar açıklama yaptılar. Peki, bizim sınırlarımız
yolgeçen hanı mıdır? Bunlar nasıl buraya geçebiliyor? 900 IŞİD militanı
geçerken sınır görevlilerimiz ne yapıyor?
NİHAT ÖZTÜRK
(Muğla) – PKK’ya bir baksana sen, PKK’lılara baksana.
BAŞKAN – Bakın,
bizim tartışmamız şu anda ne IŞİD ne DEAŞ, lütfen. Gündemimize hâkimiz ve
işlemimize devam ediyoruz.
MAHMUT TOĞRUL
(Gaziantep) – IŞİD’e bakmayalım mı, IŞİD’e bakmayalım mı? (AK PARTİ
sıralarından gürültüler) 
BAŞKAN – Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 116’ncı
maddesinde geçen “eklenmiştir” ifadesinin “ilave edilmiştir” şeklinde
değiştirilmesini arz ve teklif ederiz. 
Saygılarımızla. 
 Bülent Kuşoğlu Bihlun
Tamaylıgil Mehmet Bekaroğlu
 Ankara İstanbul İstanbul
 Lale Karabıyık Musa
Çam Sibel Özdemir
 Bursa İzmir İstanbul
BAŞKAN
– Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım. 
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılmıyoruz Sayın Başkan.
BAŞKAN – Önerge
üzerinde İstanbul Milletvekili Sayın Sibel Özdemir konuşacaklar.
Buyurun Sayın
Özdemir. (CHP sıralarından alkışlar)
SİBEL ÖZDEMİR
(İstanbul) – Teşekkür ederim Sayın Başkan.
Sayın Başkan,
değerli milletvekilleri; ben de 502 sıra sayılı Kanun Tasarısı’nın 116’ncı
maddesi üzerine vermiş olduğumuz önerge üzerine Cumhuriyet Halk Partisi
Grubumuz adına söz aldım.
Evet, değerli
milletvekilleri, gecenin geç saatinde ben de yüce heyetinizi saygıyla
selamlayarak görüşlerimi paylaşmak istiyorum. 
Benim üzerinde
söz aldığım 116’ncı maddede 6502 sayılı Tüketicinin Korunması Hakkında Kanun’un
77’nci maddesinde bir düzenlemeye gidilmiş ve kanun kapsamında verilen idari
para cezalarına ilişkin olarak uzlaşma olanağı sağlanmaktadır. Burada idari
para cezaları hakkında yargı kararlarıyla idarenin ihtilaf konusu olayda görüş
farklılığının olduğunun ileri sürülmesi durumunda ve Bakanlık bu maddeyle
düzenlenen hükümler çerçevesinde idari para cezası muhatabıyla uzlaşabilir.
Burada elbette öncelikli olan zaten bir refah kaybı içinde olan tüketicilerin
haklarının savunulması, hak kayıplarının olmaması, tüketicinin mağduriyetinin
olmaması ya da tüketiciyi zarara uğratan firmalara ceza indirimleri konusunda
hassas olunmasının göz önünde bulundurulması gerektiğini biz düşünüyoruz. 
Değerli
milletvekilleri, bugün söz almışken ben de son zamanlarda oldukça tartıştığımız
dış politikayla ilgili bazı görüşlerimi sizlerle paylaşmak istiyorum. Ülkemiz
dış politikada çok hareketli ve zor bir dönemden geçmektedir. Bu zor duruma
düşmemizi elbette sorgularken on beş yıldır ülkeyi tek başına yönetme yetkisine
sahip olan Adalet ve Kalkınma Partisi hükûmetlerinin uygulamış oldukları dış
politika, özellikle de son zamanlardaki, son yıllardaki tutarsızlıkları üzerine
değerlendirmede bulunmak istiyorum. 
Elbette
geçtiğimiz hafta yaşamış olduğumuz NATO tatbikatındaki durumu şiddetle
kınıyoruz, kabul edilemez bir durum ama burada bizim önerimiz elbette ki olayın
sadece bir özür olayıyla geçiştirilmemesi, tüm boyutlarıyla araştırılması ve
NATO’da benzer bir olayın tekrar yaşanmaması için Hükûmetin tüm haklarını kullanması
ve gerekli tüm diplomatik, akılcı girişimlerde bulunması çağrısında
bulunuyoruz. 
Bugün baktığımız
zaman, değerli milletvekilleri, uluslararası siyasi ve ekonomik ilişkilerde
çoklu oluşumlar, çoklu yapılar güç kazanmakta. Bu yapılarla karşılıklı güvene
dayalı stratejik ortaklıklarıyla birlikte hareket eden ülkeler de
güçlenmektedir ve bugünkü dünyada ülkemizin tek başına bağımsız bir güç odağı
olması bu yaşadığımız konjonktür gereği pek mümkün değil. İşte, bu gerçeklerden
hareketle ulusal stratejik devlet politikamız olan Avrupa Birliğine tam üyelik
yolunda hepimizin birlikte geçirdiği bir 2003-2006 süreci vardı. Burada
gerçekten bizler de muhalefet partisi olarak Adalet ve Kalkınma Partisinin bu
süreçteki reformlarına, bu Mecliste çıkarılmış olan yasalara büyük katkı
sağladık ve o süreçte gerçekten müzakere tarihi almak ve müzakerelere başlamak
önemli bir eşikti ve bu eşiği biz geçmiştik. Bu süreçle birlikte yatırımlarda,
ekonomide, ticarette bir ivme kazanmıştık. Ancak, geldiğimiz noktada bu kazanımlarımızı
heba ettik, uygulanan gerçekten başarısız, özellikle ekonomi politikaları ve
dış politika alanlarında. İşte işsizlik ve enflasyonda bugün geldiğimiz süreçte
tekrar çift hanelere ulaştık. Para birimimizin değer kaybı, yine yatırım ve
ekonomideki geriye gidiş süreci ve en önemlisi, bir orta gelir tuzağına
saplanmış durumdayız ve vatandaşlarımızın ve hepimizin bir refah kaybı söz
konusu. 
Bu ekonomik
geriye gidişle birlikte değerli milletvekilleri, maalesef, uluslararası
ilişkilerde de ülkemizin yeri ve rolü bir tartışma konusu oldu. İşte, Batı’yla
ittifak ve özellikle Avrupa Konseyi, Avrupa Birliği kurumlarıyla
ilişkilerimizde gerçekten köklü bir değişim yaşanmakta ve bir geriye gidiş
süreci yaşıyoruz. Burada, bizim hep birlikte gördüğümüz, Avrupa Birliği
ülkelerinde seçim kampanyaları döneminde aşırı milliyetçilik, İslam karşıtlığı,
İslamofobi gibi söylemler var. Ama burada bizim asıl eleştirdiğimiz, bu ulusal
stratejik hedeflerimize ulaşırken Adalet ve Kalkınma Partisi Hükûmetinin de
benzer şekilde, günübirlik, seçim dönemlerinde uygulamış oldukları siyasi,
bazen de kişisel çıkarlar uğruna bu stratejik hedeflerimizin zarara
uğratıldığını görüyoruz ve gerçekten Avrupa Birliği gibi hepimiz için önemli
kazanımlar gerektirecek üyelik sürecimizin zarar gördüğünü görüyoruz.
Başka
söyleyeceklerim de vardı ancak sürem sanırım bitti. Sadece belki izninizle
Sayın Başkan, şunu söyleyebilirim…
(Mikrofon
otomatik cihaz tarafından kapatıldı)
BAŞKAN –
Buyurun.
SİBEL ÖZDEMİR
(Devamla) – Geçen hafta, gerçekten dünkü konuşmamda da söyledim, Avrupa Birliği
Maliye Bakanları 2018 bütçe görüşmeleri toplantısı sonrası katılım öncesi mali
fonlarda bir kesintiye gittiler ve gerekçe olarak da hepimizin bildiği gibi
insan hakları, ifade, basın özgürlüğü, demokratik standartlardaki geriye
gidişimizi gerekçe gösterdiler. Bu noktada, elbette Avrupa Birliği ülkelerinin
sorumluluğu var ancak Hükûmet de bu kararı alacak olan son onaylama
mercisindeki Avrupa Parlamentosuyla burada bir müzakereye gitmeli, diplomatik
adımlar atmalı. Bizim, Parlamento olarak da Avrupa Parlamentosu üzerinde, bu
kararı onaylamaması noktasında bir kamuoyu oluşturmamız gerektiği çağrısında
bulunuyorum. 
Hepinize iyi
akşamlar diliyor ve yüce heyeti saygıyla selamlıyorum. (CHP sıralarından
alkışlar)
BAŞKAN – Teşekkür
ederim Sayın Özdemir.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
ENGİN ALTAY
(İstanbul) – Sayın Başkan, Sayın Elitaş ve arkadaşlarının verdiği önergeyi
okutmadan önce pek kısa bir açıklama talebim var efendim.
BAŞKAN – Peki. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 116’ncı maddesinde geçen “yüzde elliyi”
ibaresinin “yüzde otuz beşi” şeklinde değiştirilmesini arz ve teklif ederiz.
 Erkan Haberal Mustafa
Kalaycı Fahrettin Oğuz Tor
 Ankara Konya Kahramanmaraş
 Zihni Açba Mehmet
Günal Ahmet Selim Yurdakul
 Sakarya Antalya Antalya
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkan.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılmıyoruz Sayın Başkan.
BAŞKAN – Önerge
üzerinde Antalya Milletvekili Sayın Mehmet Günal konuşacaklar.
Buyurun Sayın
Günal. (MHP sıralarından alkışlar)
MEHMET GÜNAL
(Antalya) – Teşekkür ederim Sayın Başkan.
Değerli
milletvekilleri, az önce maddede konuşurken torbanın kalınlığını göstermiştim.
Şimdi -arkadaşlarımız, az önce Sayın Altay da ifade etti- bize bir önerge
geldi. Bakıyoruz yani “Yapılan yanlışları düzeltmek zorunda kalıyoruz.” diye
söylemiştim az önce aceleyle yapılan işlerde. Şimdi bunun başka bir örneği var:
Sayın Elitaş ve arkadaşları getirmiş, Meclis Başkanlığı da bunu kabul etmiş.
Yani bu şartlarda baktığımız zaman, hadi iyimser bakalım, 87’nci maddeye
baktığımız zaman “Bu kanun tasarısı veya teklifiyle ilişkisi bulunmayanlar
zaten kabul edilmez.” diyor ama hadi diğer fıkraya baktık, “Dolaylı olarak
ilişkisi var.” desek de bu fıkrada Komisyonun salt çoğunluğuyla bir şey gelmesi
gerek. 
ENGİN ALTAY
(İstanbul) – Evet, dördüncü fıkraya açık aykırı efendim. 
MEHMET GÜNAL
(Devamla) – Yani bir yanda, 68’inci maddeyle ilgili hiçbir şey yok, 77’yle
ilgili var, yeni bir madde ihdası. Bunun Komisyonda görüşülmesi lazım, yan
komisyonlardan yine görüş alınması lazım, tali komisyonlardan. Yani işte kanunu
bu şekliyle gecenin köründe getirip sonrasında da torbanın içine koyduğunuz
zaman maalesef böyle sıkıntıları oluyor. Evet, bu gerekli olabilir, arkadaşlar
gelir, konuşurlar, danışırlar, bakılır, hatta ilgili komisyonlardan da uzmanlık
görüşü alır. İcra ve İflas Kanunu’yla ilgili husus giriyor, başka bir şey
geliyor; burada tüketiciyle ilgili kanun var, genel hükümlere başka bir madde
ekleniyor. Dolayısıyla bunları yapmak doğru değil. Yani o komisyondan geçerken
eğer bir şey varsa, eklenmesi, komisyonda tartışılması gerekir, ilgili
komisyonlardan görüş alınması gerekir değerli arkadaşlar. Yani bu şartlarda bu
maddenin bu şekliyle görüşülmesi sağlıklı değil. Biraz sonra yine okunduğunda
arkadaşlarımız da görüş alacak. 
Değerli
arkadaşlar, az önce zamanım yetmediği için girmedim. Sayın Niyazi Nefi Kara
konuşurken Manavgat’taki betonlardan bahsetti ama Bakanımız değişti, Sayın Bak
bu konularda duyarlı bir arkadaşımız yani kendisine Hükûmeti temsilen burada
olduğu için… Adalet Bakanını, inşallah, yarın yakalarsak ona da söyleyeceğiz.
Antalya’nın Bakanı olarak Sayın Çavuşoğlu’na Komisyonda ilettik ama bir önlem
henüz alınmadı. Geçtiğimiz yıl içerisinde geldi, Manavgat’ın Ilıca Mahallesi
artık, eski beldesinde -İbrahim Bey var mı diye bakıyorum ama göremedim, onunla
konuşmuştuk Manavgatlı Vekilimiz olarak- bir cezaevi inşasına başlandı. Dedik
ki: “Burası turizm bölgesi, buraya başlamayın. Hemen olacaksa başka ilçelerimiz
var, daha ileride, geri planda yerler var.” dedik. Ama “Tamam.” demiştiler,
makul de karşılamıştılar ve o proje durmuştu geçen yıl konuştuğumuzda. Şimdi
baktık, apar topar plan tadilatı da gerçekleştirilmeden kazma vurmaya
başlamışlar. Orada insanlar sokağa çıkmaya başladı. Niye? Hemen turizm
bölgesinin içi. Ilıca beldemizi biliyorsunuz; daha önce belediyeydi, Side’yle
iç içe girmiş, şimdi mahalle hâline gelmiş yerlerden bir tanesi. 
Şimdi,
böyle aceleyle alınan kararların -aynen şimdi burada düzeltmekle olduğumuz
gibi- başka bir önerge içerisinde yine aynısı var. Bakın, hakem heyetiyle
ilgili var, şimdi arkadaşlarımız aynısını konuştular. Buraya bakıyoruz, sürekli
olarak yapılan yanlışları düzeltmekle uğraşıyoruz. 
Şimdi,
biz burada söylediğimizde dinleseniz, yaptığınız hatayı düzeltseniz de baştan
bunlarla uğraşmasak diyoruz. Maalesef bunlar dinlenmediği zaman gidiyor. Aynı
şeyleri defalarca gelip gelip düzeltmek zorunda… Ya mahkemeden dönüyor,
düzeltiyoruz veya fark ediliyor bir süre sonra veya birileri itiraz ediyor. 
Onu
yapacağımıza, burada oturup komisyonlardan gerekli görüşleri alsak, tali
komisyonların raporlarını beklesek, hemen on gün dolmadan “Efendim, görüş
bildirmediler.” deyip hazır matbu şey gibi yazı alacağımıza veya altı aydır hiç
toplanmayan bir komisyonun başkanı “Komisyonumuzun iş yoğunluğu var, ondan
toplanamadık.” diye hülle yazılar yazmak zorunda kalacağına oturup anlaşsak,
ülkemiz için gerekli olan eğer bir yapısal düzenleme varsa, mevzuat değişikliği
varsa, hepimiz bu ülke için çalıştığımıza göre ortak bir nokta bulabiliriz. O
zaman hem bu mesaiyi bu saate kadar boş yere harcamamış oluruz hem de
zamanımızı daha etkin bir şekilde kullanmış oluruz. 
Aksi
takdirde, bakın, her seferinde, her gelen önergede bakıyorum, aralardaki
düzeltmelerin tamamı daha önce yaptığımız eleştirilerin dikkate alınmamış
olmasından veya ilgili komisyonların görüşü alınmadan apar topar buraya
getirilmiş olmasından kaynaklanıyor. Maalesef çok nitelikli bir yasa yapım
sürecini işlettiğimiz söylenemez. 
Teşekkür
ediyor, saygılar sunuyorum. (MHP ve CHP sıralarından alkışlar)
BAŞKAN
– Teşekkür ederim Sayın Günal 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Buyurun
Sayın Altay. 
IV.- AÇIKLAMALAR (Devam)
32.- İstanbul Milletvekili Engin Altay’ın, yapıcı
muhalefet anlayışı içinde Anayasa’ya aykırı önerge verilmemesi konusunda
uyarıda bulunduğuna ilişkin açıklaması
ENGİN
ALTAY (İstanbul) – Teşekkür ederim Sayın Başkan. 
Biraz
sonra okutacağınız Kayseri Milletvekili Mustafa Elitaş’ın, İstanbul
Milletvekili Doğan Kubat’ın, Hatay Milletvekili Hacı Bayram Türkoğlu’nun,
Yalova Milletvekili Fikri Demirel’in, Yozgat Milletvekili Abdulkadir Akgül’ün,
sayın milletvekillerimizin verdiği önerge şüphesiz iyi niyetle verilmiş olmakla
birlikte bu önergeyi işleme almak suretiyle bir anayasal suç işlemenizi de
önlemek bakımından söz aldım, teşekkür ederim verdiğiniz için.
Durum şudur:
Türkiye Büyük Millet Meclisi İçtüzüğü’nün 87’nci maddesinin dördüncü fıkrasını
okumam icap eder. “Görüşülmekte olan tasarı veya teklife konu kanunun, komisyon
metninde bulunmayan, ancak tasarı veya teklif ile çok yakın ilgisi bulunan -bu
önergede olduğu gibi- bir maddesinin değiştirilmesini isteyen ve komisyonun
salt çoğunlukla katıldığı önergeler üzerinde yeni bir madde olarak görüşme
açılır.” hükmü çok açık. Ben eminim ki arkanızda oturan Kanunlar bu konuda sizi
uyarmıştır. Buna rağmen bize düşen, yapıcı muhalefet anlayışı içinde bu
anayasal suça iştirak etmemenizi uyarmak; öbür durumda zaten Anayasa
Mahkemesine gitmek mecburiyetindeyiz. 
Keyfiyeti
takdirinize arz ediyorum efendim.
BAŞKAN –
Teşekkür ederim.
Birleşime on beş
dakika ara veriyorum ve grup başkan vekillerini toplantıya davet ediyorum.
Kapanma Saati: 02.46
ON ÜÇÜNCÜ OTURUM
Açılma Saati: 03.01
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli), Fehmi KÜPÇÜ (Bolu)
-----0-----
BAŞKAN – Türkiye
Büyük Millet Meclisinin 27’nci Birleşiminin On Üçüncü Oturumunu açıyorum.
Birleşime yirmi
dakika ara veriyorum. 
Kapanma Saati: 03.02
ON DÖRDÜNCÜ OTURUM
Açılma Saati: 03.23
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli), Fehmi KÜPÇÜ (Bolu)
-----0-----
BAŞKAN – Türkiye
Büyük Millet Meclisinin 27’nci Birleşiminin On Dördüncü Oturumunu açıyorum.
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/884) ve İstanbul
Milletvekili Mehmet Akif Hamzaçebi'nin 6306 Sayılı "Afet Riski Altındaki
Alanların Dönüştürülmesi Hakkında Kanun", 2981 Sayılı "İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı
İmar Kanununun Bir Maddesinin Değiştirilmesi Hakkında Kanun" ve 4706
Sayılı "Hazineye Ait Taşınmaz Malların Değerlendirilmesi ve Katma Değer
Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN - 502
sıra sayılı Kanun Tasarısı’nın görüşmelerine devam ediyoruz. 
Komisyon
yerinde, Hükûmet yerinde.
116’ncı madde
üzerindeki diğer önergeyi okutuyorum…
MEHMET NACİ
BOSTANCI (Amasya) – Sayın Başkan…
BAŞKAN - Sayın
Bostancı, buyurun.
MEHMET NACİ
BOSTANCI (Amasya) – Sayın Başkanım, siz ara vermeden önce bizim vermiş
olduğumuz önergeye ilişkin Sayın Engin Altay bir itiraz ifade etti İç Tüzük
87’nci madde çerçevesinde. Biz bu itiraza katılmıyoruz ancak herhangi bir
tartışmaya da meydan vermemek maksadıyla önergemizi geri çekiyoruz. 
Teşekkürler.
BAŞKAN –
Teşekkür ederim.
Önerge işlemden
kaldırılmıştır.
MEHMET GÜNAL
(Antalya) – Anlayışlarından dolayı teşekkür ediyoruz, biz de itiraz etmiştik
çünkü. Tutanaklara girsin diye söylüyorum. 
BAŞKAN – Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
117’nci madde
üzerinde iki önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 117’nci maddesinin tasarı metninden
çıkarılmasını arz ve teklif ederiz.
 Mehmet Parsak Mehmet
Günal Baki Şimşek
 Afyonkarahisar Antalya Mersin
 Mehmet Necmettin Ahrazoğlu Kamil
Aydın
 Hatay Erzurum
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılmıyoruz Sayın Başkan.
BAŞKAN – Önerge
üzerinde Hatay Milletvekili Sayın Mehmet Necmettin Ahrazoğlu konuşacaklar.
Buyurun Sayın
Ahrazoğlu. (MHP sıralarından alkışlar) 
MEHMET NECMETTİN
AHRAZOĞLU (Hatay) – Sayın Başkan, değerli milletvekilleri; günün bu saatinde,
saat iki buçuk, herhâlde bugün sabahlayacağız gibime geliyor… (MHP sıralarından
“üç buçuk” sesleri) 
Pardon,
üç buçuk. 
Sayın
Başkan, değerli milletvekilleri; 502 sıra sayılı torba Kanun Tasarısı’nın
117’nci maddesi üzerinde Milliyetçi Hareket Partisi tarafından verilen önerge
hakkında söz almış bulunuyorum. Yüce heyeti saygıyla selamlıyorum. 
Değerli
milletvekilleri, kanun tasarısının 117’nci maddesinde 6563 sayılı Elektronik
Ticaretin Düzenlenmesi Hakkında Kanun’un 11’inci maddesinde değişikliğe
gidilmektedir. 11’inci madde Bakanlık yetkisinin tanımlanması olup Gümrük ve
Ticaret Bakanlığının elektronik ticaretin gelişimiyle ilgili her türlü tedbiri
almaya ve denetimi yapmaya yetkili olduğu belirtilmektedir. Bakanlık tarafından
oluşturulacak sisteme kamu kurum ve kuruluşları, kamu kurumu niteliğindeki
meslek kuruluşları ve diğer gerçek veya tüzel kişilerce elektronik ticaretin
gelişiminin izlenebilmesi, değerlendirilebilmesi amacıyla istenilen bilgilerin
bildirilmesi istenmekte. Diğer eklenen bir düzenlemeyle de Bakanlığın ticari
elektronik ileti onaylarının alınmasına ve reddetme hakkının kullanılmasına
imkân tanıyan bir elektronik sistem kurmaya veya kurdurmaya yetkili olacağı
belirtilmektedir. 
Değerli
milletvekilleri, ticari elektronik ileti; telefon, çağrı merkezleri, faks,
otomatik arama makineleri, akıllı ses kaydedici sistemler, elektronik posta,
kısa mesaj hizmetleri gibi vasıtalar kullanılarak elektronik ortamda
gerçekleştirilen ve ticari amaçlarla gönderilen veri, ses ve görüntü içerikli
iletiler olarak tanımlanmaktadır. 2015 yılı Mayıs ayında yürürlüğe giren 6563
sayılı Elektronik Ticaretin Düzenlenmesi Hakkında Kanun’un uygulanmasını
düzenleyen Ticari İletişim ve Ticari Elektronik İletiler Hakkında Yönetmelik 15
Temmuz 2015’te yürürlüğe girmişti. Bu kanunla, şikâyet başvurularının
elektronik ortamda alınabilmesine imkân tanıyan Ticari Elektronik İleti Şikâyet
Sistemi oluşturulmuştu. Geçen süre içerisinde bu sisteme binlerce şikâyet
yapılmış ve 19 Nisan 2017 tarihi itibarıyla 9 milyon TL’nin üzerinde bir ceza
kesilmiştir. Ancak, tüm bu uygulamalar sorunun çözülmesine imkân vermemiştir.
Bunu kendi kullandığımız elektronik postalarda da görmemiz mümkün.
Değerli
milletvekilleri, Orta Doğu Teknik Üniversitesi Teknokent’te faaliyetini
sürdüren siber güvenlik firmasının 2014 yılı raporuna göre iletilen tüm
e-postalarda istenmeyen yani “spam” türündeki e-postalar yüzde 84 iken
yürürlüğe giren e-ticaret kanunuyla bu oran 2016 yılında yüzde 50,5’e inmiştir.
İstenmeyen e-postaların on-line ürün satışlarını, sırasıyla, kötü amaçlı
yazılımları taşıyan iletiler, kurumsal teklifler, arkadaşlık ağları ve cinsel
içerikli e-postalar takip etmiş, daha sonra da casusluk veya fidye amaçlı
kullanımlı yazılımlar başlamıştır.
Kişisel
bilgisayarların kullanımının yerine artık mobil cihazların kullanıldığı bu
dönemde yukarıda belirttiğimiz sorunlar nedeniyle çok sayıda insanın mağdur
olmasının önüne geçilmeli, gerekli tedbirler alınarak cezai müeyyideler
artırılmalıdır.
Sayın Bakanım da
buradayken Spor Bakanlığını ilgilendiren, Hatay Antakya’daki Şehir Stadyumu ve
İl Spor Müdürlüğü binası TOKİ’ye devredilmiş ve buraya TOKİ tarafından
hazırlanan plan gereği ticari merkezler, konut, küçük bir park ve meydan
yapılacağı söylenmektedir. Kamu çıkarlarının korunmasını, tarihî değerlerin
yaşatılmasını, kültürel mirasın korunmasını ve çevreyle ilgili yaşanan bu
olaydan bir an önce vazgeçilmesini, söz konusu yerin Hatay’a bir geniş alan
olarak, yeşil alan olarak bırakılarak, 15 Temmuz Parkı’yla bütünleştirilerek
şehir merkezinde insanların rahat edeceği bir ortam yaratılmasını arzu ediyor,
bu konuda da Sayın Bakanımızdan yardım bekliyoruz.
Hepinize hayırlı
sabahlar diliyorum. 
Teşekkür ederim.
(MHP sıralarından alkışlar) 
BAŞKAN –
Teşekkür ederim Sayın Ahrazoğlu.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 117’nci
maddesinde geçen “eklenmiştir” ibaresinin “ilave edilmiştir” şeklinde
değiştirilmesini arz ve teklif ederiz.
 Mehmet Bekaroğlu Bihlun
Tamaylıgil Lale Karabıyık
 İstanbul İstanbul Bursa
 Bülent Kuşoğlu Musa
Çam Niyazi Nefi Kara
 Ankara İzmir Antalya
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkan.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılmıyoruz Sayın Başkan.
BAŞKAN – Önerge
üzerinde Antalya Milletvekili Sayın Niyazi Nefi Kara konuşacaktır.
Buyurun Sayın
Kara. (CHP sıralarından alkışlar) 
NİYAZİ NEFİ KARA
(Antalya) – Sayın Başkan, değerli milletvekilleri; 502 sıra sayılı torba
kanunun 117’nci maddesi üzerinde söz almış bulunmaktayım. Hepinizi saygıyla
selamlıyorum.
“Kir tutmaz,
gölge tanımaz, bitek topraklarında Anadolu’nun
Saldırganların
yüzüne ilk yumruğu indirmiş
Yiğit ve soylu
bir halkın yiğit ve tok sesi...
Çağlar
karanlığında Anadolu gecesinden
Ezilenlere umut,
yanan ilk çoban ateşi
İşte o Atatürk”
Yarın 24 Kasım,
Başöğretmen Atatürk’ün, Hasan Ali Yücellerin ve bizleri yetiştiren bütün öğretmenlerimizin
ve şehitlerimizin, hepsinin Öğretmenler Günü’nü kutluyor, onları saygıyla
anıyorum.
Değerli
arkadaşlar, son dönemlerde AK PARTİ Grubunun ve Sayın Cumhurbaşkanımızın ve
Meclis Başkanımızın “Atatürk” adını anması bizleri onurlandırmıştır, gururlandırmıştır.
Çünkü Mustafa Kemal Atatürk ve Ulusal Kurtuluş Savaşı’nı veren bütün
önderlerimiz bizlerin ortak değerleridir. 
Buradan
Öğretmenler Günü’nde birkaç söz de onlar için söylemek istiyorum.
“100 bin
öğretmen açığımız var.” diyoruz ama atamıyoruz. 400 bin öğretmen adayımız var,
bekliyor. Ama, okullarımız öğretmensiz; vekil öğretmenliklerle idare edilen
yüzlerce, belki binlerce okulumuz var. Ve bu öğretmenlerimiz saatlik ders
ücreti üzerine çalışıyorlar biliyor musunuz, onların sigortaları bile yatmıyor.
Böyle öğretmenlerimizle, böyle okullarımızla hangi elektronik sistemden, hangi
elektronik iletişimden bahsedeceğiz, hangi çağı yakalayacağız? Hatırlarsınız
bir FATİH Projesi vardı iktidar döneminde getirilen. Aslında, ben de
heyecanlanmıştım ama nerede kaldı? “Ortaöğretimde okulların yüzde 10’luk
kaliteli kısmına sınavla öğrenci alacağız.” diyen bir Millî Eğitim Bakanının
açıklamasının talihsizliğini yaşarken yüzde 90’ı nasıl ayıracağız? O
öğretmenlerimize saygısızlık değil miydi bu? Niye bizim öğretmenlerimize
bunları reva görüyoruz ki? Niye o insanlara böyle şeyler söylüyoruz ki? Evet,
internet üzerinden alışveriş yapılacak, vergi kaçıyor; tamam, önlem alalım. Çok
şey var söyleyecek. Ama, öncelikle fikri hür, vicdanı hür ve bizim gelecek
nesillerimizi yetiştirecek olan öğretmenlerimize köy enstitülerindeki gibi,
öğretmen okullarındaki gibi değeri vermezsek işte bugünlere geliriz. 
Bir yanımızda
Amerika, bir yanımızda Rusya değil mi? Arada sıkışıp duruyoruz. Bir kelimeyle
söyleyeyim: Yalta devam ediyor. Onun için, bizim bu ülke insanları olarak
birlik ve beraberlik içinde kardeşçe olmamız gerekiyor, mücadeleyi böyle
sürdürmemiz gerekiyor, samimi olmamız gerekiyor tıpkı Kurtuluş Savaşı’ndaki
gibi. Her birimizin gücümüz yettiğince elimizi taşın altına koymamız gerekiyor;
böyle bir dönemden geçiyoruz. 
Sayın Bakanım,
Spor Bakanımızdan bir talebim var: Antalya Arena Stadının adını “Antalya
Atatürk stadı” olarak yeniden değiştirmenizi sizden talep ediyorum Antalyalılar
adına. (CHP sıralarından alkışlar) Sayın Büyükşehir Belediye Başkanımıza bu
talebi ilettiğimde “Spor Bakanlığı evet dediği gün ben varım.” dedi. Sayın
Bakanım, sizden bunun sözünü istiyorum, size yakışanı da buradan talep
ediyorum. 
NURHAYAT ALTACA
KAYIŞOĞLU (Bursa) – Bursa’ya da tekrar isminin geri verilmesini istiyoruz.
GENÇLİK VE SPOR
BAKANI OSMAN AŞKIN BAK (Rize) – Soru-cevap yok, tamam.
BAŞKAN – Siz
devam edin Sayın Kara. 
NİYAZİ NEFİ KARA
(Devamla) – Sayın Bakanın gönlünden geçenin de o olduğunu biliyorum, ara ara
sohbetler ettik, bunu yapacağına da inanıyorum. 
Sayın Mehmet
Günal’ın bahsettiği gibi, bizim yaramız hâline gelen Manavgat’ta turizmin
ortasına, mahallenin ortasına cezaevi yapmaktan ne olur vazgeçin arkadaşlar.
Manavgat’a yatırım yapmak istiyorsanız okul yapın, hastane yapın. Sayın
Bakanım, o arazi okul ve fuar alanı olarak daha önce AK PARTİ’li bir belediye
başkanımız tarafından ayrılmış bir bölgedir; bunu da sizlere sunuyorum.
Hepinize
saygılar sunuyorum. 
BAŞKAN –
Teşekkür ederim Sayın Kara.
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmiştir.
(x)
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
118’inci maddede
üç adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 118’inci maddesinin tasarı metninden
çıkarılmasını arz ve teklif ederiz.
 Erol Dora Dilek
Öcalan Mahmut Toğrul
 Mardin Şanlıurfa Gaziantep
 Feleknas Uca Mehmet
Ali Aslan
 Diyarbakır Batman

BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkan.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılmıyoruz Sayın Başkan.
MAHMUT TOĞRUL
(Gaziantep) – Gerekçe…
BAŞKAN –
Gerekçeyi okutuyorum. 
Gerekçe: 
117 ve 118’inci
maddelerle 6563 sayılı Elektronik Ticaretin Düzenlenmesi Hakkında Kanun’da
değişiklikler yapılmıştır. Tasarıya Komisyonda ihdas edilen bu maddelerin
görüşüleceği ilgili komisyon Sanayi, Ticaret, Enerji, Tabii Kaynaklar, Bilgi ve
Teknoloji Komisyonudur. Dolayısıyla, son dakika tasarı metnine ihdas edilen bu
düzenlemelerin tasarı metninden çıkarılarak ilgili komisyona havale edilmesi ve
torba tasarı anlayışının uygulamada yarattığı onlarca sıkıntı göz önüne
alınarak tasarı metninden çıkarılmasını öngörmekteyiz.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
MUSTAFA ELİTAŞ
(Kayseri) – Sayın Başkan…
BAŞKAN - Buyurun
Sayın Elitaş. 
MUSTAFA ELİTAŞ
(Kayseri) – Sayın Başkan, biraz önce tutanakçı arkadaşlardan sordum, az önceki
önergede “Kabul edilmiştir.” diye herhâlde ifadeniz oldu. Tutanaklarda
düzeltilmesini talep ediyoruz. 117’nci maddede Cumhuriyet Halk Partisi
önergesini “Kabul edilmiştir.” diye ifade ettiniz, kabul edilmemiştir. 
BAŞKAN – Bakalım
tutanaktan, düzeltelim. 
Tamam, peki. 
HAYDAR AKAR
(Kocaeli) – Kabul edilmişse edilmiştir yani. 
BAŞKAN – Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 118’inci
maddesinin aşağıdaki şekilde değiştirilmesini arz ve teklif ederiz. 
Saygılarımızla. 
 Bihlun Tamaylıgil Bülent
Kuşoğlu Lale Karabıyık
 İstanbul Ankara Bursa
 Mehmet Bekaroğlu Musa
Çam Mahmut Tanal 
 İstanbul İzmir İstanbul
MADDE 118 – 6563
sayılı Kanunun 12 nci maddesinin birinci fıkrasına aşağıdaki bent eklenmiştir. 
"d) 11 inci
maddesinin üçüncü fıkrasına aykırı hareket eden gerçek kişiler ile özel hukuk
tüzel kişileri hakkında beş bin Türk Lirasından onbeş bin Türk Lirasına kadar,
"
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) - Katılmıyoruz Sayın Başkanım. 
BAŞKAN – Önerge
üzerinde İstanbul Milletvekili Sayın Mahmut Tanal konuşacaklar.
Buyurun Sayın
Tanal. (CHP sıralarından alkışlar) 
MAHMUT TANAL
(İstanbul) – Değerli Başkan, değerli milletvekilleri; evet, bu maddede “Beş bin
Türk lirasından yirmi bin Türk lirasına kadar ceza verilir.” deniliyor. Peki,
bu adli para cezası ödenmezse ne olur, memuriyete engel olur mu ve bu parayı
ödemezse hapis cezasına dönüşür mü? Baktığınız zaman, rakam hakikaten çok
yüksek bir rakam. Peki, ödenemeyecek olan bu ceza hapis cezasına dönüşürse
günlük kaç TL üzerinden hesaplanır? Bunların hepsini size tek tek cevap vermeye
çalışacağım. 
Hemen son
sorudan başlayayım: Verilecek olan bu para cezasını kişi eğer ödeyemezse,
ekonomik durumu ona uygun değilse verilecek olan günlük hapis cezası…
Sayın Başkanım,
20 lira ila 100 lira arasında olacak. 20 lira ile 100 lira arasında olduğu
zaman, zaten cezaevleri dolup taşıyor… Biraz önce değerli arkadaşlarımız
Manavgat’ta cezaevi yapıldığını söyledi. Bir toplumda cezaevlerini yapmak
marifet değil. Bir toplumda eğer cezaevleri sürekli açılıyorsa, fabrikalar
kapanıyorsa o toplum iyi idare edilmiyor demektir. Yani burada vergiyi nasıl
alırsanız alın, ne yaparsanız da yapın vatandaşın aslında daha rahat teşvik edilmesi
gerekirken burada bize şunu getiriyor: Yani “Devletin açıkları var, biz bu
bütçeye ne kadar fazla ceza yazarsak, parayı hazineye yatırtabilirsek bütçeyi
kapatabiliriz.” hesap bu. Önceki maddelerde konuştuğumuz o tütün maddesinde de
yine aynı şekilde. Yani buradaki esas amaç… “Boşalan hazineyi biz bu şekildeki
para cezalarıyla nasıl doldurabiliriz?”in hesabı yapılmakta. 
Şimdi, değerli
arkadaşlar, bu kadar cezaları, gerek hapis cezalarını artırmaktansa, para
cezalarını artırmaktansa bu ülkede vergiyi artırmanın yolu şu olur: Vergiyi
artırmanın yolu istihdamı yaratmaktan geçer, öğretimi yaratmaktan geçer.
İstihdam ve öğretimi yaratmanın da yolu ülkede hukuk güvenliğini egemen
kılmaktır. Eğer bir ülkede hukuk egemen değilse, hukuk güvenliği yoksa, yatırımcı
hukuka güvenemiyorsa o ülkede yatırım yapmaz ve o ülkede istihdam da olmaz, o
ülkede öğretim de olmaz. Yatırım ve istihdam olmadığı zaman da vergi de gelmez.
Zaten verginin kaynağı… Siz öğreteceksiniz, satacaksınız, malı piyasaya
süreceksiniz ki vergiyi toplayabilesiniz. Biz ne yapıyoruz? İstihdam yerine
cezaları, para cezalarını mümkün olduğu kadar yükselterek vatandaşın bu
vergisini biz nasıl vatandaştan alabiliriz? Bunun bir örneği de araçlara
takılan cam filmi mesela. İlk önce ne oldu? Araçlar fabrika tarafından filmli
olarak üretildi, sonradan yönetmelikle bu değiştirildi. Hangi ihtiyaçtan? Para
cezası amacıyla. Evet, hazine boşaldı “Biz, bu para cezalarıyla nasıl bunu
doldurabiliriz.”in hesabına geçildi. Peki, doğru muydu? 
Değerli
arkadaşlar, Trafik Kanunu’nda açık bir hüküm var: Trafiğin akışını tehdit ve
tehlikeye düşüren araç varsa ona para cezası kesilebilir. Ama fabrikanın
üretiminde devlet buna izin vermiş ve tüm teknik nitelikleri ruhsata
geçirilmiş, imalata izin verilmiş, satışa izin verilmiş, alıcı herhangi bir
ilave yapmaksızın orijinal hâliyle kullanıyor; efendim “Biz size para cezası
vereceğiz.” 
Ya arkadaşlar,
yönetmelikle para cezası verilemez, yönetmelikle bir ceza… Anayasa’mızın temel
hükümleri uyarınca deniliyor ki: “Eğer siz ceza koyacaksanız cezayı kanunla
koyarsınız.” Bu açıdan burada gayet açık ve net, tüm Türkiye’de durumu bu
şekilde olan yani araçlarında fabrika çıkışlı camları filmle kaplı olan tüm
araç sahiplerine ceza kesilmişse sulh ceza mahkemesine itiraz edin, dava açın; bunların
hepsi de iptal edilir ama devlet vatandaşına pusu kurmamalıdır. Hem araçların
bu şekilde üretimine izin vereceksiniz, yönetmelikle para cezası keseceksiniz;
bu, tamamen devletin vatandaşa pusu kurmasıdır. 
(Mikrofon
otomatik cihaz tarafından kapatıldı)
MAHMUT TANAL
(Devamla) – Hukuk devletinde devlet vatandaşına pusu kuramaz.
Hepinize
saygılar sunarım. (CHP sıralarından alkışlar)
BAŞKAN –
Teşekkür ederim Sayın Tanal.
ENGİN ALTAY
(İstanbul) – Sayın Başkan…
BAŞKAN –
Buyurun.
ENGİN ALTAY
(İstanbul) – Karar yeter sayısı istiyorum.
BAŞKAN – Peki.
Önergeyi
oylarınıza sunacağım ve karar yeter sayısı arayacağım. 
Önergeyi kabul
edenler… Kabul etmeyenler… Karar yeter sayısı yoktur. 
Birleşime on
dakika ara veriyorum. 
Kapanma Saati: 03.44
ON BEŞİNCİ OTURUM
Açılma Saati: 03.58
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli), Fehmi KÜPÇÜ (Bolu)
-----0-----
BAŞKAN – Türkiye
Büyük Millet Meclisinin 27’nci Birleşiminin On Beşinci Oturumunu açıyorum.
502 sıra sayılı
Kanun Tasarısı’nın 118’inci maddesi üzerinde İstanbul Milletvekili Mahmut Tanal
ve arkadaşlarının önergesinin oylamasında karar yeter sayısı bulunamamıştı.
Şimdi önergeyi
tekrar oylarınıza sunacağım ve karar yeter sayısı arayacağım.
Kabul edenler… 
ENGİN ALTAY (İstanbul)
– Var, var Başkanım yani, bizce var.
BAŞKAN - Kabul
etmeyenler…
Var mı Engin
Altay? 
ENGİN ALTAY
(İstanbul) – Estağfurullah Başkanım. Bizce var, takdir sizin efendim. 
BAŞKAN – Karar
yeter sayısı vardır, önerge kabul edilmemiştir.
502 sıra sayılı
Kanun Tasarısı’nın görüşmelerine devam ediyoruz. 
Komisyon
yerinde.
Hükûmet yerinde.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 118’inci maddesinde geçen “gerçek
kişiler ile özel hukuk tüzel kişileri” ibaresinin, “gerçek ve tüzel kişiler”
şeklinde değiştirilmesini arz ve teklif  ederiz.
 Mustafa Kalaycı Erkan
Haberal Fahrettin Oğuz Tor
 Konya Ankara Kahramanmaraş
 Zihni Açba Ahmet
Selim Yurdakul
 Sakarya Antalya
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkan.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılmıyoruz Sayın Başkan.
BAŞKAN – Önerge
üzerinde Ankara Milletvekili Sayın Erkan Haberal konuşacaklar.
Buyurun Sayın
Haberal. (MHP sıralarından alkışlar)
ERKAN HABERAL
(Ankara) – Sayın Başkanım, değerli milletvekilleri; sabahın bu saatinde beni
dinlediğiniz için hepinize teşekkür ediyorum.
Bu
saatten sonra, müsaadenizle, hoşgörünüze ve sabrınıza sığınarak biraz mizah,
biraz nükte… Demokrasi mi dediniz? Demokrasinin klasik tanımı, halk tarafından
halk için halkın hükûmetidir. Halkın kendi kendini yönetmesidir. Egemenlik
kayıtsız şartsız milletindir. Buna da “millî irade” denir. Demokrasiyi siz
böyle bilmeye devam edin ama farklı demokrasi tanımlarını da ihmal etmeyin,
bunları elinizin tersiyle itmeyin. 
Mencken’in
tanımı şudur: “Demokrasi, maymun kafesinden sirk yönetme sanatıdır.” Mencken,
Alman asıllı ABD’li, çok ünlü bir gazetecidir. Demokrasiye saygısı olmayan bu
ateist gazetecinin, millî iradeye de saygısı yoktur. Halkı aptal ve cahil
yerine koymuştur. “Demokrasi, bireysel cehaletin kolektif bilgeliğine acıklı
biçimde inanmaktır.” sözü de bu beyefendiye aittir. Halk aldanmaz mı? Elbette
aldanır. Osman Bölükbaşı’nın bu konuda şöyle bir sözü vardır: “Halk aldanmaz
sözü bir safsatadır. Ucuz bir halk dalkavukluğudur. Allah dışında her fani
aldanabilir.”
Hızlı
geçiyorum, hızlı geçiyorum ondan sayın hocam, dikkatli baktınız.
Abraham
Lincoln de aynı fikirdedir: “Bütün insanları zaman zaman, bazı insanları da her
zaman aldatabilirsiniz ama bütün insanları her zaman aldatmak mümkün değildir.”
demiştir ama bazı politikacılar herkesi her zaman aldatabildiklerine inanırlar.
Franklin Adams bunu şöyle ifade etmiştir: “ABD’nin sorunu, tecrübeye dayanarak
halkın tümünü her zaman aldatabileceğine inanan birçok politikacı olmasıdır.”
Demokrasi mükemmel ve kusursuz mudur; bunu da kimse iddia edemez. Churchill’in
tespiti şudur: “Zaman zaman denenen diğer yönetim şekilleri dışarıda tutulursa
demokrasi en kötü hükûmet şeklidir. Yani demokrasi kötünün iyisidir.” demiştir.
Churchill’in seçmenlerle de pek muhabbeti yoktur. “Demokrasi aleyhindeki en iyi
argüman, ortalama bir seçmenle beş dakika konuşmaktır.” sözü bunun kanıtıdır. 
İngiliz
Başbakanı Attlee da demokrasinin ruhu olan tartışma kültürüne karşı çok
mesafelidir. “Demokrasi, tartışarak yönetmektir ama ancak insanların konuşması
önlenirse etkili olur.” sözünü söylemiştir. Bütün eksikliklere rağmen demokrasi
yine de iyidir. 
Bernard Shaw
bunu şu sözlerle dile getirmiştir: “Demokrasi birkaç yozlaşmışın atamasının
yerine beceriksiz ve liyakatsiz kitlelerin seçimini getirmiştir.” Burada yine
millî iradeye güvensizlik iması olduğunu görmüşsünüzdür. Oy veren seçmenler her
zaman en iyiyi mi seçerler? Çoğunluk oyunun gerçeği belirleyemeyeceğine
inananlar çoktur. Bernard Shaw’un tespiti yine şöyledir: “Demokrasi, layık
olduğumuzdan daha iyi olmayan insanlar tarafından yönetileceğimizi güvence
altına alan bir araçtır.” “Her millet layık olduğu yönetimle yönetilir.” sözü
de aynı kapıya çıkar. “Demokrasi, halkın kendi diktatörlerini seçme
özgürlüğüdür.” diyenler de çıkmıştır. 
Şeytanın
Sözlüğü’nde seçmenin oyunun tanımı da şudur: “Seçmenin oyu, özgür insanların
kendilerini aldatmalarının ve ülkelerini batırmalarının aracı ve sembolüdür.” 
ABD Başkanı
Benjamin Franklin’in tanımı da hayli ilginçtir: “Demokrasi, iki kurt ile -bu
bozkurt değil tabii- bir koyunun yemekte ne yenileceğini oylamasıdır.”
Özgürlüğü ise şöyle tarif etmiştir: “Özgürlük de iyi silahlanmış koyunun
oylamaya karşı çıkmasıdır.” 
Konuyu
kapatmadan önce başa dönelim, demokrasinin klasik tanımını hatırlayalım. “Halk
tarafından, halk için, halkın hükûmeti.”
(Mikrofon
otomatik cihaz tarafından kapatıldı)
BAŞKAN – Sayın
Haberal, teşekkür edelim mi?
ERKAN HABERAL
(Devamla) – Sayın Başkanım bitiriyorum, hepsini bitiriyorum.
ERKAN AYDIN
(Bursa) – Bir on dakika daha verelim.
MÜSLÜM DOĞAN
(İzmir) – Bir beş dakika daha dinleyelim.
BAŞKAN – Peki,
bir dakika ek süre.
Buyurun Sayın
Haberal.
MEHMET GÜNAL
(Antalya) – Hep Naci Bostancı mı söyleyecek bunları, bir de Erkan Haberal
söylesin.
BAŞKAN – Doğru.
ERKAN HABERAL
(Devamla) – Churchill bu tanımı İngiltere’de sosyalist hükûmet için şu şekilde
değiştirmiştir: “İşe yaramaz insanlar tarafından, işe yaramaz insanlar için,
işe yaramazların hükûmeti.” 
MÜSLÜM DOĞAN
(İzmir) – Yok, ayıp etmiş ama Churchill.
ERKAN HABERAL
(Devamla) - Oscar Wilde daha ileri gitmiş ve şöyle demiştir: “Demokrasi, halkın
halk tarafından halk için sopalanmasıdır.” Türkiye'de politikacılardan
derinliği ve inceliği olan demokrasi tanımını duyduk mu? Ben duymadım.
“Demokrasi, ahlak ve fazilet rejimidir.” derler ve bunun gereklerine pek saygı
duymadan geçer giderler. 
Hepinize beni
dinlediğiniz için teşekkür ediyorum. 
ERKAN AYDIN
(Bursa) – Naci Bey, sana açık bir sataşma var.
ERKAN HABERAL
(Devamla) - Hemen cevap vereyim hocam. Ben hocamdan çok şey öğrendim, devam
ediyorum öğrenmeye de. Size de ayrıca teşekkür ediyorum hocam. (MHP ve CHP
sıralarından alkışlar)
BAŞKAN –
Teşekkür ederiz Sayın Haberal.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
V.- OTURUM BAŞKANLARININ KONUŞMALARI (Devam)
6.- Oturum Başkanı TBMM Başkan Vekili Ayşe Nur
Bahçekapılı’nın, 502 sıra sayılı Kanun Tasarısı’nın 117’nci maddesiyle ilgili
Cumhuriyet Halk Partisi milletvekillerinin önergesinin oylama sonucunun sehven
“Kabul edilmiştir.” şeklinde açıklandığına ilişkin konuşması (x)
BAŞKAN – Sayın
milletvekilleri, 117’nci madde üzerinde önerge işlemine dair Sayın Elitaş’ın
dile getirdiği hususla ilgili olarak tutanak üzerinde yapılan incelemede söz
konusu madde üzerindeki ikinci önergenin oylama sonucunun sehven “Kabul
edilmiştir.” şeklinde açıklandığı görülmektedir. Söz konusu önergenin oylama
sonucuna ilişkin Divanımızda bir tereddüt bulunmamaktadır. Söz konusu önerge
kabul edilmemiştir. Kayıtlara geçmesi açısından bilgilerinize tashihen sunulur.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/884) ve İstanbul
Milletvekili Mehmet Akif Hamzaçebi'nin 6306 Sayılı "Afet Riski Altındaki
Alanların Dönüştürülmesi Hakkında Kanun", 2981 Sayılı "İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı
İmar Kanununun Bir Maddesinin Değiştirilmesi Hakkında Kanun" ve 4706
Sayılı "Hazineye Ait Taşınmaz Malların Değerlendirilmesi ve Katma Değer
Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN – Sayın
Milletvekilleri, 119’uncu maddede dört adet önerge vardır. 
Önergelerin
hepsi aynı mahiyettedir, birlikte işleme alacağım.
Türkiye Büyük
Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 119’uncu maddesinin tasarı metninden
çıkarılmasını arz ve teklif ederiz.
 Erol Dora Dilek
Öcalan Mahmut Toğrul
 Mardin Şanlıurfa Gaziantep
 Mehmet Ali Aslan Feleknas
Uca
 Batman Diyarbakır
Aynı mahiyetteki
diğer önergenin imza sahipleri:
 Mustafa Elitaş Mehmet
Naci Bostancı Mehmet Doğan Kubat
 Kayseri Amasya İstanbul
 Hilmi Bilgin Tülay
Kaynarca Selim Dursun
 Sivas İstanbul Sivas
 Hurşit Yıldırım Bülent
Turan
 İstanbul Çanakkale
Aynı mahiyetteki
diğer önergenin imza sahipleri:
 Mustafa Kalaycı Erkan
Haberal Fahrettin Oğuz Tor
 Konya Ankara Kahramanmaraş
 Ahmet Selim Yurdakul Zihni
Açba Baki Şimşek
 Antalya Sakarya Mersin
Aynı mahiyetteki
diğer önergenin imza sahipleri:
 Mehmet Bekaroğlu Bihlun
Tamaylıgil Bülent Kuşoğlu
 İstanbul İstanbul Ankara
 Lale Karabıyık Musa
Çam Nurhayat Altaca Kayışoğlu
 Bursa İzmir Bursa
BAŞKAN – Aynı
mahiyetteki önergelere Komisyon katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) –Takdire bırakıyoruz Sayın Başkanım.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılıyoruz.
BAŞKAN – Aynı
mahiyetteki önergeler üzerinde ilk olarak Mardin Milletvekili Sayın Erol Dora
konuşacak.
Buyurun Sayın
Dora. (HDP sıralarından alkışlar) 
EROL DORA
(Mardin) – Sayın Başkan, değerli milletvekilleri; 502 sıra sayılı Kanun
Tasarısı’nın 119’uncu maddesine ilişkin olarak vermiş olduğumuz önerge üzerinde
Halkların Demokratik Partisi Grubu adına söz aldım. Genel Kurulu saygıyla
selamlıyorum. 
Değerli
milletvekilleri, bu tasarının 119, 120, 121 ve 122’nci maddeleriyle 6698 sayılı
Kişisel Verilerin Korunması Kanunu’nda değişikliklere gidilmektedir. İktidarın
tartışmaya açık yasa yapma yönteminin sonucunu, maalesef, 6698 sayılı Yasa’ya
dair değişiklik talebinde de görmüş bulunmaktayız. “Tartışmaya açık.” diyorum
çünkü Kişisel Verilerin Korunması Kanunu’nun yürürlük tarihi 24 Mart 2016’dır.
Yani henüz on beş ay önce çıkarılan teşkilat yasasında bugün değişiklik
yapılmak istenmesinin nedeni, iktidarın özensiz, baştan savma yasa yapma yaklaşımıdır.
Öyle ki muhalefetin yapıcı ve yerinde önerilerini dikkate almayan, konunun
uzmanlarının görüşlerini dikkate almayan bu yaklaşımın sonuçları ortadadır.
Bakınız,
dikkatinizi çekerim, henüz çok yeni olan bir temel yasada değişiklik istenmesi,
on beş aydır kuruluşunu tamamlamaya çalışan ve bu anlamda 191 kişi istihdam
eden kurumun uzman istihdamına ihtiyaç duyması, bu yasanın apar topar
çıkarılması ve eksik yapılmış olmasıyla ilgilidir. Bu sebeple bu maddelerin
tasarıdan çekilerek, ihtiyaç duyulması hâlinde ilgili ihtisas komisyonuna sevk
edilerek tartışılması gerekmektedir. 
Değerli
milletvekilleri, 20 Kasım, bildiğiniz gibi, Dünya Çocuk Hakları Günü’ydü.
Dolayısıyla, bu hafta, dünyada çocuk haklarına ilişkin çeşitli etkinlikler
gerçekleştirildi. Bu vesileyle ben de konuşmamın kalan kısmında Türkiye’de
çocuk haklarına ve çocuk hak ihlallerine dair birkaç noktaya dikkatinizi çekmek
istiyorum. 
Bildiğiniz gibi,
Gündem Çocuk Derneği, bundan tam bir yıl yani üç yüz altmış beş gün önce, 22
Kasım 2016’da sabaha karşı yayımlanan 677 sayılı Kanun Hükmündeki Kararname’yle
kapatıldı. Örgütlenme özgürlüğü ihlal edilen Gündem Çocuk Derneği’nin
kapatılması, yürüttüğü pek çok çalışmanın da yarım kalmasına neden oldu. 
Değerli
milletvekilleri, 2011’den bu yana yayımlanan Türkiye’de Çocuğun Yaşam Hakkı
Raporu, Türkiye’de Çocuğa Yönelik Ayrımcılık Raporu, Yasamada Çocuk Raporu,
Mülteci Çocuklar ve Vatansızlık Riski Raporu, Millî Eğitim Bakanlığıyla
yürütülmekte olan Okullarda Fiziksel Güvenlik Projesi, Çocuğa Yönelik Ticari
Cinsel Sömürüye Son Projesi, çocuk evliliklerinin yasaklanması için Anayasa
Mahkemesindeki başvurunun takibi, çocukların mağdur konumda olduğu istismar ve
hak ihlali davalarının izlenmesi gibi faaliyetler, Gündem Çocuk Derneği’nin
çalışmalarından sadece bazılarıdır.
Her çocuğun hak
sahibi, eşit, özgür ve onurlu bir birey olarak barış içinde, iyi ve mutlu bir
yaşam sürdürmesi için, çocukların yararına bütüncül bir dönüşümü ısrarla
savunan, hak temelli bir sivil toplum örgütü olan Gündem Çocuk Derneği’nin
temel dayanağı, Türkiye’nin de taraf olduğu Birleşmiş Milletler Çocuk Haklarına
Dair Sözleşme’dir.
Tabii,
Türkiye’de özellikle OHAL sürecinde gerek uluslar üstü sözleşmeler gerek
uluslararası hukuk normları ve gerekse Anayasa büyük oranda ihlal edilmiş ve
temel birçok insan hakkı fiilen itibarsızlaştırılmıştır, çocuk hakları da bu
ihlallerden nasibini almıştır. 
Sayın Başkan,
değerli milletvekilleri; Gündem Çocuk Derneği’nin kapalı kaldığı bu bir yıl
yani üç yüz altmış beş gün boyunca çocukların zaten az duyulan sesleri artık
hiç duyulamadı; çocuklar âdeta yok sayıldı, çocuk hakları ihlalleri maalesef
artarak devam etti. Gündem Çocuk Derneği’nin kapatılmasının ardında üç yüz
altmış beş gün boyunca çocuklar önlenebilir sebeplerle yaşamlarını kaybetmeye, şiddete,
istismara maruz kalmaya, zorla çalıştırılmaya, çalışırken iş cinayetlerinde
ölmeye, ifade özgürlükleri sebebiyle tutuklanmaya, işkence ve kötü muameleye
maruz kalmaya devam ettiler. 
Bu çerçevede,
Hükûmeti, OHAL’le gerçekleştirilen bu baskı ortamına son vermeye, OHAL’i
kaldırmaya, insan hakları temelli sivil toplum örgütlerini kapatmak ve insan
hakları savunucularını susturmak yerine, onların söylediklerine kulak vermeye
çağırıyor, bu anlamda bir kez daha Genel Kurula seslenerek hepinize sevgi ve saygılarımı
sunuyorum. 
Teşekkür
ediyorum. (HDP sıralarından alkışlar)
BAŞKAN –
Teşekkür ederim Sayın Dora. 
Aynı mahiyetteki
diğer bir önergenin gerekçesini okutuyorum: 
Gerekçe: 
Veri sorumluları
siciline kayıt olma zorunluluğu olan veri sorumlusu özel hukuk tüzel
kişilerinden sicil ücreti alınmayarak mevcut uygulamaya devam edilmesi
amaçlanmaktadır. 
BAŞKAN – Aynı
mahiyetteki önergeler üzerinde şimdi de Mersin Milletvekili Sayın Baki Şimşek
konuşacaklar. 
Buyurun
Sayın Şimşek. (MHP sıralarından alkışlar)
BAKİ ŞİMŞEK
(Mersin) - Sayın Başkan, değerli milletvekilleri; 502 sıra sayılı Kanun
Tasarısı’nın 119’uncu maddesi üzerinde söz almış bulunmaktayım. Bu vesileyle
yüce Meclisi saygıyla selamlıyorum. 
Sözlerime, önce,
dün Malatya’da Alevi vatandaşlarımıza karşı yapılan provokasyonu kınayarak
başlıyorum. Bununla ilgili, bir an önce emniyet ve valilik tarafından gerekli
tahkikatların yapılarak sorumluların bulunmasını, ne amaçla bunu yaptıklarının
belirlenmesini ve Türk toplumu içerisine nifak tohumu ekmek isteyen insanların
en ağır şekilde cezalandırılmasını talep ediyorum.
Tabii, dün,
ayrıca, Beşiktaş, Avrupa Şampiyonlar Ligi’nde kaldı. Bunda en büyük emek,
futbolcularla beraber, Teknik Direktör Şenol Güneş’in. Tabii, Şenol Güneş de
bir öğretmen, uzun yıllar Trabzon’da Türkçe öğretmenliği yapan bir öğretmen.
Ben 24 Kasım dolayısıyla başta Başöğretmen Atatürk olmak üzere, bir öğretmen
olarak Türk toplumuna kişiliğiyle, karakteriyle, hem bir futbol hocası olarak
hem bir eğitimci olarak örnek olan Şenol Güneş’in de Öğretmenler Günü’nü
kutluyorum. Tabii, Trabzonsporlu olduğumu da belirteyim, ben aynı zamanda bir
Trabzonsporluyum. 
AYŞE SULA
KÖSEOĞLU (Trabzon) – Tebrik ediyoruz. 
BAKİ ŞİMŞEK
(Devamla) – Tabii, biz bugünkü görüşmeler sırasında muhatap olarak Maliye Bakanımızı
bekliyorduk ama Gençlik ve Spor Bakanımız bizlerle beraber. Ben Gençlik ve Spor
Bakanımız burada olduğu için, gündem dışında Gençlik ve Spor Bakanlığımızla
ilgili konuları gündeme getirmek istiyorum.
Türkiye'nin
birçok yerindeki şehir statları takas edilerek şehir merkezlerindeki statlar
TOKİ’ye devredildi ve şehir dışına yeni statlar yapıldı. Benim seçim bölgem
olan Mersin’de de Tevfik Sırrı Gür stadı…
MAHMUT TANAL
(İstanbul) – Mersinspor’u tutalım, niye Trabzonspor’u tutuyoruz?
BAKİ ŞİMŞEK
(Devamla) – Onu da tutuyoruz, Mersin İdman Yurdu’nu da elbette bir Mersinli
olarak tutuyoruz. Siz nasıl Fenerbahçe’yi, Galatasaray’ı, Beşiktaş’ı
tutuyorsanız, biz de Trabzonspor’u tutuyoruz yani bunu da normal bir hak olarak
görün öbür takımımız dışında. (AK PARTİ sıralarından alkışlar) 
Tabii, Mersin
Tevfik Sırrı Gür Stadı’nın yerine, şehrin dışına, otobanın üzerine yeni bir
stadyum yapıldı ve Tevfik Sırrı Gür Stadı’nın yerine de TOKİ’nin alışveriş
merkezi ve konut yapılacağı konusunda duyumlar almaktayız. Bütün kent halkı,
Tevfik Sırrı Gür Stadı’nın yerine ya meydan ya park yapılmasını ya da mevcut
stadın yeniden yıkılıp oraya bir stadyum yapılmasını bekliyor. Şimdi Mersin
milletvekillerimizin hepsi burada. Tevfik Sırrı Gür Stadı’nın konumuyla yeni
yapılan stadın konumunu değerlendirsinler. Yeni yapılan stat, insanların ancak
araçla ulaşabileceği bir noktada, doğru düzgün bir otoparkı yok, bir derbi maç
veya bir millî maç olsa insanlar orada araçlarını park edecek yer bulamıyorlar.
Stadın önümüzdeki yıllarda da şehrin içinde falan kalacak bir durumu yok,
şehrin o tarafa gitme şansı yok. Tamamen yanlış bir yer seçimi yapılmış ve
şehrin yanlış bir yerine bir stadyum yapılmış. Yani yapılan bu milyarlarca
liralık yatırımı tabii, sokağa atacak hâlimiz yok, bu tesislerin elbette
kullanılması lazım ama mevcut Tevfik Sırrı Gür Stadı’nın yerine de yapılacak
olan alışveriş merkezi ya da konut projesinden vazgeçilmesi lazım.
Tabii, Mersin’le
ilgili verilen birçok vaat var sayın milletvekilleri, birçok proje var.
“Tarsus’ta 2015 yılında hastane yapılacak.” denildi. Billboard asıldı, Sayın
Davutoğlu geldi söz verdi “İhaleyi yaptık, hayırlı olsun." dedi. Hepiniz
bunu hatırlıyorsunuz. 2015 yılında çıktım, ben bunu bu kürsüde konuştum, 2016
yılında konuştum, şimdi, 2017 yılı yine konuşuyorum. Şimdi, deniyor ki: “15
Aralıkta ihale yapılacak.” Ne zaman bitecek? Bin günde bitecek. Yani en az üç
dört yıl daha sürecek. Bu işte de aksamalar olursa belki beş altı yılı bulacak.
400 bin nüfuslu bir kent, şehrin merkezinde çok rezil bir durumda olan devlet
hastanesine inanın mahkûm olmaya devam edecek. Allah aşkına, bu insanları bu
kadar oyalamayı hangi mantıkla izah edebiliyorsunuz?
Tarsus’a
teknoloji üniversitesi açılacak. Bunun da sözü Başbakan Davutoğlu tarafından
gelindi verildi. Bununla beraber, Türkiye'de 30 tane üniversite açılması kararı
Bakanlar Kurulundan çıktı, sıra sayısına getirildi daha sonra geri çekildi. Ben
Sayın Bakanımızdan bu konuda bir açıklama bekliyorum. Bu üniversiteyi ne zamana
kadar erteleyeceksiniz? Bu yılki üniversite sınavında Tarsus teknoloji
üniversitesine yine öğrenci alınamayacak. Ne zaman alınacak? Yapmayacağınız bir
şeyi millete çıkıp niye söz verdiniz? Bu konuda Mersin halkının
bilgilendirilmesi ve Hükûmetin Mersin’e verdiği projelerin takipçisi olması
gerektiğini belirtiyoruz. Mersin’de her seçim aynı vaatleri verip bir sonraki
seçimde bu projelerin hiçbirinin gerçekleşmediğini, seçimde Hükûmetin
Mersinlilerin karşısına çıkıp yine aynı vaatleri verdiğini görmekteyiz.
(Mikrofon
otomatik cihaz tarafından kapatıldı) 
BAKİ ŞİMŞEK
(Devamla) – İnşallah, bu dönem bunlar son olur, Hükûmet de Mersin’e verdiği
projeleri yerine getirir diyorum. Yüce Meclisi saygıyla selamlıyorum. 
HACI
ÖZKAN (Mersin) – Verdiği sözler yerine gelecek Sayın Şimşek. 
BAKİ
ŞİMŞEK (Devamla) – Açıklama yapmak isteyen varsa bu projelerle ilgili, çıksın
bu kürsüden cevap versin. 
Saygılar
sunuyorum. (MHP sıralarından alkışlar) 
ENGİN
ALTAY (İstanbul) – Hadi görelim, çıkın hadi.
BAŞKAN
– Teşekkür ederim Sayın Şimşek.
Aynı
mahiyetteki önergeler üzerinde son olarak Bursa Milletvekili Sayın Nurhayat
Altaca Kayışoğlu konuşacaklar.
Buyurun.
(CHP sıralarından alkışlar) 
NURHAYAT
ALTACA KAYIŞOĞLU (Bursa) – Teşekkür ediyorum.
Sayın
Başkan, değerli milletvekilleri; 502 sıra sayılı Kanun Teklifi’nin 119’uncu maddesi
üzerinde vermiş olduğumuz önerge hakkında Grubum adına söz almış bulunuyorum. 
Teklifin
bu maddesiyle Kişisel Verilerin Korunması Hakkında Kanun’da değişiklik
yapılıyor. Hakikaten bu kanunu çıkarırken de söylemiştik, buraya geldiğimizden
beri bütün çıkarılan kanunlarla ilgili aynı şeyi söylüyoruz. Taraflarına
sorulmadan, ilgililerin fikri alınmadan özensiz bir şekilde bu yasalar
çıkarılıyor ve daha sonra işte böyle yürürlüğe girmeden, yürürlüğe girdikten
sonra çok kısa süre içerisinde defalarca değiştirilerek burada sabaha kadar
çalışmak zorunda bırakılıyoruz. Hani İç Tüzük değiştirilirken diyordunuz ya
işte “Ekonomik olsun, efendim çok zaman kaybediyoruz.” Böyle bizim beş
dakikamızı üç dakikaya indiriyordunuz. Tam tersine, bu özensiz çalışmalarla bu Meclis
böyle maalesef sabaha kadar çalışmak zorunda bırakılıyor. 
Peki,
bu Kişisel Verilerin Korunması Kanunu’nu biz niye çıkarmıştık? Denmişti ki:
“Haziran 2016’da Avrupa’ya vizesiz gireceğiz, bu yüzden alelacele çıkarmamız
lazım.” Yine aynı tempoyla o yasa buradan geçmişti. Geçtiğimiz sürede ne oldu?
Biz Avrupa’ya vizesiz girebiliyor muyuz? Hayır, tam tersine, Avrupa Birliği 105
milyar euro fonu kesmiş durumda, fiilen de görüşmeler durmuş durumda. 
Peki,
ülkenin içinde bulunduğu bu hukuksuzluk sürecinde, yaşam hakkının yok
sayıldığı, özgürlüklerin ihlal edildiği, adil yargılanmanın yok edildiği,
savunmanın hapiste olduğu, susturulduğu bu süreçte gerçekten hani bu
düzenlemelerle kişisel verileri koruyabilecek miyiz? O da bir muamma. 
Ben,
aslında, bu hukuksuzluk sürecinden bahsetmek istiyorum, içinden geçtiğimiz bu
olağanüstü dönemde yargının ne hâle getirildiğinden bahsetmek istiyorum.
Aslında, biliyorum sizler benden, bizden çok çok daha iyi biliyorsunuz ama bu
koltukları millete değil, bir kişiye borçlu olduğunuz için, “milletvekili”
değil, “minnet vekili” olduğunuz için bu hukuksuzlukları, bu yapılanları
maalesef görmezden geliyorsunuz. (AK PARTİ sıralarından gürültüler) 
AYŞE SULA
KÖSEOĞLU (Trabzon) – Millet, millet! 
NURHAYAT ALTACA
KAYIŞOĞLU (Devamla) - Peki, nedir bunlar? Hani FETÖ’yle paralel yürüyordunuz ya
o dönemde, işte yargıyı, bütün devlet kurumlarını ele geçirmeye çalışıyordunuz
Ayşe, o dönemde ne oldu? AKP il başkanlıklarından listeler gidiyordu, hâkimler,
savcılar alınıyordu falan. 15 Temmuzdan sonra hepsini ihraç ettiniz, elde
hâkim, savcı kalmadı, kalanlar da bölge adliye mahkemesine gönderildi. Apar
topar doğru düzgün staj yapmamış gençleri hâkim, savcı atadınız. 
Mahkeme
kararları nasıl biliyor musunuz? Hüküm fıkrasını aynen alıp karara yerleştiren
kararlarla korkunç… Zabıt kâtiplerinin dalga geçtiği kararlarla karşı
karşıyayız ve hâkimler olmadığı için mahkemelerde maalesef insanlar artık
yargıdan adalet falan beklemiyorlar, sadece ve sadece duruşma günü bekliyorlar.
Neden? Hâkim yokluğundan.
Yine, şunu çok
açık bir şekilde söyleyeyim: Hani kendi aralarındaki görüşmelerde, halkla
görüşmelerinde aslında hâkim, savcılar da bunu itiraf etmek zorunda kalıyorlar.
Çoğu zaman kararlarını kaygıyla, korkuyla veriyorlar. 
Daha da kötüsü
ne biliyor musunuz? Hâkimler, savcılar adliyede birbirlerine selam vermekten
korkuyorlar. Hani bugün burada anlatırken belki sıradanlaştı bunlar ama yıllar
sonra herhâlde bu tutanakları okuyanlar, bu dönemi bir korku filmi senaryosu
gibi maalesef okuyacaklar. Aslında anlattıklarımız bunların çok çok daha
üstünde.
Peki, nasıl bir
yönetimle karşı karşıyayız? Aslında suçları, günahları örtme üstüne yönelik bir
iktidar anlayışıyla karşı karşıyayız. Bu yüzden, Adalet Akademisinde hâkimleri,
savcıları yetiştiren ve niteliğine hâlâ inanmak, güvenmek istediğimiz, orada,
aslında herkesin saygı duyduğu, duyması gerektiği en yüksek mahkeme olan
Anayasa Mahkemesinde hâkim adaylarına panel düzenleniyor. Konu ne? 15 Temmuz.
Konuşmacı kim? Melih Gökçek. Neden? Yani 15 Temmuzdaki tırnak içindeki
kahramanlıklarını hâkim adaylarına anlatarak ileride kendisine bir soruşturma
açılırsa hâkim adaylarına şimdiden kendisini anlatma, savunma… Öyle mi, bu
şekilde mi hâkim, savcılar yetiştiriliyor bu Adalet Akademisinde? Yargı bu
kadar mı düşürüldü? Maalesef diyorum böyle duruma. 
Son
olarak, tabii, Enis Berberoğlu’yla ilgili verilen mahkeme kararı da artık son
noktadır. Yerel mahkemenin, emredici bir hüküm karşısında yüksek mahkeme
kararına uymayıp buna direnmesi de hukuksuzluğun son noktasıdır.
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın Altaca Kayışoğlu. 
NURHAYAT
ALTACA KAYIŞOĞLU (Devamla) – Enis Berberoğlu Vekilimizin özgürlüğünden mahrum
bırakılması, tamamen kanuni dayanaktan yoksundur. Onun da bir an önce özgürlüğüne
kavuşmasını temenni ediyorum. 
Saygıyla
selamlıyorum. (CHP sıralarından alkışlar) 
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı, buyurun. 
IV.- AÇIKLAMALAR (Devam)
33.- Amasya Milletvekili Mehmet Naci Bostancı’nın,
Bursa Milletvekili Nurhayat Altaca Kayışoğlu’nun 502 sıra sayılı Kanun
Tasarısı’nın 119’uncu maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, Sayın Kayışoğlu konuşmasında “Siz
milletvekili değil, ‘minnet vekilisiniz’ ve bir kişinin seçimine borçlusunuz.”
tarzında -hafif söyleyeyim- uygun düşmeyen, kabul edilemez bir ifadede bulundu.
2002’den bu yana seçimlerin nasıl yapıldığı, halk oyunun buradaki yeri ve
anlamı herkes için ayan beyan ortada. Bahsettiği, o “bir kişi” dediği Sayın
Cumhurbaşkanımız da halk tarafından seçiliyor, halkın rızasıyla ve iradesiyle
seçiliyor. AK PARTİ’li milletvekilleri de aynı şekilde halk tarafından
seçiliyor, tıpkı Cumhuriyet Halk Partisinin ve diğer partilerin
milletvekillerinin seçildiği gibi. Dolayısıyla, böyle uygun olmayan, esasen
iktidara yönelik analitik bir eleştiri bağlamına da oturmayan…
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Bostancı. 
MEHMET
NACİ BOSTANCI (Amasya) - …illiyet bağlarından yoksun, sadece izlenim yaratmaya
dönük dilin bir faydası olmadığı kanaatindeyiz. 
Teşekkür
ediyorum. (AK PARTİ sıralarından alkışlar)
BAŞKAN
– Teşekkür ederim. 
ENGİN
ALTAY (İstanbul) – Bir tashih yapalım. Nurhayat Hanım…
BAŞKAN
- Buyurun Sayın Altaca Kayışoğlu, bir tashih yapacakmışsınız. 
34.- Bursa Milletvekili Nurhayat Altaca Kayışoğlu’nun,
502 sıra sayılı Kanun Tasarısı’nın 119’uncu maddesiyle ilgili önerge üzerinde
yaptığı konuşmasındaki bazı ifadelerine ilişkin açıklaması
NURHAYAT ALTACA
KAYIŞOĞLU (Bursa) – Aslında, ben genel olarak ülkenin içinde bulunduğu durumu
anlatmaya çalıştım hem hukuk açısından hem demokrasi açısından. Bizler her
defasında şunu söylüyoruz: Yani darbe yasalarından arındıralım ülkemizin hukuk
sistemini. Bunlardan bir tanesi de nedir? Siyasi Partiler Kanunu. Benim kastım
burada vekilleri incitmek değil ama Siyasi Partiler Kanunu’nda, örneğin, lider
sultasını kaldıralım.
AYŞE SULA
KÖSEOĞLU (Trabzon) – Özür dileyin, özür dileyin.
NURHAYAT ALTACA
KAYIŞOĞLU (Bursa) – Yani şimdi bizde ön seçim uygulanıyor partimizde, bizler ön
seçimle geldik. Tabii ki bu anlamda milletvekillerinin iradelerinin
özgürleşmesi hepimizin temennisidir diye düşünüyorum.
MUSTAFA ELİTAŞ
(Kayseri) – Benim bildiğim, Altay, ön seçimle gelmedi?
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/884) ve İstanbul
Milletvekili Mehmet Akif Hamzaçebi'nin 6306 Sayılı "Afet Riski Altındaki
Alanların Dönüştürülmesi Hakkında Kanun", 2981 Sayılı "İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı
İmar Kanununun Bir Maddesinin Değiştirilmesi Hakkında Kanun" ve 4706
Sayılı "Hazineye Ait Taşınmaz Malların Değerlendirilmesi ve Katma Değer
Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN – Evet
sayın milletvekilleri, aynı mahiyetteki önergeleri oylarınıza sunuyorum: Kabul
edenler… Kabul etmeyenler… Önerge kabul edilmiştir.
Bu şekilde kabul
edilen önerge doğrultusunda 119’uncu madde Komisyon metninden çıkartılmıştır.
Bir karışıklığa mahal vermemek için tasarının mevcut maddeleri üzerinden
görüşmelere devam ediyoruz. Kanun yazımı sırasında madde numaraları teselsül
ettirilecektir.
120’nci maddede
iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 120'nci
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Mehmet Bekaroğlu Bihlun
Tamaylıgil Lale Karabıyık
 İstanbul İstanbul Bursa
 Bülent Kuşoğlu Musa
Çam Zülfikar İnönü Tümer
 Ankara İzmir Adana
MADDE 120- 6698
sayılı Kanunun 27'nci maddesinin dördüncü fıkrasına "diğer kamu
görevlileri kurumlarının muvafakati” ibaresinden sonra gelmek üzere”, “hâkim ve
savcılar ise kendilerinin muvafakati” ibaresi ilave edilmiştir.
BAŞKAN – Okunan
önergeye Komisyon katılıyor mu?
PLAN VE BÜTÇE
KOMİSYONU SÖZCÜSÜ ALPASLAN KAVAKLIOĞLU (Niğde) – Katılmıyoruz Sayın Başkanım. 
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılmıyoruz Sayın Başkan.
BAŞKAN – Önerge
üzerinde Adana Milletvekili Sayın Zülfikar İnönü Tümer konuşacaklar. 
Buyurun Sayın
Tümer. (CHP sıralarından alkışlar)
ZÜLFİKAR İNÖNÜ
TÜMER (Adana) – Sayın Başkan, değerli milletvekilleri; 502 sıra sayılı Kanun
Tasarısı’nın 102’nci maddesinde yapılmak istenen değişiklikle ilgili Cumhuriyet
Halk Partisi Grubu adına söz almış bulunmaktayım. Yüce Meclisi saygıyla
selamlıyorum. 
Vekili olduğum,
iki yüz yıllık köklü sanayi geçmişine sahip Adana, doğal gaz ve petrol
hatlarıyla, Orta Doğu’ya yakın konumuyla, kara yolları, demir yolu, hava yolu
ve deniz yoluyla gerek konum gerekse lojistik açıdan yatırıma çok uygun büyük
avantajlara sahip bir ilimizdir. 
Adana ili başta
olmak üzere, Çukurova bölgesi için son derece önem taşıyan ancak 2007’den bu
yana, kamulaştırmada çıkan sorunlar nedeniyle yatırıma açılamayan Ceyhan Enerji
İhtisas Endüstri Bölgesi’nde yer alması gereken rafineri, petrokimya tesisleri,
petrol ve doğal gaz depolama tesisleri, liman ve tersane projelerinin bir an
önce hayata geçirilmesi sadece bölge insanı için değil, ülke ekonomisi için de
lokomotif bir güç olacaktır. Yıllarca büyük umutlarla beklenen bu yatırımlar
için henüz yer tahsisi yapılmamıştır. “Yer seçimi yapıldı ve çalışmalar
sürüyor.” şeklindeki açıklamalara karşılık somut bir adım atılmamıştır. Üstelik
geçen on yıla rağmen, yatırımların önünün kapandığı kanaati yaygınlaşmıştır. Bölge
halkı ve yatırımcılar, yatırımların gerçekleştirilmesi için yer tahsisiyle
ilgili bir gelişme beklemektedir. Son yıllarda özellikle fabrikaların kapanması
nedeniyle işsizlikle yoğrulan Çukurova bölgesinde, yatırım ve istihdamın önünün
açılması için daha çok zaman kaybedilmemesinin önüne geçilmek zorundadır. 
Değerli
milletvekilleri, Hükûmetin gündeminde olan yerli otomobil fabrikasının hangi
ilimizde yapılacağı henüz netlik kazanmamıştır. Adana iş dünyası ve sivil
toplum örgütleri, fabrikanın Adana’da kurulması için üzerine düşen görevi
yapmaya hazırdır. Yıllardan bu yana süregelen yanlış teşvik uygulamaları, tarım
ve sanayiye yeterli desteğin sağlanamaması ve özellikle kamu yatırımlarının
istenen düzeyde gerçekleştirilmemesi kentte bir umutsuzluk havası
yaratmaktadır. 
Saygıdeğer
milletvekilleri, Adana, hâlihazırda otobüs, midibüs, kamyon, kamyonet üretimi
yapan bir bölge olması dolayısıyla kalifiye personel potansiyeline sahip bir
kenttir. Adana’nın komşusu Osmaniye’deki güçlü demir çelik sektörü de bu
avantajı destekleyen bir diğer unsurdur. Çukurova Üniversitesi Mühendislik
Fakültesindeki Otomotiv Bölümü de, Adana’da kurulu olan ve 64 ülkeye ihracatı
bulunan TEMSA’nın yanı sıra MAN, Mercedes-Benz, Nurol Makine, SANKO gibi
sektörün önemli firmalarıyla da iş birliği içinde otomotiv sektöründe önemli
çalışmalara imza atmaktadır. Hem yanlış teşvik uygulamalarından doğan
mağduriyetin giderilmesi hem de sahip olduğu potansiyel ve avantajlar
doğrultusunda bölge ekonomisinin kalkınması, istihdamın artması anlamında
Adana’ya yerli otomotiv fabrikası kurulması isabetli bir karar olacaktır. 
Değerli
milletvekilleri, Adana’da yapımına 2014 yılında başlanan ve 2016 yılında
hizmete açılacağı belirtilen 33 bin seyirci kapasiteli stadyum 2017 yılı sonuna
gelmemize rağmen henüz tamamlanmamıştır. Gençlik ve Spor Bakanlığı 23 şehirde
planladığı 25 stadyumun en az 20’sini hizmete açmışken Adana’daki stadyumun
dört yıldan bu yana bitirilememesi yeni statlarına kavuşmayı bekleyen
Adanalılar için bir üzüntü kaynağı olmuştur. Stadyumun hizmete girmemesi 140
milyon liralık proje maliyetinin de artmasına neden olmaktadır. Adana’nın
Sarıçam ilçesindeki stadyumun ne zaman bitirileceğine yönelik kesin bir tarih
de verilememektedir. 
Öte yandan,
Adana kent merkezindeki tarihî 5 Ocak Stadyumu’nun yıkılarak yerine AVM
yapılacak olmasının önüne geçilmelidir. 2,5 milyon nüfusa sahip Adana’da inşaat
hâlindeki stadyum tamamlandığı takdirde 2 stadyumun hizmet verecek olması
kentimiz için bir lüks değil, gereksinimdir. Tarihî stadyum teknolojik
imkânlara kavuşturularak hizmete devam etmelidir.
Adanalıların
sorunlarının çözümüne yönelik duyarlı davranış sergileyeceğinize olan inancımla
Genel Kurulu saygıyla selamlıyorum. (CHP sıralarından alkışlar) 
BAŞKAN –
Teşekkür ederim Sayın Tümer.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 120’nci maddesinde yer alan “hâkim ve
savcılar” ibaresinin “hâkimler ve savcılar” şeklinde değiştirilmesini arz ve
teklif ederiz.
 Mehmet Parsak Kamil
Aydın Mehmet Necmettin Ahrazoğlu
 Afyonkarahisar Erzurum Hatay
 Baki Şimşek Mehmet
Günal
 Mersin Antalya
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ALPASLAN KAVAKLIOĞLU (Niğde) – Takdire bırakıyoruz Sayın
Başkanım.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılıyoruz.
BAŞKAN – Önerge
üzerinde Afyonkarahisar Milletvekili Sayın Mehmet Parsak konuşacaklar.
Buyurun Sayın
Parsak. (MHP sıralarından alkışlar)
MEHMET PARSAK
(Afyonkarahisar) – Aziz Türk milleti, saygıdeğer milletvekilleri; önergemiz
üzerinde söz almış bulunuyorum. Bu vesileyle hepinizi saygılarımla
selamlıyorum.
120’nci maddede
Kişisel Verilerin Korunması Kanunu’nda bir değişiklik yapılmak istenmekte ve
söz konusu kanunun 27’nci maddesinde bize göre de isabetli bir biçimde
hâkimlerin ve savcıların söz konusu kurul kapsamında çalışmak noktasında
kendilerinin rızalarının aranması noktasına getirilmekte. Bu, bu yönüyle
isabetli bir değişiklik ancak söz konusu tasarıda “hâkim ve savcılar” ibaresi
yer almakta; bu yanlış olduğu için bunun “hâkim ve savcılar” yerine “hâkimler
ve savcılar” şeklinde değiştirilmesini öneriyoruz. 
Bu basit bir
imla değişikliği değildir. Evet, Türkçe bizim ses bayrağımızdır, dolayısıyla
bunun Türkçemize uygun hâle getirilmesi mutlaka gerekmektedir ama bunun yanı
sıra söz konusu düzenlemeye ilişkin doğrudan hüküm mahiyetindeki Anayasa’mızın
139’uncu ve 140’ıncı maddelerinde de “hâkim ve savcılar”dan değil, “hâkimler ve
savcılar”dan söz edilmektedir. Keza, buna ilişkin özel kanun durumundaki
kanunun adı da bizatihi “Hâkimler ve Savcılar Kanunu”dur. Dolayısıyla, bu kadar
açık ve net olarak isabetli ve haklı olan önergemizin kabul edilmesini
saygıdeğer milletvekillerinden, sizlerden talep ediyoruz ve bu önergemizin
biraz sonra kabul edilmesi hâlinde önergeyle birlikte söz konusu kanun hükmü de
isabetli hâle geleceği için biz de bu hâlde yapıcı ve uzlaşmacı siyaset
anlayışımız doğrultusunda bu madde çerçevesinde kabul oyu kullanacağız.
Bu düşüncelerle
önergemizin kabulünü talep ediyor, sizleri bir kere daha saygılarımla
selamlıyorum. (MHP sıralarından alkışlar)
BAŞKAN –
Teşekkür ederim Sayın Parsak.
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmiştir.
Kabul edilen
önerge doğrultusunda maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
121’inci maddede
dört adet önerge vardır, bu önergelerin üç adedi aynı mahiyette olduğundan
birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 121’inci maddesinin tasarı metninden
çıkarılmasını arz ve teklif ederiz.
 Erol Dora Dilek
Öcalan Mahmut Toğrul
 Mardin Şanlıurfa Gaziantep
 Mehmet Ali Aslan Feleknas
Uca
 Batman Diyarbakır
Aynı mahiyetteki
diğer önergenin imza sahipleri:
 Mustafa Elitaş Mehmet
Naci Bostancı Mehmet Doğan Kubat
 Kayseri Amasya İstanbul
 Hilmi Bilgin Gülay
Kaynarca Hurşit Yıldırım
 Sivas  İstanbul İstanbul
 Ahmet Hamdi Çamlı Bülent
Turan Selim Dursun
 İstanbul Çanakkale Sivas
Aynı mahiyetteki
diğer önergenin imza sahipleri:
 Mehmet Parsak Mehmet
Günal Baki Şimşek
 Afyonkarahisar Antalya
 Mersin
 Mehmet Necmettin Ahrazoğlu Kamil
Aydın Erhan Usta
 Hatay Erzurum
 Samsun
BAŞKAN – Aynı
mahiyetteki önergelere Komisyon katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Takdire bırakıyoruz Sayın Başkan.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılıyoruz.
BAŞKAN – Gerekçeyi
mi okutalım?
MAHMUT TOĞRUL
(Gaziantep) – Gerekçe...
BAŞKAN – Aynı
mahiyetteki önergelerin ilkinde gerekçeyi okutuyorum:
Gerekçe:
119, 120, 121,
122’nci maddelerle 6698 sayılı Kişisel Verilerin Korunması Kanunu'nda
değişiklikler yapılmıştır. HDP Grubu olarak yasamanın her alanında yanlış
olduğunu vurguladığımız AKP iktidarının yasa yapma yönteminin sonucunu maalesef
6698 sayılı bu Yasa’ya dair değişiklik talebinde de görmüş bulunmaktayız.
Çünkü, 6698 sayılı Yasa’nın yürürlük tarihi 24 Mart 2016'dır. Henüz on beş ay
önce çıkarılan teşkilat yasasında değişiklik istenmesinin nedeni, iktidarın
özensiz, eleştirileri dikkate almayan, uzman görüşlerine başvurmayan ve torba
yasa yapma yaklaşımıdır. Komisyon aşamalarında değişikliği gerekçelendirmeye
çalışan kurul üyesinin yetersizliğiyse bir başka eleştiri noktasıdır.
Dolayısıyla, henüz çok yeni olan bir temel yasada değişiklik istenmesi, on beş
aydır kuruluşunu tamamlamaya çalışan ve bu anlamda 191 kişi istihdam eden
kurumun uzman istihdamına ihtiyaç duyması, bu yasanın apar topar çıkarılması ve
eksik yapılmış olmasıyla ilgidir. Bu sebeple, bu maddelerin tasarıdan
çekilerek, ihtiyaç hasıl olması dâhilinde ilgili ihtisas komisyonuna sevk
edilerek tartışılması için maddelerin tasarı metninden çıkarılması gerekmektedir.
BAŞKAN – Aynı
mahiyetteki bir diğer önergenin de gerekçesini okutuyorum:
Gerekçe:
Veri Sorumluları
Sicili’ne kayıt olma zorunluluğu olan veri sorumlusu özel hukuk tüzel
kişilerinden sicil ücreti alınmasını içeren maddenin tasarıdan çıkarılması neticesinde,
kurumun gelirleri arasına eklenmesi öngörülen Veri Sorumluları Sicili ücretinin
çıkarılması amaçlanmaktadır.
BAŞKAN – Aynı
mahiyetteki önergeler üzerinde son olarak Samsun Milletvekili Erhan Usta
konuşacak.
Buyurun Sayın
Usta. (MHP sıralarından alkışlar)
ERHAN USTA
(Samsun) – Teşekkür ederim Sayın Başkan.
Şimdi, ben bu
vesileyle, aslında bu madde kapsamında, maddeden biraz daha bağımsız bir
şekilde, 5018 sayılı Kanun’un çok önemli unsurlarından bir tanesi olan kamuda
iç denetim konusunda düşüncelerimi sizinle paylaşmak istiyorum çünkü bunu, biz,
grup önerisi şeklinde vermeyi planlıyorduk ancak büyük ihtimal -şu andaki
havaya göre- bugün eğer Meclis çalışmazsa grup önerisi veremeyeceğimiz için
bunu maddede konuşmak yönünde bir eğilimimiz oldu.
Şimdi, kamuda iç
denetim 5018 sayılı Kanun’la sisteme girdi. 5018 hakikaten reform niteliğinde
bir kanundur, ben bunu hep söylüyorum. Bu Hükûmet döneminde 2003 yılı
Aralığında çıktı, çalışmaları ta 1999, 2000’den başlamıştır. Teknisyen olarak
çalışmaların başından itibaren biz de bunların içerisinde bulunduk. Tabii, 5018
bir reformdur ancak 5018’in, bütçe kanunları çerçevesinde, çok kritik
maddelerinin de zaman içerisinde uygulanmadığını, hatta değiştirildiğini ifade
etmek isterim. Aslında Hükûmetin biraz acemiliğine geldi, bugün olsa bu kanunu
böyle çıkarmaz, orası anlaşıldı çünkü oralardan, bu reformun bir kısım
unsurlarından bugün geri adım atılıyor, bu da ayrı bir husus.
Şimdi, on yıl,
İç Denetim Koordinasyon Kurulu... İç Denetim Koordinasyon Kurulu diye bir kurul
var, bu kurul kamuda iç denetime ilişkin yönlendirme faaliyetini yapan kurul.
Sayın Müsteşarla bu kurulda birlikte de çalıştık. Bu kurul önemli birtakım
fonksiyonlar da üstlendi. Fakat maalesef, ifade etmem gerekir ki -bugün bu
yolsuzlukla ilgili konuşmada da dile getirdiğim gibi- iç denetim, ileri
ekonomilerde, gelişmiş ekonomilerde, gelişmiş ülkelerde olan bir sistem
olmasına rağmen, Türkiye’de -yaklaşık işte on yılın üzerinde bir süre oldu,
2006’da sistem tam devreye girdi- on bir yıl olmasına, on iki yıl olmasına
rağmen bu sistem maalesef bazı engellemelerle karşı karşıya kaldığı için çok
düzgün bir şekilde de çalışmıyor, biraz da aslında çalıştırılmıyor. Kamuoyuna
bu anlamda şikâyetimi de ifade etmek istiyorum. 
Şimdi,
aksaklıklardan bir tanesi: Bir defa, aslında çok nitelikli iç denetçiler var,
sertifika alıyor; İç Denetim Koordinasyon Kurulu bunlara sertifika vermiş,
eğitimlerini tamamlamışlar. Kamuda toplam 2.075 iç denetçi kadrosu varken bugün
bunun sadece 906’sı dolu. Özellikle kamu mali yönetiminin ana unsurları olan
bazı kurumlarda iç denetim kadrosunun doldurulmadığını da müşahede ediyoruz,
üzüntüyle müşahede ediyoruz. Bunlara örnek vermek gerekirse, örneğin
Cumhurbaşkanlığı, Başbakanlık -tek tek saymayacağım- bunlar hiç iç denetçi
çalıştırmıyor. İçişleri Bakanlığı 25 kadrosuna rağmen 7 iç denetçi
çalıştırıyor, bu son derece az; Dışişleri Bakanlığı 15 kadroya rağmen sadece 1
iç denetçi çalıştırıyor; Maliye Bakanlığının 35 kadroya rağmen sadece 7 kadrosu
dolu. Maliye Bakanlığı, özellikle 5018 sayılı Kanun’un sahibi olan Bakanlık iç
denetçi istihdamında son derece cimri davranıyor, 35 kadrosunun sadece 7’sini
kullanıyor. Ekonomi Bakanlığının 15 kadrosu var, sıfır iç denetçisi var;
Kalkınma Bakanlığının -benim eski kurumum- 10 iç denetçi kadrosu var, 6’sı
doldurulmuş. Burada ben Gelir İdaresi Başkanlığını, aslında onu söylemeye
çalışıyorum; onun şeyini arkadaşlar notlara almamışlar ama bildiğim kadarıyla
Gelir İdaresi Başkanlığı da iç denetçi kadrolarını doldurmuyor. 
Arkadaşlar, bu,
şu açıdan önemli: İç denetim, normal bir teftiş değil yani daha çok hani böyle
danışmanlık faaliyeti ve kuruma değer katacak bir şey; böyle, bir suç bulma
güdüsüyle hareket eden bir denetim faaliyeti değil yani süreçleri
iyileştirmeye, temelde işte kurumdaki verimsizlikleri gidermeye yönelik bir
faaliyet. Böyle olmasına rağmen iç denetim kadrolarının dolu olmaması aslında
son derece üzüntü verici bir şey. Buradan da Maliye Bakanlığımıza ve diğer
kurumlarımıza bu anlamda, iç denetim kadrolarının doldurulması ve bunun en
sağlıklı bir şekilde çalışması açısından gerekli tedbirlerin alınması
gerektiğini ifade etmek istiyorum. 
Çok kritik
meselelerden bir tanesi -notumda epeyce hususlar vardı ama onlara fırsat
olmayacak- iç denetim ile teftiş arasında sağlıklı bir görev ayrıştırması
yapılamadı maalesef. Aslında kanunda bu var fakat teftiş kurullarının burada
birtakım dirençleri var. Hükûmet tarafından bu netleştirmenin yapılması… 
Teftiş gerekli
yani yolsuzluk, özellikle soruşturma anlamında teftiş çok gerekli ama diğer
alanların iç denetime bırakılacak şekilde bu ayrıştırmanın yapılması lazım.
Hükûmetin on bir yıldır bu konuda tam bir tavır takınamamasından dolayı bu
sistem, reformun bir ayağı sakat olarak devam ediyor. Bunun önemli bir konu
olduğunu düşünüyorum. Bu konuda da yüce Meclisin…
(Mikrofon
otomatik cihaz tarafından kapatıldı)
BAŞKAN –
Teşekkür ederim Sayın Usta. 
ERHAN USTA
(Devamla) – Teşekkür ederim. 
ENGİN ALTAY
(İstanbul) – Sayın Başkan, aynı mahiyetteki önergelerin oylanmasından önce
karar yeter sayısı talep ediyoruz. 
BAŞKAN – Peki. 
MUSTAFA ELİTAŞ
(Kayseri) – Sizin de önergeniz yok mu burada?
BAŞKAN – Aynı
mahiyetteki önergeleri oylarınıza sunuyorum: Kabul edenler… 
MUSTAFA ELİTAŞ
(Kayseri) – Arkadaşlar, diğer arkadaşlar; sizin de önergeniz. HDP, sizin
önergeniz. 
MEHMET DOĞAN
KUBAT (İstanbul) – Sizin de önergeleriniz var. 
GENÇLİK VE SPOR
BAKANI OSMAN AŞKIN BAK (Rize) – Sizin önergeniz ya, kaldırsanıza; MHP. 
ERHAN USTA
(Samsun) – Ne o? Bir dakika. 
GENÇLİK VE SPOR
BAKANI OSMAN AŞKIN BAK (Rize) – Aynı önerge ya, sizin önergeniz, sizin.
MEHMET DOĞAN
KUBAT (İstanbul) – Önergeleriniz, bakınız, aynı ya.
ENGİN ALTAY
(İstanbul) – Bizimki değil ya, bizimki değil. 
MEHMET DOĞAN
KUBAT (İstanbul) – Ya, kendi önergenizi kabul etmiyorsunuz ama. Dört önerge
var, dördü de aynı.
ENGİN ALTAY
(İstanbul) – Bizimki değil kardeşim.
MEHMET DOĞAN
KUBAT (İstanbul) – Allah Allah!
BAŞKAN – Hayır,
hayır. 
ENGİN ALTAY
(İstanbul) – Bizimki değil ya. 
BAŞKAN – Hayır,
değil. 
MEHMET DOĞAN
KUBAT (İstanbul) – Kendi önergeniz ya, dört önerge var.
ENGİN ALTAY
(İstanbul) – Bizimki ayrı kardeşim ya, bizimki ayrı ya.
MEHMET DOĞAN
KUBAT (İstanbul) – Dördü de aynı Sayın Altay, çıkarma önergesi. 
ENGİN ALTAY
(İstanbul) – Ya, biz çıkarmadık ya. 
GENÇLİK VE SPOR
BAKANI OSMAN AŞKIN BAK (Rize) – Ya, sizinki çıkarma önergesi. 
ENGİN ALTAY
(İstanbul) – Değil. 
GENÇLİK VE SPOR
BAKANI OSMAN AŞKIN BAK (Rize) – CHP’nin değil. 
BAŞKAN – Kâtip
üyeler arasında anlaşmazlık var. 
ENGİN ALTAY
(İstanbul) – Burada mı anlaşmazlık var?
BAŞKAN –
Efendim? 
ENGİN ALTAY
(İstanbul) – Burada mı? 
MUSTAFA ELİTAŞ
(Kayseri) – “Kâtip üyeler” diyor, ne yapsın?
BAŞKAN – Kâtip
üyeler diyorum, kâtip.
ENGİN ALTAY
(İstanbul) – Tamam, tamam. 
MUSTAFA ELİTAŞ
(Kayseri) – Biri sizin kâtip. 
BAŞKAN – Üç
dakikalık süre veriyorum ve süreyi başlatıyorum. 
(Elektronik
cihazla oylamaya başlandı) 
ENGİN ALTAY
(İstanbul) – Bizimki ayrı ya, biz önergemizin arkasındayız.
GENÇLİK VE SPOR
BAKANI OSMAN AŞKIN BAK (Rize) – Ya, sizin önergeniz, kaldırmıyorsunuz. 
KAMİL AYDIN
(Erzurum) – Bizimle ne alakası var? 
GENÇLİK VE SPOR
BAKANI OSMAN AŞKIN BAK (Rize) – Hayır, siz de çıkarıyorsunuz, CHP’ninki değil.
MUSTAFA ELİTAŞ
(Kayseri) – HDP, siz önergenize oy vermiyor musunuz?
MAHMUT TOĞRUL
(Gaziantep) – Ya, o bir önceki…
BAŞKAN – Evet,
sizin önergeniz de aynı doğrultuda Sayın Toğrul, sizin önergeniz de aynı
doğrultuda.
GENÇLİK VE SPOR
BAKANI OSMAN AŞKIN BAK (Rize) – Aynı mahiyette.
MEHMET NACİ
BOSTANCI (Amasya) – Sizinki de aynı, önergenizin arkasında olmanız lazım.
MUSTAFA ELİTAŞ
(Kayseri) – Onlar önergelerine sahip çıkmıyorlar Sayın Başkan. 
(Elektronik
cihazla oylamaya devam edildi) 
BAŞKAN –
Önergeler kabul edilmiştir, karar yeter sayısı vardır. 
Bu şekilde kabul
edilen önerge doğrultusunda 121’inci madde Komisyon metninden çıkmıştır. Bir
karışıklığa mahal vermemek için Komisyon metninin mevcut maddeleri üzerinden
görüşmelere devam ediyoruz. Kanun yazımı sırasında madde numaraları teselsül
ettirilecektir. 
Ayrıca, söz
konusu madde üzerinde İstanbul Milletvekili Bihlun Tamaylıgil ve arkadaşlarının
verdiği önerge konusuz kaldığı için işlemden çıkarılmıştır. 
122’nci madde
üzerinde üç adet önerge vardır, önergelerin ikisi aynı mahiyettedir, birlikte
işleme alacağım.
Türkiye Büyük
Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 122’nci maddesinin tasarı metninden
çıkarılmasını arz ve teklif ederiz. 
 Erol Dora  Dilek
Öcalan  Mahmut Toğrul 
 Mardin Şanlıurfa
 Gaziantep
 Mehmet Ali Aslan  Feleknas
Uca  Müslüm Doğan
 Batman  Diyarbakır
 İzmir
Aynı mahiyetteki
diğer önergenin imza sahipleri: 
 Mehmet Parsak  Kamil
Aydın  Mehmet Günal 
 Afyonkarahisar Erzurum Antalya
 Mehmet Necmettin Ahrazoğlu 
 Hatay
BAŞKAN – Aynı
mahiyetteki önergelere Komisyon katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Katılmıyoruz Sayın Başkan.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılmıyoruz Sayın Başkan. 
BAŞKAN – Aynı
mahiyetteki önergeler üzerinde ilk olarak İzmir Milletvekili Sayın Müslüm Doğan
konuşacaklar. 
Buyurun Sayın
Doğan. (HDP sıralarından alkışlar)
MÜSLÜM DOĞAN
(İzmir) – Sayın Başkan, değerli milletvekilleri; ben de burada konuşmama
başlamadan önce, Spor Bakanı Osman Bey, burada Sivas Divriği’ye bir söz
vermişsiniz bir spor tesisi yapmak için. Sözünüzü yerine getirecek misiniz
Sayın Bakan? Spor tesisi yokmuş orada hiçbir şekilde. Habib Bey de biliyor.
Habib Bey gitti mi? Habib Bey iyi biliyor, Sivas Divriği’de hiçbir spor tesisi
yok Sayın Bakanım. 
GENÇLİK VE SPOR
BAKANI OSMAN AŞKIN BAK (Rize) – Biz Türkiye’nin her yerine spor tesisi
yapıyoruz, merak etmeyin. 
MÜSLÜM DOĞAN
(Devamla) – Divriği’ye yapacak mısınız?
GENÇLİK VE SPOR
BAKANI OSMAN AŞKIN BAK (Rize) – Stat yapıyoruz, tesisler yapıyoruz, merak
etmeyin. 
MÜSLÜM DOĞAN
(Devamla) – Divriği’ye yapacak mısınız?
GENÇLİK VE SPOR
BAKANI OSMAN AŞKIN BAK (Rize) – Her yere, her yere...
MÜSLÜM DOĞAN
(Devamla) – Her yere değil yani Divriği’ye yapacak mısınız? 
GENÇLİK VE SPOR
BAKANI OSMAN AŞKIN BAK (Rize) – Merak etmeyin. 
MÜSLÜM DOĞAN
(Devamla) – Olmadı şimdi. 
Habib Bey, söz
alır mısınız. 
BAŞKAN – Sayın
milletvekilleri, lütfen…
MÜSLÜM DOĞAN
(Devamla) – Bak, söz verdiniz.
BAŞKAN – Sayın
Doğan, lütfen Genel Kurula hitap eder misiniz, lütfen. 
MÜSLÜM DOĞAN
(Devamla) – Ama efendim, şimdi Habib Bey’i kırmam da bizi niye kırıyor? Öyle
şey olur mu yani?
BAŞKAN – E, tamam,
siz düşüncelerinizi açıklayın, daha sonra Bakanımızla görüşürsünüz.
Buyurun.
GENÇLİK VE SPOR
BAKANI OSMAN AŞKIN BAK (Rize) – Habib Bey, sen talepte bulunuyor musun?
MEHMET HABİB
SOLUK (Sivas) – Sayın Bakanım, talep ediyoruz.
GENÇLİK VE SPOR
BAKANI OSMAN AŞKIN BAK (Rize) – Ne demek, rica ederim ya. 
Daha yeni stadı
bitirdik, Sivasspor oynuyor.
MÜSLÜM DOĞAN
(Devamla) – Divriği, Divriği…
GENÇLİK VE SPOR
BAKANI OSMAN AŞKIN BAK (Rize) – Sivas demek, sadece Divriği değil ki, her
tarafı…
MÜSLÜM DOĞAN
(Devamla) – Ama Divriği ayrı bir şey.
BAŞKAN – Sayın
Doğan, lütfen…
MÜSLÜM DOĞAN
(Devamla) – Peki efendim, tamam, peki; pardon.
Şimdi, eleştiri
yapacağız, büyük olasılıkla da bu stat yapılmaz, yani eleştiri yapacağımız
için. 
Değerli
milletvekilleri, hepinizi saygıyla selamlıyorum sabahın bu saatinde.
Şimdi, AK PARTİ
Hükûmeti başarısız ekonomi politikalarının faturasını her zamanki gibi yoksul
halka ve emekçilerimize yüklemektedir. Tabii ki stat yapılmaz böyle söylenirse.
Faizdeki artışlar, döviz kurlarının artması ve ardı arkası kesilmeyen yeni
zamlar halkın sırtına kambur olmuş durumdadır ama Maliye Bakanına ve Ekonomi
Bakanına sorsanız ülke büyümektedir. Bu torba tasarı görece büyümenin
faturasının halka dayatılmasından başka bir şey değildir. Rezidansın, gökdelenin
müteahhide yük olan vergisini hemen yanı başında gecekonduda oturan vatandaşa
ödettiriyorsunuz. Meraları, verimli tarım arazilerini betonlaşmaya açarken
diğer taraftan motorlu taşıtlar ve şans oyunlarıyla savunma sanayisini
geliştirmeye çalışıyorsunuz. Ne yaparsanız yapın olmuyor. Türkiye halkı sizin
başarısızlığınızın bedelini bir on beş yıl daha ödemek istemiyor, hele hele
küresel sermayeye yapılan vergi aflarını ve muafiyetlerini ise hiç yüklenmek
istemiyor.
Değerli
milletvekilleri, ekonomik büyüme gerçekten tüm insani, toplumsal sorunların
çözümünün sihirli anahtarı mıdır? Israrla ileri sürüldüğü gibi, ekonomik büyüme
işsizliğin ve yoksulluğun çaresi midir? Eğer öyleyse onca zaman, onca büyümeden
sonra neden işsizlik ve yoksulluk çığ gibi büyümeye devam etmektedir ülkemizde?
Hükûmetten açıklamalar geliyor son günlerde bu konularla ilgili olarak, “Bu
sene en az yüzde 7 büyüme bekliyoruz.” diyorlar. Peki, yüzde 7 büyüyen bir
ekonomide neden birçok kişi büyük bir ekonomik kriz içinde olduğunu düşünüyor? Eğer
bu rakam doğruysa yüzde 7 büyüyen kimler? Benzinden, marketteki temel gıda
ürünlerinden, limonatadan bile vergi alınırken yüzde 7 büyüyen kimler? Bir ülke
yüzde 7 büyürken işsizlik nasıl hâlâ azalmaz değerli milletvekilleri? Eti,
samanı, lahanayı, kuru soğanı bile ithal eden bir ülke gerçekten büyür mü, siz
buna inanıyor musunuz? Üretim yok, tarım yok. Elimizdeki doları da sürekli
olarak ülke dışına kaptırıyoruz. Bu yüzden iç piyasada azalan dolar değer
kazanmaya devam ediyor. Sonra yap-işlet-devret anlayışıyla dışarıdan yatırımcı
getirmeye çalışıyorsunuz. Bir müddet görece bir rahatlama sonrası, en temel
ihtiyaçları bile ithal ettiğimiz için, yine doları yurt dışına kaptırıyoruz ve
giderek de fakirleşiyoruz. On beş yıllık AK PARTİ iktidarının özeti tam da
budur. 
Değerli
milletvekilleri, Türkiye’nin durağanlaşma riski giderek artmakta. Uzmanlara
göre hem sektörde hem de firmalarda ciddi bir nakit tutma arzusu var. Borç
ödeme arzusu da giderek düşmekte, bu durum da ileride likidite krizine yol
açabilecektir. OHAL nedeniyle iflas eden şirket sayısını hâlâ net olarak
bilmiyoruz. Demek ki büyüme dediğimiz şeyin tek başına bir şey ifade etmediğini
de söylemek gerekiyor. Daha fazla istihdam, üretim ve yatırım odaklı bir büyüme
için ülkenin kalkınma potansiyelini iyileştirmek, ekonomik büyümeyi
sürdürülebilir kılmak adına yatırım ortamının hukuk ve demokrasi açısından
iyileştirilmesi temel öncelik ve gereklilik anlamını içermektedir. Öncelikli
olarak zaman kaybetmeden OHAL’in derhâl sonlandırılması gerekmektedir. 
Birçoğunuz
biliyorsunuz, Titanic filmini seyretmişsinizdir. Titanic İngiltere’nin
Liverpool şehrinde İrlandalı işçiler tarafından yapılmıştır. O zaman en büyük
yolcu gemisidir bir sürü sosyal donatısıyla. İnsanlar Titanic’in batacağına
asla inanmazlardı. Bu gemiyi hiçbir gücün batıramayacağını söylerlerdi. Yolcu
sayısına göre filikalar yetersizdir, önemsemezler. Atlas Okyanusu’nda yolculuk
yapan diğer gemiler buz dağı uyarısı yaparlar, uyarılara kulak asılmaz.
(Mikrofon
otomatik cihaz tarafından kapatıldı) 
MÜSLÜM
DOĞAN (Devamla) – Bir an önce New York’a varıp rekor kırmak için tam gaz
ilerlerler ve Titanic Nisan 1912’de buz dağına çarparak 1.500 kişinin ölümüne
neden olur.
BAŞKAN
– Teşekkür ederim Sayın Doğan. 
MÜSLÜM
DOĞAN (Devamla) – Türkiye ekonomisi işte biraz buna benziyor. Umarım bu akıbete
uğramaz. 
Hepinizi
saygıyla selamlarım. (HDP sıralarından alkışlar) 
BAŞKAN
– Teşekkür ederim Sayın Doğan.
Aynı
mahiyetteki önergelerin üzerinde şimdi de Erzurum Milletvekili Sayın Kamil
Aydın konuşacaklar. 
Buyurun
Sayın Aydın. (MHP sıralarından alkışlar)
KAMİL
AYDIN (Erzurum) – Evet, tan yeri ağardı. Sabahın bu vaktinde bizim pürmelal
hâlimizi anlatan -Sayın Bostancı burada yok, onun da hoşgörüsüne sığınarak-
yerli ve millî bir fıkrayla çirkin olmayan bir eleştiride bulunacağım.
Şimdi,
mukallitin biri akşam yorgun argın eve gidiyor, pijamalarını giyiyor, tam
istirahate çekilmişken -çocuklar ve hanımefendi var- ezan okunmaya başlıyor.
Hanımefendi “Ya, ey adam, bu saatte geldin, oturdun. Bak, ezan da okunuyor. Ya,
insan bir cemaat içine katılır, gider, bir namaz kılar.” falan deyince bu, hane
reisinin gururuna dokunuyor biraz. Sinirli bir şekilde pijamalarını çıkarıyor,
elbiselerini giyiyor, oğluna diyor ki: “Kalk oğlum, ezan okunuyor, namaza
gidelim.” Tabii, baba oğul camiye gidiyorlar. Tabii, ayın ramazan ayı olduğunun
farkında değiller. Sünnet kılınıyor, farz kılınıyor, peşine devam. Adam bakıyor
ki bu işin sonu gelmeyecek, ceketi çıkarıp, dönüp oğluna diyor ki: “Oğlum, sen
git. Hoca işi inada bindirdi. Annene söyle, beni beklemesin.” 
Şimdi,
gerçekten, pijamalarını giymiş arkadaşlarımıza bir anda karar yeter sayısı
noktasında bir eksiklikten dolayı telefon gitti. Onlar da zannettiler ki gelip
bir yoklamaya katılacağız, daha sonra gidip tekrar muhabbet edeceğiz ama aynen
bu mukallitin durumuna düştüler, iş uzayacak.
MUSTAFA ELİTAŞ
(Kayseri) – Hiç öyle düşünen yok Hoca. Sizinkiler hiç gelmemiş buraya, bak,
farkında değilsin. Görev şuuruyla burada, bütün arkadaşlar burada.
KAMİL AYDIN
(Devamla) – Efendim, işin esprisi bir tarafa, gerçekten, Sayın Elitaş, şimdi,
bakın, geçen sene bir acı olay yaşadık. Aramızda ilaç kullanan arkadaşlarımız
var, sağlık sorunları yaşayan arkadaşlarımız var. Allah’a şükür, biz dimdik
ayaktayız ve bu kaçıncı konuşmamız biliyor musunuz? 
MUSTAFA ELİTAŞ
(Kayseri) – 4 kişiyle.
KAMİL AYDIN
(Devamla) – Yani sizin gibi kulise çıkıp, girip böyle bir şeyler yapmıyoruz.
(AK PARTİ sıralarından gürültüler)
MUSTAFA ELİTAŞ
(Kayseri) – Geriye kalanlar nerede?
KAMİL AYDIN
(Devamla) – Şimdi, bakın, lütfen, burada sağlığı gerçekten riskli olan… Geçen
sene şurada bir stenograf arkadaşımız rahatsızlık geçirdi çünkü gece geç saatte
çalışması doktor tarafından belki de sakıncalı bulundu. Ne olur, burada yapıcı
eleştirilerimize birazcık kulak verin. Allah korusun, burada herhangi bir
arkadaşımızın sağlığıyla ilgili bir sorun yaşanırsa bu vicdan hepimizi rahatsız
eder. Dolayısıyla bakın, önceki haftalarda 3 partiyi temsilen bir heyetle -bunu
mütemadiyen hepiniz yapmışsınızdır- biz Birleşik Krallık Parlamentosunu gezdik,
sonra İskoçya’ya çıktık. İnanın, çalışma günleri aynı ama çalışma saatleri çok
net. Akşam belirli bir saatte, beş buçuk, altı; ne karar alınmışsa ya da
“Maksimum sekizi geçmemek kaydıyla.” diyorlar. Şimdi, biz de bir İç Tüzük
değişikliği yaptık. Elbette ki olağanüstü hâllerde, çok acil, mesela ne
olabilir; taşeronlara kadro vermek gibi, 400 bin öğretmenin atamasını
müjdeleyeceğimiz çalışmayı gerektiren bir durumda eyvallah, sabahlayalım
günlerce ama Allah aşkına yani ne yapıyoruz; bir torba yasayı görüşüyoruz. Bu
kadar işi germeye, bu kadar yokuşa sürmeye gerek yoktu diye düşünüyorum.
Şimdi, hazır
Spor Bakanımız buradayken, Sayın Spor Bakanımızı bulmuşken ben de bir iki şey
yöneltmek istiyorum. Son zamanlarda, bakın, sporumuzda gerek olimpiyatlar
aşamasında gerek ulusal ve uluslararası yarışmalarda gerçekten bizi mahcup eden
birtakım şeylerle karşı karşıya kalıyoruz. Sporun gerçekten ahlaki boyutunu bir
kenara bırakmış, tamamen “her yol mübah” mantığıyla başarıya endekslenmiş bir
kulvara girdik ama biz böyle bir başarıdan rahatsızız. Başarı da yok ya ortada.
Çünkü niye? Altından hep çapanoğlu çıkıyor. Bir bakıyoruz ki olimpiyat
şampiyonu, bir bakıyoruz ki rekor kırmış ama 1’inci, 2’nci olan yarışmacılar
dopingli çıkıyor. Efendim, şike iddiaları var ve maalesef, bugün buna bir de
katmerli bir şekilde, televizyonlardaki spor programları da katıldı. İyice
artık zeki olmayı, çevik olmayı, ahlaklı olmayı bir kenara bıraktık, tamamen
başarıya endekslenmişiz. Ne olacak Allah aşkına? Bizim yüzümüzü kara
çıkarmayacak bir başarı özlemiyle yanarken günü kurtarma adına, günü birlik
başarılardan bıktık artık. 
Sayın Bakanım,
siz sporun içinden geliyorsunuz, gerek yönetici olarak gerek millî sporcu
olarak; ne olur, artık sizden çok şey bekliyoruz ve takipçisi olacağız. Biz artık,
para pazarlığı yapan futbolcuların olduğu bir millî takım istemiyoruz. 
Çok özür
diliyorum. 
(Mikrofon
otomatik cihaz tarafından kapatıldı) 
BAŞKAN – Sayın
Aydın, estağfurullah, buyurun.
Bir dakika…
KAMİL AYDIN
(Devamla) – Efendim, biz artık, talimat veren yöneticilerin yönettiği kulüpleri
istemiyoruz. Biz artık, kafe basan antrenörlerin çalıştırdığı millî takımları
istemiyoruz. Ve son zamanlarda dilinden gerçekten kin, nefret akan televizyon
programcıları istemiyoruz. Çünkü bu ülke gerçekten yeterince şiddetten çekti,
bunun spora yansımaması için sizden büyük başarılar bekliyoruz, bu konuda da
yardımınızı istiyoruz diyorum. 
Yüce Meclisi
saygıyla selamlıyorum. (MHP sıralarından alkışlar) 
BAŞKAN –
Teşekkür ederim Sayın Aydın. 
Aynı mahiyetteki
önergeleri oylarınıza sunuyorum: Kabul edenler… Kabul etmeyenler… Önergeler
kabul edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 122'nci
maddesinin aşağıdaki şekilde değiştirilmesini arz ve teklif ederiz.
Saygılarımızla. 
 Mehmet Bekaroğlu Bihlun
Tamaylıgil Lale Karabıyık
 İstanbul İstanbul Bursa
 Bülent Kuşoğlu Musa
Çam Erkan Aydın
 Ankara İzmir Bursa
MADDE 122 - 6698
sayılı Kanun’a aşağıdaki geçici madde eklenmiştir.
"GEÇİCİ
MADDE 2- (1) En az dört yıllık lisans öğrenimi veren siyasal bilgiler, iktisadi
ve idari bilimler, iktisat, hukuk ve işletme fakültelerinden, mühendislik
fakültelerinin elektronik, elektrik-elektronik, elektronik ve haberleşme,
bilgisayar, bilişim sistemleri mühendisliği bölümlerinden ya da bunlara
denkliği Yükseköğretim Kurulu tarafından kabul edilen yurtiçi ve yurtdışındaki
yükseköğrenim kurumlarından mezun olanlardan; mesleğe özel yarışma sınavı ile
girilen ve belirli süreli meslek içi eğitimden ve özel bir yeterlik sınavından
sonra 657 sayılı Kanunun 36 ncı maddesinin "Ortak Hükümler” başlıklı
bölümünün (A) fıkrasının (11) numaralı bendinde belirtilen unvanlara ilişkin
kurumların merkez teşkilatlarına ait kadrolara atanmış ve bu kadrolarda
aylıksız izin süreleri hariç en az iki yıl bulunmuş olanlar ile öğretim üyesi
kadrolarında bulunanlar, Yabancı Dil Bilgisi Seviye Tespit Sınavından en az
yetmiş puan almış olmak ve atama tarihi itibarıyla kırk yaşından gün almamış
olmak kaydıyla, bu maddenin yürürlüğe girdiği tarihten itibaren bir yıl içinde
Kişisel Verileri Koruma Uzmanı olarak atanabilirler. Bu şekilde atanacakların
sayısı yirmi beşi geçemez”
BAŞKAN – Komisyon
önergeye katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
üzerinde Bursa Milletvekili Sayın Erkan Aydın konuşacak. 
Buyurun Sayın
Aydın. (CHP sıralarından alkışlar) 
ERKAN AYDIN
(Bursa) – Teşekkür ederim Sayın Başkan.
Evet, öğlen saat
ikide başladık çalışmaya, şu an itibarıyla sabah beşi beş geçiyor.
Milletvekilleri olarak herhâlde ülkenin şu anda en önemli, en acil gündemini
konuşuyor olmamız lazım ki hâlâ burada çalışıyoruz.
Baktığımızda 130
maddelik bir torba yasa, içinde her şey var; MTV zammından TÜRK TELEKOM’un
borcunun silinmesine, işte biraz önce okunan Kişisel Verilerin Korunması Kanunu’yla
ilgili maddeden -aklımıza gelmeyen- kaçak tütüne cezaya kadar her şey var.
Baktığımızda, bizim bu hafta hem perşembe hem de cuma günü çalışma saatimiz
var. Neden bunu bugün sabaha karşı bitirme zorunluluğumuz var, bunu da bu
ekranlardan, bu kürsüden halkımıza soruyoruz? Anayasa 18’inci madde söylüyor:
“Angarya yasak.” diyor. 
Evet, biz
milletvekilleri olarak -angarya değil belki- görevimizi yapıyoruz ama burada
çalışan stenograflar var, çaycılar var, yemekhanede çalışanlar var, odacılar
var; biz burada olduğumuz için onlar da buradalar. Peki, bu çalışmaları
karşılığında herhangi bir mesai alıyorlar mı, herhangi bir ekstra ücret
alıyorlar mı? Almıyorlar. Tamamen, hiç acil olmayan bir konudan dolayı burada
sabaha kadar çalışıyorlar, aldıkları sadece ekstra bir izin; bunun da buradan
değerlendirmesini, yargısını yüce milletimiz yapsın.
Şimdi, burada
maddeleri söyledik, okunan 122’nci maddede -Kişisel Verilerin Korunması
Kanunu’nda- en fazla 15 uzman atanması diyor. 400 bin bu nitelikte insan var,
bunların içerisinden 15 kişi atanacak; atansın, bizim için bir sorun yok. 
Sayın Tanal
biraz önce konuştuğunda dile getirmişti tütünle ilgili verilen cezayı; üç
yıldan altı yıla kadar, kaçak tütün bulundurana ceza veriliyor ve sizlerin
çocukları da olabilir demişti. Şimdi, bunu niye getiriyoruz ya da
getiriyorsunuz? Bir Amerikan şirketinin kaçak sigaradan dolayı yıllık satışında
ciro kaybı olduğu için. Geliyor Amerikan şirketi “Kardeşim, benim burada yıllık
1 milyar TL’ye yakın sizin kaçak tütünü kullananlardan dolayı kaybım var.”
diyor. 
Peki, siz son
zamanlarda şu söylemlerle kamuoyunu meşgul etmiyor musunuz? Antiemperyalist
söylemler, Amerikan karşıtlığı, Amerika-FETÖ kumpası, hep anti Amerikancı.
Şimdi ne yapıyorsunuz? Amerikan şirketine çok büyük bir fayda; tekel oluşmuş,
yerli tütünü bitirmiş. Az da olsa yerli tütünle –kaçak diyorsunuz ama- sigara
içen vatandaşları da âdeta bu getirdiğiniz ağır cezayla çok büyük bir baskı
altına alıyorsunuz. Hem bu, yerli tütün üreticisini de uzun vadede yok edecek
hem de gelecek, orada yanlışlıkla bir yakalanırsa üç yıldan altı yıla kadar
ceza alacak. Hani, zamanında o Amerikancı söylemlerinizle “solcu” dediğiniz
yurtseverlerin antiemperyalist söylemlerine karşı eylemler yaptığınız kişilere…
Bugün bakıyoruz, o gün Amerikan safını tutarken bugün anti Amerikancı,
antiemperyalist söylemlerde bulunuyor. Ama işin aslı ne? İşin aslı şu torba
yasada gene saklı. Aslında hiç anti Amerikancılık falan yok, gene Amerikan
çıkarlarına, emperyalizmin çıkarlarına hizmet eden yasalar birer birer torbaya
giriyor. Bunları da yüce milletimiz görsün. Biz bunları anlatıyoruz, bize
inanmıyor, sandığa gidince oy veriyor ama artık bunların da sonuna geldiğimizi
sabahın bu erken saatinde hep birlikte sizlere gösterelim istiyoruz. 
Umarım, bu
yapılan değişikliklerle halkımızın üzerindeki hem ekonomik hem psikolojik hem
de sosyolojik baskılar daha da artmaz ve bu gidişat, bu kötü durum düzelir
diyorum ve sabahın bu saatinde hepinizi saygı ve sevgiyle selamlıyorum. (CHP
sıralarından alkışlar) 
BAŞKAN – Teşekkür
ederim Sayın Aydın. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler. Kabul etmeyenler… Madde kabul edilmiştir. 
Sayın
milletvekilleri, madde 123’te üç adet önerge vardır, aykırılık sırasına göre
okutacağım. 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 123’üncü maddesiyle 6824 sayılı Kanun’a
eklenmesi öngörülen Geçici 1’inci maddenin (2)’nci fıkrasının tasarı metninden
çıkarılmasını arz ve teklif ederiz.
 Erol Dora Dilek
Öcalan Mahmut Toğrul
 Mardin Şanlıurfa Gaziantep
 Feleknas Uca Mehmet
Ali Aslan Nihat Akdoğan
 Diyarbakır Batman Hakkâri
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN – Önerge
üzerinde Hakkâri Milletvekili Sayın Nihat Akdoğan konuşacak.
Buyurun Sayın
Akdoğan. (HDP sıralarından alkışlar) 
NİHAT AKDOĞAN
(Hakkâri) – Sayın Başkan, değerli milletvekilleri; 502 sıra sayılı torba Kanun
Tasarısı’nın 123’üncü maddesi üzerinde söz almış bulunuyorum. Genel Kurulu
saygıyla selamlıyorum.
Değerli
arkadaşlar, bu maddeyle birlikte belediyelerin bütçelerine dönük bir kısıtlama
getiriliyor. Toplumsal yaşamda hizmet alma yeri olan yerel yönetim bütçelerine
İller Bankası aracılığıyla müdahale etmeyi kabul edilemez buluyoruz. DBP
belediyelerine kayyum atanırken kendi belediyelerinde ise rızalarıyla ayrılmaları
ve belediye meclisinin yeni başkanını seçmelerine olanak tanınıyor. Bu, apaçık
bir ayrımcılıktır, bir ötekileştirmedir ve bu toplumun hür iradesine dönük bir
saldırıdır. 
Türkiye ile
Avrupa Birliği arasında yürütülen yerel yönetimlerle ilgili müzakerelerde
Türkiye’nin çekince koyduğu maddelerden biri de “Yerel makamların idari
denetimi, denetleyen makamın müdahalesinden korunması amaçlanan çıkarların
önemiyle orantılı olarak sınırlandırılmasını sağlayacak biçimde yapılmalıdır.”
maddesiydi. Bu madde, belediyelere müdahalenin kabul edilemez olduğunu
göstermektedir çünkü denetlenen makam her türlü demokratik olmayan girişimler
için kendine yeni alanlar açabilecektir. Kayyum atayan irade, onlarca konuda
müdahale gerekçelerini ve alanlarını bulacaktır. 
Hakkâri’den söz
etmem gerekirse: Seksen yıllık belediyenin logosu bu süreçte değiştirildi. O
logo hiçbir partinin değildi, seksen yıl önce, ortak bir kararla Hakkâri’ye
sembol olarak seçilmişti. Bizim dönemde hiçbir arkadaşımız “Bu logoyu sembol
olarak seçmedik, bize ait değildir.” demedi. O logo son olarak kayyumunuz
tarafından, atadığınız kayyum tarafından değiştirildi. 
AYŞE
SULA KÖSEOĞLU (Trabzon) – O kayyum Hakkâri’ye hizmeti getirdi, hizmeti. Siz
Hakkâri’ye ne yaptınız, onu söyleyin.
MAHMUT
TOĞRUL (Gaziantep) – Sen ne biliyorsun? Bölgeye hizmet getirmiş ya! Hayret bir
şey!
BAŞKAN
– Sayın milletvekilleri, lütfen…
AYŞE
SULA KÖSEOĞLU (Trabzon) – Ben biliyorum, ben görüyorum. Ne yaptığınızı da
görüyorum, ne yaptığınızı da biliyorum. 
NİHAT
AKDOĞAN (Devamla) – Yerine, Hakkâri’yle hiçbir alakası olmayan, ırkçı, faşizan,
kendi dünyalarıyla ilintili renkten başlanarak yenisi getirildi. Aynı şey
Yüksekova Belediyesinde de yaşandı. Kürtçe ve Türkçe olan tabela değiştirilerek
sadece Türkçe tabela asıldı. Şemdinli Belediyesine atanan kayyum ise atandıktan
sonra belediye kapısına kilit vurdu; belediyeye gelen vatandaşlara ve
çalışanlara “Belediye kapısı kapalı. Gidin, çağırdığımızda gelin.” diyerek
belediyeyi halka ve çalışanlarına kapatmıştır. Yerel yönetimler demokratik ve
çoğulcu siyasetin temellerinden biri olduğuna göre, bu yapılanların kabul
edilebilir hiçbir tarafı yoktur. 
Hizmetlerin
merkezîleştirilme nedenleri: Kamu gelirleri ile yerel yönetim gelirleri
arasında önemli bir bağlantı bulunmaktadır. Avrupa’da kamu gelirleri ile kamu
harcamalarının oranı yerel ve merkezî yönetim arasında yarı yarıya kabul
edilmesine rağmen, Türkiye’de -bu oranı yaklaşık olarak söylüyorum- bir aşağı
bir yukarı, yüzde 15’i yerel yönetimler, yüzde 85’i merkezî Hükûmet tarafından
kullanılarak kamu harcamaları yapılmaktadır. Eskiden beri yerel yönetimler
tarafından yapılmakta olan bazı hizmetler maalesef, AKP’nin yeni Türkiyesinde,
merkezî yönetim tarafından müdahale edilerek kendi çıkarları doğrultusunda
şekillendirilmeye başlanmıştır. 
Merkezî
yönetim ile yerel yönetimlerin toplam kamu harcamaları içerisindeki payları
incelendiğinde, hizmetlerin giderek merkezîleştirilmekte olduğu kolayca
görülecektir. Yerel yönetimlerin özel ve güçlü kuruluşlar olabilmeleri için en
önemli unsur, bunların mali bakımdan merkezî yönetime bağımlı olmayacak ölçüde
yeterli mali kaynaklara ve bu kaynakları kullanacak bağımsız karar organlarına
sahip olmaları gerektiğidir. Türkiye’de yerel yönetimlerin mali yapılarına
bakıldığında gelir kaynaklarının yetersiz kaldığı ve kaynak bakımından merkeze
bağımlı olduğu görülmektedir. Yani bu maddeyle beraber yerel yönetimlerin
bütçelerine merkezî yönetim tarafından bir darbe vurulmaktadır.
Değerli
arkadaşlar, özellikle seksen yıllık süreçte, hani daha önce CHP’nin, Demokrat
Partinin iktidar olduğu yerde, Hakkâri’nin Belediye logosu: Tam seksen yıllık,
işte, Hakkâri’nin renklerinin tümünün içerisinde olduğu... Bizim on beş yıllık
iktidar olduğumuz süreçte hiçbir şekilde müdahale edilmedi. Bakın, bu, sizin
getirdiğiniz, kayyumun ortaya koyduğu. Zihniyete bakın! Bu renk…
(Mikrofon
otomatik cihaz tarafından kapatıldı) 
NİHAT AKDOĞAN
(Devamla) – Sayın Başkan, bir dakika rica edebilir miyim.
BAŞKAN – Peki
Sayın Akdoğan, toparlayın lütfen.
NİHAT AKDOĞAN
(Devamla) – Bakın, şu: Bunun Hakkâri’yle ne alakası var? Bunun Hakkâri’yle
alakası var. Seksen yıllık süreçte oluşan bir kültürün sonucu bu oluştu. Bu
nedir? Hakkâri sadece AKP’yle birlikte mi var olacak? 
AYŞE SULA
KÖSEOĞLU (Trabzon) – Sadece simge üzerinden gidiyorsunuz, hizmet üzerinden
gitmiyorsunuz. Ne hizmet yaptığınızı anlatın orada, ne hizmet yaptığınızı
anlatın. Ne yaptınız orada?
NİHAT AKDOĞAN
(Devamla) – Bakın, miladı kendileriyle başlatanlar, dikkat edin, o
başlattığınız tarihle siz kendinizi çöp sepetine koyuyorsunuz, bunu da
bilginize sunuyorum.
Genel Kurulu
saygıyla selamlıyorum. (HDP sıralarından alkışlar)
Teşekkür
ediyorum Başkanım.
BAŞKAN –
Teşekkür ederim. 
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Sayın Tezcan,
sisteme girmişsiniz; bir söz talebiniz mi var? 
Buyurun.
IV.- AÇIKLAMALAR (Devam)
35.- Mersin Milletvekili Yılmaz Tezcan’ın, Mersin
Milletvekili Baki Şimşek’in 502 sıra sayılı Kanun Tasarısı’nın 119’uncu
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
YILMAZ TEZCAN
(Mersin) – Teşekkür ediyorum Sayın Başkanım. Biraz da teessüf ediyorum, çok geç
söz verildi ama tabii, bunu sabahın ilerleyen saatlerine veriyorum. Yoruldunuz
siz de gerçekten.
Sayın Şimşek
Mersin’e yapılan yatırımlarla ilgili, buraya çıkıp kürsüden “Mersin
milletvekilleri cevap versin.” diye söylediği için birkaç cümle söyleyeceğim.
Mersin’e yapılan yatırımları burada bir dakikada bitiremeyiz, bir saatte de
bitiremeyiz, bir yılda da bitiremeyiz.
KAMİL AYDIN
(Erzurum) - Önerge ver, önerge.
YILMAZ TEZCAN
(Mersin) - Fakat rakamlarla birkaç hususu söyleyeceğim: 24 milyar Türk liralık,
şimdiye kadar Mersin’e sağlık, ulaşım, altyapı, üstyapı, eğitimden tutun pek
çok alanda çok ciddi yatırımlar yapıldı. Belki Sayın Şimşek hatırlayamayabilir
ama 2013 yılında Mersin’de düzenlenen Akdeniz Olimpiyatları’nda -24 ülkenin
katıldığı ve 3.500’den fazla sporcunun yer aldığı- 14’ten fazla…
(Mikrofon
otomatik cihaz tarafından kapatıldı) 
YILMAZ TEZCAN
(Mersin) - …onlarca güzel tesisin yapıldığını da hatırlatmak istiyorum. Bunu
daha sonra, ben inşallah, ilerleyen zamanlarda, önümüzdeki haftalarda kürsüden
de dile getireceğim.
Teşekkür
ediyorum.
BAŞKAN –
Teşekkür ederim Sayın Tezcan.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/884) ve İstanbul
Milletvekili Mehmet Akif Hamzaçebi'nin 6306 Sayılı "Afet Riski Altındaki
Alanların Dönüştürülmesi Hakkında Kanun", 2981 Sayılı "İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı
İmar Kanununun Bir Maddesinin Değiştirilmesi Hakkında Kanun" ve 4706
Sayılı "Hazineye Ait Taşınmaz Malların Değerlendirilmesi ve Katma Değer
Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN – Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 123'ncü maddesi
ile 23/2/2017 tarihli ve 6824 sayılı Bazı Alacakların Yeniden Yapılandırılması
ile Bazı Kanun ve Kanun Hükmünde Kararnamelerde Değişiklik Yapılmasına Dair
Kanun’a eklenen geçici madde 1’in (4), (5), (6) ve (9)’uncu fıkralarının
aşağıdaki şekilde değiştirilmesini arz ve teklif ederiz.
Saygılarımızla.
 Mehmet Bekaroğlu Lale
Karabıyık Bihlun Tamaylıgil
 İstanbul Bursa İstanbul
 Bülent Kuşoğlu Burcu
Köksal Musa Çam
 Ankara Afyonkarahisar İzmir
“(4) Bu Kanunun
2'nci maddesinin birinci fıkrasının (b) bendi kapsamına giren alacaklardan
yapılandırılmamış olanlar için Ocak 2020 ayı sonuna kadar TEDAŞ'a iletilmek
üzere dağıtım/perakende satış şirketlerine veya TEDAŞ'a yazılı başvuruda
bulunulması halinde bu alacaklar da anılan bent kapsamında yapılandırılır. Bu
fıkra kapsamında yapılandırılan alacakların ilk taksiti 2020 yılı Kasım ayının
son gününe kadar ödenmek üzere ve her yıl ilk taksitin tekabül ettiği ayda
toplam beş eşit taksitte ödenir.
(5) Bu Kanunun
2'nci maddesinin birinci fıkrasının (b) bendi kapsamında yapılandırılmış olan
alacaklara ilişkin taksit ödeme süreleri otuzaltı ay uzatılmıştır.
(6) Bu madde
kapsamına giren alacaklara karşılık bu maddenin yürürlüğe girdiği tarihten önce
tahsil edilen tutarlar, bu madde hükümlerine dayanarak red ve iade olunmaz.
(9) Bu maddenin
uygulamasına ilişkin usul ve esaslar Maliye ve Enerji ve Tabii Kaynaklar
Bakanlığının uygun görüşü alınarak TEDAŞ tarafından belirlenir."
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Katılamıyoruz Başkanım.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılamıyoruz efendim.
BAŞKAN – Önerge
üzerinde Afyonkarahisar Milletvekili Sayın Burcu Köksal konuşacak.
Buyurun Sayın
Köksal. (CHP sıralarından alkışlar)
BURCU KÖKSAL
(Afyonkarahisar) – Sayın Başkan, değerli milletvekilleri; gecenin, daha doğrusu
sabahın bu saatlerinde bizim gibi çalışan herkese iyi çalışmalar dileyerek
sözlerime başlıyorum. Zira saatime baktığımda, saat beşi yirmi geçiyor.
Malumunuz, yarın
Öğretmenler Günü ve eğitim öğretim bakımından oldukça sancılı bir dönemdeyiz.
Neden? Çünkü sayenizde her yıl değişen bir müfredata sahibiz ve her yıl
yenilenen bir sınav sistemiyle karşı karşıyayız. Bu yüzden de ne öğrencilerin
ne öğretmenlerin ne de velilerin yüzü ne yazık ki gülebiliyor. 
Genel
Başkanınız, ayaküstü, bir taksi durağında TEOG’un kalkacağını, sistemin
değişeceğini söylüyor; arkasından apar topar bir düzenleme getiriyorsunuz ama
getirdiğiniz düzenleme neymiş efendim? Mahalleye en yakın 5 tane liseye
tercihte bulunup bunlardan birine yerleşeceksiniz. Ama bundan daha da vahimi,
daha da acısı Bakanın okulların yüzde 90’ının niteliksiz olduğunu itiraf
etmesi. Evet, Türkiye’deki liselerin yüzde 90’ının niteliksiz olduğunu Bakan
-sizin Bakan arkadaşınız- ne yazık ki itiraf etti ve bu itiraftan sonra da biz
veliler olarak gerçekten çok üzüldük. Ben bu konuşmayı, inanın, sadece bir
Cumhuriyet Halk Partisi milletvekili olarak yapmıyorum, bir anne olarak, bir
veli olarak ve sizin mağdur ettiğiniz bir TEOG mağduru olarak da söylüyorum. 
ENGİN ALTAY
(İstanbul) – Hükûmetin, Hükûmetin.
BURCU KÖKSAL
(Devamla) – Bu ülkede liselerin yüzde 90’ının niteliksiz hâle gelmesinin sebebi
Hükûmettir, sebebi AKP iktidarıdır, uyguladığınız yanlış eğitim öğretim politikalarıdır
ve bunun faturasını da ne yazık ki çocuklarımız, gençlerimiz çekiyor ve
arkasından da diyorsunuz ki: “İşte, mahalleye en yakın 5 okulu tercih
edeceksiniz, onlardan birine yerleşecek.” Ya, Allah aşkına, bundan sonra ne
oluyor biliyor musunuz? Emlakçılarda şöyle bir ilan: “Fen lisesi manzaralı,
Anadolu lisesi manzaralı evler, satılık” “Fen lisesi manzaralı evler, kiralık.”
Maddi durumu iyi olan veli ya da çocuğunun iyi okulda okumasını isteyen veli,
borç harç, bir şekilde evini taşıyabiliyor. Peki, evini taşıyamayan veli ne
yapacak? Çaresiz, belki de istemediği okula çocuğunu göndermek zorunda kalacak
arkadaşlar. Gelin, bir an önce bu yanlışı düzeltelim, hep beraber düzeltelim.
Bu işin uzmanları var, eğitimciler var, sendikalar var, bu işe yıllarca emek
verenler var. Onlarla beraber oturalım, çocuklarımız için en iyisine, en
doğrusuna beraberce karar verelim. Bu, tek başına, ayaküstü ya da apar topar
hazırlanabilecek bir politika değil çünkü çocuklar bizim geleceğimiz, gençler
bizim geleceğimiz, onları kendi ellerimizle mahvetmeyelim. 
Burada
Sayın Bakanı yakalamışken bir isteğimi ve sitemimi…
GENÇLİK
VE SPOR BAKANI OSMAN AŞKIN BAK (Rize) – Ben hep buradayım zaten.
ERKAN
AYDIN (Bursa) – Yeni geldi, yeni geldi.
BURCU
KÖKSAL (Devamla) – Yok, sık sık geliyorsunuz zaten, ona bir şey demiyorum.
Diğer bakan arkadaşlarınıza göre en çok Genel Kurula gelen bakanlardan
birisiniz. Ona bir şey demiyorum. (AK PARTİ sıralarından alkışlar) Ama bir
sitemimi ve şikâyetimi özellikle belirtmek istiyorum. 
Seçim
bölgem Afyonkarahisar ili Bolvadin ilçemizde Sayın Bakan –sizin Bakanlığınızın
alanına girdiği için söylüyorum- Kredi ve Yurtlar Kurumuna ait bir erkek
öğrenci yurdumuz maalesef yok. 
ERKAN
AYDIN (Bursa) – Sözünü versin sözünü.
HAYDAR
AKAR (Kocaeli) – Söz veriyor musun?
BURCU
KÖKSAL (Devamla) – Bu ilçemizde FETÖ’ye ait özel bir yurt vardı ve bu özel
yurt, FETÖ’ye ait yurt kapatıldı, daha sonrasında bu yurt İlim Yayma Cemiyetine
devredildi. Biz isterdik ki bu yurt Kredi ve Yurtlar Kurumu tarafından
işletilsin, biz isterdik ki bu ilçemizde erkek öğrenciler için de Kredi ve
Yurtlar Kurumu olsun. Neden? Bakın, daha önce çocuklarımız, maalesef, Kredi ve
Yurtlar Kurumundaki yurtların yetersizliği yüzünden özellikle maddi durumu kötü
olan ailelerin çocukları çaresizce FETÖ yurtlarında kalmak zorunda kaldı ve bu
FETÖ belasını hepimiz 15 Temmuzda gördük, nasıl bir bela olduğunu. Şimdi,
başımıza yeni belalar açmadan, bu çocukları kirli ellere, yanlış ellere teslim
etmeden...
(Mikrofon
otomatik cihaz tarafından kapatıldı) 
BAŞKAN –
Teşekkür ederim Sayın Köksal.
BURCU KÖKSAL
(Devamla) – Lütfen, Sayın Başkan, bu çok önemli bir konu, istirham ediyorum,
bir dakika daha vermenizi rica ediyorum.
BAŞKAN – Peki,
bir dakika daha ek süre veriyorum size.
BURCU KÖKSAL
(Devamla) – Çok teşekkürler.
Çocuklarımızı
yanlış ellere, kirli ellere teslim etmeyelim. Gelin, lütfen, Kredi ve Yurtlar
Kurumunda bu sorunu, yurt sorununu çözelim. Neden biliyor musunuz?
MUSTAFA ELİTAŞ
(Kayseri) – Sayın Başkan, bize hitap etsin. 
BURCU KÖKSAL
(Devamla) – Ben özellikle, Hükûmet olduğu için... Size hitap ediyorum ayrı...
MUSTAFA ELİTAŞ
(Kayseri) – Teşekkür ediyoruz.
BURCU KÖKSAL
(Devamla) – Ama bu Sayın Bakanın alanına giriyor.
MUSTAFA ELİTAŞ
(Kayseri) – O zaman Bakanla baş başa görüşün.
BURCU KÖKSAL
(Devamla) – Bu olay gerçekten önemli çünkü bir dönem FETÖ’yü başa bela ettiniz,
bir dönem el ele, kol kolaydınız. 
MUSTAFA ELİTAŞ
(Kayseri) – Sayın Başkan, Bakanla görüşmek istiyorsa görüşsün. Bize anlatacaksa
dinliyoruz.
BURCU KÖKSAL
(Devamla) – Sizin iktidarınızda FETÖ yurtlarında kalan çocuklarımız oldu.
Şimdi, yeniden bu çocukları yanlış ellere, kirli ellere teslim etmeyelim.
Ben Kredi ve
Yurtlar Kurumunda kalan bir öğrenciydim. Annem, babam öğretmendi. O yurtta
kaldım üniversite hayatımda ve iyi ki de kalmışım. Bu ülkenin çocuklarının da
devletin ellerinde, emin ellerde kalmasını istiyorum. Bunun için de sizin
gereğini yapacağınıza inanıyorum.
Herkese
saygılarımla. (CHP sıralarından alkışlar) 
BAŞKAN –
Teşekkür ederiz Sayın Köksal.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
GENÇLİK VE SPOR
BAKANI OSMAN AŞKIN BAK (Rize) – Sayın Başkanım, bir şeyi ifade edeyim.
HAYDAR AKAR
(Kocaeli) – Sayın Bakan, söz ver. 
GENÇLİK VE SPOR
BAKANI OSMAN AŞKIN BAK (Rize) – Daha yeni, Bolvadin’de 750 kişilik bir yurdu…
(AK PARTİ sıralarından alkışlar) 
BAŞKAN – Sayın
Bakan, açıklama mı yapacaksınız?
GENÇLİK VE SPOR
BAKANI OSMAN AŞKIN BAK (Rize) – Evet, bir açıklama yapmak istiyorum.
BAŞKAN – Sisteme
girin Sayın Bakan. 
MUSTAFA ELİTAŞ (Kayseri)
– Haberi yok, haberi yok. 
BURCU KÖKSAL
(Afyonkarahisar) – Hayır, açılmadı. 
MUSTAFA ELİTAŞ
(Kayseri) – Haberi yok Sayın Başkan. 
BURCU KÖKSAL
(Afyonkarahisar) – Hayır…
MUSTAFA ELİTAŞ
(Kayseri) – Haberi yok vallahi. Bolvadin Afyon değil mi? 
BAŞKAN – Bir
dakika Sayın Elitaş, Sayın Bakan bir açıklama yapsın, bir bilgi eksikliği varsa
Sayın Köksal’ın…
MUSTAFA ELİTAŞ
(Kayseri) – Peki efendim, tamam. 
BAŞKAN – Buyurun
Sayın Bakan. 
IV.- AÇIKLAMALAR (Devam)
36.- Gençlik ve Spor Bakanı Osman Aşkın Bak’ın,
Afyonkarahisar Milletvekili Burcu Köksal’ın 502 sıra sayılı Kanun Tasarısı’nın
123’üncü maddesiyle ilgili önerge üzerinde yaptığı konuşmasındaki bazı
ifadelerine ilişkin açıklaması
GENÇLİK VE SPOR
BAKANI OSMAN AŞKIN BAK (Rize) – Teşekkür ederim Sayın Başkan.
Şimdi, tabii,
Kredi ve Yurtlar Kurumu olarak şu anda 630 bin öğrencimizi yurtlarımızda
misafir ediyoruz, onlar ailelerin bize emaneti.
Bu yıl yaklaşık
120 bin yatak ilave ettik. (AK PARTİ sıralarından “Bravo” sesleri, alkışlar)
Hedefimiz, 2018 yılında gene bir 100 bin ilave etmek ve 2019’da bir 100 bin
daha. Bu sayıyı yaklaşık 850-900 bine çıkarmayı planlıyoruz. Şu anda 17 tane
üniversitenin kampüsünde yer tahsisi aldık ve bu üniversitelerin kampüslerine
yurt yapmaya devam edeceğiz. Hiçbir evladımızı hiçbir çocuğumuzu dışarıda
bırakmayacağız. Bunun için çalışıyoruz.
Geldiğimizdeki
yurt sayısı, 2002’deki yurt sayısı ile şu andaki yurt sayısını yaklaşık
söyleyebilirim: 126 binlerdeydi, şu anda 630 bine geldik, 900 bine doğru
gideceğiz. Kredi ve Yurtlar Kurumu olarak yurt yapmaya devam edeceğiz.
Bolvadin’de de
yeni bir yurt açtık.
BURCU KÖKSAL
(Afyonkarahisar) – Açmadınız, açılmadı Sayın Bakan. 
GENÇLİK VE SPOR
BAKANI OSMAN AŞKIN BAK (Rize) - Cumhuriyet’te yapılan haber, yanlış bir
haberdir, eksik bir haberdir dolayısıyla düzeltilmesi gerekiyor. Yenisini de…
BURCU KÖKSAL
(Afyonkarahisar) – Açılmadı, açılmadı. 
GENÇLİK VE SPOR
BAKANI OSMAN AŞKIN BAK (Rize) - Açıldı, açıldı, merak etmeyin.
BURCU KÖKSAL
(Afyonkarahisar) – Açılmadı Sayın Bakan, açılmadı. 
GENÇLİK VE SPOR
BAKANI OSMAN AŞKIN BAK (Rize) - Yenisini de açıyoruz.
BURCU KÖKSAL
(Afyonkarahisar) – İşte, “Açıyoruz.” diyorsunuz.
GENÇLİK VE SPOR
BAKANI OSMAN AŞKIN BAK (Rize) - …yenilerini de ilave ediyoruz.
BURCU KÖKSAL
(Afyonkarahisar) – Açılmadı, açılmadı, şu an yok. 
GENÇLİK VE SPOR
BAKANI OSMAN AŞKIN BAK (Rize) – Hiç merak etmeyin, 633 bin öğrenci şu anda
yurtlarda bizim misafirimiz, sıcak odalarında –yemekleri de beraber- hepsi
bizim misafirimiz, merak etmeyin. (AK PARTİ sıralarından alkışlar) 
BURCU KÖKSAL
(Afyonkarahisar) – Yok, açılmadı. İnşaatı var, açılmadı. 
BAŞKAN –
Teşekkür ederiz Sayın Bakan. 
Diğer önergeyi
okutuyorum…
ENGİN ALTAY
(İstanbul) – Sayın Başkanım…
BAŞKAN -
Buyurun. 
ENGİN ALTAY
(İstanbul) – İki taraftan birisinin Genel Kurula ve yüce milletimize eksik
bilgi verdiği ortada. Dolayısıyla tabii, biz “Sayın Bakan yanlış söylüyor.”
demek istemeyiz ama milletvekilimiz de doğru söylüyordur. (Gülüşmeler) 
AYŞE SULA
KÖSEOĞLU (Trabzon) – Uzun zamandır alana gitmediği için… 
ENGİN ALTAY
(İstanbul) – Efendim, Allah aşkına, Bolvadin’den birisi ayaktaysa arasın.
Milletvekilimiz, ilin milletvekili olarak Bolvadin’de yurt inşaatının sürdüğünü
ama yurdun açılmadığını söylüyor.
BAŞKAN – İki
doğru, bir doğru etsin bu sefer. 
ENGİN ALTAY
(İstanbul) – Evet.
Sanıyorum,
buradan şunu anlamak mümkün: Bürokratlar Sayın Bakana yanlış bilgi vermiş
olabilir. Bolvadin’de bir yurt inşaatı vardır ama yurt hizmete açılmamıştır, bu
kadar. 
BAŞKAN – Sayın
Bakan da “Açtık.” diyor. İki doğru, bir doğru olsun, peki. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/884) ve İstanbul
Milletvekili Mehmet Akif Hamzaçebi'nin 6306 Sayılı "Afet Riski Altındaki
Alanların Dönüştürülmesi Hakkında Kanun", 2981 Sayılı "İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı
İmar Kanununun Bir Maddesinin Değiştirilmesi Hakkında Kanun" ve 4706
Sayılı "Hazineye Ait Taşınmaz Malların Değerlendirilmesi ve Katma Değer
Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN – Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 123’üncü maddesinde geçen “yirmi dört”
ibarelerinin “otuz altı” şeklinde değiştirilmesini arz ve teklif ederiz. 
 Mustafa Kalaycı Erkan
Haberal  Fahrettin Oğuz Tor
 Konya Ankara Kahramanmaraş
 Ahmet Selim Yurdakul Zihni
Açba Mehmet Necmettin Ahrazoğlu
 Antalya Sakarya Hatay
BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan. 
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) - Katılmıyoruz efendim. 
BAŞKAN – Önerge
üzerinde Hatay Milletvekili Sayın Mehmet Necmettin Ahrazoğlu konuşacaklar. 
Buyurun
Sayın Ahrazoğlu. (MHP sıralarından alkışlar)
MEHMET NECMETTİN
AHRAZOĞLU (Hatay) - Sayın Başkan, değerli milletvekilleri; bugün herhâlde on
beş buçuk saattir bu Meclis çalışıyor. Zaman zaman yoklamalar yapılıyor, AK
PARTİ Grubu şuradan içeri giriyor falan bir şeyler oldu, bu saate kadar geldik.
Hepinizin sabahını hayırlıyorum, hayırlı sabahlar diliyorum. 
Değerli
milletvekilleri, 502 sıra sayılı Kanun Tasarısı’nın 123’üncü maddesi üzerinde
verdiğimiz önergeyle ilgili Milliyetçi Hareket Partisi Grubu adına söz almış
bulunuyorum. Heyetinizi saygıyla selamlıyorum. 
Değerli
milletvekilleri, Kanun Tasarısı’nın 123’üncü maddesinde 6824 sayılı Bazı
Alacakların Yeniden Yapılandırılması ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun’a geçici bir madde
eklenmektedir. Bu geçici madde TEDAŞ’ın alacaklarının tahsiliyle ilgili bir
maddedir. Hatırlanacağı üzere, bu madde şubat ayında da gündeme gelmiş, o
dönemde Genel Başkan Yardımcımız Adana Milletvekilimiz Sayın Mevlüt Karakaya
Bey de bu konuyla ilgili konuşma yapmıştı. Yani, belediyeler ve bağlı
kuruluşları ile yüzde 50’sinden fazlası belediyelere ait şirketler ve il özel
idarelerinin TEDAŞ’a borçlarının tasfiyesine ve 6824 sayılı Kanun’la
yapılandırılan TEDAŞ alacakları için başvuru ve ödeme sürelerinin uzatılmasına
yönelik bir düzenlemedir. Dokuz ay sonra yeniden bir başka versiyonla bu kanun
Meclisin huzuruna getirilmiştir.
Ödemelerin, ilk
taksiti 2018 yılının Ocak ayında başlamak üzere, yirmi dört ayda, 24 eşit
taksitte yapılması düşünülmektedir. Bu süre içerisinde ödenen taksitlere
herhangi bir zam ve faizin de hesaplanmayacağı belirtilmektedir.
Değerli
milletvekilleri, bu teklifle çiftçilere, tarımsal sulamada kullandığı elektrik
borçlarında bir ödeme kolaylığı sağlanacağı gibi bir ifade de kullanılmaktadır.
Aslında sulamayla ilgili herhangi bir ifade de bulunmamaktadır yani çiftçinin
sulama borçlarıyla ilgili bir yapılandırma da maalesef yoktur. Bu, TEDAŞ'ın
alacaklarının tahsiliyle ilgili bir düzenlemedir. Buradaki alacaklar, çiftçi
borcu olarak sunulan borçlar on yıl, belki de daha eskilere dayanan borçlardır.
Bundan yedi yıl önce TEDAŞ'ın dağıtımla ilgili işletme hakkı özel şirketlere
devredilirken o tarih itibarıyla çiftçilerden, abonelerden olan alacağı yedi
yıldır tahsil edilememiştir. Benzer düzenleme 2014 yılı Eylül ayında gelmesine
rağmen, herhangi bir ödeme de yapılmamıştır. Çünkü bu aboneler kalmamış,
ortalıkta böyle bir abone yok, çiftçi yok, çiftçi çiftini çubuğunu bırakmış,
terk etmiş, şehirlere doğru göçe başlamış. Burada, sadece, TEDAŞ'ın yıllanmış,
donuk, zarar niteliğine dönüşmüş alacaklarının tahsili var yani TEDAŞ yönetimi
bunu mevzuat gereği silemiyor, iptal edemiyor, zarar olarak kayıtlara alamıyor.
Bunun en büyük sıkıntısının -bence biliyorsunuz ama- ne olduğunu ben
söyleyeyim: Bu tahsilatlardan doğacak zararların ya da temerrüde düşmüş olan
alacakların üzerine yüklenen faizlerden vazgeçilen kısımlar ilgili kurumun
muhasebe kayıtlarında zarar olarak alınacak, bu zarar ya hazine tarafından
görev zararı olarak karşılanacak ya da kurum zararı olarak kalacak ama her
hâlükârda bu zarar, çiftçinin destek hanesine yazılacaktır. Çiftçiye yapılan
bir destek değil, burada bir kurumun alacağının tahsiliyle ilgili bir durumdan
bahsedilmektir.
Değerli milletvekilleri,
çiftçi ve köylü gerçekten çok zor durumdadır. Çiftçi sizin siyaseten milat
olarak kabul ettiğiniz 2002 yılında gelirinin yüzde 9'u kadar borçluyken sizin
döneminizde, 2015 yılına gelindiğinde çiftçi, gelirinin yüzde 40'ını, 2016
yılına gelindiğinde ise gelirinin yüzde 50’ye kadarını borçlanmış durumdadır.
Onun için, bir an önce çiftçinin borçlarının yapılandırılmasının gündeme
getirilmesi gerekmektedir. 
Özellikle ülke
genelinde ve seçim bölgem Hatay ve civarındaki illerde; Adana, Maraş, Mersin
gibi illeri de ve Türkiye genelini kapsayacak şekilde tüm çiftçilerin…
(Mikrofon
otomatik cihaz tarafından kapatıldı) 
MEHMET NECMETTİN
AHRAZOĞLU (Devamla) – Sayın Başkan, herkese bir dakika verdiniz, sabahın bu
saatinde son cümlelerimi tamamlayayım.
BAŞKAN – Peki,
haydi, sabahın bu saatinde size de bir dakika ek süre verelim.
MEHMET NECMETTİN
AHRAZOĞLU (Devamla) – Ülkenin genelinde tüm çiftçilerin sulama için kullandığı
elektrik enerjisi ve üretim girdisi olarak kullanılan akaryakıt ve diğer
maliyetlerinin yüksek olması büyük sıkıntı yaratmaktadır. Bu nedenle, özellikle
elektrik ve akaryakıt fiyatlarında kesinlikle indirime gidilmesi gerektiğini
ifade ediyor, hepinize saygılar sunuyorum. 
Size de teşekkür
ediyorum Sayın Başkan. (MHP sıralarından alkışlar) 
BAŞKAN – Rica
ederim Sayın Ahrazoğlu, teşekkürler.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Sayın Kışla,
sisteme girmişsiniz, açıklama mı yapacaksınız?
İSRAFİL KIŞLA
(Artvin) – Yerimden bir dakika...
BAŞKAN – Bir
dakika söz mü istiyorsunuz?
Buyurun
yerinizden bir dakika…
IV.- AÇIKLAMALAR (Devam)
37.- Artvin Milletvekili İsrafil Kışla’nın,
Afyonkarahisar Milletvekili Burcu Köksal’ın 502 sıra sayılı Kanun Tasarısı’nın
123’üncü maddesiyle ilgili önerge üzerinde yaptığı konuşmasındaki bazı
ifadelerine ilişkin açıklaması
İSRAFİL KIŞLA
(Artvin) – Sayın Başkan, değerli milletvekilleri; az önce Burcu Hanım bir
konuşmasında İlim Yayma Cemiyetinden bahsederek “kirli eller” diye ifadede
bulundu. Bunu çok talihsiz bir beyan olarak kabul ediyorum. 1951’de kurulmuş,
altmış altı yıllık bir kurum ve 1953’te Bakanlar Kurulu kararıyla kamu yararına
çalışan vasfını kazanmış bir kurum. Bugüne kadar yüz binlerce öğrenci
yetiştirmiş, otuz yıl bu kurumda görev yapmış bir kardeşiniz olarak, böyle bir
şeyi her kurumu aynı statüye koyup da “kirli eller” diye tavsif etmek doğru bir
şey değildir. Hâlen bu kurumda 28 binin üzerinde öğrenci barınmakta. O bakımdan
bunun düzeltilmesini istiyorum ve böyle bir şeyi kabul etmem mümkün değil.
Burada bile İlim Yayma’da okumuş pek çok insan vardır. Bu yanlışlığın
giderilmesi lazım. (AK PARTİ sıralarından alkışlar) 
BAŞKAN
– Teşekkür ederim Sayın Kışla.
BURCU
KÖKSAL (Afyonkarahisar) – Sayın Başkan…
BAŞKAN
– Buyurun Sayın Köksal.
BURCU
KÖKSAL (Afyonkarahisar) – İsrafil Bey şahsımla ilgili bir ithamda bulundu.
Bununla ilgili ben kesinlikle…
MAHMUT
TANAL (İstanbul) – Sataşmadan dolayı söz istiyor.
BAŞKAN
– Anlamadım, kim şahsınızla ilgili bir ithamda bulundu?
BURCU
KÖKSAL (Afyonkarahisar) – İsrafil Bey, İlim Yayma Cemiyetiyle ilgili
konuştuğumu söyledi. 
BAŞKAN
– Evet. 
BURCU
KÖKSAL (Afyonkarahisar) – Bu konuyla ilgili konuşmadım. (AK PARTİ sıralarından
gürültüler) 
BAŞKAN
– Sayın milletvekilleri, bir dakika... 
BURCU
KÖKSAL (Afyonkarahisar) – Ki benim orada kastettiğim çok daha farklı bir şeydi.
Bu konuyu izah etmek istiyorum. Sataşmadan dolayı 60’a göre söz istiyorum. 
BAŞKAN
– Sataşmadan değil, size de yerinizden bir dakika söz vereyim.
Buyurun
Sayın Köksal.
38.- Afyonkarahisar Milletvekili Burcu Köksal’ın,
Artvin Milletvekili İsrafil Kışla’nın yaptığı açıklamasındaki bazı ifadelerine
ilişkin açıklaması
BURCU
KÖKSAL (Afyonkarahisar) – Sayın Başkan, değerli milletvekilleri; ben konuşmamda
açık ve net bir şekilde, FETÖ terör örgütünün açmış olduğu yurtlarda kalan
çocuklarımızın kirli ellere teslim edildiğini ve bundan sonra başka bir
çocuğumuzun yabancı ellere, kirli ellere teslim edilmemesini, devlete ait,
devletin kucağında, devletin yurtlarında kalmasını söyledim. İlim Yayma
Cemiyeti sadece Bolvadin’deki kapatılan FETÖ yurdunun verilmiş olduğu bir
cemiyetti. Ben, bu yurdu İlim Yayma Cemiyetine vermek yerine KYK tarafından
alıp işletebilirdiniz dedim. Burada bunu kastettim. Ancak FETÖ gibi terör
örgütlerinin yurtlarına çocuklarımızın verilmemesi gerektiğini, özellikle
bunların yabancı eller, kirli eller olduğunu söyledim ve bu sözümün
arkasındayım. Bunu ben İlim Yayma Cemiyetini kastederek söylemedim. 
BAŞKAN
– Teşekkür ederim açıklamanızdan dolayı.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/884) ve İstanbul
Milletvekili Mehmet Akif Hamzaçebi'nin 6306 Sayılı "Afet Riski Altındaki
Alanların Dönüştürülmesi Hakkında Kanun", 2981 Sayılı "İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN – Sayın
milletvekilleri, geçici madde 1’de iki adet önerge vardır, okutup işleme
alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın geçici 1’inci maddesinin tasarı
metninden çıkarılmasını arz ve teklif ederiz.
 Mustafa Kalaycı  Erkan
Haberal  Zihni Açba
 Konya  Ankara
 Sakarya
 Fahrettin Oğuz Tor  Ahmet
Selim Yurdakul  Mehmet Parsak
 Kahramanmaraş  Antalya
 Afyonkarahisar
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Katılmıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN – Önerge
üzerinde Afyonkarahisar Milletvekili Sayın Mehmet Parsak konuşacaklar.
Buyurun Sayın
Parsak. (MHP sıralarından alkışlar) 
MEHMET PARSAK
(Afyonkarahisar) – Aziz Türk milleti, saygıdeğer milletvekilleri; sabahın
altısına doğru yaklaşırken Gazi Meclisi saygılarımla selamlıyorum.
Saat altıya
doğru yaklaşırken aynı zamanda takvim yaprakları da 23 Kasımı göstermeye
başladı. 23 Kasım, bundan kırk yedi yıl önce, rahmetli ülkücü şehidimiz
Ertuğrul Dursun Önkuzu ağabeyimizin üç gün süren ve ciğerlerine hava pompalanmaya
varıncaya kadar ağır, vahşi, insanlık dışı işkenceler neticesinde şehit
edildiği günün yıl dönümü. Bu vesileyle, Dursun Önkuzu ağabeyimizi buradan bir
kere daha sevgi, saygı, rahmet ve minnetle anıyoruz. 
Dursun ağabey
şayet şehit edilmemiş olsaydı, Teknik Eğitim öğrencisiydi, öğretmen olacaktı.
Yarın da 24 Kasım. Bu vesileyle, ondan da hareketle, Dursun Önkuzu başta olmak
üzere, ondan önce Başöğretmenimiz Mustafa Kemal Atatürk, o günden bu yana
ebediyete intikal etmiş olan tüm öğretmenlerimiz ve tabii, şu anda hayatta da
olan benim başta ilkokul öğretmenim olmak üzere, milletimizin bugünlere
gelmesine, bugünden daha ileri noktalara gitmesine büyük emekleri, katkıları
olacak olan öğretmenlerimizi de burada sevgiyle saygıyla anıyorum, onların Öğretmenler
Günü’nü de kutluyorum. 
Artık
çalışmalarımızın bu hafta itibarıyla son zamanları olduğu için, benim de Genel
Kurulda bugün itibarıyla son konuşmam olduğu için bir gönül borcumu daha ifa
etmek isterim. Bugün, artık dün, Grup Başkan Vekilimiz Erkan Akçay Bey gündem
dışı söz alarak rahmetli Başbuğ’umuz Alparslan Türkeş Bey’in -bu cumartesi-
doğumunun 100’üncü yıl dönümünü anmıştı. Ben de rahmetli Başbuğ’umuz Alparslan
Türkeş Bey’e de doğumunun 100’üncü yılında Cenab-ı Allah’tan rahmet diliyorum.
Onun fikirleriyle, onun mücadeleleriyle şimdiye kadar binlerce, on binlerce,
yüz binlerce, milyonlarca Türk evladı o günden bugüne geldi. Başbuğ’umuzu da bu
vesileyle bir kere daha sevgiyle, saygıyla ve minnetle anıyorum ve sözlerimi de
böylelikle tamamlıyorum, sizleri yeniden saygılarımla selamlıyorum. (MHP
sıralarından alkışlar)
BAŞKAN
– Teşekkür ederim Sayın Parsak. 
Önergeyi
oylarınıza sunuyorum: Kabul edenler… Kabul etmeyenler..: Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın geçici 1'inci
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Mehmet Bekaroğlu Bihlun
Tamaylıgil Lale Karabıyık
 İstanbul İstanbul Bursa
 Bülent Kuşoğlu Musa
Çam Mahmut Tanal
 Ankara İzmir İstanbul
GEÇİCİ
MADDE 1- (1) Bu Kanunun yayımlandığı tarihe kadar 2/7/1964 tarihli ve 492
sayılı Harçlar Kanunu veya özel kanunlarda yer alan hükümler nedeniyle yargı
harçlarından muaf olan ya da yaptıkları işlemler istisna olan kamu idareleri
adına hükmedilmiş olan yargı harçları tahsil edilmez, tahsil edilmiş olan yargı
harçları red ve iade edilmez.
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılamıyoruz Sayın Başkan.
BAŞKAN
– Önerge üzerinde, İstanbul Milletvekili Sayın Mahmut Tanal konuşacaklar. 
Buyurun
Sayın Tanal. (CHP sıralarından alkışlar) 
MAHMUT
TANAL (İstanbul) – Değerli Başkan, değerli milletvekilleri; hepinize
selamlarımı iletiyorum, günaydınlar diliyorum. 
Bu
geçici madde aynen şu şekilde: Bu kanun yayımlandığı tarih itibarıyla 492
sayılı Harçlar Kanunu uyarınca kamu kurumları harçtan muaf ve eğer kamu
kurumları herhangi bir harca hükmedilmişse bu yargı harçları tahsil edilmez,
edilenler varsa iade edilmez, reddedilmez. 
Soru 1 şu: Kamu
idareleri adına hükmedilmiş yani burada onun adına hükmedilmiş, sorduğumuzda
bürokratlara derler ki: “Aleyhine hükmedilmiş.” E, aleyhine hükmedilmişse gayet
açık ve net bunun burada yazılması lazım. Bu “adına hükmedilmiş” ibaresi
“lehine hükmedilmiş” gibi de anlaşılabilir açık ve net ve burada, uygulamada
yeni bir sıkıntı çıkabilir. Eğer burada lehine hükmedilmişse lehine hükmedilmiş
olan harçlardan niye muaf tutuyorsunuz?
Bir başka soru
daha var: “Yargı harçları” deyiminden ne anlaşılır? “Yargı harçları” deyiminden
Hukuk Usulü Muhakemeleri Kanunu’nun 323’üncü maddesine baktığımız zaman gayet
rahat burada, celse, karar ve ilam harçları; dava nedeniyle yapılan
tebligatlar, posta giderleri, keşif giderleri, ücretivekâletler, tanık ve
bilirkişi ücretlerini kapsar. 
Şimdi, bu açıdan
baktığımız zaman yarın öbür gün bu tartışma gittikçe daha da alevlenmiş olacak.
Yani getirilen bu düzenlemeyle kamu kurumlarının ücretivekâlete mahkûm olduğu
bu dava masraflarının kapsamı içerisindeki yargı harcı olarak gösterilen,
bunların da tahsil edilemez durumuyla karşı karşıya gelinmiş olur ki, bu, acaba
hangi şirketler için getirilen bir uygulama veya hangi kurumlar için? Bunu
sorduğumuzda “Kamu kurumları.” deniliyor. Yani muhtemelen burada TEDAŞ
kayrılıyor diye düşünüyorum ben. Kamu kurumlarıysa şu deniliyor: Zaten Harçlar
Kanunu’nda hüküm var. Kamu kurumları harçtan muaftır. Böyle bir karar
verilmişse bunun istinaf yoluyla, istinaf mahkemesi bozmadıysa Yargıtay bunu
bozar, Yargıtay bunu bozmuyorsa, kesinleşmişse yazılı emir yoluyla bu bozulur.
Bunun bir başka tarafı, vergi mahkemeleri yine bunu bozar, bu anlamda, Danıştay
bunu bozar. Diyorlar ki: “Efendim, kesinleşmiş, bizim yapabilecek bir yolumuz
yok.” Gayet rahat, bu kesinleşmişse burada yazılı emir yoluyla Adalet
Bakanlığına tam kanunsuzluk hâlinde müracaat edilir, yine bu kararlar bozulur.
Böyle bir maddeye eğer arkasında başka bir amaç yoksa ihtiyaç da yok aslında. 
Ama buna rağmen
“Ne olsun, fazla mal göz çıkarmaz. Böyle bir madde de olsun.” deniliyor. Ben
korkarım ki asıl amaç bu değil çünkü hukuk içerisinde bunun çözüm yolları var.
Kamu kurumları harca eğer mahkûm olmuşsa ve kararlar kesinleşmişse buna kim
sebebiyet verdi? O kamu kurumunun hukuk müşavirleri var, o kamu kurumunun genel
müdürleri var, müsteşarları var, bakanı var. Kim bu kararları temyiz etmemişse,
kamunun zararına sebebiyet vermişse, Anayasa’mızın hükümleri uyarınca, kamunun
zararına sebebiyet veren kamu görevlisine de rücu edilir. Bu rücu mekanizmasını
biz işletmeyeceğiz. Rücu mekanizmasını işletmeyince de ne olacak? Gayet rahat kamu
görevlileri “İdare zarar edecekse etsin. Herhâlde eninde sonunda böyle bir
kanunu çıkarırlar, bu zararları da bize rücu etmekten bizi kurtarmış olurlar.”
diyecek. 
Değerli
arkadaşlar, bu neyin sonucu olur? Liyakat esaslarına göre kamu görevlisi almadığımız
zaman tabii ki bu tür sorunlar çok fazla gündeme gelir ama işin doğrusu, zaten
Harçlar Kanunu’nda hüküm var, kamu kurumlarında kimlerin harçlardan muaf olduğu
açık ve net yazılı. Kamu görevlileri görevini yapmamış. Ee? Kesinleşmiş
mahkûmiyet kararlarını da tam kanunsuzluk hâliyle yazılı emir yoluyla Adalet
Bakanlığına müracaat edip bunu bozmadan böyle bir kanunu getirmek de doğru
değil. 
Teşekkür
ediyorum. 
Saygılarımı
sunarım. (CHP sıralarından alkışlar)
ENGİN ALTAY
(İstanbul) – Sayın Başkan, bir karar yeter sayısı talebim olacak. 
BAŞKAN – Peki. 
Önergeyi
oylarınıza sunacağım ve karar yeter sayısı arayacağım: Önergeyi kabul edenler…
Kabul etmeyenler… 
Elektronik
cihazla oylama yapalım, kâtip üyeler arasında anlaşmazlık var. 
Oylama için üç
dakika süre veriyorum ve süreyi başlatıyorum. 
(Elektronik
cihazla oylama yapıldı)
BAŞKAN – Önerge
kabul edilmemiştir, karar yeter sayısı vardır.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Sayın
milletvekilleri, geçici madde 2’de üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın geçici 2’nci maddesinin tasarı
metninden çıkartılmasını arz ve teklif ederiz.
 Mustafa Kalaycı Erkan
Haberal Fahrettin Oğuz Tor
 Konya  Ankara Kahramanmaraş
 Zihni Açba Ahmet
Selim Yurdakul Baki Şimşek
 Sakarya Antalya Mersin
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılmıyoruz Sayın Başkan.
BAŞKAN – Önerge
üzerinde Mersin Milletvekili Sayın Baki Şimşek konuşacaklar.
Buyurun Sayın
Şimşek. (MHP sıralarından alkışlar)
BAKİ ŞİMŞEK
(Mersin) - Sayın Başkan, değerli milletvekilleri; hepinize ben de hayırlı
sabahlar diliyorum.
Tabii, biraz
önce Mersin’le ilgili küçük, tatlı bir polemik yaşadık ama biz memleketin
hayrına kim taş üstüne taş koymuşsa Allah razı olsun deriz. Elbette Mersin’de
güzel hizmetler de yapılmıştır, Mersin’e yakışan bir şehir hastanesi
yapılmıştır, bizim yapılan hizmetleri inkâr etmemiz mümkün değildir. Tabii,
iktidar yaptıklarını anlatacak, biz de yapılmayanları, söz verilip de yerine
getirilemeyenleri, geç kalanları konuşacağız, muhalefetin görevi de budur. Yani
şimdi, Mersin’de söz verilen havaalanı süresinde yapılmıştır da bizim haberimiz
yok mudur? Tarsus Devlet Hastanesinin ihalesi yapılmış, niye iptal edilmiştir?
Bu konuda bir Hükûmet yetkilisinin yapabileceği bir açıklama var mıdır? Yani
seçimlerde billboard asıldı, ihale de yapıldı, daha sonra da ihale iptal
edildi, şimdi yeniden ihaleye çıkılıyor. Yani Tarsus Pamukluk Barajı’nı Sayın
Orman Bakanı “2013 yılında 13 Ekimde saat 13.13’te açılış yapacağım.” dedi, söz
verdi. 2017 yılı, ben Sayın Bakan buradayken de söyledim: Ben 2015’te konuştum,
2016’da konuştum, 2017’de gene konuşuyorum, 2018, önümüzdeki yıl çıkacağım, bu
kürsüden bu barajın yapılmamış olduğunu yine konuşacağım. Silifke’deki Aksıfat
Barajı yapılmıştır da bizim haberimiz mi yoktu? 
Hızlı tren projesi
bitmiş de -resimlerini gösterdiğiniz- biz mi görmemişiz? 8 şerit vadedilen
Adana-Mersin yolu nerededir Allah aşkına? On beş yıllık iktidarınız süresince
Mersin’de bir tane alt geçit yaptınız mı? Türkiye’de 100 bin-150 bin nüfuslu
ilçelerde alt geçitler yapıldı, köprülü kavşaklar yapıldı; Allah aşkına, on beş
yılda Mersin’de yaptığınız bir tane alt geçit var mı? 
YILMAZ TEZCAN
(Mersin) – Belediye yapacak, belediye.
BAKİ ŞİMŞEK
(Devamla) – Türkiye’nin her yerinde Karayolları yapıyor.
Kürşat Tüzmen
“5T” dedi. “Turizm, tarım, ticaret, toplu konut.” dedi. “Beşincisi ne?” diye
Mersinliler sordu, “Beşincisi de Tüzmen.” dedi. Ama bu söz verilen vaatlerin
hiçbirisi yerine gelmedi. Zafer Çağlayan’ı gönderdiniz bakan olarak. Zafer
Çağlayan “Amerika’nın Hollywood’u varsa, Hindistan’ın Bollywood’u varsa
Türkiye’nin de Mersin’i olacak.” dedi. Allah aşkına, Mersin ne gördü önceki
dönemde? “Şunu yaptık.” diyebileceğiniz bir tane Hükûmetin eseri var mı? Söz
verilen hangi proje yerine getirildi? 
Sayın Hacı
Özkan’la geçtiğimiz yıl Gülnar’ın yüzüncü yıl kutlama törenlerine katıldık.
Sayın Hacı Özkan’a orada sordum: Bu Gülnar’ın yolu ne olacak Hacı Bey? Gülnar
yolunu söz verdiniz, ne olacak? (MHP sıralarından alkışlar) Hacı Bey dedi ki:
“Altı ay içinde bitireceğiz.” Ben orada Sayın Hacı Özkan’a şunu söyledim: Altı
ayda değil bir senede bu yolu bitirin ben senin ayağına kurban keseceğim. Bu
sözü, bu vaadi verdim. Ama maalesef, üzülerek belirtiyorum…
Turizm bölgesi
ne oldu, 8 tane turizm bölgesi ilan ettik? Sayın Bakanla geçtiğimiz yıl
toplantı yaptık, TOKİ Başkanı da geldi. Mersin’de bir tane toplu konut projesi
hayata geçirilemedi, bir tane kentsel dönüşüm projesi yapılamadı dedik. Sayın
Bakan dedi ki: “Çay Mahallesi’nde projeyi ortaya koyacağız, toplu konut
yapacağız.” Daha sonra -emeklilerle ilgili- Mersin’deki emeklilere söz verildi,
Emekliler Cemiyetinde toplantı yapıldı. Büyükşehir Belediye Başkanımız da “Biz
de arkasındayız, bu projeye destek verelim.” dedi. Ne oldu? Bir milletvekilinin
görev süresi dört yıl. İki yılda bu kadar söz verilmiş, verilen projelerin
hiçbirisi yerine getirilmemiş değerli arkadaşlar. 
İki yıl sonra
sizlerin de bizlerin de milletvekilliği süresi bitecek, bir daha olup
olmayacağımız belli değil. Yine biz gideceğiz, Mersin halkının huzuruna
çıkacağız. Mersin halkına neyi anlatacağız? Yani on beş yılda Çamlıyayla
yolundan 15 kilometre yapmışsınız, yol 60 kilometre. Şu anda hâlâ Çamlıyayla
yolunun Sarıkoyak-Atdağ arasındaki bölümde “Tünel mi yapalım, normal yol mu
yapalım?” Proje kesinleşmemiş hâlâ arkadaşlar. Yani 60 kilometrelik yol altmış
sene mi sürecek? Yani sizin altmış sene iktidar olmanızı mı bu millet
bekleyecek Allah aşkına? 
Bu projelere
Mersin 6’ncı sırada vergi ödüyor. Türkiye'de 6’ncı sırada vergi ödeyip 24’üncü
sırada hizmet alan başka bir il yok. Mersin Serbest Bölgesi’yle, limanıyla...
Anamur’a Türkiye Cumhuriyeti devleti 1938 yılında liman yapmış, 1938. Anamur
Limanı sizin döneminizde kapatıldı. Şimdi yeniden ihale yapılıyor ama aradan on
beş yıl boş geçmiş, ölü geçmiş. 
(Mikrofon otomatik
cihaz tarafından kapatıldı) 
BAŞKAN – Sayın
Şimşek, teşekkür ederim.
BAKİ ŞİMŞEK
(Devamla) – 1938 yılında liman yapılan yere biz şu anda yeniden liman yapmanın
mücadelesini yapıyoruz. 
Türkiye
Cumhuriyeti büyük devlettir. Sizden önceki hükûmetler de bu ülkede çok güzel
hizmetler yapmışlar. Turgut Özal’ın yaptığı otoyol kadar henüz otoyol
yapamadınız. 
BAŞKAN – Sayın
Şimşek...
BAKİ ŞİMŞEK
(Devamla) – Duble yolda başarılı çalışmalar yapıldı ama otoyolda Turgut Özal’ın
yaptığı yol kadar henüz yol yapamadınız, Cumhuriyet Dönemi’nde yapılan demir
yolu kadar yıllık kilometreye hâlâ ulaşamadınız. 
Ben, bu duygu ve
düşüncelerle yüce Meclisi saygıyla selamlıyorum. (MHP sıralarından alkışlar)
BAŞKAN –
Teşekkür ederim Sayın Şimşek.
HACI ÖZKAN
(Mersin) – Sayın Başkan...
BAŞKAN – Buyurun
Sayın Özkan.
HACI ÖZKAN
(Mersin) – Sataşma var.
BAŞKAN –
Duyamadım.
HACI ÖZKAN
(Mersin) – Şahsıma sataştı. 60’a göre söz istiyorum.
BAŞKAN – Size
sataştı mı?
HACI ÖZKAN
(Mersin) – Evet.
BAŞKAN – Ne
dedi?
HACI ÖZKAN
(Mersin) – İsmimi kullanarak sataştı.
BAŞKAN –
İsminizi kullandı da ne dedi?
HACI ÖZKAN
(Mersin) – İsmimi kullanarak sataştı, ben de cevap vermek istiyorum. 
BAŞKAN – Peki,
buyurun, iki dakika. (AK PARTİ sıralarından alkışlar) 
VII.- SATAŞMALARA İLİŞKİN KONUŞMALAR (Devam)
7.- Mersin Milletvekili Hacı Özkan’ın, Mersin
Milletvekili Baki Şimşek’in 502 sıra sayılı Kanun Tasarısı’nın geçici 2’nci
maddesiyle ilgili önerge üzerinde yaptığı konuşması sırasında şahsına sataşması
nedeniyle konuşması
HACI ÖZKAN
(Mersin) – Teşekkürler Sayın Başkan.
Sayın Başkan,
değerli milletvekilleri; tabii günün bu saatinde sizleri saygıyla selamlıyorum.

Herhâlde
milletvekili arkadaşım Mersin’de yaşamıyor. Az önce Yılmaz Bey’in de dediği
gibi, bugüne kadar 24 milyar yatırım yaptık. Devasa şehir hastanesi, 191
kilometre yol yaptık; herhâlde arkadaşım Anamur’a gitmedi, öyle tahmin
ediyorum. Diğer tarafta, Tarsus Kazanlı Turizm Bölgesi’nin üst ve altyapısı
bitmiş vaziyette. Havalimanımız, Allah’a hamdolsun, devam ediyor ve Allah nasip
ederse 15 Aralıkta Tarsus Devlet Hastanesi ihalesi yapılacak. 
BAKİ ŞİMŞEK
(Mersin) – Önceki ihale niye iptal edildi? Onu anlatır mısınız. 
HACI ÖZKAN
(Devamla) – Diğer taraftan, değerli arkadaşlar, şehir merkezinde battıçıktılar
belediye tarafından yapılırken, Allah’a hamdolsun, şu anda biz Hal Kavşağı’nda
Türkiye’nin en büyük battıçıktısını yapıyoruz ve mezarlığın güneyinde ve
kuzeyinde birer battıçıktı daha yapıyoruz. Dolayısıyla biz bugüne kadar da
çıkıp buralarda konuşmadık. 
MUSTAFA ELİTAŞ
(Kayseri) – Millet biliyor, millet. 
HACI ÖZKAN
(Devamla) – Biz, Allah’a hamdolsun, Mersin’imizde devasa hizmetler yapıyoruz.
Burada yarım saatte bitecek projelerimiz değil… Daha geçen, yirmi gün önce
Orman ve Su İşleri Bakanımız Sayın Veysel Eroğlu geldi, 600-800 milyon yatırım
yaptı. Biz 1 Kasımda 22 gölet ve baraj sözü verdik ama Allah’a hamdolsun, bugün
97’ye çıkarttık ve yüzde 60’ı bitmiş vaziyette. Demek ki arkadaşımız Tarsus’tan
öteye gitmiyor. Dolayısıyla bu hizmetleri görmeni tavsiye ediyorum. 
Teşekkür ediyor,
Genel Kurulu saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ederim Sayın Özkan. 
BAKİ ŞİMŞEK
(Mersin) – Sayın Başkanım…
BAŞKAN – Buyurun
Sayın Şimşek. 
BAKİ ŞİMŞEK
(Mersin) – Sataşma vardır, sataşmadan dolayı söz istiyorum. Sayın hatip benim
Mersin’de yaşamadığımı, daha sonra da Tarsus’tan öteye geçmediğimi belirterek
sataşmada bulundu. 
BAŞKAN –
Buyurun. (MHP sıralarından alkışlar) 
8.- Mersin Milletvekili Baki Şimşek’in, Mersin
Milletvekili Hacı Özkan’ın sataşma nedeniyle yaptığı konuşması sırasında
şahsına sataşması nedeniyle konuşması
BAKİ ŞİMŞEK
(Mersin) – Sayın Başkan, değerli milletvekilleri; tabii, biz yapılan, olumlu
bulduğumuz her şey için teşekkür ettiğimizi bu kürsülerden beyan ettik. Elbette
on beş yıllık bir Hükûmet hiç yol yapmazsa olmaz, illa yapacak yani. (AK PARTİ
sıralarından gürültüler) Ama biz verilen sözlerin süresinde yerine
getirilmediğini söylüyoruz. Yani, Pamukluk Baraji’na Bakan söz verdi mi,
vermedi mi? 
HACI ÖZKAN
(Mersin) – Sizin Ulaştırma Bakanınız “Türkiye’nin bütçesi yetmez buralara.”
demiş. 
BAKİ ŞİMŞEK
(Devamla) – Ben buradan soruyorum: Sayın Hacı Özkan, Tarsus Devlet Hastanesinin
yapılacak olduğu yerdeki ağaçlar iki yıl önce, seçimden önce kesildi. Şu anda
gidin, oradaki ağaçlar tekrar orman oldu arkadaşlar. (MHP sıralarından
alkışlar)
OKTAY ÇANAK
(Ordu) – Belediye başkanlığı… 
BAKİ ŞİMŞEK
(Devamla) - “Hastaneyi yapacağız.” diye ağaçları kestiniz, şu anda gidin -Hacı
Özkan nerede yaşıyor, bundan haberi yok- orası orman oldu, orman. Bu ağaçların
yeniden kesilmesi gerekiyor orada. (AK PARTİ sıralarından gürültüler)
HAYDAR AKAR
(Kocaeli) – Şehir hastanesinin yıllık kirasını söyle, 140 milyon lira.
BAKİ ŞİMŞEK
(Devamla) – Şehir hastanesi yapıldı, proje doğru, bunu hiç kimse inkâr edemez
ama şehir hastanesi otobanın hemen dibinde. Otobandan bir yol bağlantısı bile
yapılmadı. Ben Karayolları Genel Müdürüne bunu defalarca dile getirdim,
Ulaştırma Bakanına bunu defalarca anlattım; Ashab-ı Kehf’e bir çıkış verilecek.
Peygamberlerin, dinlerin ve dillerin kesiştiği yer burası. Ashab-ı Kehf’e
otobandan bir çıkış maalesef verilmedi. Yani, hizmetler eksik yapıldı. 
Havaalanında ne
oldunuz? Birinci ihale iptal oldu. Ben milletvekili olarak havaalanının 2 tane
temel atma törenine katıldım. (MHP sıralarından alkışlar) Kaç tane temel atacağız
bir havaalanıyla ilgili arkadaşlar? (AK PARTİ sıralarından gürültüler)
Müteahhide veriyorsunuz, ondan sonra diyorsunuz ki: ”Müteahhit iflas etti, ne
yapalım?” E, doğru düzgün bir müteahhit bulun. 
Barajı
veriyorsunuz, verdiğiniz müteahhit belediye başkanınızın kardeşi. 5 tane baraj
projesi elinde patlıyor, “İflas etti.” diyorsunuz. Şimdi ihale iptal olacak,
yeniden baraj… Sayın Cumhur Taşkın Vekilimin ilçesinden 50 tane esnafın o
müteahhitten alacağı var şu anda. Müteahhit iflas etti, esnaf mağdur oldu. 
Teşekkür ediyor,
saygılar sunuyorum. (MHP sıralarından alkışlar) 
BAŞKAN –
Teşekkür ederim. 
HACI ÖZKAN
(Mersin) – Sayın Başkan… 
BAŞKAN – Sayın
milletvekilleri, bir dakika… 
Konuşacak
mısınız Sayın Özkan? (Gürültüler)
Arkadaşlar,
duymuyorum, bir dakika, gürültü oluyor. 
HACI ÖZKAN
(Mersin) – Sayın Başkan, kürsüye…
BAŞKAN –
Duymuyorum sizi, mikrofondan bir söyler misiniz. 
HACI ÖZKAN
(Mersin) – Sayın Başkanım, konuşayım bir dakika. 
MUSTAFA ELİTAŞ
(Kayseri) – “Sataştı, cevap vereyim.” diyor Sayın Başkan.
BAŞKAN –
“Sataştı, cevap vereyim.” diyorsunuz.
HACI ÖZKAN
(Mersin) – Sataştı, cevap vermek istiyorum, evet.
BAŞKAN – Peki,
buyurun, iki dakika… (AK PARTİ sıralarından alkışlar)
Sayın Altay,
size de şimdi söz vereceğim.
Buyurun, yeni
bir sataşmaya mahal vermeyin lütfen.
9.- Mersin Milletvekili Hacı Özkan’ın, Mersin
Milletvekili Baki Şimşek’in sataşma nedeniyle yaptığı konuşması sırasında
şahsına sataşması nedeniyle konuşması
HACI ÖZKAN
(Mersin) – Teşekkürler Sayın Başkanım.
Değerli
milletvekili arkadaşlarım, tekrar hepinizi saygıyla selamlıyorum.
Şimdi, tabii ki
yapılan hizmetlere teşekkürden dolayı teşekkür ediyoruz, Allah razı olsun.
Şimdi, bir insan
tabii, bir yolda yürüdüğü zaman yol hemen bitmez. 
MEHMET NECMETTİN
AHRAZOĞLU (Hatay) – Sayın Vekilim, tarih verin, tarih.
HACI ÖZKAN
(Devamla) - Dolayısıyla, Mersin, tarihinde cumhuriyet tarihinden bugüne kadar
böyle bir hizmet görmedi arkadaşlar ve şu anda, Allah’a hamdolsun, tekrar
ediyorum, burada düşünün, biz 1 Kasımda 22 gölet ve baraj sözü vermişiz, bugün
97’ye çıktığı gibi yüzde 60’ı bitmiş vaziyette. Elbette ki yapılacak daha çok
hizmetlerimiz var. (AK PARTİ sıralarından alkışlar) 
Dolayısıyla,
Baki Bey’e soruyorum: Daha önce Anamur’a gittiği zaman beş saatte giderdi ama
bugün gittiğimizde iki saatte gidiyoruz değerli arkadaşlar, tam iki saatte, üç
saat yol kısalmış. Dolayısıyla, Akdeniz Sahil Yolu Allah’ın izniyle 2018’in 26
Ağustosunda bitecek, havalimanı…
MEHMET GÜNAL
(Antalya) – Söyleme, söyleme, belki bitmez, başına iş alırsın.
HACI ÖZKAN
(Devamla) – Şimdi, bitmez değil, biz Allah’ın izniyle bitireceğiz.
BAKİ ŞİMŞEK
(Mersin) – Hacı Bey, tutanaklara geçiyor bak burada söylediğiniz. 
HACI ÖZKAN
(Devamla) - Dolayısıyla, burada şu var değerli arkadaşlar…
BAKİ ŞİMŞEK
(Mersin) – Hacı Bey, tutanaklara geçiyor, dikkat edin bak, Sayın Bakan “2020’de
bitecek.” diyor, siz “2018” diyorsunuz.
BAŞKAN – Siz
devam edin Sayın Özkan.
HACI ÖZKAN
(Devamla) – Şimdi, bugüne kadar dediğimiz gibi elbette ki daha yapılacak çok
projelerimiz var. 
Şimdi, “şehir
hastanesi” dedi, şehir hastanesi bugün Allah’a hamdolsun, 7 yıldızlı otel
konforunda ve yüzde 98 memnuniyet var değerli arkadaşlar ve bugün şehir
hastanesine belediye, ulaşımı daha sağlayamadı. (AK PARTİ sıralarından
alkışlar)
Ben tekrar
teşekkür ediyor, saygılarımı sunuyorum. (AK PARTİ sıralarından alkışlar)
BAŞKAN –
Teşekkür ederim.
Sayın Altay…
IV.- AÇIKLAMALAR (Devam)
39.- İstanbul Milletvekili Engin Altay’ın, Mersin’e
hizmet noktasında Cumhuriyet Halk Partisi Mersin Milletvekillerinin büyük
hizmetleri ve gayretleri olduğuna ilişkin açıklaması
ENGİN ALTAY
(İstanbul) – Sayın Başkan, tabii ki AK PARTİ ve Milliyetçi Hareket Partisine
mensup Mersin milletvekillerinin Mersin ilimizin devletten alması gereken
hizmetler noktasında kendi pencerelerinden hadiseyi değerlendirmelerini çok
doğal karşılıyoruz. Mersin hiç şüphesiz devletten alması gerekenleri
alamamıştır, eksikler vardır. Elbette yapılanlar da vardır, inkâr etmiyoruz
ancak bu hizmetlerin Mersin’e akışı noktasında gerek sözlü ve yazılı soru
önergeleriyle gerek “informel” girişimleriyle gerek Türkiye Büyük Millet
Meclisi Genel Kurulundaki denetim faaliyetleri ve bakanlara yönelik sorularıyla
Cumhuriyet Halk Partisi Mersin Milletvekillerimiz… 
(Mikrofon
otomatik cihaz tarafından kapatıldı)
ENGİN ALTAY
(İstanbul) – Hüseyin Çamak’ın, Fikri Sağlar’ın, Aytuğ Atıcı’nın, Serdal
Kuyucuoğlu’nun büyük hizmetleri ve gayretleri olmuştur. Ben bu vesileyle bu
tartışma esnasında milletvekillerimize de teşekkürü bir borç bilirim. (CHP
sıralarından alkışlar)
BAŞKAN –
Teşekkür ederim. 
Biz de Genel
Kurul olarak Mersin ilini ve ilçelerini sevgi ve saygıyla selamlayalım, bu
konuyu burada kapatalım.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/884) ve İstanbul
Milletvekili Mehmet Akif Hamzaçebi'nin 6306 Sayılı "Afet Riski Altındaki
Alanların Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük
Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın Geçici 2'nci
maddesinin aşağıdaki şekilde değiştirilmesini arz ve teklif ederiz.
 Mehmet Bekaroğlu  Bihlun
Tamaylıgil Lale Karabıyık
 İstanbul İstanbul
 Bursa
 Bülent Kuşoğlu  Musa
Çam
 Ankara İzmir
GEÇİCİ MADDE 2-
(1) Maliye Bakanlığına bağlı Kefalet Sandığının 31/12/2017 tarihi itibarıyla
bankadaki hesabının üçyüzseksen milyon Türk Liralık tutarı, Maliye Bakanlığının
belirleyeceği usul ve esaslar çerçevesinde 2018 yılı içerisinde Maliye
Bakanlığı merkez muhasebe birimi hesabına aktarılır. Aktarılan bu tutarlar genel
bütçenin (B) işaretli cetveline gelir kaydedilir.
(2) 5/12/1951
tarihli ve 5846 sayılı Fikir ve Sanat Eserleri Kanununun 44 üncü maddesinin bu
Kanunla değiştirilmeden önceki hükmü uyarınca oluşturulan özel hesabın kasa ve
banka bakiyesi, 2018 yılı içerisinde Kültür ve Turizm Bakanlığı merkez muhasebe
birimi hesabına yatırılarak özel hesap kapatılır ve yatırılan bu tutarlar genel
bütçeye özel gelir olarak kaydedilir. Özel gelir kaydedilen tutarlar
karşılığını, Kültür ve Turizm Bakanlığı bütçesinde açılacak tertiplere özel
ödenek kaydetmeye ve bu suretle ödenek kaydedilen tutarlardan harcanmayan
kısımları ertesi yıl bütçesine devren ödenek kaydetmeye Kültür ve Turizm
Bakanının teklifi üzerine Maliye Bakanı yetkilidir. Özel hesabın borç ve
yükümlülükleri ile hak ve alacakları, başkaca herhangi bir işleme gerek
kalmaksızın Kültür ve Turizm Bakanlığına devrolunur. 
(3) Türk Patent
ve Marka Kurumunun 31/12/2017 tarihi itibarıyla bankadaki hesabının yüzelli
milyon Türk Liralık tutarı, 31/1/2018 tarihine kadar Maliye Bakanlığı merkez
muhasebe birimi hesabına aktarılır. Aktarılan bu tutar genel bütçenin (B)
işaretli cetveline gelir kaydedilir.
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılmıyoruz Sayın Başkan.
ENGİN ALTAY
(İstanbul) – Gerekçe…
BAŞKAN –
Gerekçeyi okutuyorum:
Gerekçe: 
Söz konusu madde
metninin daha iyi anlaşılması için söz konusu değişiklik yapılmaktadır. Ayrıca
ödenek kaydetme işleminde Kültür ve Turizm Bakanının yanı sıra Maliye Bakanına
da yetki verilmektedir.
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Diğer Bazı Kanunlarda Değişiklik
Yapılmasına Dair Kanun Tasarısı’nın geçici 2’nci maddesinin ikinci fıkrasının
tasarı metninden çıkarılmasını arz ve teklif ederiz. 
 Mustafa Elitaş Mehmet
Doğan Kubat Hacı Bayram Türkoğlu
 Kayseri İstanbul Hatay
 Abdulkadir Akgül İbrahim
Halil Fırat Fikri Demirel
 Yozgat Adıyaman Yalova
 Ahmet Sami Ceylan  Ramazan
Can
 Çorum Kırıkkale
BAŞKAN –
Komisyon önergeye katılıyor mu?
PLAN VE BÜTÇE KOMİSYONU
SÖZCÜSÜ SALİH CORA (Trabzon) – Takdire bırakıyoruz Sayın Başkan.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılıyoruz.
MEHMET NACİ
BOSTANCI (Amasya) – Gerekçe…
BAŞKAN –
Gerekçeyi okutuyorum:
Gerekçe: 
7’nci maddenin
tasarıdan çıkarılması sonucunda 5846 sayılı Fikir ve Sanat Eserleri Kanunu’nun
44’üncü maddesinde hükme bağlanan uygulama aynı şekilde devam edeceğinden
geçici ikinci maddenin ikinci fıkrasının da aynı doğrultuda tasarıdan
çıkarılması amaçlanmaktadır.
BAŞKAN – Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmiştir.
Kabul edilen
önerge doğrultusunda maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.
Sayın
milletvekilleri, 124’üncü maddede üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 124'üncü
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Mehmet Bekaroğlu Lale
Karabıyık Bihlun Tamaylıgil
 İstanbul Bursa İstanbul
 Bülent Kuşoğlu Musa
Çam Haydar Akar
 Ankara İzmir Kocaeli
MADDE 124 – Bu
Kanunun;
a) 1 inci, 3
üncü ve 84 üncü maddeleri yayımlandığı ayın son günü,
b) 7 nci, 8
inci, 10 uncu, 11 inci, 17 nci, 18 inci, 19 uncu, 23 üncü, 24 üncü, 25 inci, 26
ncı, 27 inci maddeleri, 43 üncü maddesi ile 3065 sayılı Kanunun 17 nci
maddesinin
(4) numaralı
fıkrasının (r) bendinin birinci paragrafında yapılan değişiklik, 68 inci ve 73
üncü maddeleri, 76 ncı maddesi ile 4760 sayılı Kanuna ekli (III) sayılı
listenin (A) cetvelinde yapılan değişiklik, 88 inci, 90 ıncı, 91 inci maddesi
ile 5520 sayılı Kanunun 5 inci maddesinin birinci fıkrasının (f) bendinde yer
alan "Bankalara borçları”, "bankalara veya” ibarelerine yönelik
değişiklik ile "söz konusu kıymetlerin satışından doğan kazançların
%75'lik kısmı” ibaresine yönelik değişikliğin parantez içi hükmü,
"bankaların” ibaresinden sonra eklenen hüküm ve (i) bendinde yapılan
değişiklik, 100 üncü maddesi ile 5809 sayılı Kanunun 46 ncı maddesinin ikinci
fıkrasına eklenen cümle ve geçici 2 nci maddesi 1/1/2018 tarihinde,
c) 12 nci, 14
üncü ve 42 nci maddeleri, 43 üncü maddesi ile 3065 sayılı Kanunun 17 nci
maddesinin (4) numaralı fırkasına eklenen (ç) bendi ve 85 inci maddesi
yayımlandığı ayı izleyen aybaşında,
ç) 15 inci
maddesi 1/1/2017 tarihinden itibaren elde edilen gelirlere uygulanmak üzere
yayımı tarihinde,
d) 16 ncı
maddesi 1/9/2017 tarihinden geçerli olmak üzere yayımı tarihinde,
e) 63 üncü
maddesi ile 4733 sayılı Kanunun 6 ncı maddesinin dokuzuncu fıkrasından sonra
gelmek üzere eklenen onuncu fıkrası, 64 üncü maddesi ile aynı Kanunun 8 inci
maddesinin beşinci fıkrasının (h) bendinin yürürlükten kaldırılmasına ilişkin
değişiklik ve 95 inci maddesi 1/4/2018 tarihinde,
f) 77 nci
maddesi 1/1/2018 tarihinden itibaren tahsil edilen gelirlere uygulanmak üzere
aynı tarihte,
g) 99 uncu
maddesi ve 100 üncü maddesi ile 5809 sayılı Kanunun 46 ncı maddesine eklenen
yedinci fıkrası 1/1/2018 tarihinden itibaren elde edilecek net satışlara
uygulanmak üzere aynı tarihte, 
ğ) 106 ncı
maddesi 1/1/2019 tarihinde,
h) Diğer
hükümleri ise yayımı tarihinde, yürürlüğe girer.”
BAŞKAN – Sayın
Komisyon bir açıklama yapacak, buyurun.
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Sayın Başkanım, görüşmekte olduğumuz
502 sıra sayılı Kanun Tasarısı’nın 124’üncü maddesi üzerinde Komisyon adına bir
açıklama yapma ihtiyacı hasıl olmuştur. 
Tasarının
yürürlük maddesi olan 124’üncü maddede yer alan madde numaralarının tasarıya
yeni eklenen ve tasarıdan çıkarılan maddeler doğrultusunda redaksiyona tabi
tutulması gerekmektedir.
Bu hususu
bilgilerinize sunarız.
BAŞKAN –
Teşekkür ederim.
Okunan önergeye
Komisyon katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Katılmıyoruz.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılmıyoruz Sayın Başkan.
BAŞKAN – Önerge
üzerinde Kocaeli Milletvekili Sayın Haydar Akar konuşacak.
Buyurun Sayın
Akar. (CHP sıralarından alkışlar)
HAYDAR AKAR
(Kocaeli) – Evet Sayın Başkan, değerli milletvekilleri; artık finale geldik,
bundan sonra bir madde kaldı.
Kusura bakmayın,
bir kısmınızı yataklarınızdan kaldırdık, getirdik ama olaya pozitif tarafından
bakarsanız, en azından… (AK PARTİ sıralarından gürültüler)
ZEHRA
TAŞKESENLİOĞLU (Erzurum) – Biz hep buradaydık. Sizinkiler yok ortada.
YUSUF BEYAZIT
(Tokat) – CHP nerede?
BAŞKAN – Sayın
milletvekilleri…
HAYDAR AKAR
(Devamla) – Ya, olaya pozitif tarafından bakarsanız, en azından yarın sokağa
çıktığınızda -bugün uyuyacaksınız muhtemelen- vatandaş size sorduğunda bu
kanunu, bu kanun konusunda gayet donanımlı bir şekilde cevap verebilirsiniz,
pozitif tarafından bakarsanız. (CHP sıralarından alkışlar)
AYŞE SULA
KÖSEOĞLU (Trabzon) – Kayıtlara geçsin: CHP’den 8 milletvekili var burada.
HAYDAR AKAR
(Devamla) – Sevgili arkadaşlar, kanunu çıkarmak, yasama görevi Hükûmetin ve
iktidar partisinin görevidir. (AK PARTİ sıralarından gürültüler)
YUSUF BEYAZIT
(Tokat) – Yasama, Meclisin görevidir.
HAYDAR AKAR
(Devamla) – CHP’den 10 taneyse sizden 200 tane milletvekili eksik. 
Sevgili
arkadaşlar, kentimde bir olay yaşanıyor. Bugün yine kentimin
milletvekillerinden Fatma Kaplan Hürriyet konuyu dile getirdi; POSCO diye bir
fabrika, çelik haddeleme, soğuk haddeleme tesisleri olan, aslında Türkiye’deki
paslanmaz çeliği üreten tek fabrika bu. 2011 yılında 300 milyonluk bir
yatırımla kuruldu, 2013 yılında üretime geçti. Gerçekten de Türkiye’nin
ihtiyacı olan paslanmaz çeliği üreten bir fabrika. O dönemde, sıcak haddeleme
yapılacak düşüncesiyle ciddi şekilde de karşı çıkmıştık bu yatırıma çünkü sıcak
haddeleme, İzmit’in merkezinde kurulan bu fabrika çevreye müthiş zarar
verecekti ama soğuk haddeleme yapılıyor. İhtiyaç var mı? Vardı. Bugün yaklaşık
420’ye yakın işçi kardeşimiz çalışıyor. O gün, 2013 yılında oraya işçi
alınırken yani fabrika kurulup faaliyete geçerken o işçi kardeşlerimizin
AKP’nin il başkanlıklarından ve ilçe başkanlıklarından yapılan listelerle
alındığını çok iyi biliyorum, çok iyi biliyorum.
ZEKİ AYGÜN
(Kocaeli) – Haydar yapma, sen bari yapma bunu!
HAYDAR AKAR
(Devamla) – Çok iyi biliyorum. Bugün oradan atılan 80, 90 işçi kardeşimizin de
yüzde 70’inin, yüzde 80’inin sizin partinize oy verdiğini de biliyorum,
kendileri de bunu itiraf ediyorlar. 
Şimdi yapılması
gereken şu... Ne yapmışlar bunlar? Yüz kızartıcı suçtan dolayı atılmışlar,
tazminatsız, ihbarsız işten atılmışlar. Yaptıkları tek suç, hepimiz yasama
görevini yerine getirerek sendikal hakların daha iyi kullanabilmesi ve
işçilerin bu hakkı edinebilmesi için burada kanunlar çıkartıyoruz ve bu
kanunlar gereği sendikalı oldukları için, sendikalı olma başvurusu yaptıkları
için bu kardeşlerimiz bu soğuk kış günlerinde işten atıldılar. Tek suçları
sendikalı olmaktı fakat sendikalı olmak kayıtlarda atılış gerekçesi olarak
yazılmıyor, “Atılması yüz kızartıcı suçtan dolayı.” diyor. Bakın, yüz kızartıcı
suçtan dolayı atıldığı zaman bu arkadaşlarımız, bu kardeşlerimiz ihbar
tazminatı da alamıyor, kıdem tazminatı da alamıyor. Açıldığı tarihten beri
çalışan insanlarımız var. 
Şimdi, benim
kentimin çok saygıdeğer milletvekillerine, iktidar milletvekili arkadaşlarıma
sesleniyorum: Ben muhtemelen yarın ya da cuma günü bu arkadaşlarımı ziyaret
edeceğim. Birlikte ziyaret edelim. Bu, kanun tanımaz Koreli ve Türk ortağına da
haddini bildirelim diyorum. Bu sadece bizim görevimiz değil, hepimizin görevi.
Yarın sizin başınıza, çocuklarınızın başına gelmezse bile eşinizin, dostunuzun
çocuklarının başına gelir. Sendikalı olmak bir haktır ki sendikalı olmanın faydalarını
da kurumsal sendikalı olan firmalarda görüyoruz zaten. İş kazalarının en az
olduğu, asgari ücretle köle gibi çalıştırılmadığı, saatlerce, mesaisi dışında
fazla çalıştırılmadığı, izin hakkını kullanabildiği, bütün haklarını
kullanabildiği bir ortamı yaşayan işçi kardeşlerimiz sendikasız tesislerde iş
kazalarına maruz kalıyorlar, uzun çalışma sürelerine maruz kalıyorlar. Bu da
kanunen kendi haklarıdır. Gelin, hep birlikte, özellikle iktidar partisi
milletvekili, benim kentimin milletvekili arkadaşlarıma sesleniyorum, bu işi
düzeltelim diyorum.
ZEKİ AYGÜN
(Kocaeli) – Haydarcığım, merak etme, takip ediyoruz. 
HAYDAR AKAR
(Devamla) – Evet, cumartesi günü, muhtemelen cuma günü ziyaret edeceğim, Zeki
Bey sizi de bekleriz, kaçmayın, gelin diyorum ve bir kez daha söylüyorum: Orada
çalışan arkadaşlarımın, atılan arkadaşlarımın yüzde 70’i AK PARTİ’ye oy vermiş,
listeler AK PARTİ tarafından…
YILMAZ TEZCAN
(Mersin) – Hangi sendika, hangi sendika?
HAYDAR AKAR
(Devamla) – Sendika önemli mi? 
YILMAZ TEZCAN
(Mersin) – Ama “AK PARTİ’ye oy verdi.” diyorsun, sendikayı da… 
HAYDAR AKAR
(Devamla) – Evet, bakın, hangi sendikaya üye olduğu önemli değil, niye bunu
soruyorsunuz? 
YILMAZ TEZCAN
(Mersin) – Hayır, çelişiyorsunuz yani.
HAYDAR AKAR
(Devamla) – AK PARTİ ilçe başkanlıklarında, il başkanlıklarında yapıldı
listeler, işe girecek listeler, bir tane bizim önerdiğimiz arkadaşı almadılar
oraya; bunu bir arkadaşınız, bir milletvekili arkadaşınız olarak söylüyorum. 
İLYAS ŞEKER
(Kocaeli) – Benim referansımla giren hiç olmadı oraya. 
HAYDAR AKAR
(Devamla) – Ya, kötü bir şey söylemiyorum arkadaşlar, gelin, bu arkadaşlara
yardımcı olalım diyorum, bu arkadaşların işe dönmesini sağlayalım. Bu
arkadaşlar bir suç işlemediler, yaptıkları tek şey sendikalı olmak için
müracaat etmekti, bunu yaptılar. Bu arada, bakın, bunun kuruluş aşamasında…
(Mikrofon
otomatik cihaz tarafından kapatıldı) 
BAŞKAN – Sayın
Akar, teşekkür ederim. 
HAYDAR AKAR
(Devamla) – Sayın Başkan, zaten bitiyor, müsaade ederseniz bir şey daha
söylemek istiyorum. 
BAŞKAN –
Buyurun. 
HAYDAR AKAR
(Devamla) – Bu fabrikanın kuruluş aşamasında çok ilginç şeyler de oldu. Kent
kamuoyu gerçekten karşıydı, bütün gazeteler, yerel gazeteler karşıydı bu
fabrikanın kurulmasına. Daha sonra, AK PARTİ, Büyükşehir Belediye Başkanlığında
bir basın danışmanı bir organizasyon yaptı ve bunları, bütün gazetecileri, köşe
yazarlarını, gazete sahiplerini, genel yayın yönetmenlerini Kore’ye götürdü,
bir gezi düzenlediler, bu gezi dönüşünde de bu fabrikanın kentimize kurulması
konusunda müthiş bir lobi yaptılar. Evet, fabrika kuruldu, üretime geçti,
Türkiye’nin dövizle satın aldığı ürünler Türkiye’de üretilmeye başladı ama
kardeşlerimizi, çocuklarımızı da 1.400 lira asgari ücretle köle gibi çalıştıran
zihniyetle yoluna devam etti. Gelin, hep birlikte buna “dur” diyelim, bu
kardeşlerimizin geri dönüşünü sağlayalım ve onlar da bize duacı olsunlar
diyorum.
Hepinize
teşekkür ediyorum sabırla dinlediğiniz için. (CHP sıralarından alkışlar) 
BAŞKAN –
Teşekkür ederim. 
ZEKİ AYGÜN
(Kocaeli) – Sayın Başkan…
MEHMET NACİ
BOSTANCI (Amasya) – Sayın Başkan…
BAŞKAN – Sayın
Bostancı…
Sayın
Bostancı’ya söz verdim, sonra size söz vereceğim Sayın Aygün.
IV.- AÇIKLAMALAR (Devam)
40.- Amasya Milletvekili Mehmet Naci Bostancı’nın,
Kocaeli Milletvekili Haydar Akar’ın 502 sıra sayılı Kanun Tasarısı’nın 124’üncü
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
MEHMET NACİ
BOSTANCI (Amasya) – Sayın Başkanım, Sayın Akar konuşmasına başlarken “Sizleri
yataklarınızdan kaldırdık kusura bakmayın, buraya kadar geldiniz ama yasaları
çıkarmak iktidarın görevidir, sabaha kadar bu işle uğraştınız, bilgi sahibi
oldunuz.” dedi.
İktidar gece
veya gündüz bu yasalar çıkarken burada olmak ve bunlara ilişkin elini
kaldırmak, karar vermek, oy vermek, müzakerelere katılmak durumunda; Meclis
çalışması bunu gerektiriyor. İktidar bunu yapacak ama muhalefet de aynı zamanda
denetimini yapacak. Ben şimdi CHP grubuna bakıyorum, yataklarında mışıl mışıl
uyuyan CHP’li arkadaşlar bu denetimi nasıl yapacaklar? Ne söyleyecekler,
eleştirilerini nasıl ifade edecekler? (AK PARTİ sıralarından “Bravo” sesleri,
alkışlar) Herhâlde gene…
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen Sayın Bostancı.
MEHMET NACİ
BOSTANCI (Amasya) – …öneri ve ithamlar çerçevesinde bu denetim rolünü yapmak
durumunda kalacaklardır diye düşünüyorum.
Teşekkür ederim.
BAŞKAN –
Teşekkür ederim ben de. 
ZEKİ AYGÜN
(Kocaeli) – Sayın Başkan…
BAŞKAN –
Vereceğim söz, bir dakika.
HAYDAR AKAR
(Kocaeli) – Sayın Başkan…
BAŞKAN – Sayın Akar…
HAYDAR AKAR
(Kocaeli) – Sayın Bostancı “Yataklarında mışıl mışıl uyuyan CHP milletvekilleri
denetim görevini nasıl yapacaklardır.” dedi. Bu bir…
BAŞKAN – Bakın,
siz başlattınız bu tarz konuşmayı. Sayın Bostancı...
HAYDAR AKAR
(Kocaeli) – Doğru ama Sayın Hocamın söyledikleri…
MEHMET NACİ
BOSTANCI (Amasya) – Haydar Bey yatak diye başladı ben de yatakta noktaladım. 
HAYDAR AKAR
(Kocaeli) – Yatak nedeniyle sataşmadan söz aldı Sayın Bostancı.
BAŞKAN –
Sataşmadan söz almadı, sadece açıklama yaptı.
HAYDAR AKAR
(Kocaeli) – Müsaade ederseniz, 69’a göre söz istiyorum.
BAŞKAN – 60’a
göre söz istiyorsanız buyurun, yerinizden size bir dakika…
HAYDAR AKAR
(Kocaeli) – Sayın Başkan, 69’a göre söz istiyorum, bir açıklama yapmayacağım. 
BAŞKAN – Bakın
Sayın Akar, bu tartışmayı siz başlattınız. Sayın Bostancı sataşmadan söz
almadı, yerinden açıklama yaptı.
HAYDAR AKAR
(Kocaeli) – CHP milletvekillerinin denetim görevini yerine getirmediğini
söyleyerek sataşmıştır bize.
BAŞKAN – Aynı
sataşmayı siz yaptınız. 
HAYDAR AKAR (Kocaeli)
– Tamam, siz söz verdiniz aynı sataşmadan.
BAŞKAN – Ama
yerinden söz verdim; onu söylüyorum. Size de yerinizden söz vereyim diyorum. 
HAYDAR AKAR
(Kocaeli) – O, tercihini yerinden kullandı Sayın Başkan. 
GENÇLİK VE SPOR
BAKANI OSMAN AŞKIN BAK (Rize) – Ne alakası var? 
HAYDAR AKAR
(Kocaeli) – Ben, 69’a göre hakkım olanı istiyorum, İç Tüzük’ün bana tanımış
olduğu hakkı istiyorum. 
BAŞKAN – Peki,
buyurun Sayın Akar. 
İki dakika… 
MEHMET NACİ
BOSTANCI (Amasya) – Sayın Başkan, ben herhangi bir sataşmada bulunmadım, “Nasıl
yapacaklar? dedim, merakımdan sordum. 
BAŞKAN - Sayın
Bostancı, laf anlatabilmek mümkün değil.
Buyurun. 
Sayın
milletvekilleri, lütfen biraz sessiz olalım. 
VII.- SATAŞMALARA İLİŞKİN KONUŞMALAR (Devam)
10.- Kocaeli Milletvekili Haydar Akar’ın, Amasya
Milletvekili Mehmet Naci Bostancı’nın yaptığı açıklaması sırasında CHP Grubuna
sataşması nedeniyle konuşması
HAYDAR AKAR
(Kocaeli) – Sayın Başkan, değerli milletvekilleri; grubumuzda yeterli sayıda
arkadaşımız yok, milletvekili arkadaşımız ama 125 maddeli, 2 de geçici maddesi
olan torba kanunun her maddesinde denetim görevini layıkıyla yerine
getiriyoruz. (AK PARTİ sıralarından “9 kişiyle mi, 9 kişiyle mi yerine
getiriyorsunuz?” sesleri) Buradaki arkadaşlarımızın da hepsi bu denetim
görevini yerine getirebilecek arkadaşlarımız. Bizim oylarımızla bu maddeler
geçmeyecek, bu kanun bizim oylarımızla yasalaşmayacak, 184 milletvekilinin
oyuna ihtiyacımız var. 
Sayın Grup
Başkan Vekili, AKP Grup Başkan Vekili, çok değerli Hocam, Naci Hocam, bu akşam
var mısınız elektronik oylama yapmaya, bu kanunu bu akşam geçirebilecek misiniz
184’le? Geçiremeyeceksiniz. (AK PARTİ sıralarından “9 kişi, 9 kişi” sesleri)
Biz 9 kişiyiz, siz de 200 kişi yatakta yatıyorsunuz şu anda, 200 kişi
yataktasınız. Onun için, bırakalım, ben bir ironi yaptım, Hocam da bu ironiye
karşılık verdi.
MEHMET NACİ
BOSTANCI (Amasya) – Bir ironiyle cevap verdi. 
HAYDAR AKAR
(Devamla) - Çok da fazla uzatmanın gereği yok. 
MEHMET NACİ
BOSTANCI (Amasya) – Gerek yok. 
HAYDAR AKAR
(Devamla) - Ama sizden ricam, bu akşam bu kanunu elektronik oylama yapalım,
burada kaç kişi olduğunuzu, bu kanunu geçiremeyeceğinizi hep birlikte
göreceğiz. Muhalefetin görevi, denetim görevi yapmaktır. Biz, bunu 127 maddede
layıkıyla yapıyoruz, hiçbir maddeyi de atlamıyoruz. Sizin ricanız üzerine bir
maddede sadece gerekçe okutturduk, onun dışında tüm maddelerde denetim
görevimizi yerine getirdik. Sizin de göreviniz ne yapmak? Bu kanunları ve bu
maddeleri buradan geçirmek. Hadi bakalım, hodri meydan diyorum, 184’ü bulabilecek
misiniz? 
Hepinize iyi
sabahlar diliyorum. 
MEHMET NACİ
BOSTANCI (Amasya) – Sayın Başkan…
BAŞKAN – Ben bir
açıklama yapacağım Sayın Akar’a Sayın Bostancı, bir bilgi vermek istiyorum
sayın milletvekillerine de. 
Geçtiğimiz
günlerde yapmış olduğumuz Danışma Kurulu önerisiyle oylamayı bugün
yapamayacağız çünkü dün -bugün artık diyorum- maddelerin bitimine kadar çalışma
iznimiz var Danışma Kuruluna göre. Ben arkadaşlara söyledim…
MAHMUT TANAL
(İstanbul) – Muvafakat veririz.
BAŞKAN – Müsaade
edin.
Ben arkadaşlarımıza
söyledim “Ortak bir Danışma Kurulu yapalım, yapın, bugün oylamasını yapalım bu
kanunun.” dedim ama muhalefet partileri bunu kabul etmediler. Dolayısıyla da
oylamanın bugün yapılmasına ilişkin Danışma Kurulunu muhalefetin kabul etmemesi
nedeniyle yapamayacağız; bunu bir açıklayayım.
HAYDAR AKAR
(Kocaeli) – Biz şimdi kabul ediyoruz, hodri meydan.
BAŞKAN – Buradan
böyle birbirimize bir hodri meydan yapmaya gerek yok. 
HAYDAR AKAR
(Kocaeli) – Hemen bir Danışma Kurulu imzalayalım.
MEHMET NACİ
BOSTANCI (Amasya) - Sayın Başkan…
BAŞKAN - Buyurun
Sayın Bostancı.
IV.- AÇIKLAMALAR (Devam)
41.- Amasya Milletvekili Mehmet Naci Bostancı’nın,
Kocaeli Milletvekili Haydar Akar’ın sataşma nedeniyle yaptığı konuşmasındaki
bazı ifadelerine ilişkin açıklaması
MEHMET NACİ
BOSTANCI (Amasya) – Sayın Başkanım, Haydar Bey ifade etti “Ben bir ironi
yaptım.” dedi. Biz de bir ironi yaptık; mesele yok, sataşma da yok. Burada
denetime katılan kıymetli arkadaşlarımıza çok teşekkür ediyoruz. 
HAYDAR AKAR
(Kocaeli) – Biz de burada bulunan iktidar partili arkadaşlarımıza teşekkür
ediyoruz.
MEHMET NACİ
BOSTANCI (Amasya) – Ama biz bu teşekkürü bütün CHP’li arkadaşlara yapmak
isterdik, onların manevi huzurunda onlara da iletmiş oluyoruz, meramımız budur.
(AK PARTİ sıralarından alkışlar)
HAYDAR AKAR
(Kocaeli) – Sayın Başkan…
BAŞKAN – Hayır,
Sayın Aygün’e söz vereceğim. Baktım, çok bekledi. 
HAYDAR AKAR
(Kocaeli) - Aygün Bey’den sonra yine söz alacağım bu konuda. 
BAŞKAN - Sayın
Aygün’e söz vereceğim. 
Tekrar ediyorum,
kabul edilen Danışma Kurulu önerisine göre bugün zaten oylama yapabilmemiz
mümkün değil. O yüzden Sayın Akar, burada “Hadi yapalım” diye birbirimize
meydan okumayalım.
Buyurun Sayın
Aygün.
ZEKİ AYGÜN
(Kocaeli) – Sayın Başkanım, Sayın Akar konuşurken “AK PARTİ’nin Kocaeli Milletvekili
kaçtı.” diye sataştı, kaçmadım, buradayım.
BAŞKAN – Peki.
Buyurun. (AK
PARTİ sıralarından alkışlar)
İki dakika Sayın
Aygün. 
VII.- SATAŞMALARA İLİŞKİN KONUŞMALAR (Devam)
11.- Kocaeli Milletvekili Zeki Aygün’ün, Kocaeli
Milletvekili Haydar Akar’ın 502 sıra sayılı Kanun Tasarısı’nın 124’üncü
maddesiyle ilgili önerge üzerinde yaptığı konuşması sırasında şahsına sataşması
nedeniyle konuşması
ZEKİ AYGÜN
(Kocaeli) – Sayın Başkan, değerli arkadaşlar; ben de hepinizi böyle güzel bir
sabahta selamlıyorum.
HAYDAR AKAR
(Kocaeli) – Çok özür diliyorum Sayın Başkan, sataşmadan mı söz verdiniz?
ZEKİ AYGÜN
(Devamla) – Haydar Bey, lütfen…
BAŞKAN – Size de
aynısı olmuştu. Lütfen… Sataşmadan söz aldınız “İroni yaptı.” dediniz.
ZEKİ AYGÜN
(Devamla) – Şimdi ilimizde vuku bulan bir hadise, POSCO Fabrikası. Evet, bunun
kuruluş safhasını da güzel anlattı. Sıcak haddeleme değil, soğuk haddeleme
yapıyor. Baştan herkes karşı çıkmıştı, daha sonra fabrikanın gezisi yapıldı,
bunun doğru olduğunu bütün basın gördü ve buna karşı çıkmadılar. Şimdi, bir
sosyal olay oldu. Bu sosyal olayın üzerine arkadaşlarımız gerçekten çok duyarlı
bir şekilde gidiyorlar, kendilerine çok teşekkür ediyoruz.
Tabii,
biz kaçmadık, buradayız ve bu olayı başından beri takip ediyoruz ve hem
Bakanlık düzeyinde hem müfettişlik düzeyinde, valilik düzeyinde ve bizim de
takibimizde; mutlaka çözülecektir. Bu olaylar her zaman yaşanıyor işçi işveren
arasında. Bu bizim takibimizde ama siz her yerde bunları konuştuğunuz gibi
bizim sizin gibi konuşma şeyimiz olmuyor. 
HAYDAR
AKAR (Kocaeli) – Niye?
ZEKİ
AYGÜN (Devamla) – Çünkü biz işi çözmek için gidiyoruz. (AK PARTİ sıralarından
“Bravo” sesleri, alkışlar) Sizin gibi basın üzerinden veya fabrikanın önünde
şov yaparak değil, işin üzerine giderek çözüyoruz. 
Onun
için, burada bu işi polemik yapmaya gerek yok, konu hepimizindir. İktidar
bugüne kadar, on beş yıldan beri bu ülkenin sorunlarını çözdüyse bundan sonra
da bu tür sorunları çözecek kabiliyettedir ve biz buradayız onu da merak etme. 
Cumartesi
günü de ben arkadaşlarla beraber buluşacağım ve konu üzerinde kendilerinin de
görüşünü alıp, işverenle de görüşüp bu işi tatlıya bağlayacağımıza emin
olabilirsin, gönül rahatlığıyla uyuyabilirsin. Sana iyi uykular diliyorum. (AK
PARTİ sıralarından alkışlar)
HAYDAR
AKAR (Kocaeli) – Sayın Başkan…
BAŞKAN
– Sayın Akar…
HAYDAR
AKAR (Kocaeli) – 69’a göre sataşmadan…
BAŞKAN
– Sayın Akar, gerekçesini söyleyin, usulen…
HAYDAR
AKAR (Kocaeli) – Şov yaptığımızı, fabrika önlerine giderek şov yaptığımızı
ifade ettiler. 
BAŞKAN
– Buyurun, iki dakika. 
12.- Kocaeli Milletvekili Haydar Akar’ın, Kocaeli
Milletvekili Zeki Aygün’ün sataşma nedeniyle yaptığı konuşması sırasında
şahsına sataşması nedeniyle konuşması
HAYDAR
AKAR (Kocaeli) – Evet, Sayın Başkan, değerli milletvekilleri; bu, Kocaeli
kentinde yaşanan ilk olay değil. Kocaeli, bir sanayi kenti herkesin bildiği
gibi. Kocaeli’de çalışan işçilerin yüzde 44’ü asgari ücretle çalışıyor ve çok
sıklıkla bu problemi yaşıyoruz. 
Zeki
Bey, bugün -evet teşekkür ediyorum- buraya geldiğini, ilgilendiğini söyledi ama
şimdiye kadar hiçbir olayla da ilgilendiğini görmedim. 
Evet,
biz fabrika önlerine gidiyoruz işçi kardeşlerimizle de beraber oluyoruz,
sendikalarına da gidiyoruz işçi kardeşlerimizle beraber oluyoruz.
İLYAS
ŞEKER (Kocaeli) – Sen görüntü vermek için gidiyorsun, çözmek için değil ki. 
HAYDAR
AKAR (Devamla) – Aynı zamanda işverenle de konuşuyoruz.
İLYAS
ŞEKER (Kocaeli) – Görüntü vermek için gidiyorsun, çözmek için gitmiyorsun.
HAYDAR
AKAR (Devamla) – İşverenle de konuşuyoruz, elimizden geleni yapmaya çalışıyoruz.

Aslında
kanunu uygulayıcı olan iktidar partisidir, iktidar partisi milletvekillerinin
buna sahip çıkmasıdır. Bu olayda sahip çıkmalarını doğru buluyorum. Eğer Zeki
Bey de şov yapmak istiyorsa… Ben şov yapmam. Daha fabrikaya da gitmedim henüz,
çünkü buradaydık, çalışıyoruz. Eğer yatmaz, uyumazsa birlikte gidebiliriz;
oradaki işçi arkadaşlarıma bu kürsüde anlattıklarını anlatır ve bu işi de
beraber çözebilirsek mutlu olurum ben bu işten. Ama bir olaya ilk defa tanıklık
etmekten de ayrıca mutlu olurum çünkü şimdiye kadar hiç sahada yoklardı. (CHP
sıralarından alkışlar) Hiçbir işçinin -atıldığında- karşısında ben AKP’li bir
milletvekilini onlarla dertlerini paylaşırken görmedim, görmedim benim
kentimde.
İLYAS ŞEKER
(Kocaeli) – Haydar, seni ben hiç görmüyorum, yapma böyle ya. 
HAYDAR AKAR
(Devamla) – Evet, İlyas Bey…
İLYAS ŞEKER
(Kocaeli) – Hiçbir yerde görmüyorum seni, Allah aşkına ya.
HAYDAR AKAR
(Devamla) – Beni? Beni görmüyorsun? Bravo, teşekkür ediyorum.
BAŞKAN – Sayın
Akar, lütfen konuşmanıza devam edin. 
HAYDAR AKAR
(Devamla) – Evet…
İLYAS ŞEKER
(Kocaeli) – Haydar, seni kendi memleketin Derbent’te bile göremiyorum, bırak
Kocaeli’yi. 
HAYDAR AKAR
(Devamla) – Harikasın vallahi ya, bravo!
İLYAS ŞEKER
(Kocaeli) – Nerede? Göremiyorum. 
HAYDAR AKAR (Devamla)
– Kocaeli’ye gidelim, 7 AKP milletvekili toplamından fazla görünür olduğumu
herkes söyleyecektir.
BAŞKAN – Sayın
Akar, konuşmanıza döner misiniz lütfen. 
HAYDAR AKAR
(Devamla) – Hepinize saygılar sevgiler sunuyorum. (CHP sıralarından alkışlar)
BAŞKAN –
Teşekkür ederim.
Kocaeli iline ve
ilçelerine de sevgi ve saygılarımızı sunuyoruz Genel Kurul olarak.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/884) ve İstanbul
Milletvekili Mehmet Akif Hamzaçebi'nin 6306 Sayılı "Afet Riski Altındaki
Alanların Dönüştürülmesi Hakkında Kanun", 2981 Sayılı "İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı
İmar Kanununun Bir Maddesinin Değiştirilmesi Hakkında Kanun" ve 4706
Sayılı "Hazineye Ait Taşınmaz Malların Değerlendirilmesi ve Katma Değer
Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN -
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 124’üncü maddesinin (h) bendinde yer
alan “Diğer” ibaresinin “Kalan” olarak değiştirilmesini arz ve teklif ederiz.
 Mehmet Parsak Baki
Şimşek Mehmet Günal
 Afyonkarahisar Mersin Antalya
 Kamil Aydın Mehmet
Necmettin Ahrazoğlu
 Erzurum Hatay
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Katılmıyoruz Sayın Başkan.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılmıyoruz Sayın Başkan.
BAŞKAN – Önerge
üzerinde Antalya Milletvekili Sayın Mehmet Günal konuşacak.
Buyurun Sayın
Günal. (MHP sıralarından alkışlar)
MEHMET GÜNAL
(Antalya) – Teşekkür ederim Sayın Başkan.
Tabii, herkes 24
Kasımla ilgili bir şeyler söyledi. Ben, önce, hepinize hayırlı sabahlar
diliyorum. Başta Başöğretmen Atatürk ve en son, geçtiğimiz hafta vefat haberini
aldığım ilkokul öğretmenim İsmail Ünal olmak üzere ebediyete göç etmiş bütün
öğretmenlerimize Allah’tan rahmet diliyorum; kalanların da başarılı, sağlıklı,
huzurlu bir ömür yaşamalarını diliyorum. 
Değerli
arkadaşlar, Öğretmenler Günü ve öğretmen deyince ben size eğitimle ilgili
birkaç senedir takip ettiğimiz, arkadaşlarımızın da bildiği bir hususla ilgili
serzenişte bulunacağım, fikrî takip yapmayacağım ama önce bir pasaj sizlere
okuyacağım, siz kimin söylediğini çok iyi biliyorsunuz. 
“Kadim
şehirlerin en önemli güzelliği, ana karakterlerini kaybetmeden yeniyi
bünyelerinde eritmesi, özlerinden katarak yeniden yoğurmasıdır. İstanbul bu
açıdan gerçekten müstesna bir şehirdir ama biz bu şehrin kıymetini bilmedik,
biz bu şehre ihanet ettik, hâlâ da ihanet ediyoruz. Ben de bundan sorumluyum.”
diyor. Sayın Cumhurbaşkanımız Şehir ve Medeniyet Toplantısı’nda bunu söylüyor.
Bunu niye söyledim? 24 Kasım Öğretmenler Günü ve ben -İstanbul Milletvekilimiz
Sayın Arzu Erdem, Sayın Yedekci dâhil olmak üzere- Şişli’de mesleki teknik
okulların olduğu yere kendim bizatihi birkaç defa gittim. Bu olayın ilk
çıktığından beri de Plan ve Bütçe Komisyonunda ilgili bütün bakanlarımıza,
Çevre ve Şehircilik Bakanına da Millî Eğitim Bakanına da ilgili bakanlara,
Vakıflar Genel Müdürlüğüne de defalarca söyledim. Tam Şişli’nin göbeğinde,
değerli arkadaşlar, Sayın Cumhurbaşkanının söylediğinin tam aksine, bir rant
abidesi, bir AVM, rezidans yükseliyor. Bizim uyarılarımız üzerine -meseleyi
bildiğiniz için, bir de beş dakikada hepsini söyleyemem ama- Bulgar
Eksarhlığı’na çıkan o okulun yeri, bu abuk sabuk 2011’deki KHK’yle, hiç
sorgulanmadan, azınlık vakfı diye verilen mülkiyetten dolayı verildi; orası
yüzde 50 müteahhide verildi, bizim baskılarımız sonucunda bir kısmının yine
okul yapılmasına Millî Eğitim Bakanlığı karar verdi. Tam ondan sonra üç defa
yeniden protokol değiştirildi. En son ekim ayının sonunda bir daha
değiştirildi, müteahhidin önce okulları yapıp sonrasında AVM, rezidans verme
sözü de ekim ayı sonunda yapılan protokolle maalesef geçersiz hâle getirildi.
Yani yangından birazını kaçırdık okul yeri olsun diye; önce okul yapılacak,
sonra rezidans ve AVM yapılacak ama yine Millî Eğitim Müdürlüğünün baskısıyla…
Sayın Bakana sordum Komisyonda, yine bir şey yok. Yani böyle bir garabet var.
Orayı 1958 yılında Maliye Bakanlığı -arkadaşlarımız burada- tahsis ederken
“Okul yeri olsun.” diye şerh düşmüş ve demiş ki: “Eğer Bulgar Eksarhlığı ya da
Bulgar Konsolosluğu burayı isterse devlet kamulaştırıp, parasını verip okul
yeri yapsın.” Gidip gördüm arkadaşlar, “Okulun bir kısmını taşıyalım.”
diyorlar. O atölyeleri birkaç senede yeniden yaptırma şansınız yok, Türkiye’nin
değil, dünyanın sayılı firmaları orada atölye kurmuş; teknik lise, motor
lisesi, bir sürü; bir kampüs var. Yani ısrarla önce bir yapıyoruz, bir daha
tadilat, bir daha yapıyorlar, baskı geliyor, bozuluyor, bir daha tadilat.
Şimdi, yine müteahhidin lehine son bir düzenleme; “Önce rezidansı, AVM’yi
yapayım, okullar kalsın.” Herhâlde sonra bir daha tadilat olacak, okulu komple
çıkaracağız.
Öğretmenler
Günü’nde öğretmenlerimizi, öğrencilerimizi böyle bir şeyle karşı karşıya
bırakmayı doğru bulmuyorum. Onun için Sayın Cumhurbaşkanının İstanbul’la ilgili
söyledikleriyle başladım. Orası bütün dar gelirli ailelerin çocuklarının
okuduğu, defalarca benim gidip kampüsü de gördüğüm bir yer. Yeniden öyle bir şeyi
yapma şansımız yok. Hadi, madem razı olduk, “Protokol yapılmış.” dediler, önce
o okulun yerleşeceği kısım yapılsın, sonra siz rezidansı yapın. Şimdi yeniden
oralar kazılmış, geçtiğimiz hafta içerisinde veliler, öğrenciler herkes şeye
gelmiş yani eylem içerisinde, itiş kakışlarla. Maalesef kış gününde şimdi orası
başka okullara kaydırılıyor. Teknik lise, atölyesi olmayacak, yapacak
uygulaması olmayacak, böyle bir garabet var.
Ben bu
Öğretmenler Günü vesilesiyle, defalarca söylediğim bu olayı yeniden Sayın Bakanların
da dikkatine sunmuş olayım. Osman Bey İstanbul’u iyi biliyor, oraları da. Bizim
adımıza, tekrar, Millî Eğitim Bakanına da Gençlik ve Spor Bakanımız olarak
gençler adına götürmüş olsun diyorum. 
Hepinize hayırlı
sabahlar, tekrar hayırlı çalışmalar diliyorum. (MHP sıralarından alkışlar)
BAŞKAN –
Teşekkür ederim Sayın Günal.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 124’üncü maddesinin birinci fıkrasının
(e) bendinde yer alan "1/4/2018” ibaresinin "1/7/2018” şeklinde
değiştirilmesini arz ve teklif ederiz. 
 Mustafa Elitaş Mehmet
Doğan Kubat Ahmet Sami Ceylan
 Kayseri İstanbul Çorum
 İbrahim Halil Fırat Ramazan
Can  Salih Cora
 Adıyaman Kırıkkale Trabzon
 Reşit Polat Ahmet
Tan
 Kilis Kütahya
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Takdire bırakıyoruz.
BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılıyoruz Sayın Başkanım.
MEHMET NACİ
BOSTANCI (Amasya) – Gerekçe…
BAŞKAN –
Gerekçeyi okutuyorum:
Gerekçe: 
Önergeyle
tasarının 63’üncü maddesi ile 4733 sayılı Kanun’un 6’ncı maddesinin dokuzuncu
fıkrasından sonra gelmek üzere eklenen onuncu fıkrasının, 64’üncü maddesiyle
aynı kanunun 8’inci maddesinin beşinci fıkrasının (h) bendinin yürürlükten
kaldırılmasına ilişkin değişikliğin ve 95’inci maddesinin 1/7/2018 tarihinde
yürürlüğe girmesi amaçlanmaktadır.
BAŞKAN – Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmiştir.
Kabul edilen
önerge doğrultusunda maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.
125’inci maddede
iki adet önerge vardır, okutuyorum.
Önergeler aynı
mahiyette olduğundan birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarı’nın 125’inci maddesinin aşağıdaki şekilde
değiştirilmesini arz ve teklif ederiz.
Madde 125– Bu
kanun hükümleri Bakanlar Kurulu tarafından yürütülür.
 Erhan Usta Baki
Şimşek Mehmet Parsak
 Samsun Mersin Afyonkarahisar
 Kamil Aydın Mehmet
Günal
 Erzurum Antalya
Aynı mahiyetteki
diğer önergenin imza sahipleri:
 Mehmet Bekaroğlu Bihlun
Tamaylıgil Lale Karabıyık
 İstanbul İstanbul Bursa
 Mahmut Tanal  Bülent
Kuşoğlu Musa Çam
 İstanbul Ankara İzmir
BAŞKAN – Aynı
mahiyetteki önergelere Komisyon katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkanım.
BAŞKAN – Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılmıyoruz Sayın Başkanım.
BAŞKAN – Aynı
mahiyetteki önergeler üzerinde ilk olarak Samsun Milletvekili Sayın Erhan Usta
konuşacaklar.
Buyurun Sayın
Usta. (MHP sıralarından alkışlar) 
ERHAN USTA
(Samsun) – Teşekkür ederim.
Sayın Başkan,
değerli milletvekilleri; bütün itirazlarımıza rağmen, aslında geçmişte
yaptığımız bütün değerlendirmelere rağmen yine bir torba kanun getirildi ve
işte, sabahın -saat altı buçuk yedi herhâlde- bu saatlerinde nihayet torba
kanunun sonuna gelindi. 127 maddelik bir kanun. Kanun kalitesi açısından çok
iyi bir iş yapıldığını söylemek mümkün değil bir defa. İkincisi: Bu görüşme
sürecinin çok sağlıklı olduğunu da ifade etmek mümkün değil. Zaman kısmını bir
yana bırakarak da söylüyorum çünkü ilgili maddeler görüşülürken, özellikle
Komisyonda görüşülürken çoğu zaman maddeyle ilgili bakanlar olmaksızın farklı
bir bakanla maddeler görüşülerek geçirilmiştir. Ancak, işte, bu artık âdet
hâline geldi ve yapılıyor. 
Şimdi, tabii,
burada katıldığımız maddeler oldu, onlara ilişkin değerlendirmelerimizi ifade
ettik. Katılmadığımız maddeler oldu, özellikle, bu GSM şirketlerine af
getirilmesine yönelik -yaklaşık 4 milyar TL’lik- maddede ciddi itirazlarımız
oldu, yerli tütün üretimine darbe vuran maddeye ilişkin itirazlarımız oldu,
vatandaşa vergi artışı getiren maddelerde itirazlarımız oldu, Kamu İhale
Kanunu’nu baypas eden maddelerde itirazlarımız oldu. Bunlara ilişkin
değerlendirmemizi paylaştık ancak tabii ki Meclisin kararı her neyse ona da saygı
duymak durumundayız.
Bugün Milliyetçi
Hareket Partisi Grubu olarak dimdik ayaktayız, enerjimiz var, heyecanımız var.
Bugün görüşülen 27 maddenin tamamında önergelerimiz çerçevesinde
değerlendirmelerimizi yaptık, denetim faaliyetimizi yaptık, olumlu katkılarımızın
olduğunu düşünüyorum, farklı düşüncelerimizi de elbette paylaştık.
Tabii, sabahın
saat yedisine kadar çalışıp bugün gündüzü tatil etmenin nasıl bir mantığı var,
onu bilmiyorum, onu iktidar grubuna sormak lazım. Üstelik televizyonun açık
olduğu saatte çalışmak yerine, televizyonun da kapalı olduğu, vatandaşın da
bizi izleyemediği bir saatte çalışılmış oldu. Bunun mantığını çok anlayabilmiş
değiliz işin doğrusu. Tabii, bu Mecliste inatla işlerin yürütülemeyeceği
herhâlde bugün biraz anlaşılmıştır diye düşünüyorum. İç Tüzük’e uyma konusunda
da daha titiz davranılmasının gerektiğini, bir kez daha bu konuda görüşümü,
değerlendirmelerimi paylaşmak istiyorum.
Son olarak da 24
Kasım Öğretmenler Günü. Gündüz takip eden arkadaşlar sorunları gördüler, daha
sonradan gelen arkadaşlar görmemiş olabilir. Bütün öğretmenlerimizin
Öğretmenler Günü’nü tebrik ediyorum. Bunlara ilişkin değerlendirmemizi bugün
gün içerisinde yapacaktık, uzun uzadıya konuşacaktık ancak ona fırsat olmayacak
sanırım.
Son olarak da
Türk milliyetçiliği hareketinin Başbuğu Alparslan Türkeş Bey’i doğumunun
100’üncü yılında rahmetle, saygıyla, minnetle anıyorum.
Ona ilişkin uzun
bir konuşma metnim vardı ancak bunu değil de sadece onun bir cümlesiyle, bir
sözüyle konuşmamı bitirmek istiyorum: “Ülkücüler, insanlık âlemi içinde uşak
olmayı da başkalarını uşak olarak kullanmayı da kabul etmeyen şerefli bir
bayrağın taşıyıcısıdır.” (MHP sıralarından alkışlar) 
Ben her şeye
rağmen bu kanunun hayırlı ve uğurlu olmasını Cenab-ı Allah’tan temenni ediyorum.

Genel Kurulu
saygıyla selamlıyorum. (MHP sıralarından alkışlar)
BAŞKAN – Aynı
mahiyetteki diğer önerge üzerinde Bursa Milletvekili Sayın Lale Karabıyık
konuşacaklar. 
Buyurun Sayın
Karabıyık. (CHP sıralarından alkışlar) 
LALE KARABIYIK
(Bursa) – Sayın Başkan, değerli milletvekilleri; günaydın herkese öncelikle. 
Evet, bu torba
yasayı neden getirdiniz, önce oradan başlayalım. Bu torba yasa zaten 16
bakanlığı, 65 yasayı ve de 7 komisyonu ilgilendiriyor. Geliş sebeplerine
baktığımızda, çok büyük açıklar var; bütçede açıklar var, ekonominin iyi
yönetilmemesinden kaynaklanan finansal açıklar var.
Peki, bütçede
neden açıklar var, bir oraya değinelim önce. İyi yönetilmemesinden kaynaklanan
en önemli faktörlerden bir tanesi, dopingli olarak ekonomiyi büyütmeye çalışmak
değerli vekiller. ÖTV, KDV dopingiyle büyümeye biraz katkı yapılmak istendi ve
son dönemde büyüme sağlandı ama ardından bütçe disiplini bozuldu, mali disiplin
bozuldu, bütçe bir açık verdi. Bir taraftan da SGK’nin o kadar çok açığı var ki
hani Sayın Genel Başkanımıza açıklar filan diyorsunuz ya, aslında bu rakamlara,
oranlara baktığımızda bunu söylememeniz lazım. Ama, SGK’nin maalesef açıkları
var, bir de bütçeden oraya da para aktarılmak durumunda, hazineden, Maliye
Bakanlığı bunu tamamlamak zorunda. Bundan dolayı açıklar var. Peki, ne yaptı
hazine? Borçlanmak durumunda kaldı. Bir de işte bu torba yasayla vergiler
getirilmek durumunda kaldı.
Borçlanma
kısmına değineyim önce değerli vekiller. Ne oldu? Hazine tarihinde şimdiye
kadar hiç olmadığı şekilde, açığın üstünde bir rakamda borçlandı. Bu nedenle de
hatırlarsanız bu maddelerin içerisinde 37 milyar lira ek bir borçlanma limiti
getirdik ve usulsüz getirildi bu yani ek bir bütçeyle gelmesi gerekirken torba
yasayla geldi. Bu borçlanmanın miktarının niye bu kadar olduğunu anlayamadık.
“Spekülasyona karşı koymak için.” dediler, başka söylenen ifadeler var ama
kimse anlamadı, niye bu kadar borçlandık, bu kadar faiz lobisine zaten faiz
verirken niye biraz daha veriyoruz, bunu anlayamadık. 
Diğer taraftan,
torba yasayla da birtakım vergilerin alınması ve gelir toplanması hedeflendi.
Maliye Bakanlığı bir çalışma yaptı, nerelerden alabiliriz vergileri diye.
Tekrar hatırlatacağım -ki ikinci defa bunu söylüyorum ama bir daha
söyleyeceğim- iktidar partisi iktidara geldiğinde söylediği en önemli
cümlelerden bir tanesi “Dar gelirlilerin millî gelirden alacakları payı
artıracağız.” idi ama tam tersine, gelen bütün vergi yüklerini hep üstüne
yüklediler ve de borçlanmaların daha yüksek olmasını sağladılar, yoksulluğu
artırdılar, bir de üstüne üstlük kredi kartı borçlarından, bireysel kredilerden
alınan faizi, yasal takip oranlarını da kat kat artırdılar. 
İşte, bu torba
yasada da vatandaşın sofrasındaki gazozdan tutun da çok sayıda ürüne, çok
sayıda kullandığımız hizmete vergi getirildi. Artık engellilerin, gazilerin
kullandığı araçlara kadar limit getirildi, sınır getirildi. 
Doğrudan ve
dolaylı olarak getirilen bu zamlar, bu vergiler aslında enflasyona da yansıyor
tabii ki. Hani siz faizleri istemiyorsunuz ya, nasıl düşecek bu faizler? Bu
kadar enflasyonu artırıcı etki varken, Hazine bu kadar fazla borçlanırken
gereğinin üstünde, faiz lobisine bu kadar faiz öderken nasıl düşecek bu faiz?
“Ah, sizi gidi bankalar!” diyorsunuz “Merkez Bankası, niye düşürmüyorsun?” diyorsunuz
ama vatandaşa, Hazine bu kadar borçlanırken bu faizin nasıl düşeceğini ya da
işte, bu kadar vergileri getirip fiyatlar üzerinde etkili olurken, enflasyonu
tetiklerken nasıl düşeceğini demiyorsunuz. Sanki başka bir yerde yaşıyoruz,
sanki uzaydan geldi bu faiz, böyle yabancı bir şekilde ifade ediyorsunuz.
Sayın Başkan,
bir dakika alabilir miyim.
BAŞKAN –
Buyurun, vereyim size bir dakika ek süre.
Tamamlayın
lütfen.
LALE KARABIYIK
(Devamla) – Teşekkür ediyorum Sayın Başkan.
Evet, bu saatte
konuşuyorsak biraz konuşalım değil mi?
Artık bu torba
yasayı bitirdik ama neden bu torba yasayı getirdik? Sonuçlarını görmek
zorundayız, bunu vicdanımıza kabul ettirmek zorundayız. Onun için, ben aslında
sizin vicdanlarınıza da bunu bırakmak istiyorum. 
İşte, sayın
vekiller, bu torba yasa, çok vicdanlı değil maalesef. Orta gelirlinin, dar
gelirlinin üstüne yüklenmiş vergilerin getirildiği bu torba yasayı biz son defa
yapmıyoruz diye düşünüyorum. Çünkü ekonomi yönetiminde bu hatalar oldukça,
ciddi reformlar olmadıkça siz, gerçekten, işsizliği artırmaya da bu şekilde
devam edersiniz, bir taraftan da yeni torba yasalarla yeni açıkları yamamaya da
çalışırsınız, bundan dolayı da vatandaş yine perişan olmaya devam eder. Ama biz
muhalefet yaparak size hatalarınızı göstermeye gayret ediyoruz, bunları
düzeltmeye gayret ediyoruz. 
Sabahın bu
saatlerinde dinlediğiniz için teşekkür ederim. (CHP sıralarından alkışlar) 
BAŞKAN –
Teşekkür ederim.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
Sayın
milletvekilleri, böylelikle beşinci bölümde yer alan maddelerin oylamaları
tamamlanmıştır. 
Şimdi, Danışma
Kurulunun bir önerisi vardır, onu okutacağım ve oylayacağım sayın
milletvekilleri. 
VI.- ÖNERİLER (Devam)
B) Danışma Kurulu Önerileri
1.- Danışma Kurulunun, Genel Kurulun 24/11/2017 Cuma
günü toplanmamasına ilişkin önerisi 
23/11/2017
Danışma Kurulu Önerisi
Danışma
Kurulunun 23/11/2017 Perşembe günü yaptığı toplantıda, 24/11/2017 Cuma günü
Genel Kurulun toplanmaması önerilmiştir.
 İsmail
Kahraman
 Türkiye
Büyük Millet Meclisi
 Başkanı
 Mehmet Naci Bostancı Engin
Altay
 Adalet ve Kalkınma Partisi
Grubu Cumhuriyet Halk Partisi Grubu
 Başkan Vekili Başkan
Vekili
 Mahmut Toğrul Erhan
Usta
 Halkların Demokratik Partisi
Grubu Milliyetçi Hareket Partisi Grubu 
 Başkan Vekili Adına Başkan
Vekili
BAŞKAN – Öneriyi
oylarınıza sunuyorum: Kabul edenler… Kabul etmeyenler… Öneri kabul edilmiştir.
V.- OTURUM BAŞKANLARININ KONUŞMALARI (Devam)
7.- Oturum Başkanı TBMM Başkan Vekili Ayşe Nur
Bahçekapılı’nın, 24 Kasım Öğretmenler Günü’nü kutladığına ilişkin konuşması
BAŞKAN – Sayın
milletvekilleri, yarın Öğretmenler Günü, bütün
öğretmenlerimizin ellerinden öpüyorum, saygı ve sevgiyle anıyorum hepsini. 
Gündemimizde
başka bir iş bulunmadığından, kanun tasarı ve teklifleriyle komisyonlardan
gelen diğer işleri sırasıyla görüşmek için 23 Kasım 2017 Perşembe günü saat
14.00’te toplanmak üzere birleşimi kapatıyorum. İyi uykular diliyorum.
Kapanma Saati: 06.53




(x) 502 S. Sayılı Basmayazı 2/11/2017
tarihli 17’nci Birleşim Tutanağı’na eklidir.


(x) Bu bölümde hatip tarafından Türkçe
olmayan kelimeler ifade edildi.


(x) Bu ifadeye ilişkin düzeltme bu
Birleşim Tutanak Dergisi’nin 502’nci sayfasında yer almaktadır. 


(x) Bu düzeltmeye ilişkin ifade bu
Birleşim Tutanak Dergisi’nin… sayfasında yer almaktadır.




